<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ta Zambezi'ye değin uzanan, ama pek kazanç bırakmayan bir alışveriş gezisinden sonra Mungo, Louise ile Gubulawayo'ya dönmüş, orada yedi aya yakın bir zaman alıkonmuştu. Ne var ki Lobengula’nın işi böyle ağırdan alması, Mungo St. John'dan yana işliyordu.</p>

  <p>Robyn, Mungo adına kralla konuşmaya yanaşmamış olduğundan, General, Lobengula’nın sarayı çevresinde imtiyaz bekleyen düzinelerle beyazdan sadece bir tanesiydi. Zaten kralın Mungo'yu koyvermeye hiç de niyeti yoktu, çünkü onunla konuşmak çok hoşuna gidiyor, beyaz yabancı,</p>

  <p>Amerikan iç savaşını, deniz yolculuklarını anlattıkça, onu can kulağıyla dinliyordu. Hemen hemen haftada bir, Mungo'yu huzuruna çağırtıyor ve bir çevirmen aracılığıyla onu saatler boyu sorguya çekiyor, her şeyi, aklına gelen her şeyi soruyordu.</p>

  <p>Özellikle topun yıkıcı, yok edici gücü, kralı çok ilgilendiriyordu. Yıkılan duvarları, boşluğa fırlayan insanları ayrıntılarıyla anlattırıyordu. Çok ilgilendiği bir başka konu da denizdi. Suların sonsuzluğunu kafasında canlandırmaya çalışıyor, fırtınanın, dalgaların gücünü bir türlü aklı almıyordu. Ama Mungo, toprak bağışlanması veya ticaret imtiyazı tanınması gibi konulara ucundan bucağından dokunmaya kalkışmaya görsün, Lobengula hemen sırıtıyor, onu huzurundan uzaklaştırıyordu.</p>

  <p>"Biraz daha düşüneyim de, seni gene çağırtırım, Tek Parlak Göz. Şimdi bir eksiğin yok ya? Yiyeceğin, içeceğin var, değil mi? Yoksa kadınlarımı gönderirim kampına, hepsini getirirler.”</p>

  <p>Bir defasında Mungo'ya, Şangani Irmağının güneyinde avlanmak izni verdi, ama suaygırı da, fil de öldürmeyecekti. Mungo, kocaman bir erkek devekuşuyla döndü bu avdan, hayvanın derisini o görkemli tüyleri hiç bozulmaksızın tuzlayıp kuruttu.</p>

  <p>Mungo bacağının ağrıdığından yakındıkça da, üç kez, Khami'deki misyona dönmesine izin verdi. Mungo'nun avcı içgüdüleri ona, Robyn'in kendisini gördükçe heyecanlandığını, huzurunun kaçtığını bildiriyordu. Sonunda Lobengula'ya kendisinden yana konuşmasını bir kez daha önerdiği zaman Robyn düşünmek için bir gün izin istedi, ama yanıtı gene hayır oldu:</p>

  <p>"Farenin üzerine kediyi sallamam, General St. John.”</p>

  <p>"Hanımefendi, yıllar yıllar önce kendi kölelerime kendim özgürlük vermiştim ben.”</p>

  <p>"Buna zorlanmıştınız da ondan. Üstelik burası Amerika değil ki, burada, Matabele ülkesinde sizi kim denetleyecek?"</p>

  <p>"Siz, Robyn. Ve ben de buna seve seve boyun eğeceğim.”</p>

  <p>Genç kadın kızarmış, yüzünün kızardığını gizlemek için de başını hemen öte yana çevirmişti:</p>

  <p>"İleri gidiyorsunuz efendim.”</p>

  <p>Yanından ayrılmıştı hemen. Ne var ki Mungo'nun ikizlerle dostluğu sürüyor, bundan da çok yararlanıyordu. Tasarıları için gereksindiği yaşamsal önem taşıyan bilgileri onlardan başka kimse Juba'nın ağzından alamazdı. Gerçekten Juba, böylesine saf iki kızcağızdan hiç kuşkulanmamış, kendi ünlü birasından bir galon içip kafayı bulduktan sonra dili çözülmüş, istedikleri bilgiyi vermişti.</p>

  <p>Vicky, haberi Mungo'ya yetiştirmişti:</p>

  <p>"Ningi, elmasları yattığı hasırın altında saklıyormuş. Ningi, kralın kız kardeşidir, Kral Ben kadar da şişmandır diyebilirim.”</p>

  <p>Herhalde Ningi, Lobengula'nın çok güvendiği kişi, girilmesi yasak olan haremdeki, kadınlar bölgesindeki kulübesi ise, Matabele ülkesinin en güvenli yeri olacaktı.</p>

  <p>"Bakın, size şimdi inandım işte, ikiniz de çok akıllı kızlarsınız. Vicky, bak biraz boya istiyorum ben, gizli bir iş için. Bu işin ne olduğunu size sonra açıklayacağım, boyayı getirdiğiniz zaman. Kırmızı, beyaz ve sarı renklerde olsun.”</p>

  <p>Lizzie gözcü beklerken Vicky, Cathy'nin boya kutusuna dalmış, istediği boyaları Mungo için aşırmıştı. Mungo'nun tasarılarında, elmasları ele geçirmek yetmiyordu. Daha da önemlisi, bunun sonuçlarından kurtulabilmekti. Hiç kimse kralın izni olmaksızın sınırı aşamazdı. Olacak şey değildi bu. Sınır devriyeleri her yerde kol geziyordu. Bu yüzden elmasları kapıp kaçması olanaksızdı. Hileye başvurmalı ve belki de Matabele’lerin karanlıktan, büyücülükten amansız korkusunu kendi yararına kullanmalıydı.</p>

  <p>Bunun içindir ki, planını büyük bir özenle, en ince ayrıntısına dek hazırlayıp bir leopar gibi pusuya yattı, sabırla beklemeye koyuldu. Çünkü çok iyi biliyordu ki bu, son girişimiydi. Bu kez başarısızlığın sonucu ölümdü, kralın konuğu olması, beyaz olması bile onu kurtaramazdı.</p>

  <p>Bu kez başarısızlığa uğrayacak olursa o karaderililer kafasını kırar, cesedini de uçurumdan aşağıya, akbabalara yem olarak ya da ırmaktaki timsahların karnını doyurmak için atarlardı. Biliyordu, Louise de aynı akıbete uğratılırdı, ama başka çaresi yoktu, her şeyi göze almıştı.</p>

  <p>Hazırlıklarını bu yüzden, kadından gizledi ki, bu hiç de zor olmadı, çünkü zaten ne zamandır birbirlerinden iyice uzaklaşmışlardı. Gerçi, Lobengula'nın adamlarının, krallık karargâhı arkasındaki korulukta onlara yaptığı saz damlı kulübeyi paylaşıyorlar ve her akşam kralın gönderdiği sığır eti, ayran ve mısır ekmeğinden oluşan yemeklerini de birlikte yiyorlardı, ancak bunun dışında Louise günlerini yalnız geçiriyor, sabah erkenden katıra binip çıkıyor, akşam hava kararırken dönüyordu. Kulübenin en uzak köşesindeki hasır döşeğini de arabanın yırtık pırtık tentesiyle ayırmış ve Mungo bu perdeyi açmaya ancak bir kez kalkışmıştı.</p>

  <p>Louise ona, eteğinin altında sakladığı bıçağı çekti. Yılan gibi tısladı: "Hayır, bir daha yanıma yaklaşma sakın!"</p>

  <p>Bu yüzden Mungo, gündüzleri rahat rahat çalışabiliyor, her akşam da donanımını kendi hasırının altına gizliyordu. Maskeyi içi boşalmış bir ağaç gövdesinden oydu: Maymuna benzer, gözleri faltaşı gibi kocaman açılmış, dişleri sipsivri, bembeyaz, upuzun bir surattı bu, Cathy'nin boya kutusundan çalınmış boyalarla boyadı.</p>

  <p>Sonra tüylü devekuşu derisinden, boynundan ayak bileklerine dek uzanan bir pelerin, ayaklarıyla ellerine de kara keçi derisinden gülünç eldiven ve çarıklar yaptı. Böyle tepeden tırnağa giyinip maskeyi taktığında en yiğit bir savaşçı bile, doğaüstü güçlere duyduğu korkusundan, karşısında tir tir titrerdi. Matabele efsanelerindeki Tokoloşe'nin ta kendisi olup çıkmıştı işte.</p>

  <p>Bacağındaki ağrıları dindirmek için Robyn ona, sık sık uyuşturucu afyonruhu hapları vermişti ya, o, bunları yutmamış, saklamıştı. Matabele şenliklerinden birinde eyleme geçmeye karar verdi, üçüncü geceyi bekledi, herkes ama herkes, üç gündür kafayı çektiğinden, çılgın gibi dans edip tepindiğinden, yorgun düşmüş, oldukları yerde sızmışlardı.</p>

  <p>Akşamüstü afyonruhunu bir ayran kâsesinde, Louise'e içirdi, ayranın ekşiliği ilacın tadını gizledi. Karanlık bastıktan bir saat sonra usulca perdeyi aralayıp soluk alışına kulak verdi, sonra eğildi, yanaklarını hafifçe tokatladı, Louise ne kıpırdandı, ne mırıldandı, soluk alıp verişleri de değişmedi.</p>

  <p>Bunun üzerine çarçabuk devekuşu pelerinini giydi, ama maskeyle eldivenleri henüz takmamıştı, sadece suratını, kollarını, bacaklarını, kömür tozu ve domuz yağı karışımı bir boyayla siyaha boyadı. Sonra bir kolunun altına maskeyle bir kangal ip sıkıştırdı, öteki eline de ağır bir mızrak alıp kulübeden çıktı.</p>

  <p>Her yer ıssızdı, karanlık bastıktan sonra hiçbir Matabele buralara gelmeyi göze alamazdı, hızlı adımlarla korunun bittiği yere gelip kralın karargâhına baktı.</p>

  <p>Ay henüz yükselmekteydi, epeyce küçülmüş olduğundan, yolunu ancak aydınlatabilecekti, üstelik onu da gözlerden gizleyecekti. Zaten bu gece açık göze rastlamak pek olası değildi ya! Gene de korudan çıkınca iyice çömeldi, yere yapıştı, sırtındaki pelerinle bir sırtlanı andırdığından ilgi uyandırmayacaktı.</p>

  <p>Dış duvarlara varınca durdu, kulak verdi, sonra elindeki ipi, ucu sivri kazıklardan oluşan duvarın üzerine fırlattı. Sakat bacağına dikkat ederek tırmandı, karargâha bir göz attı. Ortalıkta kimsecikler yoktu, sadece nöbetçilerin yaktığı ateş, giriş kapısının orada, sönmeye yüztutmuş gibiydi.</p>

  <p>Mungo ipten kayarak aşağı inip, en yakın kulübenin gölgesine sığındı, sonra durdu, eldivenlerini eline geçirdi, maskesini takıp daha içerilere, kadınlar bölgesine yöneldi.</p>

  <p>Önceki haftalar boyu, en yakın tepeye çıkıp dürbünüyle duvarların ötesini, kralın karılarının bulunduğu bölgeyi gözlemişti. Burada iki daire iç içeydi, kulübelerden oluşan iki daire. Tam ortada, daha büyük ve damı daha süslü bir kulübe bulunuyordu ki, tahminlerine göre kralın kız kardeşinin olmalıydı. Zaten dürbünle seyrederken de Ningi'nin o fil iriliğindeki çıplak, pırıl pırıl gövdesinin, hizmetçileriyle birlikte, gün doğarken alçak kapıdan çıktığım gördüğü olmuştu.</p>

  <p>Şimdi iç kapıya varmış bulunuyordu. Talih ondan yanaydı, besbelli. Burada mızrağını kullanmaya hazırlıklıydı, gerek kalmadı, çünkü nöbetçilerin ikisi de postlarına bürünüp, uzanmış derin bir uykuya dalmışlardı. Mungo üzerlerinden atlayıp geçtiği halde ruhları bile duymadı.</p>

  <p>Kulübelerden sesler geliyor, kadınlardan kimi horluyor, kimi uykusunda bir şeyler mırıldanıyor, kimi öksürüyordu. Ningi'nin kulübesinin kapısı kapalıydı. Mungo, mızrağın ucunu bilemiş, ustura gibi keskin olmuştu, kapıyı tutan ipleri bununla kesti. Mızrak ucunun ipe sürtünürken çıkardığı hışırtı, kulaklarına gökgürültüsü gibi geliyor, her an arkasından biri bağıracak diye ödü kopuyor, tüyleri diken diken oluyordu. Ter içinde kalmıştı.</p>

  <p>Kapıdan birkaç adım çekilip pelerinin altına gizlediği, içi keçi kanı dolu tulumları çıkardı.</p>

  <p>Tulumları yırtıp, içindeki pis kokulu, pıhtı pıhtı kanı, kapıya püskürttü. Doğaüstü güçler konusunda otorite sayılan ikizlerden, Tokoloşe'nin hep, geçtiği kapılara kan püskürttüğünü öğrenmişti, zaten bu yaratığı ikizlerin gözünde en sevimli yapan özelliklerinden biriydi bu.</p>

  <p>Şimdi, mızrağını sağ eline alan Mungo, eğilip alçak kapıdan kulübeye girdi. Gözlerinin karanlığa alışmasını bekledi. Geniş kulübenin ortasında yanan ateş iyice zayıflamış, sönmeye yüztutmuştu. Ateşin iki yanında köpek gibi kıvrılmış uyuyan iki kişi, arkada da, postların üzerine uzanmış prensesin dağ gibi gövdesi, hayal meyal seçilebiliyordu. Kadının horultusu, patlamaya hazırlanan bir yanardağ gibi peşten başlıyor, giderek yükseliyor, tizleşiyordu. Bu yüzden, Mungo, uyuyan hizmetçilere yaklaşırken gürültü çıkarsa bile duyulmazdı.</p>

  <p>Kızın kıpırdamasına meydan vermeden boşalmış keçi derisiyle ağzını tıkadı, el ve ayak bileklerini çarçabuk bağlayıverdi. Kız debelenmedi, direnmedi, sadece alevlerin ölgün ışığında, bu korkunç maskeye dehşetle baktı, o kadar.</p>

  <p>İkinci hizmetçiyi de böyle, ağzına tıkaç tıkayıp bağladıktan sonra Ningi'nin uyuduğu sekiye vardı.</p>

  <p>O gün öğleden sonra kralın konuğu olan Mungo, Ningi'nin, kralın yanı başında birbiri adına Fransız şampanyalarını yuvarladığını görmüştü. Şimdi de kollarını, bacaklarını bağlarken uykusunda horlamasını, homurdanmasını sürdürüyordu. Ancak ağzına tıkacı tıkadığı zaman kendine gelir gibi oldu, inledi. Kadını sekiden aşağıya yuvarladı, bağlı hizmetçilerinin yattığı yere sürükledi. Zor işti bu, ağır iş, çünkü en azından yüz elli kilo geliyor olmalıydı. Belki de daha çok.</p>

  <p>Sonra ateşe bir odun atıp canlandırdı, alevler yükselince, tutsaklarının çevresinde döneldi, iğrenç maskesini suratlarına yaklaştırdı, korkunç bir sesle homurdandı. Kadınlar kıvranıyor, korkudan buram buram ter döküyorlardı.</p>

  <p>Birden, bomba patlar gibi bir ses duyuldu, Ningi korkusundan bağırsaklarını boşaltıvermişti, dışkısının sıcak, pis kokusu kulübeyi doldurdu. Mungo onların üzerine bir post atıverince ansızın üçü birden sustular, kıpırtısız kaldılar, seslerini, iniltilerini de kestiler.</p>

  <p>Sonra çarçabuk sekiye yaklaştı, postları bir yana itti, altında, örme kamıştan bir hasır vardı. Kapak gibi açılıyordu, kapağın altına da bir düzine kadar küçük, toprak çanak sıralanmıştı. Elleri titreyerek çanaklardan birine uzandı, aldı.</p>

  <p>Ter, gözlerine bir perde gibi iniyordu, ama gene de çanakta, alevleri yansıtan sabunsu parıltıyı seçebildi. Hepsini alamazdı, taşıyamayacağı kadar çoktu çünkü sonra, gizleyecek yer de bulamazdı. Üstelik içgüdüsü ona, ne kadar çoğunu alırsa, o denli ısrarla araştırmaya, soruşturmaya girileceğini haber veriyordu.</p>

  <p>Çanakların hepsini de ateşin yanı başına pırıl pırıl bir küme halinde yığdı. Ve bu zayıf ışıkta, ona alay edercesine göz kırpan yüzlerce taş içinden gözüne en iri, en parlak görünen otuz tanesini seçip, yanında getirdiği ağzı büzülü keseye koydu.</p>

  <p>Kese tıka basa doldu, iplerini bileğine bağladı, mızrağı kaptığı gibi kulübeden usulca dışarı çıktı.</p>

  <p>Nöbetçiler hâlâ derin uykudaydı, yanlarından sessizce geçti. Dış duvarın dibine vardığında, pelerinini, eldivenlerini, çarıklarını ve maskesini çıkarıp başında kimse bulunmayan ateşe attı. Sonra üzerlerine çalı çırpı yığdı, sabaha ancak külleri kalırdı.</p>

  <p>Çarçabuk, ipten yukarı tırmandı, inince ardından ipi çekti, topladı. Karargâh hâlâ ağır gece yarısı uykusunda, sessizdi.</p>

  <p>Gitti, kampın aşağıdaki su birikintisine girdi, yıkandı, üzerindeki kömür tozlarından, domuz yağından güzelce arındı, paklandı. Sonra pantolonuyla gömleğini, gelirken gizlemiş olduğu, suyun yakınındaki ağaç kovuğundan aldı.</p>

  <p>Kulübeye girdiğinde Louise'in yanı başına diz çöktü, sudan buz gibi olmuş elini yanağına koydu. Kadın içini çekip öte yana döndü. İçinden kahkaha atmak, bağıra bağıra zaferini haykırmak geliyordu. Ama ses çıkarmadı, değerli taşlarla dolu keseyi hasırının altına saklayıp battaniyesine sarındı.</p>

  <p>Gece boyu gözünü kırpmadı, şafak sökerken kralın karargâhından bir uğultudur koptu, kadınlar çığlık atıyor, erkekler bağırışıyor, cinlerden, şeytanlardan korkmadıklarını avaz avaz haykırıyorlardı. Onları kovalamak, korkularını yenmek için.</p>

  <p>***</p>
</body>
</html>
