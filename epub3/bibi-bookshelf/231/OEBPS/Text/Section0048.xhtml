<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Matabele ülkesi sınırı olan Şasi Irmağına dokuz yüz kilometre yolları vardı. Gece serinliğinde gidiyorlardı. Ay batıp da ortalık iyice karardıktan şafak sökünceye dek gecede yirmi kilometre kadar yol alabiliyorlardı, ama yerler kumluksa bu hız iyice düşüyordu. Gündüzleri, sığırı otlamaya bırakıyorlar, Ralph ata atlıyor, Bazo'da yanında koşarak ava çıkıyorlardı. Ralph'in babasının kıyısında doğmuş olduğu Zuga Irmağı boyunca bufalo sürülerine rastladılar, iki yüz başa kadar varan, büyük sürülere. Sonra geyik avladılar, zürafa avladılar. Zebra avladılar, zebra leşini yem yaparak Kalahari aslanı avladılar.</p>

  <p>Böylelikle, Kimberley'den yola çıkışlarının ellinci günü, Şasi Irmağına ulaştılar ve ırmağın karşı yakasına geçmeleriyle de Bazo, anavatanına ayak basmış oldu. Savaş tüylerini taktı başına, sırtına da kalkanını vurdu, yürüyüşüne bambaşka bir canlılık geldi, sevincinden kabına sığamaz oldu.</p>

  <p>Gerçekten de çok, çok güzel bir ülkeydi burası, Bazo'nun övündüğü kadar vardı. Ralph babasının buralara duyduğu amansız özlemi şimdi anlıyordu. Zuga hep konuşurken "Benim kuzeyim, ” derdi. Çevrede pek çok ve çeşitli hayvan sürüleri vardı, impalalar, gergedanlar, çeşit çeşit kuşlar, ama fil yoktu. Ralph sorunca Bazo homurdandı:</p>

  <p>"Buna bana değil, babana, Bakela'ya sorsaydın iyi ederdin. Buraya tüfeğiyle fil avlamaya ilk gelen o oldu, ama ardından başkaları da gelmekte gecikmedi, çok, çok geldiler. Mzilikazi'nin oğlu olan babam Gandang, bebekken anasının sırtında Şaşlı Irmağını geçtiği zaman fil sürüleri kapkara bir gece gibi her yanı karartır, dişleri yıldızlar gibi parıldarmış. Şimdi ise ormanda onların ancak kemiklerine rastlayacağız.”</p>

  <p>Akşama doğru Bazo, Isazi ve Umfaan hâlâ uykudayken Ralph, Tom'un eyer çantasındaki deri ciltli kitabı alıyordu. Ama öyle çok okumuştu ki, sayfalar iyice hırpalanmıştı. Kitabın iç sayfasında şöyle yazılıydı:</p>

  <p><i>'Oğlum Ralph 'e,</i></p>

  <p><i>Şu birkaç not, kuzeye giderken sana yol göstersin ve benim göze alamadığımı göze alabilmen için sana esin kaynağı olsun.</i></p>

  <p><i>Zuga Ballantyne. '</i></p>

  <p>İlk yirmi sayfa, Zambezi ve Limpopo ırmaklarıyla Şasi Irmağının arasındaki bölgelerin elle çizilmiş haritaları, şemalarıydı. Buradan Zuga, ondan önce de yaşlı avcı Tom Harkness geçmişlerdi. Haritaların çoğunda notlar düşülmüştü: <i>'1851'de Tom Harkness'in çizdiği haritadan kopyadır. '</i> 21'inci sayfada ise, Zuga'nın elyazısıyla şöyle bir açıklama yer alıyordu:</p>

  <p><i>'1860 kışında, Zambezi Irmağında Tete'den yola düştüm, Thabes îndunas'ta Mzilikazi'nin köyüne gidinceye kadar tam 216 fil öldürdüm. Yeterince taşıyıcım ve arabam olmadığı için fildişlerin i ister istemez yol boyunca gömmek, gizlemek zorunda kaldım. Zambezya'ya daha sonraki seferlerimde bu gömdüklerimin çoğunu alma olanağı buldum. Ama on beş tane gizli yerim var ki bunlarda kırk sekiz güzel fildişi bulunuyor, bunlara, çeşitli nedenlerle ulaşamadım.</i></p>

  <p><i>'Fildişlerini gizlediğim bu yerlerin listesi ve konumları şöyle: '</i></p>

  <p>22'nci sayfada liste başlıyordu. Ralph, saklı olan fildişlerinin kafasından bir hesabını yaptı, çünkü tümünün sayısı da, ağırlığı da verilmişti, o günkü değerden üç bin İngiliz Lirası kadar ediyordu, sadece arabasına yüklenmeyi bekleyen, kocaman bir servet yani. Ama bu kadarla da bitmiyordu. Kitaba düşülmüş olan son notta şunlar yazılıydı:</p>

  <p>'Avcının Serüveni adlı kitabımda, yerlilerin, Kralların Mezarı olarak çevirebileceğimiz,</p>

  <p>ZÎMBABVE adını verdikleri, terk edilmiş bir siteden söz ettim ve bu sitedeki altın parçalarını, yanımda getirdiğim ve son zamanlara dek benim olan, kuş heykelini anlattım. Belki benim gözümden kaçmış daha altın olabilir, altı tane daha kuş heykeli de vardı, taşıyamayacağım için almamıştım.</p>

  <p>Avcının Serüveni kitabımda bu kalıntının yerini vermedim, bildiğim kadarıyla oraya benden başka beyaz insan ayağı da basmamış olacak. Afrikalılar ise boşinançları yüzünden, orasını tabu sayıyor, gitmiyorlar. Böylece heykeller büyük bir olasılıkla, bıraktığım gibi duruyorlardır. Şimdi sana o zamanki hesaplarıma göre saptadığım konumu veriyorum. Kalıntılar, 30 derece 55 dakika doğu boylamında, 20 derece 0 dakika güney enleminin 250 kilometre kadar güneyinde olmalı. '</p>

  <p>Sonra Zuga, Zimbabve'ye giderken geçtiği yolu ayrıntılarıyla anlatıyor ve notlar şöyle son buluyordu: 'Bay Rhodes, benim getirmiş olduğum heykele bin İngiliz Lirası önermişti. '</p>

  <p>Ralph'in, Kimberley'deki Pazar Alanında bir açık arttırmadan on şiline satın aldığı bir sekstantı vardı, nasıl kullanılacağını da babasından öğrenmişti, enlemi saptayabiliyordu, ama boylamı saptayabilmek için bir kronometresi yoktu, onu da Şasi ve Maklutsi ırmaklarının birleştiği yere olan uzaklığa göre yaklaşık olarak belirleyebilirdi. Yaptığı hesaplara bakılırsa Zimbabve, yaklaşık iki yüz yirmi beş kilometre kadar doğusunda bulunmalıydı. Ama altı bin ingiliz Lirası! Bu, akıllara sığmaz bir servet demekti!</p>

  <p>Ralph, karşı tepelerde yankılanan, gökgürültüsünü andırır bir sesle uyandı, sıçradı:</p>

  <p>"Kralın yoluna ayak basmaya cüret eden kim? Lobengula'nın gazabını göze alabilen kimdir bakayım?"</p>

  <p>Ralph telaşla arabadan çıktı, güneş ağaçların dalları üzerinden son alevlerini saçıyor, akşam serinliği bastırıyordu. Çevresine bakındıysa da içgüdüsü onu, arabanın arka tekerleğine dayanmış tüfeğine el uzatmaktan neyse ki alıkoydu. Ağaçların altı gölgelerle kaynaşıyordu şimdi. Kara üzerine kara, karanlıkta kıpırdaşan gölgeler. Ses, buyurdu:</p>

  <p>"Çık da boyunu göster, beyaz adam. Ne için geldin anlat, yoksa Lobengula'nın ak mızrakları kızıla boyanır.”</p>

  <p>Bunları söyleyen adam, ormandan çıkmış, yürüyordu, ardından da beyazlı, siyahlı savaş kalkanları, Matabele savaş düzeninde, birbiri üzerine bindirilmiş, 'boğa boynuzu' gibi çevreyi sarmaktaydı. Bu ölümcül çemberde yüzlerce savaşçı vardı ve geniş uçlu mızraklar kalkanların arasından, karın hizasında fırlatılmaya hazır, bekliyordu. Her kalkanın üzerinden de beyaz devekuşu tüyleri akşam esintisinden hafifçe titreşiyordu, bundan öte kıpırtı yoktu.</p>

  <p>Safları yarıp öne çıkmış, konuşan adam, Ralph'in ömründe gördüğü en etkileyici tipti belki de. Kafasındaki upuzun devekuşu tüyleri, boyunu devleştiriyordu. Geniş göğsü ise pazılarına taktığı ak inek kuyruklarıyla büsbütün genişlemiş gibiydi. Bu kuyruklardan her birini kralı ona, ayrı bir yiğitliğinin belirtisi olarak vermişti, kolları yetmemiş, dizlerine de takmıştı bu tüylerden, geniş, akıllı yüzünde gerçi yılların çöküntüsü okunmuyor değildi ama kaslarından, gücünün hâlâ yerinde olduğu anlaşılıyordu.</p>

  <p>Her adım atışında ayak bileklerine taktığı savaş zilleri şıngırdıyordu.</p>

  <p>Ralph, sesi hafifçe titreyerek "Barış için geldim, ” diyebildi.</p>

  <p>"Barış, dilin üzerinde, tıpkı güneşkuşunun açılmış çiçekte durduğu gibi, çok hafif duran bir sözcüktür, çarçabuk uçuverir.”</p>

  <p>Ralph'in yanı başında bir kıpırtı oldu. Bazo, arabanın altında, yattığı yerden çıktı, ellerini hafifçe birbirine vurarak saygıyla eğildi:</p>

  <p>"Baba!" dedi.” Seni görüyorum, baba! Bunca yıl güneş karardı ama sonunda işte gene parlıyor, baba!"</p>

  <p>Uzun boylu savaşçı, hafifçe irkilir gibi oldu, bir adım attı, bir an abanoz bir heykel örneği, yontulmuş gibi yüzünde bir gülümseme belirdi. Sonra kendini topladı, ciddileşti, ama kafasındaki tüyler titriyordu, katran rengi gözlerine de izleyemediği bir parıltı gelmiş oturmuştu. Bazo elleri hep öyle kavuşmuş, diz çöktü:</p>

  <p>"Gandang, Mzilikazi'nin oğlu, en büyük oğlun Balta Bazo sana selamlarını getiriyor, tüm benliğiyle emrinde olduğunu bildiriyor. Beni kutsamanı istiyorum baba.”</p>

  <p>Gandang bir an oğluna baktı, o anda dünyadaki her şey gözünde sanki silinip gitti. Sonra elini, delikanlının başına koydu, alçak sesle:</p>

  <p>"Seni kutsuyorum, ” dedi ama eli bir süre daha öyle kaldı, oğlunun başını ağır ağır okşar gibi yaptı, sonra isteksizce çekildi: "Kalk ayağa, oğlum.”</p>

  <p>Gandang döndü, kalkanını indirince tüm savaşçıları da indirip karanlığa daldılar, gözden yittiler. Sanki hiç gelmemişlerdi. Bazo da az sonra babasıyla birlikte, ağaçların altına girdi. O zaman Isazi, arabadan çıktı, yere tükürdü. Söylendi:</p>

  <p>"Çaka çok yumuşak davrandı canım. Şu hain Mzilikazi'yi kovalamalı, ona biraz terbiye vermeliydi. Matabele’ler ne terbiye, ne saygı biliyorlar.”</p>

  <p>Ralph sordu: "Bir Zulu indunası böyle davranır mıydı acaba?"</p>

  <p>"Hayır, haklısın. Hepimizi birden gebertirdi, olur biterdi.</p>

  <p>Ama bu işi daha saygılı, daha terbiyeli yapardı. Şimdi işte yapacak bir şeyimiz yok, bekleyeceğiz, induna halkasını başında değil de köpek tasması gibi boynunda gezdirmesi gereken şu züppe karar verinceye dek bekleyeceğiz. Bakalım ne kadar?"</p>

  <p>Bazo, ancak şafak sökerken kaybolduğu gibi sessiz, çıkageldi:</p>

  <p>"Babam, Inyati Alayının indunası Gandang seni çağırıyor, Henşov.”</p>

  <p>Ralph hemen babasının sözlerini anımsadı: "Bir İngiliz olduğunu bir an bile aklından çıkarma, oğlum, bu sıfatla bu ülkede Kraliçenin bir temsilcisi olduğunu sakın unutma.”</p>

  <p>Ralph neredeyse "Beni görmek istiyorsa kendi gelsin,” diyecekti, vazgeçti, öyle ya, Gandang iki bin savaşçının komutanı, indunasıydı. Bu, bir İngiliz generaline bedeldi.</p>

  <p>Ayrıca bir imparatorun oğlu, bir kralın da yarım kan kardeşi, yani aşağı yukarı bir İngiliz dükü gibi bir şeydi. Üstelik burası da anavatanıydı, Ralph yabancıydı, ondan izinsiz ülkesine girmişti.</p>

  <p>Gandang, tek bir fildişinden oyulmuş alçak bir taburede oturuyordu. Ralph'e oturulacak yer gösterilmediğinden, çömeldi.</p>

  <p>"Sen, Henşov'muşsun, Bakela'nın oğlu. Bakela ise tam bir erkektir. Tşedi senin büyük dedendir, kralın adına sana, Gubulawayo'ya gitmen için yol vermiştir. Tşedi'nin buna hakkı vardı, çünkü Lobengula'nın dostudur, ondan önce de Mzilikazi'nin dostuydu.”</p>

  <p>Ralph sesini çıkarmadı, bu sözlerin ve Moffat dedesinin yerlilerce Tşedi diye bilinen adının, kendisi değil de orada bekleyen savaşçılar duysun diye söylendiğini anlamıştı. Bir bakıma Gandang, verdiği kararı savaşçılarına açıklıyor demekti.</p>

  <p>"Ama hangi nedenle kralın sarayına doğru yol almaktasın?"</p>

  <p>"Babamın anlattığı bu güzel ülkeyi görmeye geldim.”</p>

  <p>"Hepsi bu kadar mı?"</p>

  <p>"Hayır, aynı zamanda alışverişe geldim. Eğer kral bana izin verirse fil de avlamak istiyorum.”</p>

  <p>"Bilmem sana hangisi daha çekici görünüyor, Henşov, bir tepeden gördüğün güzel bir manzara mı, yoksa bir araba dolusu fildişi mi? Her neyse, şimdi söyle bakalım, Bakela'nın oğlu, alışveriş için neler getirdin?"</p>

  <p>"En seçkin boncuklardan, en güzel kumaşlardan yirmi balyam var.”</p>

  <p>Gandang elini ilgisizce salladı: "Kadınlara özgü saçma sapan şeyler bunlar. Başka?"</p>

  <p>"Elli sandık da içkim var, Kral Lobengula'nın ve kız kardeşi Ningi hazretlerinin en sevdiği türden.”</p>

  <p>Bu kez Gandang'ın dudakları kısıldı: "Benim elimde olsaydı o elli sandık zehri zorla sana içirirdim. Ama Lobengula, Ulu Fil, bu yükünü sevinçle karşılayacaktır.” Sonra sustu, bekledi. Ralph o zaman Bazo'nun, babasına arabada neler varsa hepsini anlatmış olacağını düşündü.</p>

  <p>"Silahlarım da var, ” der demez, Gandang'ın gözleri parladı. Fısıldadı:</p>

  <p>"Mambayı kendi zehriyle sokup öldüreceksin!" Bazo, birden irkildi. Umlimo'nun kehanetiydi bu, babası anlatmıştı, peki neden Matabele olmayan birinin önünde açıklıyordu, işte orasını anlayamadı.</p>

  <p>Ralph, ” Anlayamadım, ” dedi.</p>

  <p>"Zarar yok. Şimdi söyle bana Henşov, şu senin silahlar, iyi mi bari? Getir bir tane de bakayım.”</p>

  <p>Ralph, ” Her birini iri bir fildişine veririm, ” dedi.</p>

  <p>Gandang bir süre ona baktı, sonra ilk kez gülümsedi ama bıçak gibi keskin bir gülüştü bu, sonra da dedi ki:</p>

  <p>"Şimdi senin Matabele ülkesine neden geldiğini anladım işte. Gerçekten de ağaçlar ne kadar yüksek, manzara ne kadar güzel, onu görmeye gelmişsin!"</p>

  <p>***</p>
</body>
</html>
