<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Sabahleyin sabuntaşından ilahı bir arabaya, samanların üzerine yatırdılar, sonra Zuga kuşun üzerine yağlı, yırtık pırtık bir branda örttü, Jordan da brandayı iple sıkıca bağladı, iş bitinceye kadar ikisi de konuşmadı, neden sonra Jordan alçak, ancak duyulabilecek bir sesle mırıldandı:</p>

  <p>"Onu bırakamazsınız, baba.”</p>

  <p>Zuga döndü, yıllardır ilk kez, oğlunu gerçek anlamıyla gördü, onun bir erkek olduğunu anlayınca sarsıldı. Belki de ağabeyine özenmiş, bıyık bırakmıştı. Sık, bakıra çalar altın renginde bir bıyık. Bu delikanlı, çocukken olduğundan da daha güzeldi.</p>

  <p>Jordan, sesinde bir umutsuzluk, diretti: "Eğer onu alıkoyabilmemizin bir çaresi varsa?" Zuga hep bakıyor, gözlerini oğlundan ayıramıyordu. Kaç yaşındaydı ki? On dokuzunu geçmişti, ama daha dün bir bebekti ya! Küçük Jordie! Her şey nasıl da değişmişti!</p>

  <p>Zuga döndü, elini, arabadaki yükün üzerine koydu: "Hayır, Jordan, olmaz. Kumar borcu namus borcudur, ben onu kumarda kaybettim sayılır.”</p>

  <p>“İyi ama ya annem...” Çocuk birden sustu, Zuga hayretle baktı:</p>

  <p>"Aletta mı? Eee, ne olmuş ona?"</p>

  <p>Jordan başını öte yana çevirdi, yanakları kızarmıştı: "Hiç, hiç bir şey. Ben kuşu Bay Rhodes'e götüreyim şimdi.”</p>

  <p>Zuga bu sıkıntıdan kurtulduğu için sevinmişti, başını salladı: "Söyle ona, işi bitince gelsin, şu madenlerin teslim kâğıtlarını imzalayiversin.”</p>

  <p>Sonra veda ediyormuş gibi, üzeri örtülü heykele son bir kez dokundu, döndü, arkasına bakmadan, telaşla evine girdi. Jordan katırları yedeğinde götürdü. Güneşte başı açık yürüyordu. Uzun boylu, incecik, zarifti. O geçerken kadınlı erkekli herkes, özellikle de kadınlar dönüp dönüp bakıyorlar, ama Jordan hiç oralı olmuyor, yalnızmış gibi, sokaklar bomboşmuş gibi katırları yularından tutmuş, arabayı çekiyordu. Dudakları kıpırdanıyor, ama içinden gene de Tanrı Panes'e dua ediyordu:</p>

  <p>"... Neden kaçtın sanki? Bizim yanımızda kalsaydın daha iyi olmaz mıydı? Bize geri dönecek misin, ulu Panes?"</p>

  <p>Evet, tanrıça gidiyordu işte ve Jordan onun yokluğuna dayanabileceğini hiç sanmıyordu. Heykel, tanrıça ve anne, onun içinde, üçü birbirinin eşi, üçü de Aletta ile son bağlantısıydı. Panes'e dönüşmüş olan Aletta ile.</p>

  <p>Çok, çok yalnızdı, her şeyi elinden alınmıştı, Rhodes'in kampının oraya varınca bir an durdu, çılgınca düşüncelere kaptırdı kendini. Tanrıçayı alıp kaçıracak, uzaklarda, kimsenin bulamayacağı bir yerde, sözgelimi bir mağarada saklayacaktı, yüreği hop etti. Hayır hayır, en iyisi onu geldiği yere, o, ta, kuzeydeki, babasının bulup aldığı, daha doğrusu çaldığı, yıkık siteye götürmekti. Sonra tüm bunların çocukça düşünceler olduğunu anladı, ama artık o çocuk değildi. Rhodes evinin kapısında, başı açık, kolları sıvalı, dikilmiş, birisiyle konuşuyordu. Jordan adamı hemen tanıdı. Merkez Elmas Şirketinin ustabaşılarından biriydi. Rhodes başını kaldırıp da Jordan'ı görünce, adamı yanından uzaklaştırdı. Delikanlının ne durumda olduğunu anlamıştı belki de:</p>

  <p>"Jordan, getirdin mi onu?"</p>

  <p>Jordan'in başıyla evet demesi üzerine, az ötede bekleyen ustabaşıya döndü:</p>

  <p>"En iyi adamlarından dört kişi çağır buraya. Bu arabayı boşaltsınlar, ama çok dikkatli olsunlar, çok değerli bir sanat eseridir çünkü.”</p>

  <p>Jordan: "Onu kaybediyoruz ama başkası alacağına siz aldığınız için seviniyorum, Bay Rhodes.”</p>

  <p>"Demek bu kuş senin için de çok değerli, öyle mi Jordan?"</p>

  <p>Jordan sadece, “Benim her şeyim,” dedi. Sonra pişman oldu, sustu. Gülünçtü bu söylediği. Bay Rhodes ne düşünürdü sonra? «Yani, doğduğumdan beri aileme ait olan bir şey. Tanrıçasız yaşantımız nasıl olacak, hiç kestiremiyorum. Düşünmek bile istemiyorum. Onu yitirmek korkunç bir şey.”</p>

  <p>"Ama onu yitirmek zorunda değilsin ki, Jordan. Tanrıçanın peşinden gidebilirsin unutma.”</p>

  <p>"Rica ederim, benimle dalga geçmeyin, Bay Rhodes.”</p>

  <p>"Akıllı ve istekli bir gençsin, Pitman'ın stenosunu da çalıştın, öğrendin, yazın çok güzel. Bana bir sekreter gerek, benim gibi, elmasları bilen, tanıyan, seven biri. Yanında rahat olacağım biri. Tanıdığım, hoşlandığım biri. Güvenebileceğim biri.”</p>

  <p>Jordan ömründe hiç bu denli sevindiğini anımsamıyordu, sevinçten dili tutuldu, orada öyle, kazık gibi dikilmiş, yıllardır taparcasına sevdiği, saydığı adamın o soluk mavi, güzel gözlerine bakakaldı.</p>

  <p>"Eee, Jordan! Bu işi sana öneriyorum, ne diyorsun? İster misin?"</p>

  <p>"Evet, Bay Rhodes; dünyada her şeyden çok isterim.”</p>

  <p>Şimdi bir sürü adam, arabanın çevresine üşüşmüş, heykeli indirmeye uğraşıyor, ama fazla kalabalık olduklarından birbirlerini engelliyor, gereksiz gayretkeşlik gösteriyorlardı. Jordan birden kuşun güvenliği açısından kuşkuya düştü. Tam yardım etmek için birkaç adım atacaktı ki, Neville Pickering dörtnala çıkageldi, Jordan'ı orada görür görmez suratı allak bullak oldu, onu gördüğüne hiç sevinmediğini belli etti. Jordan da bunu sezmişti, ama Pickering kendini çarçabuk toparladı. Gülümseyerek arabaya uzatılmış heykele baktı. Her zamanki gibi son derece şıktı:</p>

  <p>"Vay vay, ne varmış burada bakayım? Ha, şu kuş.” Sonra Rhodes ile göz göze geldiler: "Sonunda onu alabildin demek! Seni kutlarım.”</p>

  <p>Ansızın bir rüzgâr çıktı, toz bulutlarını kaldırdı. Jordan'ın yüreği sıkışır gibi oldu, bu rüzgârın anlamını biliyordu çünkü Tanrıçanın varlığını duyumsuyordu. Böyle kaç kez, çağırınca yakarınca gelmemiş miydi? Birden yükseliveren toz bulutundan göz gözü görmez oldu. Pickering'in başındaki geniş kenarlı şapka, uçtu. Sonra rüzgâr, heykeli örten brandanın da altına girdi, onu adamakıllı şişirdi, ipler çözüldüğünden bir ucu boşta kalmıştı, bir anda olanca şiddetiyle Pickering'in bindiği kısrağın başına inince hayvan ürktü, şaha kalktı, korkuyla kişnedi. Öylesine yükselmişti ki, Jordan sırtüstü yuvarlanacak sandı; kırmızı toz bulutunun arasından, onu tutmak, başını çekmek için atıldı, ama bir saniye geç kalmıştı. Pickering gözlerini korumak için eliyle yüzünü kapatmıştı, dengesini yitirdi, sırtüstü yere düştü, boynu, omuzlaru şiddetle yere, sert toprağa çarptı. Bir yerlerinden bir kemiğin çat diye kırıldığını ancak kendi duyabildi, rüzgâr bu sesi bastırmıştı. Sonra kısrak, dörtnala bir koşudur tutturdu. Pickering de, ayak bileği mahmuzun çeliğine kısılıp kalmış, peşinden sürükleniyordu. Vücudu, boş bir çuval gibi hoplaya zıplaya yere vuruyordu. Kısrak, çitten atlarken Pickering her biri parmak uzunluğundaki dikenlere takıldı, dikenler iğne gibi her yanına battı. Sonra kayalık arazide sürüklenerek gidiyordu. Bir süre sırtüstü gittikten sonra mahmuza takılı bileği dönünce yüzükoyun geldi, suratı kan içinde kaldı.</p>

  <p>Jordan soluğu kesilircesine peşinden koşuyor, bir yandan da kısrağa sesleniyordu: "Hey, kızım! Dur, kızım! Korkma!"</p>

  <p>Ama hayvan, çılgına dönmüştü, önce rüzgâr ve suratına vuran branda, sonra da peşinden ayrılmayan o alışmadığı yük, onu kendinden geçirmişti. Neden sonra, mahmuzun kayışı koptu, yükünden kurtulan kısrak, bayır aşağı bir koşu tutturdu, gitti. Jordan, Pickering'in kıpırtısız, yumulmuş gövdesinin başına diz çöktü. Adam yüzükoyun yatıyordu, sırtındaki o pahalı pelerin yırtılmış, toza bulanmıştı, çizmeleri de yer yer delinmişti.</p>

  <p>Jordan, başını usulca tutarak onu sırtüstü çevirdi, soluk almasını sağlamak istedi. Pickering'in suratı kanlı bir maskeden ibaretti, yanağından kocaman bir et parçası sarkıyordu, ama gözleri dört açılmıştı.</p>

  <p>Gövdesi ölü gibi kendini koyvermiş olmasına karşın, aklı başında, bilinci yerindeydi. Dudakları kıpırdadı:</p>

  <p>"Jordie, hiç, hiçbir şey duymuyorum, her yanım uyuşmuş sanki ellerim, ayaklarım, tüm bedenim duygusuz.”</p>

  <p>Onu bir battaniyeye yatırıp dört ucundan tutarak taşıdılar, Rhodes'un odasının bitişiğindeki bir odaya, karyolaya yatırdılar. Bir saat içinde gelen Dr. Jamieson, Jordan'ın yaraları nasıl temizleyip sardığını, hastayı nasıl rahatlamaya çalıştığını görünce, başını salladı, ” Aferin sana. Kimden öğrendin bunları? Hadi bakalım şimdi biraz bana yardım edeceksin, ” dedi.</p>

  <p>Hastayı muayene eder etmez boynundan aşağısının tamamen tutmaz olduğunu anladı. Sonra, Rhodes ile konuşmak üzere dışarı çıktı. Pickering, odada yalnız kaldıklarını görünce, fısıldadı:</p>

  <p>"Jordie, biliyorum, boynum kırıldı benim. Sus, dinle bak. Galiba biliyordum ben, ta öteden beri, başından beri biliyordum, sen olacaktın. Şu veya bu sebeple, sen olacaktın, biliyordum. Bu yüzden de senden nefret ettiğimi sanıyordum. Ama artık nefret etmiyorum. Nefret edecek zamanım kalmadı çünkü.”</p>

  <p>Bir daha da konuşmadı, ne o gece, ne ertesi gün, ama akşam olurken o küçücük odada, gözlerini bir daha açıp Rhodes'e baktı. Korkunç denecek kadar çökmüştü, kemikleri adeta saydamlaşmış derisinin altında belli oluyordu, gözleri de kapkara çukura kaçmıştı. Rhodes onun üzerine eğildi, kulağına kurumuş, bembeyaz dudakları yaklaştı. Öyle hafif bir fısıltıydı ki, odada bulunan Jordan bile ne dediğini anlayamadı. Ama Rhodes, ölümcül bir azap çekiyormuş gibi, gözlerimi sımsıkı yumdu, “Evet, evet, biliyorum, Pickering,” diyebildi. Gözlerini açtığında, yaşlarla pırıl pırıldı, rengi de korkunç bir mor renge dönüşmüştü. Boğulur gibi, ” Öldü, Jordan, ” dedi. Elini, sanki yüreği göğüs kafesini kırıp fırlayacakmış da onu bastırmak istiyormuş gibi göğsüne bastırdı, sonra ağır ağır, bir daha eğildi demir karyolada yatan adamın çatlamış, yırtılmış dudaklarına bir öpücük kondurdu.</p>

  <p>***</p>
</body>
</html>
