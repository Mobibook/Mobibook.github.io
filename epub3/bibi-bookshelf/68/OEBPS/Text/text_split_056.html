<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>text</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="idebold">“Namoro”</p>

    <p class="normal">Büroda her gün birbirimizi görüyorduk; daha önce de söylediğim gibi Fernando oraya hem yazışmaların çevirmeni hem de bir dost olarak geliyordu.</p>

    <p class="normal">Her şey bakışlarla, çalışma masamın üstüne gizlice bıraktığı mesajlarla, küçük aşk mektuplarıyla başladı. Ama bir de sabahları geldiğimde bulduğum hediyeler vardı.</p>

    <p class="normal">Yazdığı pusulalardan birkaçını hala saklarım: “Kiss me”; “Bana bir öpücük vermek ister misin?”; “ Bir şey değil, kıskanç Bebek, sana sonra anlatırım”; vesaire, vesaire.</p>

    <p class="normal">Belki de ben çok genç ve güler yüzlü biri olduğum için Fernando benim onu gerçekten sevdiğim konusunda ikna olmamıştı, bunu da bana gösteriyordu, gönderdiği şu mısralarda olduğu gibi:</p>

    <p class="siir">Yavru güvercinlerim uçup gitti.</p>

    <p class="siir">Gidecekleri kişiye.</p>

    <p class="siir">Tek bildiğim benden alındıkları;</p>

    <p class="siir">Bilmem ki kime verilecekler.</p>

    <p class="siir">Yavru güvercinlerim, yavru güvercinlerim,</p>

    <p class="siir">Yuvaları yok onların</p>

    <p class="siir">Artık benim yanımda.</p>

    <p class="siir">Sevgim de işte böyle</p>

    <p class="siir">Öldürülüyor hep böyle!</p>

    <p class="normal">Çok ufak tefektim, çok da sıskaydım, kollarım, bacaklarım etli olduğu halde (pek hoş bir halim vardı) hiç makyaj yapmadığım için olduğumdan genç görünüyordum. Fernando’yu tanıdığımda on dokuzundaydım, yani aramızda on iki yaş fark vardı. Fernando beni çok eğlendirici bulurdu. Şefkatle bana “Bebek”, “minik Bebek”,“ Bebezinho” [Bebecik] diye seslenirdi, hatta benim özelliğimle ilgili birkaç mısra bile yazdı. Biri şu:</p>

    <p class="siir">Aşkım miniciktir benim,</p>

    <p class="siir">O kadar ki onu hep kaybederim.</p>

    <p class="siir">Pire tekme atmış da,</p>

    <p class="siir">Yatağın altına fırlatmış onu.</p>

    <p class="siir">Bir başkası da şöyle:</p>

    <p class="siir">Benim bir Bebeğim</p>

    <p class="siir">Var</p>

    <p class="siir">Boyuna bakarsan</p>

    <p class="siir">Bu kadar.</p>

    <p class="siir">Ona olan aşkım desen</p>

    <p class="siir">Bu çizgi dünya turu yapar</p>

    <p class="siir">Zavallı ben!</p>

    <p class="normal">Bir kere de , Félix ve Vallados şirketindeyken elbette, bana hediye olarak küçük bir oyuncak bebek sandalyesi getirdi oturayım diye; kırmızı hasırdan olan sandalyenin yüksekliği yirmi santimdi. Onu Praça da Figueira’dan satın almış. Fernando bu konuda şöyle derdi: “ Evlendiğimiz zaman küçük bir tabure satın almam gerekecek; eve geldiğimde sen üstüne çıkıp beni öp diye. Eve geleceğim ‘karımı gören oldu mu buralarda?’ diyeceğim. O zaman sen geleceksin, ben de şöyle diyeceğim: ‘Aa! Burada mıydın sen! O kadar küçüksün ki görememişim’ ”.</p>

    <p class="normal">Fernando son derece kibar biriydi, çok da sevecendi. Hemen hemen her gün, daha önce de anlattığım gibi bana hediye getirir, geldiğimde sürpriz yapmak için onu çalışma masamın çekmecelerine saklardı. Bir gün bir kibrit kutusunun içinde iki “küçük Meiguinhos” buldum. Meiguinhos, o dönemde moda olan biri erkek biri kadın küçücük bir bebek çiftiydi; bebekler telden yapılır sonra üstleri ipek kurdeleyle kaplanırdı. Meiguinhos artık bende değil. Bir başka sefer de telkâri bir bilezik buldum çekmecede, onu hep taktım, hala da saklarım. Bir de yine telkâri, yaldızlı, harika iki küçük kutu getirmişti. Ayrıca bende mineli harika bir madalyon var, üstüne küçük küçük kediler kazınmış. Fernando bunu, içine kendi fotoğrafını koyayım diye vermişti bana; onun resmini hiç koymadım, çünkü bendeki tek fotoğrafı —fotoğraf çektirmekten hiç hoşlanmadığını herkes bilir— çok büyüktü, madalyona girmiyordu, ben de keserek resme zarar vermek istemiyordum.</p>

    <p class="normal">Madalyona yeğenim Carlos’un fotoğrafını yerleştirdim, onu hala saklarım. Resim de hala içindedir.</p>

    <p class="normal">Çok obur olduğum —bugün de öyleyimdir— Fernando da bunu çok iyi bildiği için bana sık sık hediye olarak çikolatalar ve şekerlemeler getirirdi. Bir gün bir bonbon kutusunun içinde şu mısraları buldum:</p>

    <p class="siir">Bonbon tatlıdır</p>

    <p class="siir">Böyle dendiğini duydum</p>

    <p class="siir">Bilinmesinde yarar</p>

    <p class="siir">Olduğu için değil</p>

    <p class="siir">Tatlı olan</p>

    <p class="siir">Benim için değil.</p>

    <p class="normal">Fernando’nun bende hala sakladığım bir de piposu var. Çok pipo ve sigara içerdi. Hatta parmaklarının ucu sapsarıydı. Çok söylenirdim, hatta şakayla karışık “Bir gün pipona el koyacağım” derdim. Bunu yaptım da. Her yaptığım ya da söylediğim şeyi olduğu gibi bunu da eğlenceli buldu; pipoyu bir daha benden geri istemedi. Onu hala saklarım.</p>

    <p class="normal">Birbirimizi her gün görüyorduk; işten sonra da hemen hemen her zaman Rua do Arsenal’daki İngiliz Kitapevinin önünde buluşurduk, Fernando gazetelerini oradan alırdı. Bundan başka bol bol yazışırdık. Onun mektupları bana genellikle bürodaki getir götür işleriyle görevli çocuk Osorio tarafından ulaştırılırdı.</p>

    <p class="normal">Fernando’nun bize hiç gelmek istememesine karşın ( oysa herhangi bir sevgili buz gibi yapardı bunu) bizimki, basit ve belli bir ölçüde öbür hikayelere benzer bir namoro oldu. Kendisi bana şöyle derdi: “Biliyor musun, bunun bayağı kaçacağını anlamak gerekir; bense bayağı biri değilim.” Onu anlıyordum ve olduğu gibi kabul ediyordum. Sözgelimi bana çoğu kez şöyle derdi: “Sakın kimseye ‘kırıştırıyoruz’ deme, gülünç olur. Biz birbirimizi seviyoruz.”</p>

    <p class="normal">Birlikte gezintilere çıkardık, her şeyden konuşurduk. En basit şeylerden, şiirden, okuduğu kitaplardan, özlemlerinden, aileden söz ederdik. Hatırlarım, Fernando sidonist6 olduğunu söylerdi. Bir gün Sidonio Pais onuruna şiir yazdı, bana verdi, ama ne yazık ki burada sözünü ettiğim öbür şiirlerin el yazmaları gibi o da kayboldu gitti. Fernando monarşist olarak da bilinirdi; ama bana şöyle derdi: “Ben monarşist değilim, ben ‘thalassa’yım7. Brasileira’nın8 kapısının önünden saldırıya uğramadan geçmem olanaksız. Öbür taraftan geçiyorum, yoksa sopa atarlar.”</p>

    <p class="normal">Fernando tapardı bana. Beni hem ürküten hem de eğlendiren tutku dolu hamleleri vardı. Sözgelimi bir gün bürodayken kuzeni dışarı çıktığında çalıştığım odaya girdi. Tek söz etmeden kolları arasına aldı beni, öbür odaya götürdü, bir sandalyeye oturttu, önümde diz çöktü, bana tatlı hoş şeyler söylemeye başladı.</p>

    <p class="normal">Bir başka sefer de o ani hamlelerinin birinde, Rua de São Bento tramvay durağında yalnızdık, beni bir merdiven altına doğru itti: Ne olup bittiğini anlamadım; birini gördüğünü, çekingen olduğu için de ikimizi birlikte görmelerini istemediğini düşündüm. Hiç ummadığım bir anda sımsıkı sarılıp öptü: Uzun, çok uzun bir öpücüktü. Bazen konuştuğumuz da olurdu, birden tam anlamıyla konu dışı bir şey söylerdi, bana “sülfürik asit” derdi, ama bunu çok tutkulu bir havada söylerdi.</p>

    <p class="normal">O yılın Mart ile Nisan ayı arasında ben Félix ve Valladas şirketinden ayrıldım, Cais de Sodré’deki9 C. Dupin’de çalışmaya başladım. Fernando her gün oradan Rossio’da bulunan ablamın evine kadar bana eşlik ediyordu. Annemle babam Rua dos Poiais de São Bento’da, Rua Caetano Palha’nın başında oturuyordu, ama ben zamanımın bir bölümünü benden yirmi yaş büyük olan ablamın yanında geçiriyordum. Ablam bana kızıymışım gibi davranırdı, beni çok severdi, yalnız bir tek oğlu olduğu için ( yeğenim Carlos Queiroz) benimle olmaya çok değer verirdi. Ben de pek gençtim, neşe doluydum bu yüzden onun evinde yaşamayı yeğliyordum. Zavallı anneciğim beni günlerce görmezdi, en sonunda yokluğuma dayanamayarak beni eve döndürürdü. O dönemlerde Fernando’yla ben, onun geçeceği zaman pencereye çıkmam ve böylece birbirimizi görebilmemiz konusunda anlaşırdık. Babamın bizim hikayemizden kesinlikle haberi yoktu. Ben pencereye giderdim ve anlaştığımız saatte Fernando belirirdi. Yolun karşı tarafından geçerdi her zamanki kibarlığıyla, ve hiç fark ettirmeden bana yüzünü gözünü oynatır, öpücükler yollardı. Sonra da yol boyunca, beni güldürmek için bütün bina kapılarındaki basamakları ine çıka zıplayarak ilerlerdi (bu, onun gibilerinin yapacağı şey değildi). Ardından, bir sonraki Pazartesi, görüştüğümüzde sahneyi yorumlar, deliler gibi katıla katıla gülerdik.</p>

    <p class="normal">Fernando genelde çok neşeliydi, çocuk gibi güler ve her şeyin eğlenceli yanını bulurdu. Sözgelimi “ Annadıgın mı?” derdi “Anladın mı” yerine. Ayakkabılarını boyamak için dışarı çıktığında “ Hemen geliyorum, gidip dışarıda ayaklarımı yıkayacağım” derdi. Bir gün bana şöyle bir pusula gönderdi: “Benim aşkım küçücüktür, pembe renkli külot giyer.” Bunu okurken öfkelendim. Bürodan çıktığımızda kızgın bir halde ona “Fernando, pembe külot giydiğimi nereden biliyorsun, hiç görmedin ki…” dedim (Birbirimize bazen sen bazen siz derdik). Gülerek cevap verdi: “Kızma, Bebek, çünkü bütün kız bebekler pembe külot giyer…”</p>

    <p class="normal">Kısa bir süre sonra ben yeniden iş değiştirdim. Bélem’deki10 bir havacılık malzemesi firmasında çevirmen olarak çalışmaya başladım. Fernando her gün beni almaya geliyordu. Tramvayda yol boyunca konuşurduk. O dönemde Benfica’dan Rua Coelho da Rocha’daki Estrela’ya taşınmasından dolayı çok sıkıntılı ve kaygılıydı. Transvaal’de kız kardeşleriyle yaşayan annesi ondan kendilerine Lizbon’da bir ev bulmasını istemişti, her şeyle tek başına Fernando ilgilenmek zorunda kaldı.</p>

    <p class="normal">Bilindiği gibi Fernando çok yalnızdı. Çoğu kez kendisiyle ilgilenecek kimse olmazdı, o da bundan şikayet ederdi. Bana gerçekten aşıktı diyebilirim, benim varlığıma, kendisine eşlik etmeme çok ihtiyacı vardı. Bir mektubunda şöyle diyordu bana: “ Hasta olduğumda, kolum kanadım kırık olduğunda ya da üzüntülüyken seni ne kadar özlüyorum bilemezsin…” Bana yazdığı şu dörtlükte de bunu gayet iyi gösteriyor:</p>

    <p class="siir">Bütün bir günü geçirirsem</p>

    <p class="siir">Küçük aşkımı görmeden</p>

    <p class="siir">Ocak ayının soğuğunu duyarım</p>

    <p class="siir">Aşkımın haziranında.</p>

    <p class="normal">Mayıs 1920’de Carris11 birkaç günlük greve gitti, bu yüzden biz de trenle gidip gelmeye başladık.</p>

    <p class="normal">Babam Fernando’yu gördüğümü öğrenmesin diye o, trene Cais do Sadré’den biniyordu ben de Santos’tan. Böylece Bélem’e kadar bütün yol boyunca konuşacak zamanımız oluyordu (“kırıştırıyorduk” demiyorum, çünkü Fernando bu sözcüğü sevmezdi).</p>

    <p class="normal">Grev bittikten sonra Fernando akşam beni almaya gelir, sonra her zamanki gibi tramvayla bizim eve kadar giderdik, ama Fernando yolu çok kısa bulur, bana şakayla şöyle derdi: “Yanılmış gibi yapsak da Poço do Bispo’ya giden bir otobüse binsek nasıl olur?”</p>

    <p class="normal">Bu arada çalıştığım büro, Rua Morais Soares’teki bir başka büroyla birleşti; Fernando da bu kez gelip oradan beni almaya başladı. O dönemde Rua de São Paulo’daki Toscano adlı firmada ticari yazışma görevlisi olarak çalışıyordu. Pazar sabahları da orada olur ve oradan bana telefon ederdi. Bu arada Fernando’nun telefon etmeyi sevmediğini de herkes bilir.</p>

    <p class="normal">Pazar günü de görüşebilmemiz için her zaman olduğu gibi San Domingos kilisesindeki ayine gitmek yerine Conceição Velha kilisesindeki ayine gitmeye başladım, çünkü daha sonra Fernando eve kadar bana eşlik ediyordu ( kendisi ayine gelmezdi, inancı vardı ama dini görevlerini yerine getirmezdi), böylece yolda tartışacak zamanımız olurdu. Benden birçok kez Pazar öğleden sonra da görüşmemizi istedi. Mektuplarından birinde şöyle diyordu: “ Pazar öğleden sonra görüşebilsek mesela ne kadar iyi olurdu…” Ama bunu hiç yapmadık. Ailem, özellikle de babam, durumdan haberdar değildi; bana karşı çok sertti babam, dışarıya çıkmak için bir bahane bulmak benim açımdan kolay olmuyordu.</p>

    <p class="normal">Fernando çok özel biriydi. Varoluşu, duygulanışı, hatta giyinişi özeldi. Ama belki de ben o dönemde bunun farkına varmıyordum, fazlaca aşıktım çünkü. Onun duyarlığı, sevecenliği, çekingenliği, eksantrik hareketleri büyülüyordu beni.</p>

    <p class="normal">Sözgelimi Fernando biraz anlaşılmaz olurdu bazen, özellikle de Alvaro de Campos olarak ortaya çıktığında. O zaman bana şöyle derdi: “Bugün, ben gelmedim, benim yerime dostum Alvaro de Campos geldi…” O zaman bambaşka bir davranış sergilerdi. Huzursuz olur, anlamsız, tutarsız şeyler söylerdi. Bir gün bana gelip şöyle dedi: “Benim sizden bir isteğim var Hanımefendi, bu istek şu Fernando Pessoa’nın o aşağılık suratını su dolu bir kovanın içine baş aşağı sokmaktır.” Ben de şöyle karşılık verdim: “Nefret ediyorum şu Alvaro de Campos’tan, ben yalnız Fernando Pessoa’yı seviyorum.” Bunun üstüne Fernando “Oysa o seni niye çok seviyor hiç anlamıyorum” dedi.</p>

    <p class="normal">Caeiro’dan, Reis’ten ya da Soares’ten12 ender olarak söz ederdi.</p>

    <p class="normal">Fernando moralinin bozuk olduğu zamanlarda benim kendisini sevdiğime bir türlü inanmazdı. Bir mektupta bana şöyle demişti: “Eğer beni sevmiyorsan, seviyormuş gibi yap, ama bunu öyle iyi yap ki ben fark etmeyeyim.”</p>

    <p class="siir">Ya da, şu dörtlükte olduğu gibi şöyle demişti:</p>

    <p class="siir">Aşkım beni artık istemiyor</p>

    <p class="siir">Artık beni unutuyor, beni sevmiyor</p>

    <p class="siir">Kadın ne az zaman harcıyor</p>

    <p class="siir">Sevmediğini göstermek için.</p>

    <p class="normal">Bir keresinde, Calçado da Estrela’dan geçerken şunları söylemişti bana: “ Senin bana olan aşkın şu ağaç kadar büyük.” Anlamıyormuş gibi yaptım. “Ama ağaç falan yok ki…” , “ Ben de tam onu söylüyorum” dedi. Bir başka sefer de şöyle demişti: “ Sen beni neredeyse Hıristiyan merhametinden dolayı seviyorsun. O kadar gençsin, o kadar şirinsin ki ben de o kadar yaşlıyım, o kadar çirkinim ki.”</p>

    <p class="normal">Bir kez ilginç bir rastlantı olmuştu. Bilindiği gibi Fernando’nun doğum günü 13 Haziran’a rastlıyordu, bu Aziz Antonius’un günüydü (adının Fernando olduğunu söylüyordu, çünkü aslında Aziz Antonius’un adı Fernando Bulhão’ydu); benim doğum günüm de ayın 14’ündeydi. Doğum belgemde bir tarih hatası var; belgede 17 tarihi yazılı, ama gerçekte ben ayın 14’ünde doğdum. Bu fark konusunda Fernando şu yorumu yapıyordu: “İyi ki aynı gün doğmamışız, çünkü doğum günlerini aynı tarihte kutlayan çiftler mutlu olmazlar.” Kral don Carlos13 ile kraliçe dona Amelia’nın durumunu örnek gösteriyordu.</p>

    <p class="normal">Fernando son derece sakınımlı biriydi. Özel hayatından çok az söz ederdi; gerçek bir yakın arkadaşı bile yoktu (o dönemde, Mario de Sá-Carneiro14 çoktan ölmüştü), bir mektubunda da bana şunu yazmıştı: “Seni sevip sevmediğimi kimse bilmiyor, çünkü bu hikayeyle ilgili kimseye sır vermedim.”</p>

    <p class="normal">Çok iyi anlaştığı ve haftada bir kez akşam yemeğine gittiği kişi Lobo d’Avila’ydı;15 Lobo d’Avila bugün Principe Real olan Praça Rio de Janeiro’da oturuyordu. Geri kalanlar ise kahve arkadaşlarıydı.</p>

    <p class="normal">Fernando’nun ne kadar sakınımlı olduğunu gösteren cümlelerinden bir ikisi şöyleydi: “Özelimi başkasının bakışından korumaya ihtiyacım var.” “Hissettiklerimi kimsenin bilmesini istemiyorum.” Bir başkası da şöyle: “Fernando Pessoa şeyleri hisseder ama harekete geçmez, içinden bile.”</p>

    <p class="normal">Bizim namoro’muz böylece 1920’nin Kasımına kadar sürdü. Fernando’nun son mektubu 29 Kasım tarihini taşıyor. Sonra yavaş yavaş benden uzaklaştı, giderek birbirimizi görmemeye başladık. Somut bir nedeni yoktu bunun. Birkaç gün ne geldi ne de yazdı, başı ağrıdığını ve bir psikiyatri kliniğine yatmak istediğini söylüyordu.</p>

    <p class="normal">Daha sonra rastlantıyla bir iki kez karşılaştık, ama hiç konuşmadık bile.</p>
  </div>

  <div class="calibre1" id="calibre_pb_60"></div>
</body>
</html>
