<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>text</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_1">Türkçe Çevirinin Önsözü</h1>

    <p class="normal">Fernando Pessoa’nın nişanlısı Ophélia Queiroz’a yazdığı mektupları (Cartas de amor de Fernando Pessoa [Fernando Pessoa’nın Aşk Mektupları]) Fransızca çeviriden1 dilimize aktardık. Bu arada, İtalyanca çeviriden2 de yararlandık.</p>

    <p class="normal">Ophélia’ya Mektuplar başlıca iki bölümden oluşuyor: Birinci bölümde yazarın hayatındaki biricik kadın olan nişanlısı Ophélia Queiroz’a 1920 ve 1929 yıllarında yazdığı 48 mektup yer alıyor. İkinci bölümse “Fernando ve Ben” başlığı altında Ophélia Queiroz’un Pessoa ile sevgili oldukları döneme ilişkin anlattıklarından oluşan metni içeriyor.</p>

    <p class="normal">Adının anlamı Portekizcede kimse olan Pessoa yazı ve şiirlerini, yarattığı birbirinden farklı çok sayıda kurmaca kimlikle imzaladı; takma adlardan farklı olan bu alt kimliklerin ya da dış kimliklerin (Portekizce: heterónimo) en yaygın olanları, yaşamöyküleri olduğu kadar yazma biçimleri de birbirinden değişik olan Alberto Caeiro, Alvaro de Campos ve Ricardo Reis’tir; ayrıca bir de kendisine daha yakın olan yarı kurmaca kimlik (Portekizce: semi-heterónimo) Bernardo Soares vardır.</p>

    <p class="normal">Bu çoğul kimlikli yazarın birbirinden apayrı nitelikler taşıyan kurmaca kimlikleriyle ilgili çeşitli çalışmalar yapılmıştır; ancak onun Fernando Pessoa olarak özel yaşamıyla ilgili ayrıntılar —sınırlı da olsa— mektuplarından öğreniliyor. Burada mektup bir bildirişim aracı olmanın yanı sıra bir belge olarak çıkıyor karşımıza. Yazarla ilgili pek çok özelliği ortaya koyuyor. Kısacası onu ele veriyor, Franz Kafka’nın Milena’ya Mektuplar’da “mektuplar hep ele verdi beni” dediği gibi.</p>

    <p class="normal">Ophélia’ya Mektuplar Pessoa’yı okura ilkin sıradan herhangi bir sevgili gibi gösteriyor ya da sunuyor; ne var ki okur mektuptan mektuba ilerledikçe yazarın gündelik yaşamına, ruhsal durumuna ilişkin ayrıntıları, ipuçlarını yakalama fırsatını buluyor. Gerçekten de Pessoa’nın nişanlısına yazdığı mektuplar onun özel yaşamından kesitler sunması açısından oldukça önemli. Bir yandan sevgisine tanıklık ederken öte yandan da kâh sevgi dolu, kâh kırgın, kimi kez sevecen, kimi kez soğuk, bazen çocukça, bazen coşkulu bir havada yazılmış olan bu mektuplar yazarın yaşadığı ruhsal iniş çıkışları, özellikle de yalnızlığını, karamsarlığını, kaygılarını, iç sıkıntılarını, hatta kıskançlıklarını, öfkelerini sergiliyor, onun toplumsal benliğinin gizli kalmış yanlarını, özelini gösteriyor.</p>

    <p class="normal">Öte yandan, bu metinler salt birer mektup olsalar da Pessoa’nın deyiş özelliklerini, dille oynadığını, sözcük düzeyinde, söyleyiş biçiminde bilinçli sapmalara yöneldiğini, yeni sözcükler ürettiğini, farklı dil düzeylerinden yararlandığını, gerektiğinde sevgilisine seslenirken çocuk diline başvurduğunu görmek açısından ilgi çekici.</p>

    <p class="baslik">*</p>

    <p class="normal">Mektuplarda geçen özel adlar ve terimlerle ilgili gerekli açıklamaları dipnotlarda belirtirken, kullandığımız üç farklı kısaltmayla da bilgi kaynağını gösterdik: T.Ç.N. (Türkçeye Çevirenin Notu); F.Ç.N. (Fransızcaya Çevirenin Notu); İ.Ç.N. (İtalyancaya Çevirenin Notu).</p>

    <p class="sagdanithaf">Sema Rifat</p>

    <p class="sagdanithaf">İstanbul 2009</p>
  </div>

  <div class="calibre1" id="calibre_pb_4"></div>
</body>
</html>
