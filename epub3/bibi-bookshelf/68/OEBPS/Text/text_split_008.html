<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>text</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="baslik">19 Mart 1920</p>

    <p class="normal">4</p>

    <p class="normal">Küçücük (ve şu sıralar çok kötü kalpli) bebeğim,</p>

    <p class="normal">Ekli olan mektup Osorio ile sana, eve gönderdiğim mektup. Yarın Dupin’e gider, büro çıkışında seni bulur, her ikisini de sana kendim elden verebilirim diye umut ediyorum.</p>

    <p class="normal">Benimle ilgili olarak sana verilen bilgiye gelince, bunun tümüyle yanlış olduğunu sana tekrarlamakla kalmayacağım, ama bilgiyi ablana veren “saygı değer kişi”nin ya bunu tümüyle uydurduğunu ve o zaman onun yalnızca kaçık değil yalancı da olduğunu söylemek isterim; ya da böyle biri yoktur da bunu ablan uydurmuştur —ablanın o kişiyi uydurduğunu söylemiyorum, ama şunu uydurmuş diyorum: Güya biri ablana kimsenin kendisine asla söylemediği bir şeyi söylemiş.</p>

    <p class="normal">Dinle küçük sevgilim, böyle durumlarda başkalarının budala olduğunu düşünmek her zaman yanlıştır.</p>

    <p class="normal">Bu “kişi”yle ve onun hakkında senin bana söylediklerinle ( doğal olarak bu sana iletilmiş olduğu için) ilgili olarak iki ayrıntıya dikkatini çekeceğim:</p>

    <p class="normal">1. Bu kişi benim seni sevdiğimi “ biliyor”.</p>

    <p class="normal">2. Seni ciddi niyetim olmadığı halde sevdiğimi “biliyor”.</p>

    <p class="normal">Şimdi şundan başlayalım: Seni sevip sevmediğimi bilen tek kişi yok, çünkü ben bu konuda hiç kimseye sır vermedim. Bu “saygıdeğer kişinin” benim seni sevdiğimi “bilmediği”ni ama hayal ettiğini düşünelim. Onun bunu hayal edebilmesi için bir şeye dayanması gerektiğinden, bu kişi, aramızdaki bir bakışmayı yakalamış olmalı, aramızda ( ya da daha doğrusu bu durumda benden sana) bir şey fark etmiş olmalıdır. Bu da o kişinin bürodan biri ya da oraya sık gelen biri olduğu anlamına gelir. Ama söylentilere dayanarak bile olsa gerçekte benim seni sevdiğimi kesin olarak söyleyebilmesi için, o kişinin, eğer büroya gelen biri değilse, ya kuzenimin ailesinden biri (ona da benim seni sevdiğim konusundaki “kuşkuları” açmış olmalı) ya da Osorio’nun ailesinden biri olması gerekir.</p>

    <p class="normal">Bütün bunlar varsayımdan başka bir şey değil, ama aileden birinin ya da buradan, bürodan birinin söz konusu olduğunu kabul etmek bile, bu kişinin seni sevdiğimi bildiği iddiasında bile çok kuşku yaratır.</p>

    <p class="normal">Aslında her ne kadar seni sevdiğimi kesin olarak bilebilecek hiç kimse yoksa da ( sırrımı bilen kimse yok, ne olursa olsun, gerçekte bunu kimse “düşünemez”) seni ciddi niyetle sevmediğimi kesin olarak bilebileceklerin sayısı daha da azdır —hatta hiç yoktur. Birinin bunu söyleyebilmesi için kalbimin içinde olması gerekir; bu durumda bile, iyi göremez, görebileceği şey de koskoca bir budalalıktır yalnızca.</p>

    <p class="normal">Yaşadığım “kadın”la ilgili iddiaya gelince, bu benden uzaklaşmak için yarattığın bir şey değilse, ablanı bilgilendiren saygın kişiye ( eğer varsa) şu soruları sor bakalım:</p>

    <p class="normal">1. Hangi kadınmış bu?</p>

    <p class="normal">2. Nerede yaşamışım; nerede yaşıyormuşum onunla; nerede buluşuyormuşum ( bizi ayrı evlerde yaşayan iki sevgili olarak gösteriyorlarsa); ne kadar zamandır tanıyormuşum bu kadını?</p>

    <p class="normal">3. Ve bu “kadını” belirtebilecek ya da tanımlayabilecek daha başka bilgiler.</p>

    <p class="normal">Eğer bütün bu hikaye senin bir uydurman değilse, bilgileri veren kişinin hemen ortadan kaybolmasına yol açacağına sana garanti veririm; bütün yalan söylerken yakalananların “ortadan kaybolması” gibi. Eğer bu adı geçen “saygın kişi” sana ayrıntı verecek kadar utanmazsa, sana düşen tek şey doğrulamalar ya da araştırmalar yapmak olacaktır. O zaman bunların baştan sona yalan olduğunu görürsün.</p>

    <p class="normal">Ah! Bütün bunlar adi bir entrikadan başka bir şey değil —çok rezilce, ve pek çok rezilce şey gibi de çok saçma —beni senden uzaklaştırmak için! Peki bu entrika nereden kaynaklanıyor olabilir? Ya da, ortada entrika falan yok, bütün bunlar da senin benden kurtulmak için uydurduğun bir numara her halde! Bilmiyorum…Her şey geliyor aklıma ; her şeyi düşünmeye hakkım var.</p>

    <p class="normal">Ama açık konuşayım Kaderin —hem Kaderin hem de insanların— şimdikinden daha iyi muamelesine layıktım ben.</p>

    <p class="normal">Bakalım bu mektubun her hangi bir bahaneyle sana ulaşmasını sağlayabilecek miyim. Olmazsa, yarın öğlen yarımda burada görüştüğümüzde veririm onu sana.</p>

    <p class="normal">Ekteki bu sabah yazdığım mektubu iyi oku; Osorio onu buraya gelmek üzere çıktığın sırada sana getirdiği için eline geçmedi. Mektup yazmak, sonra da karşılığında senin bana verdiğin türden bir sürü haber ve “armağan” almak neymiş gör biraz.</p>

    <p class="normal">Hâmiş I: Sonunda, nedir bütün bunlarda gerçek olan? Her şeyden ve herkesten kuşkulanmaya başlıyorum.</p>

    <p class="normal">Nedir bu hikaye, Dupin’e gitmemişsin de …sonra gitmişsin de? Neden durup dururken aniden gidip ablana sır verdin?</p>

    <p class="normal">Hiçbir şey anlamamaya başlıyorum...</p>

    <p class="normal">Artık tam olarak ne düşüneceğimi bilemiyorum.</p>

    <p class="normal">F.</p>

    <p class="normal">Hâmiş II: Bir şey daha: Eğer bu “saygıdeğer kişi” varsa ( ki ben var olduğundan kuşkuluyum) bak bakalım beni senden uzaklaştırmak için ne gibi kişisel nedenleri olabilir. Hiç değilse senin bir başka talibine karşı dostluk gösterecek nedenleri var mı yok mu onu anlamaya çalış. Ama bu “saygıdeğer kişi” —gerçek varlığına gelince— Bay Crosse1’un bir akrabası olmalı, mutlaka.</p>

    <p class="normal">Ah! sevgilim: Benden sonsuza dek mi kaçmak istiyorsun, ya da bizim birbirimizi sevmemizi istemeyen biri mi var?</p>

    <p class="normal">Senin, her zaman senin,</p>

    <p class="sagdanithaf">Fernando’n</p>
  </div>

  <div class="calibre1" id="calibre_pb_12"></div>
</body>
</html>
