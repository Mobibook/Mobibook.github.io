<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>text</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="idebold">Fernando’yu Nasıl Tanıdım</p>

    <p class="normal">Diario de Noticias’taki bir ilana yanıt vermiştim.</p>

    <p class="normal">On dokuz yaşındaydım, neşe dolu bir kızdım, cin gibi olduğumdan başına buyruktum, anne babamın ve de ailemin isteğine karşın iş aramaya karar verdim. Mecbur olduğumdan değil elbette; çünkü sekiz erkek ve kız kardeşin en küçüğü, ailenin de tek bekar kızı olduğumdan çok şımartılmıştım, istediğim her şeye sahiptim.</p>

    <p class="normal">Fransızca öğrenimimin beşinci yılını tamamlamıştım, ticari Fransızcayı hiç takılmadan yazıyor ve konuşuyordum, daktiloda her klavyeyi kullanabiliyordum, biraz da İngilizce biliyordum ( hatta Fernando bir gün bana evlendikten sonra daha fazlasını öğreteceğini söylemişti.)</p>

    <p class="normal">Bir gün firmadan yanıt geldi: “Sizi ilgilendiren konu için şu adrese gelmeniz ricasıyla…”. Rua da Assumpção, 42, kat 2’deki bir araç gereç mağazasıydı: Felix, Valladas &amp; Freitas, Ltd. Henüz reklam araştırma aşamasındaydılar, iş üç ay sürebildi; sonra iflas ettiler.</p>

    <p class="normal">Oraya firmanın tek kadın görevlisi olarak girdim. Ayda 18 dolar kazanıyordum, o zamanlar için bu olağanüstü bir meblağdı…Başlangıçta bana yalnız 15 dolar ödemek istiyorlardı; istediğimin verilmesi konusunda bizzat Fernando ısrar etti, çünkü sonradan bana söylendiğine göre “beni mutlaka yeniden görmeye ihtiyacı vardı”; hem zaten, daha ilk günden bana belli bir biçimde baktığını hissetmiştim.</p>

    <p class="normal">Üç ortaktılar: Felix, sermayedardı; Mario Freitas da Costa, Fernando’nun kuzeniydi; Valladas ise, Guarda Nacional Republicana’ya1 bağlıydı.</p>

    <p class="normal">Fernando şirketin gerçek anlamda çalışanı değildi, düzenli bir ücret alıp almadığını bile bilmiyorum. Firmanın yazışmalarında kuzenine yardımcı oluyordu. Kuzeninin Portekizce dikte ettiklerini de doğrudan Fransızca’ya ve İngilizce’ye çeviriyordu. Bilindiği gibi Fernando iki dili de, özellikle de İngilizce’yi çok iyi konuşurdu. Dostları şaka olsun diye “işi İngilizce düşünmeye kadar götürürdü” derlerdi.</p>

    <p class="normal">Sık sık büroya gelirdi, çünkü kuzeni Freitas’a çok bağlıydı, ama ayrıca çene çalmak için birçok arkadaş grubu orada bir araya gelirdi. Aralarından Luis de Montalvor’u2 hatırlarım, neredeyse her gün gelirdi oraya, Fernando’yu yapıtını yayımlamadığı için bağışlamazdı. Ona şöyle derdi: “Fernando, senin hala tanınmamış olman bir cinayet.” Fernando da şöyle cevap verirdi: “Boş verin, çünkü ben ölünce geriye sandıklar dolusu kalacak.”</p>

    <p class="normal">Oraya Ferreira Gomes de gelirdi, kendisi de Fernando’ya çok hayrandı. Sonradan onunla rastlantı sonucu S.N.I.’de3 karşılaştım. Çok şakacı biriydi.</p>

    <p class="normal">Ayrıca bir de Coelho de Jesus var. Onunla ilgili çok matrak bir şey oldu. Kendisi beni bürodan tanıyordu, ama Fernando ile benim aramda sevgi bağı olduğunu başkaları gibi o da hiç fark etmemişti. Bir gün beni yolda izledi. Largo de Camões’e4 yaklaştığımızda bana doğru geldi, selam verdi ve şöyle dedi: “ Size eşlik edebilir miyim, yoksa sizi güç durumda mı bırakmış olurum?”, “ Tabii ki güç durumda bırakmış olursunuz” diye karşılık verdim.</p>

    <p class="normal">Büroda bir gazetenin yöneticisi olan Simão de Laboreiro’yu da görürdük; Coelho de Jesus’un bir erkek kardeşi; Pantoja diye bir İspanyol ve hatırlamadığım daha başkaları da vardı gelenler arasında.</p>

    <p class="normal">Pek çok genç uğrardı o dönemde büroya, gelip Fernando’dan gazete ve dergilerle ilgili çalışmalarına katkıda bulunmasını isterlerdi. Bu da onun hiç geri çevirmediği bir şeydi.</p>

    <p class="normal">Ben Fernando’yu ilan için görüşmeye gittiğim gün tanıdım, bu konuda da anlatılmaya değer bir hikayem var.</p>

    <p class="normal">O dönemde genç kızlar tek başlarına dışarı çıkmazlardı, bu yüzden bana, yanında kaldığım ve geleceğin şairi olan yeğenim Carlos Queiroz’un annesinin bir yardımcısı eşlik etti. Büroya gelip kapıyı çaldığımızda henüz ortada kimse yoktu, biz de beklemek zorunda kaldık.</p>

    <p class="normal">Bir ara tepeden tırnağa siyahlar giymiş bir beyin (daha sonra üvey babasının yasını tuttuğunu öğrendim) merdivenlerden çıktığını gördük, başında kenarları kalkık bir şapka vardı, gözlüklüydü, boynuna da papyon kravat takmıştı.</p>

    <p class="normal">Yürürken sanki ayakları yere değmiyordu. Pantolonunun paçaları —çok doğal olarak—getrlerinin içine sokulmuştu. Nedendir bilmem bu görüntü bende korkunç bir gülme isteği uyandırdı; çekingen bir tavırla bize ne istediğimizi sorduğundaysa, ilan için geldiğimi söylemeyi ancak güçbela başarabildim.</p>

    <p class="normal">Fernando ile ilgili bendeki ilk imaj böyle işte.</p>

    <p class="normal">Çok dikkatli bir tavırla , bize biraz beklememizi söyledi, çünkü kendisi patron değildi. Büroya girdik, az sonra yeğeni geldi. İlanla ilgilenen kişinin kim oluğunu sordu, ardından görüşmeye başladık. Fernando da bütün konuşma sırasında oradaydı, bir çalışma masasının önüne oturmuştu, yüzü bana dönüktü, bu işten hoşlanmış biri gibi hafifçe gülümsüyordu.</p>

    <p class="normal">Üç gün sonra beni çağırdılar.</p>

    <p class="normal">O gün bizzat Fernando karşıladı beni. Geldiğimde kendisi oradaydı. Masamın yanındaki bir sandalyeye oturdu, bana yapılacak işi gösterdi: Ticaret kataloguna bazı adresler kaydedilecekti. Bir ara çekingen bir tavırla şöyle dedi bana: “Küçük hanım, sizi bir konuda uyarmak istiyorum: Merdivendeki halıda bir delik var…aman dikkat edin, düşmeyin…” Ardından sustu; bir an sonra da şöyle dedi: “ Bir şey daha var size haber vermek istediğim, öbür ortak bay Valladas biraz kaba biridir. Biliyor musunuz kötü kalpli değildir, ama Guarda Nacional Republicana’dandır. Hareketlerinin keyfinizi kaçırmasını istemem…Bütün bunları sakınımlı bir tonda ama incelikle söyledi. Ardından bakışlar…kur yapmalar…başladı.</p>

    <p class="normal">Bu ilk günde ayrıca hoş bir şey oldu. Oturmuş daktiloda yazı yazıyordum. Biri girdi içeri, şimdi kim olduğunu hatırlamıyorum, ve şöyle dedi: “Fernando, içinden şu şeker boyna bir öpücük kondurmak gelmez mi?”, “ Gelmez” diye sertçe kestirip attı tedirgin olmuş bir halde.</p>

    <p class="normal">Çok sonra, o an içinde bir kıskançlık duymuş olduğunu itiraf etti.</p>

    <p class="normal">Fernando çok kıskançtı, ama kızmazdı, hiçbir şey söylemezdi. Acı çekerdi. Dekolte elbiseler giymemden ya da delikanlılarla konuşmamdan hoşlanmazdı. Bir gün bana şöyle dedi: “ Bugün ilk kez kuzenimin gözlerini kıskandım.” “Neden” diye sordum. “Çünkü dün seni ben değil onlar gördü.” Bu olay bir pazartesi günü olmuştu, bir gün önceyse ben rastlantıyla yolda onun kuzeniyle karşılaşmıştım. Bir başka sefer de bana biriyle gönderdiği pusulada “Pantoja’ya göz süzüyordun” diyordu. Ama bu arada kendisi de beni kıskandırmaya bayılıyordu, amacı tepkimi görmekti. Bir gün tramvayda başına gelen bir olayı anlattı. Bazı kişilerin bakışlarındaki etkiyi ve gücü yorumlarken, önünde oturan sarışın bir bayanın saçlarına gözlerini diktiğinde kadının aniden dönüp ısrarla kendisine baktığını anlattı. Hikayeyi ne amaçla anlattığını hemen anladım, kıskanıyormuş gibi yaparak uzun süre sarışın bayandan söz ettim kendisine. Çok hoşuna gitmişti bu durum, beni sarışın kadın diye birinin olmadığına ikna etmeye çalışıyordu.</p>

    <p class="normal">Fernando boş inançları çok fazla olan biriydi, özellikle de uluyan köpekler söz konusu olduğunda. Evine dönerken yoluna çıkan köpeklerin uluduğunu, bunun da kendisinde köpeklerin ulumasına yol açan bir şeyin bulunduğu anlamına geldiğini söylerdi.</p>
  </div>

  <div class="calibre1" id="calibre_pb_58"></div>
</body>
</html>
