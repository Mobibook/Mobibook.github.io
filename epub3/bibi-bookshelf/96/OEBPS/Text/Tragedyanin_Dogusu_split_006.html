<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Tragedyanin Dogusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal">Bilgi ve kavrayışa, böyle yeni ve benzersiz bir biçimde yüksek bir değer verilişinin en keskin sözünü, kendini hiçbir şey bilmediğini itiraf eden biricik kişi olarak bulan Sokrates söylemişti; öte yandan Sokrates, Atina'da yaptığı eleştirici gezintide, en büyük devlet adamları, hatipler, şairler ve sanatçılarla yaptığı konuşmalarda, bilginin kibriyle karşılaşmıştı. Tüm bu ünlü kişilerin, kendi meslekleri hakkında bile, doğru ve kesin bir kavrayıştan yoksun olduklarını, işlerini yalnızca içgüdüsel olarak yürüttüklerini görerek şaşırmıştı. "Yalnızca içgüdüsel olarak": bu sözle, Sokratesçi eğilimin yüreğine ve odak noktasına dokunmuş oluyoruz. Sokratesçilik bu sözle, mevcut sanat kadar, mevcut etiği de yargılıyor: sınayan bakışlarını nereye yöneltirse yönelişin, kavrayış eksikliğini ve kuruntunun gücünü görüyor ve bu eksiklikten, mevcut olanın en derininde çarpık ve aşağılık olduğu sonucunu çıkartıyor. Sokrates, bir tek bu nokta açısından varoluşu düzeltmek gerektiğine inanıyordu: kendisi, birey olarak, kaale almama ve üstünlük ifadesiyle, tamamen başka türden bir kültürün, sanatın ve ahlakın öncüsü olarak girdi, doruk noktasını huşu içinde yakalamayı en büyük mutluluk sayacağımız bir dünyanın içine.</p>

  <p class="normal">Budur Sokrates konusunun her açılışında içimizi kaplayan ve Antikçağ'ın bu tartışma götürür görüngüsünün anlamını ve amacını öğrenmeye hep yeni baştan kışkırtan müthiş kuşku. Bu adam kimdir ki, Homeros, Pindaros ve Aiskhylos olarak, Phidias olarak, Perikles olarak, Pythia ve Dionysos olarak, en derin uçurum ve en yüksek doruk olarak şaşkın hayranlığımızı garantileyen Yunan varlığını, tek başına olumsuzlamaya cesaret edebilmektedir? Hangi daymonik güçtür ki, bu büyülü içkiyi yere dökmeye cesaret edebilmektedir? Hangi yarı-tanrıdır ki, en soylu insanlığın ruhlar korosu şöyle seslenmek zorunda kalır ona: "Vah! Vah! Yıktın onu, o güzel dünyayı, güçlü bir yumrukla; devriliyor o, parçalanıyor!"<sup class="calibre3"><a href="Tragedyanin_Dogusu_split_007.html#footnote-100-54" id="footnote-100-54-backlink">[54]</a></sup></p>

  <p class="normal">Sokrates'in özüne ilişkin bir anahtarı, "Sokrates'in daymonyonu" olarak tanımlanan o mucizevi görüngü sunuyor bize. Sokrates, müthiş anlama yetisinin sendelediği özel durumlarda, böyle anlarda dile gelen tanrısal bir seste sağlam bir dayanak bulmuştu. Bu ses, her gelişinde, bir şeyi yapmaması için uyarıyordu. İçgüdüsel bilgelik, bu tamamen kuraldışı yaratılışta, yalnızca zaman zaman bilinçli bilgiyi engellemek için karşısına çıkma amacıyla gösteriyordu kendisini. Oysa, tüm üretken insanlarda içgüdü, özellikle yaratıcı-olumlayıcı güçtür, ve bilinç, eleştirel ve yapmamaya uyarıcı bir tavır içindedir: Sokrates'te ise içgüdü eleştirici, bilinç ise yaratıcı olmuştur – tam anlamıyla per defectum<sup class="calibre3"><a href="Tragedyanin_Dogusu_split_007.html#footnote-100-55" id="footnote-100-55-backlink">[55]</a></sup> ortaya çıkmış bir canavarlık! Gerçi burada, mantıksal doğanın, gizemcideki içgüdüsel bilgelik gibi, bir üst üste döllenme yoluyla aşırı ölçüde gelişmesiyle, Sokrates'in özgül bir gizemci olmayan olarak tanımlanabileceği, her gizemci yeteneğin canavarca arızasını anlayabiliyoruz. Ne var ki, diğer yandan, Sokrates'te görünen o mantıksal dürtünün kendine karşı yönelmesi tamamen başarısız kalmıştı; Sokrates bu dizginsiz akıp gidişte, yalnızca en büyük içgüdüsel enerjilerimizde tüylerimiz ürpererek ve şaşırarak gördüğümüz türden bir doğa gücünü koyuyor ortaya. Platon'un yazılarından, Sokrates'in yaşam çizgisindeki tanrısal hafiflik ve kesinliğin bir nebzesini bile sezmiş olan, mantıksal Sokratesçiliğin muazzam dürtüsü çarkının adeta Sokrates'in arkasında devindiğini ve buna bir gölgenin içinden bakar gibi Sokrates'in içinden bakılması gerektiğini de duyumsayacaktır. Sokrates'in bu ilişkiden haberinin olduğu ise, kendisine tanrıların verdiği görevi her yerde ve yargıçlarının önünde bile öne sürerkenki onurlu ciddiyetinden anlaşılmaktadır. Sokrates'i bu konuda çürütmek, aslında onun içgüdüleri yok eden etkisine iyi demek kadar olanaksızdır. Sokrates, Yunan devletinin forumunun karşısına çıkartıldığında, bu çözümsüz çatışkıda tek bir mahkûmiyet biçimi sunulmuştu kendisine, o da sürgün edilmekti; kesinlikle gizemli, adlandırılamayan, açıklanamayan birisi olarak sınırdışı edilebilir ve bu durumda, sonraki kuşakların, Atinalıları alçakça bir iş yapmış olmakla suçlamalarına da fırsat bırakılmamış olabilirdi. Fakat kendisine yalnızca sürgün değil de ölüm cezasının verilmiş olmasını bizzat Sokrates, tam bir netlik içinde ve ölüm karşısında doğal bir korku bile duymadan, sağlamış görünüyor: Platon'un betimlemesine göre<sup class="calibre3"><a href="Tragedyanin_Dogusu_split_007.html#footnote-100-56" id="footnote-100-56-backlink">[56]</a></sup>, son içkicinin de gün ağarırken, yeni bir güne başlamak üzere şölenden ayrılışındaki huzur içinde gitmişti ölüme; bu arada kerevetlerin üzerinde ve yerde, uykusuz sofra arkadaşları kalmıştı arkasında, hakikatli erotikçi Sokrates'i düşlemek üzere. Ölmek üzere olan Sokrates, soylu Yunan gençliğinin yeni, daha önce hiç görülmemiş ideali oldu: hepsinden önce, tipik bir Helen delikanlısı olan Platon, coşkun ruhunun tüm tutkulu adanmışlığıyla diz çöktü bu resmin önünde.<sup class="calibre3"><a href="Tragedyanin_Dogusu_split_007.html#footnote-100-57" id="footnote-100-57-backlink">[57]</a></sup></p>

  <p class="ortayazi"><span class="idebold">14</span></p>

  <p class="normal">Şimdi, Sokrates'in bir büyük kyklop gözünün, içinde sanatsal heyecanın sevimli çılgınlığının asla ışıldamadığı o gözün, tragedyaya yöneldiğini düşünelim –o gözün, Dionysosçu uçurumlara keyifle bakmayı başaramadığını düşünelim–, aslında neyi görmesi gerekirdi ki, Platon'un deyişiyle "yüce ve övülesi"<sup class="calibre3"><a href="Tragedyanin_Dogusu_split_007.html#footnote-100-58" id="footnote-100-58-backlink">[58]</a></sup> trajik sanatta? Sonuçsuz gibi görünen nedenleri, nedensiz gibi görünen sonuçlarıyla düpedüz akıldışı bir şey; üstelik bir bütün olarak öyle rengârenk ve türlü türlü ki temkinli bir duygu durumuna aykırı düşmesi gerekir, aniden parlayan ve duyarlı ruhlar için de tehlikeli bir fitildir. Onun kavradığı biricik edebiyat türünün hangisi olduğunu biliyoruz: Aisopos'un fablı: elbette bu da, dürüst ve iyi Gellert'in<sup class="calibre3"><a href="Tragedyanin_Dogusu_split_007.html#footnote-100-59" id="footnote-100-59-backlink">[59]</a></sup>, arı ve tavuk fablında şiir sanatına övgü düzüşündeki, gülümseyen uyumlulaştırmayla gerçekleşti:</p>

  <p class="indentmetin">"Görüyorsun bende, neye yaradığını,</p>

  <p class="indentmetin">Pek de anlama yetisi bulunmayan birine,</p>

  <p class="indentmetin">Hakikati bir imge aracılığıyla söylemenin."</p>

  <p class="normal">Ne var ki, trajik sanat Sokrates'e "hakikati söylüyor" bile görünmemişti: "Pek de anlama yetisi bulunmayan birine" hitap ediyor, yani bir filozofa hitap etmiyor oluşunun dışında: ondan uzak durmak için iki neden. Platon gibi Sokrates de trajik sanatı, yararlı olanı değil, yalnızca hoş olanı serimleyen yaltakçı sanatlardan saydı ve bu yüzden öğrencilerinden yetingen olmalarını ve böylesi felsefe dışı uyarılmalardan kesinlikle uzak durmalarını istedi; öyle başarılı oldu ki bunda, genç tragedya yazarı Platon, Sokrates'in öğrencisi olabilmek için, ilk iş olarak yazdığı şiirleri yakmıştır. Ancak çok güçlü yeteneklerin Sokrates'in düsturlarına karşı savaştıkları yerde, bu yeteneklerin gücü, o muazzam karakterin gücüyle birlikte, hâlâ şiir sanatını yeni ve o zamana dek bilinmeyen konumlara itecek kadar büyük olmuştur.</p>

  <p class="normal">Bunun bir örneğini az önce anılan Platon oluşturur: tragedyanın ve sanatın yargılanışında ustasının naif kinizminden hiç de geri kalmamış olan Platon'un, tamamen sanatsal zorunluluk sonucu, tam da mevcut ve kendisinin reddettiği sanatsal biçimlerle içsel bir akrabalık bağı içindeki yeni bir sanat biçimi yaratması gerekmiştir. Platon'un eski sanat biçimine yönelttiği başlıca suçlama –onun bir görünüş imgesinin taklidi oluşu, yani görgül dünyadan daha alt bir alana ait oluşu– her şeyden önce yeni sanat yapıtına yöneltilemezdi: ve böylece Platon'u gerçekliğin ötesine geçme ve o sözde-gerçekliğin temelinde yatan ideyi serimleme çabası içinde görüyoruz. Oysa böylelikle, düşünür Platon, şair olarak sürekli yerlisi olduğu ve Sophokles'in ve tüm eski sanatın, söz konusu suçlamayı ağırbaşlılıkla protesto ederken bulundukları yere, dolambaçlı bir yoldan varmış oluyordu. Nasıl ki tragedya tüm eski sanat biçimlerini kendi içine aldıysa, aynı şey, eksantrik bir anlamda Platon'un, tüm üslup ve biçimlerin karıştırılmasıyla üretilen, öykü, lirik şiir, drama arasında, düzyazı ve nazım arasında ortada bir yerde salınan ve böylelikle eski, birlikli dilsel biçim yasasının katılığını da delmiş olan diyalogları için de geçerli olabilir; biçemin en büyük alacalı bulacalılığında ve düzyazısal ve vezinli biçimlerin arasında gidip gelmede, yaşamda sergilemeye çalıştıkları "öfkeli Sokrates"in yazınsal görüntüsüne de ulaşmış bulunan kinik yazarlar, bu yolda daha da ileri gitmişlerdir. Platon'un diyalog biçimi, gemisi batmış eski şiir sanatının, tüm çocuklarıyla birlikte üstüne çıkarak kendini kurtardığı bir kayık gibiydi: dar bir mekâna tıkışmış ve Sokrates diye bir dümenciye korka korka itaat ederek, şimdi bu seferin fantastik görüntüsüne bakmaya asla doyamayacak yeni bir dünyaya yol alıyorlardı. Gerçekten de Platon tüm bir gelecek dünya için yeni bir sanat biçiminin örneğini, romanın örneğini vermişti: sonsuza dek yükseltilmiş bir Aisopos fablı olarak tanımlanabilecek olan roman, şiir sanatında, diyalektik felsefeyle, yüzyıllarca bu felsefenin teolojiyle olan ilişkisine benzer bir hiyerarşik ilişki içinde yaşadı, yani ancilla<sup class="calibre3"><a href="Tragedyanin_Dogusu_split_007.html#footnote-100-60" id="footnote-100-60-backlink">[60]</a></sup> olarak. Platon'un, şiir sanatını, daymonik Sokrates'in baskılarıyla içine ittiği yeni konum buydu.</p>

  <p class="normal">Burada felsefi düşünce sanatın üstünü kaplar ve onu diyalektik dalına sıkı sıkı tutunmaya zorlar. Mantıksal şematizmde Apolloncu eğilim kozalaşmıştır: Euripides'te de buna benzer bir durumu, ayrıca Dionysosçu olanın doğalcı duygulanıma tercüme edilişini görmüştük. Platoncu dramanın diyalektik kahramanı Sokrates bize, eylemlerini sav ve karşı savla savunmak zorunda olan ve böylelikle sık sık bizim trajik merhametimizi yitirme tehlikesiyle karşılaşan Euripidesçi bir kahramanın akraba doğasını anımsatır: çünkü, diyalektiğin özündeki, vardığı her sonuçta zaferini kutlayan ve ancak soğuk bir aydınlık ve bilinçlilikte soluk alabilen iyimser unsuru kim görmezden gelebilir? Bu iyimser unsur, bir kez tragedyaya nüfuz ettiğinde, onun Dionysosçu bölgelerini yavaş yavaş kaplamak ve onu zorunlu olarak kendini yok etmeye sürüklemek durumundadır – burjuva tiyatrosuna doğru ölümcül bir sıçrayışa kadar. Sokrates'in şu cümlelerinin mantıksal sonuçlarını bir düşünelim: "Erdem bilgidir, ancak bilgisizlikle yitirilir; erdemli olan mutlu olandır": iyimserliğin bu üç temel biçiminde tragedyanın ölümü yatar. Çünkü şimdi erdemli kahramanın bir diyalektikçi olması gerekmektedir; şimdi erdem ile bilgi, inanç ile ahlak arasında zorunlu, görünür bir bağ olması gerekmektedir; şimdi Aiskhylos'un aşkınsal adalet çözümü, sığ ve küstah "şiirsel adalet" ilkesine, onun bildik deus ex machina'sıyla alçaltılmıştır.</p>

  <p class="normal">Şimdi bu yeni Sokratesçi-iyimser sahne dünyası, koronun ve genel olarak tragedyanın tüm bir müziksel-Dionysosçu temelinin karşısında nasıl görünüyor? Rastlantısal bir şey gibi, tragedyanın kökeninin elbette onsuz da yapılabilecek anımsanışı gibi; oysa koronun ancak tragedyanın ve genelde trajik olanın nedeni olarak anlaşılabileceğini kavramıştık. Daha Sophokles'te korodan duyulan o sıkıntı belli eder kendini – Sokrates'te tragedyanın Dionysosçu zemininin parçalanmaya başladığının önemli bir belirtisidir bu. Sophokles, etkinin asıl payını koroya ayırmaya cesaret edemez artık; koronun alanını, şimdi handiyse oyuncularla koordinasyon içinde görüneceği ölçüde sınırlar, adeta orkestradan sahneye yükseltilmiş gibidir koro: elbette böylelikle koronun özü tamamen bozulduğundan, Aristoteles de özellikle bu koro kavrayışını tanımlayabilir. Sophokles'in her halükârda kendi uygulamasıyla ve hatta aktarılanlara göre, yazdığı bir yazıyla tavsiye ettiği, koronun konumunda yapılan bu değişiklik, koronun yok edilişinin ilk adımıdır ve bunun sonraki evreleri Euripides'te, Agathon'da ve Yeni Komedya'da dehşet verici bir hızla izlerler birbirlerini. İyimser diyalektik, tasımlarının kırbacıyla müziği tragedyadan kovar: yani tragedyanın, ancak Dionysosçu durumların ortaya çıkması ve açıklık kazanması olarak, müziğin belirgin simgelenişi olarak, Dionysosçu bir cezbe halinin düş dünyası olarak yorumlanabilen özünü bozar.</p>

  <p class="normal">Demek ki, daha Sokrates'ten önce etkili olan, ancak onda eşsiz bir anlatıma kavuşan anti-Dionysosçu bir eğilimin varlığını kabul etmeliyiz: o halde, Sokrates'teki gibi bir görüngünün neye işaret ettiği sorusundan da ürkmemeliyiz: bu görüngüyü, Platon'un diyalogları açısından, yalnızca çözücü negatif bir güç olarak kavrayacak durumda da değiliz. Sokratesçi dürtünün en yakın etkisi, elbette Dionysosçu tragedyanın parçalanmasıyla sonuçlandıysa da, Sokrates'in ince duygulu bir yaşam deneyimi, Sokrates ile sanat arasında zorunlu olarak yalnızca bir zıtlık ilişkisinin mi var olduğu ve "sanatçı bir Sokrates"in doğumunun kendi içinde çelişkili bir durum mu olduğu sorusunu sormaya zorluyor bizi.</p>

  <p class="normal">Çünkü bu despotik mantıkçı, sanata karşı zaman zaman bir eksiklik, bir boşluk, bir yarı suçlama, belki ihmal edilmiş bir görev duygusu taşıyordu. Çoğu kez, zindanda dostlarına anlattığı gibi, kendisine hep "Sokrates, müzikle uğraş!"<sup class="calibre3"><a href="Tragedyanin_Dogusu_split_007.html#footnote-100-61" id="footnote-100-61-backlink">[61]</a></sup> diyen düş görüntüsü geliyordu. Son günlerine kadar, kendi felsefe yapış tarzının, musaların en üstün sanatı olduğu görüşüyle yatıştırıyor kendini, ve bir tanrının ona "adi, popüler müziği"<sup class="calibre3"><a href="Tragedyanin_Dogusu_split_007.html#footnote-100-62" id="footnote-100-62-backlink">[62]</a></sup> anımsatacağına pek inanmıyor. Sonunda, zindanda, vicdanını tamamen rahatlatmak için, küçümsediği müzikle uğraşmaya da aklı yatıyor. Ve bu anlayışla, Apollon'a bir öndeyiş yazıyor ve Aisopos'un bazı fabllarını dizelere döküyor. Sokrates'i bu alıştırmaları yapmaya zorlayan şey, daymonik uyarıcı sese benzer bir şeydi; onun, soylu tanrı imgesini tıpkı bir barbar kralı gibi anlamadığına ve –anlamayışı yüzünden– bu tanrıya karşı günah işleme tehlikesiyle karşı karşıya olduğuna ilişkin Apolloncu kavrayışıydı. Sokrates'e görünen düşsel görüntünün bu sözü, mantıksal doğanın sınırları hakkındaki bir tereddüdün biricik belirtisidir: belki de –diye sormalıydı kendine– bu benim anlamadığım, hemen aynı zamanda anlaşılamaz olan değil midir? Belki de, mantıkçıların oradan kovulduğu bir bilgelik ülkesi var mıdır? Hatta belki de sanat, bilimin zorunlu bir bağlılaşığı ve ilavesi midir?</p>

  <p class="ortayazi"><span class="idebold">15</span></p>

  <p class="normal">Sezgi dolu bu son soruların doğrultusunda, Sokrates'in bu ana kadar gelen ve tüm bir geleceğe uzanan etkisinin, akşam güneşinde gitgide büyüyen gölgeler gibi, kendisinden sonraki dünyaya doğru yayıldığını, bu dünyayı sanatın –üstelik de şimdiden metafizik, en geniş ve en derin anlamda sanatın– yeniden yaratılmasına hep yeniden zorladığını ve kendi sonsuzluğunda, sanatın sonsuzluğuna da kefil olduğunu söylemek gerekir.</p>

  <p class="normal">Bu durumun görülebilmesinden önce, söz konusu sanatın Yunanlılara, Homeros'tan Sokrates'e kadar Yunanlılara en içten bağımlılığı ikna edici bir biçimde onaya konulmadan önce, Atinalıların Sokrates'e yaptıklarını bu Yunanlılara yapmamız gerekiyordu. Hemen hemen her dönem ve her kültür basamağı bir defa derin bir bezginlikle, Yunanlılardan kurtulmaya çalışmıştır. Çünkü kendi başardıkları, açıkça tamamen özgün ve gerçekten içtenlikle hayranlık duyulan her şey onlar yüzünden ansızın rengini ve canlılığını yitiriyor görünmüş ve başarısız bir kopyaya, hatta bir karikatüre dönüşmüştür. Ve böylece, yerli olmayan her şeyi tüm zamanlar için "barbarca" olarak tanımlamaya cesaret etmiş o kibirli küçük halka karşı içten gelen bir öfke, hep yeni baştan patlak vermiştir: bunlar da kim oluyorlar ki, diye sorulur, yalnızca geçici bir tarihsel parıltı, yalnızca gülünç ve çok sınırlı kurumlar, yalnızca kuşku götürür bir törellik yeteneği ortaya koyabildikleri halde ve hatta çirkin kötü alışkanlıklarla karakterize edildikleri halde, yine de halklar arasında, kitlenin içinde bir dehanın payına düşen onura ve özel bir konuma sahip olma iddiasında bulunabiliyorlar? Ne yazık ki, böyle bir varlığın basitçe ortadan kaldırılabileceği baldıran çanağını bulmakta o denli şanslı olunamamıştır: çünkü hasedin, kara çalmanın ve hiddetin kendi içlerinde ürettikleri tüm zehir, bu kendiyle yetinen görkemi yok etmeye yetmemiştir. Bu yüzden utanılır ve korkulur Yunanlılardan; meğerki birisi çıkıp da hakikate her şeyden çok saygı duysun ve kendine şu hakikati de itiraf etsin: Yunanlılar bizim kültürümüzü ve her kültürü ellerinde tutan arabacılardır, ama hemen hemen her zaman araba ve atlar kalitesiz malzemedendirler ve arabacılarının görkemine yakışmazlar; öyle ki sonra arabacılar, bir şaka gibi görürler böyle bir arabayı uçuruma devirmeyi, onun üzerinden, Akhilleus'un sıçrayışıyla, kendileri de atlamayı.</p>

  <p class="normal">Böyle bir önder konumunda bulunma onuruna Sokrates'in de sahip olduğunu göstermek için, onda kendisinden önce görülmeyen bir varoluş biçimi tipini, kuramcı insan tipini görmek yeterlidir; bu insan tipinin anlamı ve hedefini kavramak ise sıradaki görevimizdir. Kuramcı insan da, sanatçı gibi, mevcut olandan sonsuz hoşnutluk duyar, ve kötümserliğin pratik etiğinden ve yalnızca karanlıkta ışıldayan Lynkeus gözlerinden<sup class="calibre3"><a href="Tragedyanin_Dogusu_split_007.html#footnote-100-63" id="footnote-100-63-backlink">[63]</a></sup>, sanatçı gibi, söz konusu hoşnutluk sayesinde korunur. Sanatçı, hakikatin örtüsünün kaldırılışı sırasında, büyülenmiş gözlerle yalnızca, örtünün kaldırılışından sonra da hâlâ örtü olarak kalana bakar; kuramcı insan ise yalnızca örtünün fırlatılıp atılmasından haz duyar ve tatmin olur ve en büyük haz alma hedefi, hep başarılmış, kendi gücüyle başarılmış bir örtüyü atma sürecidir. Kendisine yalnızca o tek bir çıplak tanrıça uğruna önem verilseydi, bilim diye bir şey olamazdı. Çünkü dünyanın ortasından boylu boyunca bir delik delmek isteyenlere göründüğü gibi görünürdü havarilerine: onlardan her biri, yaşamı boyunca en büyük çabayı gösterdikten sonra, o muazzam derinliğin ancak çok küçük bir parçasını kazabildiğini, bu parçanın da gözleri önünden, kendinden sonra gelenin çalışmasıyla toprakla örtüldüğünü görürdü, ve böylece üçüncü sıradaki, delme çalışmaları için kendi başına yeni bir nokta seçtiğinde, doğrusunu yapıyor görünürdü. Şimdi birisi, bu dolaysız yoldan öteki uca ulaşılamayacağını ikna edici bir biçimde kanıtlıyorsa, değerli taşlar bulmakla ya da doğa yasalarını keşfetmekle yetinmeyenler dışında, eski çukurlarda çalışmayı sürdürmeyi kim isteyecektir? Bu yüzden Lessing, en dürüst kuramcı insan, hakikati bulmaktan çok onu aramaya önem verdiğini söyleme cesaretini gösterebilmişti: böylelikle, bilimin temel gizemi, bilimsel kişileri şaşırtarak, hatta kızdırarak, ortaya serilmiştir. Elbette, bir kibirlilik değilse bir aşırı dürüstlük olan bu ender bilginin yanı sıra, ince duygulu bir kuruntu da vardır; ilkönce Sokrates'in şahsında dünyaya gelen bu kuruntu, düşüncenin, nedenselliği ipucu alarak varoluşun en derin temellerine kadar ulaşacağına ve düşüncenin, varlığı yalnızca bilebilecek değil, üstelik düzeltebilecek durumda da olduğuna duyulan sarsılmaz inançtır. Bu yüce metafizik kuruntu, bilim içgüdüsü olarak verilmiştir ve onun hep yeniden sanata –aslında bu mekanizmada hedeflenen şeye– dönüşmesi gerektiği sınırlarına dek gitmeye zorlar.</p>

  <p class="normal">Şimdi, bu düşünceyi meşale edinerek, Sokrates'e bakalım: o bilim içgüdüsü sayesinde yalnızca yaşayabilmiş değil –çok daha fazlası– ölebilmiş ilk kişi olarak görünüyor bize: ve bu yüzden can çekişen Sokrates imgesi, bilgi ve temelleri aracılığıyla ölüm korkusundan kurtulmuş insan imgesi olarak, bilimin giriş kapısının üstüne asılmış, herkese bilimin amacını, yani varoluşu kavranılabilir ve böylelikle haklı çıkarılmış göstermek olduğunu anımsatan bir soyluluk arması levhasıdır: elbette, gerekçeler yeterli olmadığında, hatta az önce bilimin zorunlu mantıksal sonucu, dahası amacı olarak tanımladığım mitos da bu amaca hizmet etmelidir.</p>

  <p class="normal">Sokrates'ten, bilimin Mystagog'undan<sup class="calibre3"><a href="Tragedyanin_Dogusu_split_007.html#footnote-100-64" id="footnote-100-64-backlink">[64]</a></sup> sonra, felsefe okullarının, dalgalar gibi peş peşe birbirlerinin ardından gelişlerini; bilgi hırsının hiç tahmin edilmemiş bir evrenselliğinin, aydın dünyanın en geniş alanında ve üstün yetenekli herkes için asıl görev olarak bilimi, o zamandan beri artık asla tamamen oradan uzaklaştırılamadığı açık denize götürmesini; ancak bu evrensellik sayesinde tüm yeryüzü hakkında, tüm bir güneş sisteminin yasaları hakkında da umut verici olan ortak bir düşünce ağının örülebildiğini anlayabilen birisi, tüm bunları günümüzün şaşırtıcı yükseklikteki bilgi piramidiyle birlikte gözünün önüne getiren birisi, Sokrates'i dünya tarihi denilen şeyin bir dönüm noktası ve ani değişmesi olarak görmekten alıkoyamaz kendini. Çünkü, o dünya eğilimi için bilginin hizmetinde değil de bireylerin ve halkların pratik, yani egoist hedefleri uğruna harcanan, sayılarla belirtilemeyecek tüm bu enerji miktarı düşünülseydi bir kez, herhalde genel imha savaşlarında ve süregelen kavimler göçlerinde içgüdüsel yaşama zevki öylesine zayıflamış olurdu ki, belki de bireyin, Fiji adalarının sakinleri gibi, bir oğul olarak anne babasının, bir arkadaş olarak arkadaşının boğazını sıktığında, intihar alışkanlığında görev duygusunun son kalıntısını duyumsaması gerekirdi: korkunç bir soykırım etiğini bile merhametten yola çıkarak üretebilmiş pratik bir kötümserliktir bu – üstelik dünyada, sanatın, herhangi bir biçimiyle, özellikle din ve bilim olarak, o vebalı soluğa karşı ilaç ve korunma olarak görünmediği her yerde vardır, ve vardı.</p>

  <p class="normal">Bu pratik kötümserlik karşısında Sokrates, şeylerin doğasının, temellerinin araştırılarak anlaşılabileceğine duyulan inançta, bilmeye ve bilgiye evrensel bir tıbbın gücünü katan ve yanılgıyı kendi başına bir kötülük olarak kavrayan, kuramcı bir iyimserin ilk-örneğiydi. Söz konusu temellere nüfuz etmek ve hakiki bilgiyi görünüşten ve yanılgıdan ayırmak, Sokratesçi insanın gözüne en soylu, biricik sahici insani meslek gibi görünüyordu: kavramlar, yargılar ve çıkarımlardan oluşan o mekanizmaya da, Sokrates'ten itibaren, en üst uğraşı ve en hayranlık uyandırıcı doğa vergisi olarak, öteki tüm yeteneklerin üstünde bir değer biçilmişti. En üstün törel eylemler, merhamet, fedakârlık, kahramanlık duyguları ve ruhun, Apolloncu Yunanlının Sofrosine<sup class="calibre3"><a href="Tragedyanin_Dogusu_split_007.html#footnote-100-65" id="footnote-100-65-backlink">[65]</a></sup> diye adlandırdığı o zor ulaşılabilir deniz dinginliği bile, Sokrates ve aynı kafadaki izdeşleri tarafından bugüne kadar bilmenin diyalektiğinden türetilmişlerdir ve bundan dolayı da, öğretilebilir olarak gösterilmişlerdir. Sokratesçi bir bilginin zevkini kendi içinde deneyimlemiş ve bu zevkin gitgide genişleyen halkalar halinde tüm görünüşler dünyasını saptamaya çalıştığını sezinleyen birisi, o andan itibaren var olmaya dürten hiçbir dikeni, bu fethi tamamlama ve bilgi ağını girilemez sıkılıkta örme hırsını duyumsayışından daha şiddetli duyumsamayacaktır. Bu ruh halindeki birisine, sonra Platon'daki Sokrates, eylemlerde boşalmaya çalışan ve bu boşalmayı genellikle, sonunda dehayı üretme amacıyla, delikanlıların üzerindeki doğurtucu<sup class="calibre3"><a href="Tragedyanin_Dogusu_split_007.html#footnote-100-66" id="footnote-100-66-backlink">[66]</a></sup> ve eğitici etkilerde bulan "Yunan neşesi"nin ve varoluş mutluluğunun yepyeni bir biçiminin öğretmeni olarak görünecektir.</p>

  <p class="normal">Ama şimdi bilim, güçlü kuruntusunun dürtüklemesiyle, sınırlarına varıncaya dek durmaksızın koşturmakta, mantığın özünde gizli olan iyimserliği, bu sınırlarda başarısız kalmaktadır. Çünkü bilim çemberinin çevresinde sonsuz sayıda nokta vardır, ve çemberin ne zaman tam olarak kapanacağı henüz hiç kestirilemezken, soylu ve yetenekli insan, daha kendi yaşamının ortasına varmadan ve kaçınılmaz bir biçimde çevredeki bu sınır noktalarına rastlamakta ve orada, gözlerini aydınlatılamaz olana dikmektedir. Bu sınırlarda mantığın kendi etrafında döndüğünü ve sonunda kendi kuyruğunu ısırdığını burada dehşet içinde gördüğünde – o zaman yeni bilgi biçimi, yalnızca katlanılır olmak için, koruyucu ve ilaç olarak sanata gereksinen trajik bilgi ortaya çıkmaktadır.</p>

  <p class="normal">Güçlenmiş ve Yunanlılarla canlanmış gözlerle, etrafımızı saran dünyanın en yüksek alanlarına baktığımızda, Sokrates'te örnek olarak görünen doymak bilmez iyimser bilgi hırsının, trajik bir tevekküle ve sanat yoksulluğuna dönüştüğünü görürüz: ne var ki aynı hırs, daha alt basamaklarında, sanat düşmanı olduğunu dışa vurmak ve özellikle Dionysosçu-trajik sanata içinden tiksinti duymak zorundadır; bu durum Aiskhylos'un tragedyasına Sokratesçilik tarafından açılan savaşta örnek olarak serimlenmiştir.</p>

  <p class="normal">Şimdi, büyük bir heyecanla, bugünün ve geleceğin kapılarını çalıyoruz: söz konusu "dönüşme" her zaman yeni deha konfigürasyonlarına ve özellikle de müzikle uğraşan Sokrates'e yol açacak mıdır? Varoluş üzerine yayılan sanat ağı, din ya da bilim adı altında da olsa, hep daha sıkı ve daha narin örülecek midir, yoksa yazgısı, şimdi kendine "bugün" diyen, dur durak bilmeyen barbarca dürtülerde ve baş dönmelerinde parça parça olmak mıdır? – Endişeyle, ama umutsuzluğa kapılmadan, bir süreliğine kenarda duruyoruz, bu müthiş savaşlara ve geçişlere tanıklık etmelerine izin verilmiş dalınç içindekiler olarak. Ah! Bu savaşların büyüsüdür, onlara bakanın onları savaşmak zorunda da oluşu!</p>

  <p class="ortayazi"><span class="idebold">16</span></p>

  <p class="normal">Gösterdiğimiz bu tarihsel örnekte, müziğin tininin yitip gitmesiyle birlikte tragedyanın da yalnızca bu tinden doğabildiği kesinlikte yok olduğunu açıklamaya çalıştık. Bu iddianın olağandışı yönünü yumuşatmak ve diğer yandan bu bilgimizin kökenini göstermek için, şimdi günümüzün benzer olaylarına özgürce bir bakış atmamız gerekiyor; az önce söylediğim gibi, bugünkü dünyamızın en üst alanlarında doymak bilmez iyimser bilgi ile trajik sanat yoksulluğu arasında verilen savaşların ortasına dalmalıyız. Burada her dönemde sanata ve özellikle de tragedyaya karşı koyan öteki tüm düşman dürtüleri bir kenara bırakmak istiyorum; bunlar günümüzde de o denli zaferlerinden emin bir biçimde etraflarına saldırmaktadırlar ki, sahne sanatlarından örneğin yalnızca bürlesk ve bale bile, bir ölçüde bereketli üremesiyle belki de herkesin güzel kokulu bulmadığı çiçeklerini açmaktadır. Ben yalnızca trajik dünya görüşünün en şanlı düşmanından söz edeceğim ve bununla, en derin özüyle iyimser olan, doruğunda da büyük atası Sokrates'in oturduğu bilimi kast ediyorum. Bana tragedyanın bir yeniden doğuşunu –ve Alman varlığı için başka hangi kutlu umutları!– güvenceliyor görünen güçlerin adını da hemen anacağım.</p>

  <p class="normal">Sözü edilen savaşların ortasına dalmadan önce, şimdiye kadar elde ettiğimiz bilgilerin zırhıyla donanalım. Sanatları, her sanat yapıtının zorunlu yaşam kaynağı olan tek bir ilkeden türetmeye çalışanların tutumunun aksine, ben bakışlarımı Yunanlıların sanatçı tanrılarının ikisine birden, Apollon'a ve Dionysos'a dikiyorum, ve onlarda en derin özleri ve en yüksek hedefleri birbirinden farklı iki sanat dünyasının canlı ve somut temsilcilerini görüyorum. Apollon, görünüş içinde kurtuluşa gerçekten ulaşmanın biricik ilkesini, principii individuationis'i ululayan deha olarak duruyor karşımda: öte yandan, Dionysos'un mistik sevinç çığlığıyla bireyleşmenin efsunu parçalanıyor ve varlığın analarına, şeylerin en içteki özüne giden yol açılıyor. Apolloncu sanat olarak plastik sanatlarla, Dionysosçu sanat olarak müzik arasında açılan bu muazzam karşıtlığı, büyük düşünürlerden sadece bir tanesi öylesine apaçık görmüştür ki, bu düşünür, Helen tanrılar simgeselliğinin herhangi bir kılavuzluğundan yararlanmadan, müziğin, diğerlerinin tümü gibi görünüşün değil, doğrudan doğruya istencin kopyası olduğu için ve bu yüzden dünyadaki fiziksel olanın karşısında metafizik olanı, tüm görüngünün karşısında kendinde şeyi serimlediği için, öteki tüm sanatlardan farklı bir karakteri ve kökeni olduğunu kabul etmiştir (Schopenhauer, İstenç ve Tasarım Olarak Dünya I, s. 310). Richard Wagner, "Beethoven" adlı yapıtında, müziğin kesinlikle güzellik kategorisine göre değil, tüm güzel sanatlardan tamamen farklı estetik ilkelere göre değerlendirilmesi gerektiğini saptayarak, her türlü estetiğin bu en önemli bilgisi, daha ciddi bir anlamda bakılırsa, estetiğin asıl başladığı bu bilgi üzerine, bu bilginin sonsuz doğruluğunu vurgulamak için kendi damgasını vurmuştur: yanılgıya dayalı bir estetik, yanlış yönlendirilmiş ve yozlaşmış bir sanatın elinde, güzel sanatlar dünyasında geçerli olan güzellik kavramından yola çıkarak, müzikten de güzel sanatlardaki yapıtların etkisine benzer bir etkiyi, yani güzel biçimlere yönelik beğeninin uyarılmasını talep etmeye alışmıştır. Bu muazzam karşıtlığın bilgisine vardıktan sonra, Yunan tragedyasının özüne ve böylelikle Helen dehasının en derinden açınlanışına yakınlaşmak için güçlü bir zorunluluk hissettim: çünkü ancak şimdi, bildik estetiğimizin kalıp sözlerinin ötesinde, tragedyanın ilk-sorununu etiyle kemiğiyle gözümün önünde canlandırma büyüsünü yapabilecek güçte olduğuma inandım: böylelikle Helen dünyasına şaşırtıcı özgünlükte bir bakış atabildim; bu bakış sayesinde, bizim kasım kasım kasılan klasik-Helen biliminin şimdiye dek yalnızca gölge oyunlarıyla ve yüzeysel şeylerle yetinmeyi bildiğini görmek durumunda kaldım.</p>

  <p class="normal">Söz konusu ilk-soruna belki şu soruyla dokunabiliriz: kendi başlarına birbirlerinden ayrı duran Apolloncu ve Dionysosçu sanat güçleri, yan yana bir etkinlik içine sokulurlarsa, bundan nasıl bir estetik sonuç doğar? Ya da, daha kısa bir biçimde: müziğin imge ve kavramla ilişkisi nedir? – Richard Wagner'in tam da bu nokta açısından, serimlemede aşılamaz bir açıklık ve saydamlığa ulaşmakla övdüğü Schopenhauer, bu konudaki görüşlerini, en ayrıntılı bir biçimde, aşağıda bütünüyle aktaracağım uzun paragrafta dile getiriyor, İstenç ve Tasarım Olarak Dünya I, s. 309: "Tüm bunların sonucunda, görünen dünyaya, ya da doğaya, ve müziğe aynı şeyin iki ayrı anlatımı gözüyle bakabiliriz; bu yüzden bu aynı şeyin kendisi de, her ikisinin uzlaştırıcı benzeşimidir, bu benzeşimi görmek için onların bilgisi gerekir. Buna göre müzik, dünyanın anlatımı olarak görüldüğünde, üst derecede genel bir dildir; hatta bu dilin kavramların genelliğiyle ilişkisi, hemen hemen kavramların nesnelerle ilişkisi kadardır. Ne var ki müziğin genelliği, kesinlikle soyutlamanın o boş genelliği değildir, tamamen başka bir türdendir ve bütünüyle net bir belirlenmişlikle bağlantılıdır. Bu bakımdan müzik, deneyimin olası tüm nesnelerinin genel biçimlerini oluşturan ve hepsi de a priori uygulanabilir olan, ancak soyut değil somut ve bütünüyle belirlenmiş olan geometrik şekillere ve sayılara benzer. İstencin olası tüm çabaları, heyecanları ve anlatımları, aklın geniş ve olumsuz bir duygu kavramının içine attığı, insanın iç dünyasındaki tüm olaylar, sonsuz sayıda olası melodiyle, ama hep yalın biçimin genelliğiyle, konu kullanmadan, her zaman yalnızca kendi başlarına, görünüşe göre değil, adeta anlatılanın en iç ruhu gibi, bedensizce anlatılabilirler. Herhangi bir sahnede, eylemde, olayda, ortamda, buna uygun bir müzik tınladığında, bize durumun en gizli anlamını açıklıyormuş gibi gelmesi ve o durumun en doğru ve en net yorumlanışı gibi ortaya çıkması da, müziğin tüm şeylerin hakiki özüyle bu içten ilişkisiyle açıklanabilir; bunun gibi, kendini bir senfoninin etkisine tamamen kaptıran kişinin, yaşamın ve dünyanın olası tüm olayları gözünün önünden geçiyormuş izlenimine kapılması da aynı nedenledir: yine de, bu kişi düşündüğünde, gözünün önünden geçen olaylarla bu ses oyunu arasında bir benzerlik olduğunu söyleyemez. Çünkü, dediğimiz gibi, müzik öteki tüm sanatlardan, görünüşün sureti ya da daha doğrusu istencin upuygun nesnelliği değil, doğrudan doğruya istencin sureti oluşuyla ve dünyanın tüm fizikselliğinin karşısında metafizik olanı, tüm görünüşün karşısında kendinde şeyi serimleyişiyle farklıdır. Buna göre, dünyaya cisimleşmiş istenç denildiği kadar, cisimleşmiş müzik de denilebilirdi: buradan, müziğin gerçek yaşamın ve dünyanın her tablosunu, her sahnesini neden adeta yükseltilmiş –üstelik melodisi verili görüngünün iç ruhuna ne denli benzeşikse o denli çok– bir önemlilikte öne çıkardığı da açıklık kazanıyor. Bir şiirin şarkı, ya da somut bir canlandırmanın pantomim, ya da her ikisinin opera olarak, müzik sınıfına sokulabilmesi buna dayanıyor, insan yaşamının, genel müzik dili başlığı altında toplanan böyle tekil görüntüleri, asla istisnasız bir zorunlulukla bu dile bağlı ya da ona uygun düşüyor değillerdir; onunla olan ilişkileri yalnızca, herhangi bir örneğin genel bir kavramla olan ilişkisi gibidir: bunlar, müziğin salt biçimin genelliği içinde söylediği şeyi, gerçekliğin belirlenmişliği içinde tanımlar. Çünkü melodiler, bir ölçüde genel kavramlar gibi, gerçekliğin bir soyutlanışıdırlar. Gerçeklik, yani tek tek olayların dünyası, somut olanı, özel ve bireysel olanı, tekil vakayı hem kavramların genelliğine hem de melodilerin genelliğine sunar, ama bu iki genellik belirli bir açıdan birbirlerinin karşısında yer alırlar; kavramlar yalnızca, şeylerin her şeyden önce somut bakıştan soyutlanmış biçimlerini, adeta soyulmuş dış kabuklarını içerirler, yani aslında soyutlamalardır; buna karşılık müzik, şeylerin her türlü şekilden önceki en iç çekirdeğini ya da yüreğini verir. Bu ilişki skolastiklerin diliyle çok iyi anlatılabilir, denilebilir ki: kavramlar universalia post rem'dir<sup class="calibre3"><a href="Tragedyanin_Dogusu_split_007.html#footnote-100-67" id="footnote-100-67-backlink">[67]</a></sup>, oysa müzik universalia ante rem'i<sup class="calibre3"><a href="Tragedyanin_Dogusu_split_007.html#footnote-100-68" id="footnote-100-68-backlink">[68]</a></sup> verir, hakikat ise universalia in re'dir.<sup class="calibre3"><a href="Tragedyanin_Dogusu_split_007.html#footnote-100-69" id="footnote-100-69-backlink">[69]</a></sup> Genel olarak, bir beste ile somut bir canlandırma arasında bir ilişkinin mümkün oluşu, dediğimiz gibi, ikisinin de dünyanın aynı iç özünün sadece birbirinden tamamen farklı anlatımları oluşuna dayanır. Tekil bir durumda böyle bir ilişki gerçekten var olduğunda, yani besteci bir olayın çekirdeğini oluşturan istenç devinimlerini müziğin genel dilinde söylemeyi bilmişse: orada şarkının melodisi, operanın müziği anlatım yüklüdür. Bestecinin bu ikisi arasında bulduğu benzerliğin ise, dünyanın özünün dolaysız bilgisinden, onun aklınca fark edilmeden, kaynaklanmış olmalıdır ve bilinçli bir niyetlilikle, kavramlarla sağlanmış bir taklit ediş olamaz: yoksa müzik iç özün, istencin kendisini dile getirmez; onun görünüşünü yetersiz bir biçimde taklit eder yalnızca; aslında taklit edici tüm müziğin yaptığı gibi." –</p>

  <p class="normal">Demek ki, Schopenhauer'in öğretisi uyarınca, müziği istencin dili olarak dolaysızca anlarız ve hayal gücümüzün, bize hitap eden, görünmez ama yine de böyle capcanlı tinler dünyasını biçimlendirmek ve onu benzer bir örnekte gözümüzün önünde canlandırmak üzere uyarıldığını hissederiz. Diğer yandan, imge ve kavram, gerçekten uygun bir müziğin etkisiyle, yükseltilmiş bir anlamlılık kazanır. Demek ki, Dionysosçu sanat, Apolloncu sanat yetisi üzerinde iki tür etkide bulunuyor: müzik Dionysosçu genelliği benzetme türünden görmeye cezbeder; sonra müzik bu benzetme türünden imgeyi en yüksek anlamlılık içinde belirginleştirir. Kendinde anlaşılır ve derinlemesine yapılan hiçbir gözlemden kaçmayacak bu olgulardan, müziğin, mitosu, yani en anlamlı örneği ve özellikle de trajik mitosu –Dionysosçu bilgiden benzetmelerle söz eden mitosu– doğurma yeteneğinde olduğu sonucunu çıkarıyorum. Lirik şair örneğinde müziğin lirik şairlerde, Apolloncu imgelerde kendi varlığının ötesinde dile gelme savaşımı verdiğini gösterdim: şimdi, müziğin, en üst yükseltilişinde en üst bir somutlaştırmaya da varmaya çalışması gerektiğini düşünürsek, kendi asıl Dionysosçu bilgeliği için de simgesel anlatımı bulabilmesini mümkün kabul etmeliyiz; ve bu anlatımı tragedyada, genel olarak da trajik olan kavramında değil de, başka nerede arayacağız?</p>

  <p class="normal">Trajik olan, sanatın genellikle bir tek görünüş ve güzellik kategorisiyle kavranan özünden, dürüst bir biçimde türetilemez; bireyin yok edilmesinden duyulan sevinci ancak müziğin tininden yola çıkarak anlıyoruz. Çünkü böyle bir yok edişin tekil örneklerinde, istenci, mutlak gücüyle, adeta principio individuationis'in ardında, yaşamı her türlü görünüşün ötesinde ve her türlü yok edişe karşın dile getiren Dionysosçu sanatın bengi fenomeni apaçık kılınır yalnızca. Trajik olandan duyulan metafizik sevinç, içgüdüsel olarak bilincinde olunmayan Dionysosçu bilgeliğin, imgenin diline tercüme edilmesidir: kahraman, istencin en yüksek görünüşü, aslında yalnızca bir görünüş olduğu için olumsuzlanır, ve bu bize zevk verir; onun yok edilişiyle, istencin bengi yaşamına dokunulmuş olmaz. "Biz bengi yaşama inanıyoruz" diye haykırır tragedya; müzik ise bu yaşamın dolaysız idesidir. Heykeltıraşın sanatı ise bambaşka bir şeyi hedefler: burada Apollon, bireyin acılarını görünüşün bengiliğinin ışıltılı bir yüceltilişi yoluyla aşar; burada güzellik, yaşama içkin acıları yener, belirli bir anlamda acı, doğanın özelliklerinden birisi değilmiş gibi yalan söylenir. Dionysosçu sanatta ve onun trajik simgeselliğinde, aynı doğa, sahici, çarpıtılmamış sesiyle konuşur bizimle: "Benim gibi olun! Görünüşlerin aralıksız değişiminde bengi yaratıcı, bengi var olmaya zorlayan, bu görünüş değişiminden sürekli tatmin olan ilk-anne!"</p>

  <p class="ortayazi"><span class="idebold">17</span></p>

  <p class="normal">Dionysosçu sanat da bizi var olmanın bengi hazzına ikna etmek ister: ancak bu hazzı görünüşlerde değil, görünüşlerin ardında aramalıyızdır. Ortaya çıkan her şeyin acılı bir yok oluşa hazır olması gerektiğini bilmeliyizdir; bireysel varoluşun korkunçluğunu görmeye zorlanırız – ve durup kalmamalıyızdır: metafizik bir avuntu, değişen figürler çarkının geçici olarak dışına çeker bizi. Gerçekten de kısa anlarda ilk-varlığın kendisiyizdir ve onun dizginsiz var olma hırsını ve var olma zevkini hissederiz; görünüşlerin savaşımı, ıstırabı, yok edilişi şimdi zorunluymuş gibi gelir bize, yaşamın içine atılan ve itekleyen sayısız var olma biçiminin aşırı çokluğunda, dünya istencinin aşırı coşkulu doğurganlığında; bu ıstırapların hiddetli dikeni, var olmadan duyulan adeta sınırsız ilk-hazla bir olduğumuz ve bu hazzın bozulmazlığını ve bengiliğini Dionysosçu bir cezbe içinde sezdiğimiz o anda batar bize. Korku ve merhamete karşın mutlu-canlılarızdır, bireyler olarak değil, onun dölleme hazzıyla kaynaştığımız bir canlı olarak.</p>

  <p class="normal">Yunan tragedyasının ortaya çıkış öyküsü, şimdi apaçık bir kesinlikle anlatıyor bize, Yunanlıların trajik sanat yapıtının gerçekten de nasıl müziğin tininden doğduğunu: bu düşüncenin hakkını ilk kez koronun başlangıçtaki ve bu kadar şaşırtıcı anlamıyla verdiğimize inanıyoruz. Ama aynı zamanda, trajik mitosun yukarıda onaya koyduğumuz anlamının, Yunan filozofları bir yana, Yunan yazarları için bile asla kavramsal bir netlikte saydamlaşmadığını kabul etmeliyiz; trajik mitosun kahramanları, eylediklerinden bir ölçüde daha yüzeysel konuşurlar; mitos, konuşulan sözde tam uygun nesneleşmesini kesinlikle bulmaz. Sahnelerin ve somut görüntülerin örüntüsü, yazarın sözcüklerle ve kavramlarla yakalayabildiğinden daha derin bir bilgeliği açınlar: aynı durum Shakespeare'de de gözlemlenir: örneğin onun Hamlet'i benzer bir anlamda, eylediğinden daha yüzeysel konuşur, öyle ki daha önce sözü edilen Hamlet öğretisi sözcüklerden değil, bütüne yönelik derinleşmiş bir bakıştan ve genel bakıştan çıkarsanabilir. Karşımıza elbette yalnızca sözlü drama olarak çıkan Yunan draması örneğinde, mitos ile söz arasındaki uyuşmazlığın, bizi bu dramayı olduğundan daha yüzeysel ve daha anlamsız zannetme ve bu yüzden onun etkisinin, eskilerin tanıklıklarına göre sahip olması gerekenden daha yüzeysel olduğunu varsayma yanılgısına vardırabileceğini ima etmiştim: nasıl da kolay unutuluyor çünkü, yazarın sözcükleri dizerken başaramadığını, mitosun en üst tinselleştirilmesine ve idealliğine ulaşmayı, yaratıcı müzisyen olarak her an başarabileceği! Elbette, hakiki tragedyaya özgü olması gereken o eşsiz avuntuya biraz yaklaşabilmek için, müziksel etkinin üstün gücünü adeta bilimsel yoldan yeniden kurmalıyız. Bu müziksel üstün gücü ise, ancak Yunanlı olsaydık, üstün güç olarak duyumsayabilirdik: oysa biz Yunan müziğinin tüm gelişiminde –benim için bildik ve tanıdık olan, sonsuz zenginlikteki müziğe kıyasla– müziksel dehanın sadece çekingen güç duygularını seslendiren gençlik şarkısını duyduğumuzu sanıyoruz. Yunanlılar, Mısır rahiplerinin deyişiyle, ezeli çocuklardır, ve trajik sanatta da yalnızca çocuklardır; bilmezler ellerinde nasıl yüce bir oyuncağın ortaya çıktığını ve – parçalandığını.<sup class="calibre3"><a href="Tragedyanin_Dogusu_split_007.html#footnote-100-70" id="footnote-100-70-backlink">[70]</a></sup></p>

  <p class="normal">Müziğin tininin, lirik şiirin başlangıçlarından Attika tragedyasına dek yükselen, imgesel ve mitsel açınlamaya ulaşma savaşı, henüz ulaşılmış zengin bir gelişimin ardından ansızın kesilir ve adeta Helen sanatının üst yüzeyinde gözden yiter: bu savaştan doğan Dionysosçu dünya görüşü ise gizemlerde yaşamını sürdürür ve en harika metamorfozlarda ve yozlaşmalarda, ciddi yaradılışları kendine çekmekten geri kalmaz. Günün birinde mistik derinliğinden yeniden bir sanat olarak yükselmeyecek midir?</p>

  <p class="normal">Burada bizi ilgilendiren soru, tragedyayı ezen kuvvetin, tragedyanın ve trajik dünya görüşünün sanatsal olarak yeniden uyanışını engelleyecek güce sonsuza dek sahip olup olmayacağıdır. Eski tragedyanın düzeni bilgiye ve bilimin iyimserliğine yönelik diyalektik dürtü sayesinde bozulduysa, bu olgudan, kuramsal ve trajik dünya görüşü arasında sürekli bir savaşım bulunduğu sonucu çıkarılır; ancak bilimin tini sınırlarına dek vardırıldığında ve evrensel geçerlilik iddiası bu sınırların kanıtlanmasıyla yok edildiğinde, tragedyanın bir yeniden doğuşu umut edilebilir: bu kültür biçimi için de biz, yukarıda açıkladığımız anlamda, müzikle uğraşan Sokrates simgesini örnek vermiştik. Bu karşıtlaştırmada bilimin tini deyince, ilkin Sokrates'in şahsında gün ışığına çıkan, doğanın açıklanabilirliğine ve bilginin genel iyileştirici gücüne duyulan inancı anlıyorum.</p>

  <p class="normal">Bilimin durmaksızın ileriye doğru zorlayan bu tininin en yatkın sonuçlarını anımsayan biri, bu tin aracılığıyla mitosun nasıl yok edildiğini ve bu yok ediş sayesinde şiir sanatının, doğal zemininden, bundan böyle vatansız biri olarak nasıl kovulduğunu hemen anımsayacaktır. Haklı olarak müziğe, mitosu yeniden doğurabilme gücünü atfettik; bu yüzden bilimin tinini de, müziğin bu mitler yaratan gücünün karşısına düşmanca çıktığı yolda aramamız gerekecek. Bu karşı çıkış, müziğiyle artık iç varlığı, istencin kendisini dile getirmeyen, yalnızca görünüşü yetersizce, kavramlarla sağlanan bir taklitle yansıtan yeni Attika dithyrambos'unun gelişiminde gerçekleşir: sahici müziksel doğalar, bu içten yozlaşmış müziğe, Sokrates'in sanat katili eğiliminden duydukları aynı tiksintiyle yüz çevirmişlerdir. Aristophanes'in şaşmaz içgüdüsü, bizzat Sokrates'i, Euripides'in tragedyasını ve yeni dithyrambosçuların müziğini aynı nefret duygusuyla bir araya toplamakla ve bu üç görüngüde, dejenere olmuş bir kültürün belirtilerini sezmekle, elbette doğru olanı kavramıştı. Bu yeni dithyrambos'la, müzik yakışıksız bir biçimde, örneğin bir kara savaşının, bir deniz saldırısının görünüşünün taklitçi sureti haline getirilmiş ve böylelikle mitler yaratan gücü elinden tamamen alınmıştı. Çünkü bu müzik bizi ancak ve ancak yaşamdaki ve doğadaki bir olayla, müziğin belirli ritmik figürleri ve karakteristik sesleri arasında dışsal benzerlikler bulmaya zorlayarak eğlendirmeye çalışıyorsa, anlama yetimiz bu benzerliklerin bilgisiyle doyacaksa, mitsel olanın alımlanmasının olanaksız olduğu bir ruh durumu düzeyine çekilmişiz demektir; çünkü mitos, sonsuza bakan bir genelliğin ve hakikatin biricik örneği olarak, somut bir biçimde duyumsanmak ister. Hakiki Dionysosçu müzik, dünya istencinin böyle genel bir aynası olarak çıkar karşımıza: bu aynada kırılan o somut olay, derhal bizim duygumuz için, bengi bir hakikatin sureti biçiminde genişler. Bunun tersine olarak, böyle somut bir olay, yeni dithyrambos'un sesle betimlemesi<sup class="calibre3"><a href="Tragedyanin_Dogusu_split_007.html#footnote-100-71" id="footnote-100-71-backlink">[71]</a></sup> sayesinde her türlü mitsel karakterinden sıyrılır; şimdi müzik, görünüşün eksikli sureti olmuştur ve bu yüzden görünüşün kendisinden sonsuz ölçüde daha yoksuldur: bu yoksulluk yüzünden, bizim duyumuzda görünüşün kendisini de aşağıya çeker, şimdi örneğin bu tarzda, müziksel olarak taklit edilmiş bir kara savaşı, marş gürültüsünden, alarm seslerinden vb. ibarettir ve hayal gücümüz özellikle bu yüzeysellikte alıkonulur. Demek ki sesle betimleme hakiki müziğin mitler yaratan gücünün her bakımdan karşıtıdır: görünüş onunla, olduğundan da yoksullaşır; oysa Dionysosçu müzikle tekil görünüş bir dünya imgesine genişler ve zenginleşir. Dionysosçu olmayan tin, yeni dithyrambos'un gelişiminde, müziği kendi kendisine yabancılaştırarak ve görünüşün kölesi düzeyine iterek en büyük zaferini kazanmıştı. Daha üst bir anlamda, kesinlikle müziksel olmayan bir doğa olarak anılması gereken Euripides, tam da bu yüzden, yeni dithyrambosçu müziğin tutkulu bir yandaşıdır ve bir soyguncunun cömertliğiyle, onun tüm efektlerini ve tarzlarını kullanır.</p>

  <p class="normal">Bakışlarımızı, Sophokles'in tragedyasında, karakteri canlandırmanın ve psikolojik inceliğin üstünlüğü ele geçirişine çevirirsek, mitosa karşı yönelmiş, Dionysosçu olmayan bu tinin gücünün etkinliğini başka bir yönden görürüz. Karakter artık bengi bir tip olarak genişletilmemekte, tam tersine, sanatsal ikincil özellikler ve nüanslar yoluyla, tüm hatlarının en ince belirlenişi yoluyla bireysel bir etkinlikte bulunmaktadır; öyle ki seyirci artık mitosu değil, güçlü doğa hakikatini ve sanatçının taklit gücünü duyumsar. Burada da görünüşün genel olan üzerindeki zaferini ve tekil, adeta anatomik maketten duyulan hazzı algılarız; bilimsel bilginin, bir dünya kuralının sanatsal olarak yansıtılışından daha makbul olduğu kuramsal bir dünyanın havasını soluruz şimdiden. Karakteristik olan doğrultusundaki devinim hızla ilerler: Sophokles hâlâ bütün bir karakteri betimler ve onu en incelmiş bir biçimde geliştirmek için mitosu boyunduruk altına sokarken, Euripides yalnızca karakterin şiddetli tutkularda dile gelen tek tek büyük özelliklerini betimler; yeni Attika komedyasında artık tek bir anlatım taşıyan maskeler, yalnızca sürekli yinelenen dikkatsiz yaşlılar, dolandırılmış muhabbet tellalları, açıkgöz köleler vardır. Müziğin mit oluşturan tini nereye gitmiştir şimdi? Müzikten şimdi hâlâ geriye kalan, ya coşturma ya da anımsatma müziğidir, yani ya körelmiş ve tükenmiş sinirler için bir uyarıcı ilaçtır ya da sesle betimlemedir. Müziğe yazılan güftede, müziğin tininden eser yoktur artık: daha Euripides'te, kahramanları ya da koroları şarkı söylemeye başladıklarında, enikonu sefildir durumu; onun küstah izdeşlerinde nereye gelmiş olabilir?</p>

  <p class="normal">Dionysosçu olmayan yeni tin, en açık bir biçimde, yeni dramaların sonuçlarında belli eder kendini. Eski tragedyada, tragedyadan duyulan zevkin onsuz açıklanamayacağı metafizik avuntu en sonda hissediliyordu; belki Oidipus Kolonos'ta tragedyasında bu uzlaştırıcı ses, en arı bir biçimde bir başka dünyadan tınlıyor. Şimdi, müziğin dehası tragedyadan kaçtığına göre, kesin anlamıyla tragedya ölmüştür: yoksa metafizik avuntu nereden yaratılabilecekti? Bu yüzden, trajik disonanza dünyevi bir çözüm arandı; kahraman, yazgı tarafından yeterince hırpalandıktan sonra, şatafatlı bir evlilikte, tanrısal onurlandırmalarda hak ettiği bir ödülü kazanıyordu. Kahraman, iyice eziyet edilip her tarafı yara bere içinde kaldıktan sonra, kendisine bazen özgürlük bahşedilen bir gladyatör olmuştu. Metafizik avuntunun yerini deus ex machina almıştı. Trajik dünya görüşünün Dionysosçu olmayanın sökün eden tini tarafından her yerde ve tamamen yok edildiğini söylemek istemiyorum: onun sanattan adeta yeraltına, bir gizli tapını biçimindeki yozlaşmaya kaçmak zorunda kaldığını biliyoruz yalnızca. Helen dünyasının üst yüzeyinin en geniş alanında, daha önce, ihtiyarca bir üretken olmayan var olma zevki olarak söz ettiğimiz, "Yunan neşesi" biçiminde dile gelen o tinin tüketici soluğu esiyordu; bu neşe, eski Yunanlıların harika "naifliği"nin tam karşıtıdır, verili karakteristik özelliklerine göre, Apolloncu kültürün karanlık bir uçurumdan göveren çiçeği olarak, Helen istencinin, güzellik yansıtması aracılığıyla acının ve acı bilgeliğinin üzerinde kazandığı zafer olarak kavranmalıdır. "Yunan neşesi"nin İskenderci öteki biçiminin en soylu biçimi, kuramcı insanın neşesidir: az önce Dionysosçu olmayanın tininden türettiğim aynı karakteristik özellikleri gösterir – Dionysosçu bilgelik ve sanata savaş açmasıyla, mitosu ortadan kaldırmaya çalışmasıyla, metafizik bir avuntunun yerine dünyevi bir uyumu, kendi deus ex machina'sını, yani makinelerin ve döküm potalarının tanrısını, yani doğa tinlerinin daha üst egoizmin hizmetinde tanınan ve kullanılan güçlerini getirmesiyle, dünyanın bilgi yoluyla düzeltilmesine, bilimin kılavuzluğundaki bir yaşama inanmasıyla ve gerçekten de tek tek insanları son derece dar bir çözülebilir ödevler çemberi içine kapatacak durumda oluşuyla; ki bu çemberin içinde neşeyle seslenir insan yaşama: "Seni istiyorum: sen bilinmeye değersin."</p>

  <p class="ortayazi"><span class="idebold">18</span></p>

  <p class="normal">Bengi bir fenomendir bu: açgözlü istenç, şeyler üzerine yayılmış bir yanılsama yoluyla yaratıklarını yaşamda tutmanın ve yaşamı sürdürmeye zorlamanın hep bir yolunu bulur. Biri Sokratesçi bilgi hazzına ve var olmanın bengi yarasını bilgiyle iyileştirebilme kuruntusuna kapılır; bir başkası sanatın, gözlerinin önünde dalgalanan baştan çıkarıcı güzellik örtüsüne sarılır sıkı sıkıya; yine bir başkası da görünüşlerin anaforu altında bengi yaşamın engelsizce akmaya devam ettiği metafizik avuntusuna sarılır: istencin her an hazırda bulundurduğu o daha sıradan ve handiyse daha güçlü yanılsamalardan hiç söz etmiyorum bile. Bu üç yanılsama aşaması var olmanın yükünü ve ağırlığını genel olarak derin bir isteksizlikle duyumsayan ve seçilmiş uyarıcılarla bu isteksizlik yokmuş gibi kendilerini aldatan, incelikle donatılmış karakterler içindir yalnızca. Kültür dediğimiz her ne varsa, bu uyarıcılardan oluşur: karışımların orantılarına göre özellikle Sokratesçi, ya sanatsal, ya da trajik bir kültür vardır: ya da tarihsel örneklemeler yapmamıza izin verilecek olursa: ya İskenderci ya Helenik, ya da Budist bir kültür vardır.</p>

  <p class="normal">Tüm modern dünyamız, İskenderci kültürün ağına takılmıştır ve ideal olarak, ilk-örneğini ve atasını Sokrates'in oluşturduğu, en üstün bilgi güçleriyle donatılmış, bilimin hizmetinde çalışan kuramcı insanı tanır. Bizim tüm eğitim araçlarımız, başlangıçsal olarak bu ideali gözetirler: başka her türlü varoluş, hedeflenmiş değil, izin verilmiş bir varoluş olarak bu idealin yanı sıra güçbela yükselmeye çalışır. Burada adeta ürkütücü bir anlamda, aydın kişi uzunca bir süre ancak bilgin kişi biçiminde bulunmuştur; yazınsal sanatlarımız bile bilgince taklitten gelişmek zorunda kalmışlardır, ve uyağın başlıca etkisinde hâlâ şiirsel biçimimizin yerli olmayan, aslında tam anlamıyla bilgince bir dille yapılan sanatsal deneylerden doğduğunu görüyoruz. Kendi başına anlaşılır bir modern kültür insanı olan Faust, ne kadar da anlaşılmaz görünürdü sahici bir Yunanlıya; tatminsizlik içinde fakülteden fakülteye koşup duran, bilme dürtüsüyle büyüye ve şeytana teslim olan Faust; onu yalnızca karşılaştırmak için, modern insanın Sokratesçi bilgi hazzının sınırlarını sezmeye başladığını ve geniş ıssız bilgi denizinde bir kıyı aradığını görmek amacıyla, Sokrates'in yanına koyabiliriz. Goethe bir defasında Eckermann'a, Napolyon hakkında "Evet dostum, eylemlerin de bir üretkenliği vardır" dediğinde, kuramcı olmayan insanın, modern insan açısından inanılmaz ve şaşılası bir şey olduğunu, böyle yabancılaştırıcı bir yaşam biçimini kavranabilir, hatta bağışlanabilir bulmak için yine bir Goethe'nin bilgeliğinin gerektiğini sevimli bir naiflikle anımsatmıştı.</p>

  <p class="normal">Şimdi, kendimizden gizlememeliyiz bu Sokratesçi kültürün bağrında gizli yatanı! Sınırsız bir kuruntu içindeki iyimserlik! Şimdi, ürkmemeliyiz bu iyimserliğin meyveleri olgunlaştığında; böyle bir kültür tarafından en aşağı tabakalarına dek mayalanmış toplum yavaş yavaş geniş dalgalanmalar ve arzulamalarla titrediğinde; herkesin bu dünyadaki mutluluğuna duyulan inanç, böyle genel bir bilgi kültürünün olanaklılığına duyulan inanç, yavaş yavaş böyle İskenderci bir dünyevi mutluluğun istenmesi tehlikesine, Euripidesçi bir deus ex machina'nın yalvarıp çağrılmasına dönüştüğünde! Şuna dikkat etmeliyiz: İskenderci kültürün, uzun süre var olabilmek için bir köle sınıfına gereksinimi vardır: ancak, var olmaya iyimser baktığı için, böyle bir sınıfın gerekliliğini yadsır ve bu yüzden, "insan onuru" ve "çalışma onuru"na ilişkin ayartıcı ve sakinleştirici güzel sözlerin etkisi geçtiğinde, korkunç bir yok oluşa yavaş yavaş yaklaşır. Varoluşunu bir haksızlık olarak görmeyi öğrenmiş ve yalnızca kendisi için değil, tüm kuşaklar adına intikam almaya hazırlanan barbar bir köle sınıfından daha korkunç bir şey yoktur. Böyle tehditkâr dalgalar karşısında, kendileri de köklerinde bilgin dinleri halinde yozlaşmış bulunan bizim solgun ve bitkin dinlerimize güvenle başvurmaya kim cesaret eder? Öyle ki, her dinin ön koşulu olan mitos, şimdiden her yerde felç olmuştur, ve bu alanda bile, yukarıda toplumumuzun yok olma nüvesi olarak tanımladığımız o iyimser tin egemenlik kurmuştur.</p>

  <p class="normal">Kuramsal kültürün bağrında uyuyan felaket, yavaş yavaş modern insanı korkutmaya başlarken ve modern insan, huzursuzca, deneyimlerinin dağarından tehlikeyi savuşturacak araçlara, onlara pek de inanmadan sarılırken; yani modern insan kendi ettiklerinin sonuçlarını sonunda bulacağını sezmeye başlarken: genel olarak yetenekli büyük karakterler, inanılmaz bir ileri görüşlülükle, genel olarak bilginin sınırlarını ve koşulluluğunu ortaya koymak ve böylelikle bilimin evrensel geçerlilik ve evrensel amaçlar iddiasını kesin olarak reddetmek için, bilimin kendi silahından yararlanmayı bilmişlerdir: bu kanıtlamayla, nedensellik yardımıyla, şeylerin en içteki özünü anlayabilme iddiasındaki kuruntunun, bir kuruntu olduğu ilk kez görülüyordu. Kant'ın ve Schopenhauer'in olağanüstü cesareti ve bilgeliği, en büyük zaferi, mantığın özünde yatan ve kültürümüzün temelini oluşturan iyimserliğe karşı zaferi gerçekleştirmiştir. Bu iyimserlik, tüm dünya bilmecelerinin, hiç tereddüt etmediği aeternae veritates'e<sup class="calibre3"><a href="Tragedyanin_Dogusu_split_007.html#footnote-100-72" id="footnote-100-72-backlink">[72]</a></sup> dayanan bilinebilirliğine ve anlaşılabilirliğine inanmış ve mekânı, zamanı ve nedenselliği tamamen koşullardan bağımsız, en genel geçerlilikte yasalar olarak ele almışken, Kant bunların aslında salt görünüşü, Maya'nın ürününü, biricik ve en üst gerçeklik olarak yüceltmeye ve onu şeylerin en içteki ve en hakiki özünün yerine koymaya ve bunun sayesinde gerçek bilgiyi olanaksız kılmaya, yani Schopenhauer'in bir sözüyle, düş göreni daha da derin bir uykuya daldırmaya (İ. ve T. O. D., I, s. 498) hizmet ettiklerini bildirdi. Bu bilgiyle, trajik bir kültür olarak tanımlamaya cesaret edebildiğim bir kültürün yolu açılmıştı: bu kültürün en önemli belirtisi, bilimin yerine en yüce hedef olarak bilgeliğin, geçirilmesidir: bilimlerin baştan çıkartıcı şaşırtmalarına aldanmadan, gözünü kırpmadan dünyanın toplam görüntüsüne bakan ve bu görüntüde bengi acıyı, sempatik bir sevgi duygusuyla, kendi acısı olarak kavramaya çalışan bilgeliğin. Bakışlarında korkudan eser bulunmayan, canavara karşı kahramanca bir sefer düzenleyen bir kuşağın yetiştiğini düşünelim; bu ejderha avcılarının serinkanlı adımını, tamamen ve eksiksiz "kararlı yaşamak" uğruna söz konusu iyimserliğin zayıflık doktrinlerinin tümüne birden sırt çevirdikleri gururlu atılganlığını düşünelim: bu kültürün trajik insanının, kendi kendini tehlikeye ve dehşete eğitirken, yeni bir sanatı, metafizik avuntunun sanatını, tragedyayı kendine ait Helena olarak özlemesi ve Faust'un ağzından şöyle seslenmesi gerekli olmayacak mıdır:</p>

  <p class="indentmetin">Ve ben, en özlem dolu güç,</p>

  <p class="indentmetin">Çekmeyeyim mi yaşama, biricik figürü?<sup class="calibre3"><a href="Tragedyanin_Dogusu_split_007.html#footnote-100-73" id="footnote-100-73-backlink">[73]</a></sup></p>

  <p class="normal">Ne var ki, Sokratesçi kültür iki taraftan da sarsıldıktan sonra ve yanılmazlık asasını ancak titreyen ellerle tutabildiğinde, ilkin kendisinin yol açacağı ve yavaş yavaş sezmeye başladığı sonuçlardan korktuğu için, sonra da kendi temelinin sonsuza dek geçerliliğinden artık o eski naif güveniyle emin olmadığı için: hazin bir oyundur, düşüncesinin dansının özlemle kucaklamak için hep yeni figürlerin üzerine atılması, ve ansızın yeniden, Mephistopheles'in baştan çıkarıcı Lamien'e yaptığı gibi<sup class="calibre3"><a href="Tragedyanin_Dogusu_split_007.html#footnote-100-74" id="footnote-100-74-backlink">[74]</a></sup>, onları tiksintiyle defetmesi. İşte budur herkesin modern kültürün ilk-acısı olarak sözünü ettiği, kuramcı insanın kendi yol açacağı sonuçlardan dehşete kapılmış ve tatminsiz bir halde, varoluşun korkunç buz ırmağına güvenmeye artık cesaret edemediği o "kopuş"un belirtisi: korkakça koşturur kuramcı insan kıyıda, bir aşağı bir yukarıya. Artık hiçbir şeye bütünlükle sahip olmak istemez, şeylerin doğal vahşetini de içerecek bütünlükle, iyimser görüş bu kadar nazeninleştirmiştir onu. Üstelik duyumsar da, bilim ilkesi üzerine inşa edilmiş bir kültürün, mantıksız olmaya, yani kendi yol açtığı sonuçlardan geriye kaçmaya başladığında yok olması gerektiğini. Bizim sanatımız bu genel sıkıntıyı açınlar: boşunadır tüm büyük yaratıcı dönemlere ve doğalara, onları taklit ederek yaslanmak; boşunadır modern insanı avutmak için tüm bir "dünya edebiyatı"nı onun etrafında toplamak ve onu tüm zamanların sanat biçemlerinin ve sanatçılarının ortasına yerleştirmek, Âdem'in hayvanlara ad verişi gibi<sup class="calibre3"><a href="Tragedyanin_Dogusu_split_007.html#footnote-100-75" id="footnote-100-75-backlink">[75]</a></sup>, onlara birer ad versin diye: yine de hep açlık çeken olarak, keyfi ve gücü tükenmiş "eleştirmen" olarak kalır, aslında kütüphaneci ve düzeltmen olan bir İskender dönemi insanı olarak kalır: kitap tozu ve baskı hataları yüzünden acınası bir biçimde körleşen.</p>

  <p class="ortayazi"><span class="idebold">19</span></p>

  <p class="normal">Bu Sokratesçi kültürün iç kapsamının en keskin tanımlanışı, bu kültüre opera kültürü denilmesidir: çünkü bu kültür bu alanda kendi isteği ve bilgisini özgün bir naiflikle dile getirmiştir; operanın doğuşunu ve operanın gelişmesindeki olguları, Apolloncu ve Dionysosçu bengi hakikatleriyle karşılaştırdığımızda hayretler içinde bırakarak bizi. İlk ağızda stilo rappresentativo'nun<sup class="calibre3"><a href="Tragedyanin_Dogusu_split_007.html#footnote-100-76" id="footnote-100-76-backlink">[76]</a></sup> ve resitatifin<sup class="calibre3"><a href="Tragedyanin_Dogusu_split_007.html#footnote-100-77" id="footnote-100-77-backlink">[77]</a></sup> doğuşunu anımsıyorum. Operanın bu tamamen elden çıkarılmış, dalınca yatkın olmayan müziğinin, Palestrina'nın<sup class="calibre3"><a href="Tragedyanin_Dogusu_split_007.html#footnote-100-78" id="footnote-100-78-backlink">[78]</a></sup> telaffuz edilemez yücelikteki ve kutsallıktaki müziğinin yeni yeni yükseldiği bir dönem tarafından coşkulu bir teveccühle, adeta tüm sahici müziğin yeniden doğuşu olarak alımlanabilmesi ve üzerine titrenilmesi inandırıcı mıdır? Öte yandan, böyle şiddetle yaygınlaşan opera zevkinden, Floransa çevrelerinin eğlence düşkünü zenginliğini ve şarkıcılarının kibirliliğini kim sorumlu tutabilir? Aynı dönemde ve aynı halkın içinde, Palestrina'nın armonilerinin yanına, tüm bir Hıristiyan Ortaçağ'ın ek yapılar kurduğu kubbeli yapısının yanı başında, yarı müziksel bir konuşma tarzına yönelik tutkunun doğmuş olmasını, resitatifin özünde etkili olan sanatdışı bir eğilimle açıklayabiliriz ancak.</p>

  <p class="normal">Şarkının altındaki sözü açıkça anlamak isteyen dinleyiciye, şarkı söylemekten çok konuşarak ve duygusal söz anlatımını bu yarı şarkıda keskinleştirerek karşılık verir şarkıcı: duygunun bu keskinleştirilmesiyle, sözün anlaşılmasını kolaylaştırır ve müziğin geriye kalan yarısını aşar. Şimdi karşısındaki asıl tehlike, müziğe yanlış bir zamanda aşırı ağırlık vermesi ve böylelikle konuşmanın duygusunun ve sözün anlaşılırlığının hemen ortadan kalkmasıdır: diğer yandan, müziksel boşalma dürtüsünü ve sesinin virtüözce sunuluşunu daima hisseder. Burada, ona lirik imlemeleri, sözcük ve cümle yinelemeleri vb. için yeterince fırsat sunmasını bilen "şair" koşar yardımına: bu yerlerde şarkıcı şimdi, sözü dikkate almadan, salt müziksel unsurlarda dinlenebilir. Etkili, nüfuz edici ama ancak yarı yarıya şarkı gibi söylenmiş konuşmayla, tamamen terennüm edilmiş ünlemin stilo rappresentativo'daki karşılıklı yer değiştirmesi, bu çabucak yer değiştiren, dinleyicinin bir kavrayışına ve tasavvuruna, bir müziksel temeline etki etme çabası, tamamen öylesine doğallıkdışı ve Dionysosçu ve Apolloncu sanat dürtüleriyle aynı ölçüde o denli temelden çelişen bir şeydir ki, bundan resitatifin, tüm sanatsal içgüdülerin dışında yer alan bir kökeninin bulunduğu sonucu çıkar. Resitatif, bu betimlemeye göre, epik ve lirik sunumun bir karışımı olarak, ve üstelik birbirinden tamamen farklı böyle şeylerde ulaşılamayacak içsel bir kararlılığa sahip olan bir karışım değil, son derece mozaik tarzı bir yapıştırma olarak tanımlanmalıdır: bu tür bir şeyin doğa ve deneyim alanında hiçbir örneği bulunmamaktadır. Ne var ki, resitatifi icat edenler bu görüşte değillerdi: onlar ve onlarla birlikte, yaşadıkları çağ da söz konusu stilo rappresentativo aracılığıyla, Orpheus'un, Amphion'un ve Yunan tragedyasının olağanüstü etkisinin onunla açıklandığı antik müziğin sırrının çözüldüğüne inanırlar. Yeni biçem, en etkili müziğin, eski Yunan müziğinin yeniden uyanışı olarak kabul ediliyordu: Homeros'un dünyasının ilk-dünya olduğu yollu genel ve halka özgü kavrayışta, şimdi yeniden insanlığın cennetteki ilk dönemlerine geri dönüldüğü, burada müziğin de, şairlerin çoban oyunlarında böyle dokunaklı bir biçimde anlatmayı bildikleri o aşılmamış arılığa, güce ve masumiyete zorunlu olarak sahip olması gerektiği düşüne kapılabilirlerdi. Burada, aslında düpedüz modern olan bu sanat türünün, operanın en içsel oluşumunu görüyoruz: güçlü bir gereksinim, burada zorla bir sanat ediniyor kendine, ama estetik olmayan türden bir gereksinim bu: sade ve huzurlu yaşama duyulan özlem, sanatsal ve iyi insanların kadim zamanlarda var olduğuna yönelik inanç. Resitatif bu ilk-insanın yeniden keşfedilmiş dili olarak kabul ediliyordu; opera da, söz konusu kırsala özgü ya da kahramanca, aynı zamanda tüm eylemlerinde doğal bir sanat dürtüsüne uyan, söylemesi gereken her şeyi hiç olmazsa biraz şarkıyla söyleyen, en küçük bir duygu heyecanında hemen tam sesiyle şarkı söylemeye başlayan iyi varlığın yeniden bulunmuş ülkesiydi. O zamanın hümanistlerinin bu yeni yaratılmış cennet sanatçısı imgesiyle, eski kilisenin mahvolmuş ve yitmiş insan tasavvuruna karşı savaşmış olmaları bugün bizim açımızdan önemsizdir: öyle ki, operayı iyi insana ilişkin muhalif dogma, ama onunla aynı zamanda o dönemin ciddi düşünceli insanlarının tüm koşulların en vahşi belirsizliğinde en güçlü bir biçimde çekiciliğine kapıldıkları, kötümserliğe karşı bulunmuş bir avuntu aracı olarak anlamak gerekir. Bu yeni sanat biçiminin asıl büyüsünün ve böylelikle doğuşunun da, tamamen estetikdışı bir gereksinimin doyurulmasından, kendinde insanın iyimser ululanışından, ilk-insanın, doğası gereği iyi ve sanatsal insan olarak kavranışından kaynaklandığını görmüş olmamız yeterlidir: operanın bu ilkesi yavaş yavaş, günümüzün sosyalist hareketleri karşısında artık duymazlık edemeyeceğimiz tehditkâr ve korkunç bir talebe dönüşmüştür. "İyi ilk-insan" hakkını istemektedir: nasıl da cennetsi manzaralar!</p>

  <p class="normal">Bunun yanına, operanın bizim İskenderci kültürümüzle aynı ilkeler üzerine kurulduğu görüşümün, yine çok açık bir kanıtını daha ekliyorum. Opera, kuramcı insanın, eleştirel sıradan insanın doğuşudur, sanatçının değil: tüm sanatların tarihindeki en tuhaf olgulardan birisidir. Her şeyden önce sözlerin anlaşılmasının gerektiği, aslında müziksel kulağı olmayan dinleyicilerin talebiydi: buna göre, ses sanatının bir yeniden doğuşu, ancak güftenin kontrpuan üzerinde, tıpkı efendinin köle üzerinde egemen olması gibi egemen olacağı bir şarkı biçimi keşfedildiğinde beklenebilirdi. Çünkü sözlerin, onlara eşlik eden armonik sistemden, ruhun bedenden daha soylu oluşu kadar daha soylu olduğu düşünülüyordu. Bu görüşlerin sıradan insana özgü, müziksellikdışı hamlığıyla, başlarda operaya, müziğin, görüntünün ve sözün bir buluşması gözüyle bakılmıştı; bu estetik anlayışla, Floransa'daki seçkin sıradan kişilerin çevrelerinde, onların himayesindeki şairler ve şarkıcılar aracılığıyla ilk deneyler de yapıldı. Sanat acizi insan, tam da kendi başına sanattan uzak insan oluşuyla, bir sanat tarzı üretiyor kendine. Müziğin Dionysosçu derinliğini sezemediğinden, müzik beğenisini kendisi için stilo rappresentativo'daki tutkunun akılcı söz ve ses retoriğine ve şan sanatının şehvetine dönüştürüyor; bir vizyona bakamadığı için, teknisyeni ve dekorasyon sanatçısını kendi hizmetine koşuyor; sanatçının gerçek özünü kavrayamadığı için, kendi zevkine göre "sanatçı ilk-insan"ı, yani tutkuyla şarkı söyleyen ve şiir okuyan insanı peydahlıyor. Şarkılar ve şiirler üretmek için tutkunun yeterli olduğu bir dönemde yaşadığını düşlüyor: sanki duygulanım, şimdiye dek sanatsal herhangi bir şey yaratabilmiş gibi. Operanın ön koşulu, sanatsal süreç hakkında yanlış bir inançtır ve bu, aslında her duyarlı insanın sanatçı olduğuna ilişkin pastoral inançtır. Bu inanç bakımından opera, yasalarını kuramcı insanın neşeli iyimserliğiyle dayatan sıradan insanlığın sanattaki anlatımıdır.</p>

  <p class="normal">Operanın gelişiminde etkili olan, az önce betimlediğimiz düşünceleri tek bir kavramda bir araya toplamak istersek, operanın pastoral bir eğiliminden söz edebiliriz: ve burada Schiller'in anlatım tarzından ve açıklamasından yararlanmış oluruz. Ya doğa ve ideal, bir hüzün konusudur, diyor Schiller, doğa kaybolmuş olarak, ideal ulaşılmamış olarak gösterilir. Ya da ikisi de bir neşe konusudur, ikisi de gerçek olarak tasavvur edilir. Birinci durum dar anlamıyla ağıtı, ikinci durum da en geniş anlamıyla idili verir. Burada hemen operanın doğuşundaki bu iki tasavvurun ortak belirtisine, onlarda idealin ulaşılmamış, doğanın yitirilmiş olarak duyumsanmadığına dikkati çekmek gerekir. Bu duyumsamaya göre, insanın, doğanın tam bağrında yer aldığı ve bu doğallıktan aynı zamanda insanlık idealine, cennetsi bir iyilik ve sanatçılıkla ulaştığı bir ilk-zamanı vardır: hepimizin de bu yetkin ilk-insandan türemiş olmamız gerekir, hatta hâlâ onun sadık bir kopyasıyızdır: ancak, kendimizdeki bu ilk-insanı yeniden tanıyabilmek için, bazı gereksiz bilginlikten, aşırı zengin kültürden gönüllü olarak vazgeçmek suretiyle, bazı şeyleri üstümüzden atmamız gerekiyordur. Rönesans'ın kültürlü insanı, Yunan tragedyasını operavari bir biçimde taklit ederek, doğanın ve idealin böyle bir uyumluluğuna, pastoral bir gerçekliğe geri götürülmesine izin verdi; bu tragedyayı, cennetin kapılarına kadar götürülmek için, Dante'nin Virgilius'u kullanışı gibi kullandı: bu noktadan sonra kendi başına yürümeye devam etti ve en üst Yunan sanat biçiminin taklit edilişinden, "tüm şeylerin yeniden getirilişi"ne, insanın başlangıçtaki sanat dünyasının yeniden kurulmasına geçti. Nasıl da kendinden emin bir iyi niyetlilik var bu atılgan çabalarda, kuramsal kültürün tam bağrında! – sadece, "kendinde insan"ın bengi erdemli opera kahramanı, bengi kaval çalan ya da türkü söyleyen çoban olduğuna, eğer herhangi bir tarihte gerçekten kendini kaybetmişse, kendini eninde sonunda hep böyle biri olarak bulması gerektiğine duyulan avutucu inançla açıklanabilir bu; sadece, Sokratesçi dünya görüşünün derinliklerinden burada baştan çıkarıcı tatlı bir koku huzmesi gibi yükselen o iyimserliğin korkusudur bu.</p>

  <p class="normal">Demek ki operanın özellikleri arasında asla bengi bir yitiğin ağıtsal acısı yoktur; daha çok bengi yeniden buluşun neşesi, en azından gerçek olduğu her an düşünülebilen pastoral bir gerçeklikten duyulan rahat zevk vardır: bu sırada varsayılan bu gerçekliğin, onu hakiki doğanın korkunç ciddiyetiyle ölçebilen ve insanlığın başlangıçlarının asıl ilk-sahneleriyle karşılaştırabilen herkesin tiksintiyle başvurmak zorunda kaldığı, fantastik, cıvık bir cilveleşme olduğu sezilir belki: defolsun hayalet! Yine de, opera gibi cilveleşen bir varlığın, basitçe güçlü bir seslenişle, bir hayalet gibi ürkütülüp kaçırılabileceğine inanan, yanılacaktır. Operayı yok etmek isteyen kişi, operada böyle naif bir biçimde en sevdiği hayali dile getiren, asıl sanat biçimini operanın oluşturduğu o İskenderci neşeye karşı savaş açmalıdır. Fakat sanat, kökenleri kesinlikle estetik alanda bulunmayan, kendini daha çok yarı ahlaksal bir alandan sanatsal alana aşırmış olan ve bu melez oluşumu ancak zaman zaman yokmuş gibi gösterebilen bir sanat biçiminin etkinliğinden ne bekleyebilir? Bu parazit opera varlığı, hakiki sanatınkilerden değil de, başka hangi özsulardan besleniyor? Sanatın en yüce ve hakiki bir ciddilikteki görevinin –gözleri, gecenin karanlığına bakmaktan kurtarmak ve özneyi, görünüşün şifalı merhemiyle, istenç heyecanları acısından kurtarmak– operanın pastoral ayartmaları, İskenderci yaltaklanma sanatları altında, boş ve oyalayıcı bir eğlendirme eğilimine yozlaşacağı tahmin edilmeyecek midir? Dionysosçu ve Apolloncu bengi hakikatlerin hali ne olacaktır, stilo rappresentativo'nun özünde gösterdiğim böyle bir biçem melezleşmesinde? Müziğin hizmetçi, güftenin efendi olarak görüldüğü, müziğin bedenle, güftenin ruhla karşılaştırıldığı yerde? En yüce hedefin olsa olsa, yeni Attika dithyrambos'undakine benzer bir biçimde, yeniden betimleyici bir sesle-betimlemeye yöneltileceği yerde? Müziğin, asıl onuruna, Dionysosçu dünya aynası olmaya tamamen yabancılaştığı ve kendisine yalnızca, görünüşün bir kölesi olarak, görünüşün biçimlerini taklit etmenin ve çizgiler ve orantılar oyununda dışsal bir eğlenme uyandırma işinin kaldığı yerde? Keskin bir bakışla, operanın müzik üzerindeki bu uğursuz etkisinin, müzikteki tüm modern gelişmeyle örtüştüğü görülür; operanın doğuşunda ve onun temsil ettiği kültürde pusuda bekleyen iyimserlik, müziği Dionysosçu dünya tanımından sıyırmayı ve ona biçimlerle oynayan, eğlendirici bir karakter biçmeyi ürkütücü bir hızla başarmıştır: bu değişiklik ancak Aiskhylosçu insanın İskenderci neşe insanına metamorfozuyla karşılaştırılabilir.</p>

  <p class="normal">Burada verdiğimiz örnekler üzerinden, Dionysosçu tinin ortadan yitişini, haklı olarak, Yunan insanının son derece dikkat çekici ama şimdiye dek açıklanmamış bir dönüşümü ve dejenerasyonuyla ilişkilendirdiğimizde, en güvenilir belirtiler bize, bunun tam tersi olan, günümüz dünyasında Dionysosçu tinin yavaş yavaş uyanması sürecini güvenceliyorsa, içimizde hangi umutları yaşatmalıyız? Herakles'in tanrısal gücünün, Omphale'ye<sup class="calibre3"><a href="Tragedyanin_Dogusu_split_007.html#footnote-100-79" id="footnote-100-79-backlink">[79]</a></sup> verdiği zengin kölelik hizmetinde sonsuza dek gevşemesi mümkün değildir. Alman tininin Dipnysosçu temelinden, Sokratesçi kültürün ilk-koşullarıyla ortak yanı bulunmayan ve bu koşullarla ne açıklanabilen ne de onlarla mazur gösterilebilen, daha çok bu kültür tarafından korkunç açıklanamayan olarak, aşırı güçlü-düşmanca olarak duyumsanacak bir güç, özellikle Bach'tan Beethoven'a, Beethoven'dan Wagner'e güçlü güneşsel yörüngesinde anladığımız haliyle Alman müziği doğmuştur. Günümüzün bilgi düşkünü Sokratesçisinin bu sonsuz derinliklerden yükselen daymonla, en elverişli durumda ne işi olabilir? Ne opera melodisinin sivri uçlu, arabesk süslemelerinden yola çıkarak, ne de fügün ve kontrpuancı diyalektiğin aritmetik hesap cetvelinin yardımıyla bulunabilir, üç kat daha güçlü ışığında o daymona boyun eğdirilebilecek ve onu konuşmaya zorlanılabilecek formül. Şimdi estetikçilerimiz, karşılarında kavranılamaz bir yaşamla koşuşturan müzik dehasına attıkları ve onu yakalamaya çalıştıkları kendilerine özgü "güzellik" ağıyla, ne bengi güzelliğe, ne de yüce olana göre değerlendirilebilecek devinimlerle, nasıl bir tiyatro oynuyorlar. Bu müzik hamilerine bir kez yakından bakıp görmeli onları, hiç yorulmadan güzellik! güzellik! diye bağırışlarını; sanki bu sırada doğanın güzel olanın kucağında eğitilmiş ve şımartılmış sevgili çocuklarıymış gibi, ya da sanki kendi kabalıklarını yalancılıkla gizleyen bir biçim, kendi duygu yoksunu yavanlıklarına estetik bir örtü aranıyormuş gibi davranmalarını: burada aklıma örneğin Otto Jahn geliyor. Bu yalancı ve ikiyüzlü adam, Alman müziği karşısında temkinli davranabilir: çünkü özellikle bu müzik, tüm kültürümüzün ortasında, biricik arı, katıksız ve katıksızlaştırıcı ateş tinidir; Efesli büyük Herakleitos'un öğretisindeki gibi, tüm şeyler ondan gelip ona giden ikili bir yörünge içinde devinirler: şimdi kültür, yetişim, uygarlık dediğimiz her şey, günün birinde aldanmaz yargıç Dionysos'un karşısına çıkacaktır.</p>

  <p class="normal">Sonra, Alman felsefesinin aynı pınarlardan doğan tininin, Kant ve Schopenhauer sayesinde, bilimsel Sokratesçiliğin hoşnut varoluş zevkini, sınırlarını kanıtlayarak yok etmesinin nasıl olanaklı kılındığını, bu kanıtlarla etik sorunların ve sanatın sonsuz derinlikteki ve ciddiyetteki, adeta kavramlarla özetlenmiş Dionysosçu bilgelik olarak tanımlayabileceğimiz bir incelenişinin yolunun açıldığını anımsayalım: Alman müziği ile felsefesi arasındaki bu birliğin gizemi, içeriği hakkında ancak Helen benzerlerinden yola çıkarak tahmini bir bilgi sahibi olabileceğimiz yeni bir varoluş biçimini değil de başka neyi işaret etmektedir ki bize? Çünkü iki varoluş biçiminin sınırında duran bizler için, Helen örneği bu ölçülemez değerini, onda tüm geçişlerin ve savaşımların da klasik-öğretici bir biçimde belirlenmiş olmalarından ötürü koruyor: sadece biz, adeta tersi yönde bir düzende Helenik varlığın başlıca dönemlerini benzer bir biçimde yaşıyor ve örneğin şimdi, İskender çağından geriye, tragedya dönemine geçiyormuş gibiyiz. Bu sırada, sanki trajik bir çağın doğuşu Alman tini açısından, uzunca bir süre dışarıdan içeriye nüfuz eden muazzam güçlerin, biçimin umarsız barbarlığıyla yaşayanları kendi biçimi altındaki köleliğe zorlamalarından sonra, yalnızca bir kendine geri dönüş, mutlu bir kendini yeniden buluş anlamını taşıyormuş gibi bir duygu yaşıyor içimizde. Alman tini nihayet, varlığının ilk-kaynağına geri döndükten sonra, tüm kavimlerin önünde cesur ve özgür, Romanik bir uygarlığın koşumuna girmeden yürümeye cesaret edebilir: yeter ki kendisinden bir şeyler öğrenebilmenin bile yüksek bir şan ve seçkin bir enderlik olduğu tek bir halktan azimle öğrenmeyi bilsin: Yunanlılardan. Şimdi, tragedyanın yeniden doğuşunu yaşadığımız ve nereden geldiğini bilmeme, nereye gideceğini yorumlayamama tehlikesiyle karşı karşıya bulunduğumuz zamanda değil de başka ne zaman daha çok gereksinim duyduk bu en yüce ustalara?</p>

  <p class="ortayazi"><span class="idebold">20</span></p>

  <p class="normal">Alman tininin Yunanlılardan öğrenmek için, hangi dönemde ve hangi adamlarda en güçlü çabayı gösterdiğine, rüşvet yememiş bir yargıcın gözleriyle karar vermeli; ve bu biricik övgüyü, Goethe'nin, Schiller'in ve Winckelmann'ın en soylu kültür savaşının hak ettiğini güvenle kabul etsek de, o zamandan ve o savaşımın en yakın etkilerinden bu yana, yetişime ve Yunanlılara varan bir yola girme savaşımının akıl almaz bir biçimde gitgide daha da zayıfladığını eklememiz gerekir. Alman tininden bütün bütüne ümidi kesmemek için, buradan, herhangi bir ana noktada bu savaşçıların, Helen varlığının özüne nüfuz etmeyi ve Alman ve Yunan kültürü arasında kalıcı bir sevgi bağı kurmayı başaramamış oldukları sonucunu da çıkaramayacak mıyız? Öyle ki, belki de bu eksikliğin bilinçsizce farkında olunması, ciddi karakterlerde de, böyle öncülerden sonra bu kültür yolunda onlardan daha ileriye gidebilecekleri, hatta hedefe ulaşabilecekleri konusunda yılgın bir ümitsizlik doğurmuş olamaz mı? Bu yüzden, Yunanlıların kültür için değeri hakkındaki yargının, o zamandan beri düşündürücü bir biçimde yozlaştığını görüyoruz; merhametli bir üstünlük anlatımını, tinin ve tin olmayanın çok değişik ordugâhlarında duyuyoruz; başka bir yönde, tamamen etkisiz bir yaltakçılık "Yunan uyumu"yla, "Yunan güzelliği"yle, "Yunan neşesi"yle oynaşıyor. Ve özellikle, yorulmaksızın, Alman kültürünün iyileşmesi için, Yunan nehir yatağından yaratmakla onur kazanabilecek çevrelerde, yüksek eğitim kurumlarının öğretmenlerinin çevrelerinde, Yunanlılarla zamanında ve rahat bir biçimde anlaşma, çok iyi öğrenilmiştir; çoğu kez bu, Helen idealinden kuşkucu bir vazgeçmeye ve tüm Antikçağ araştırmalarının gerçek niyetinin tamamen tersine çevrilmesine kadar vardırılmıştır. Bu çevrelerde, kendini eski metinlerin güvenilir bir düzeltmeni ya da doğa tarihsel bir konuşma mikroskopçusu olma çabasında tamamen heba etmemiş birisi, belki Yunan Antikçağı'nı da, öteki antik çağların yanında, "tarihsel" olarak benimsemeye çalışacaktır; ama yine de bunu şimdiki eğitimli tarih yazımımızın yöntemiyle ve üstün edasıyla yapacaktır. Buna göre, yüksek öğretim kurumlarının asıl yetiştirici gücü elbette günümüzde olduğundan daha çok alçalmadıysa ve zayıflamadıysa; günün kâğıttan kölesi olan "gazeteci", kültüre duyulan saygıda, daha yüksek öğretmenlere galip geldiyse; berikilere de ancak, zaten sık sık yaşantılanmış olan, şimdi gazetecinin konuşma tarzını da kullanarak, bu alanın "hafif şıklığı" ile, yetişmiş neşeli kelebek gibi devinme metamorfozu kalıyorsa – geriye böyle bir şimdiki zamanın böylesi aydınları nasıl da zavallı bir şaşkınlıkla bakmak zorundadırlar, yalnızca şimdiye dek kavranılamamış Helen dehasının en derin temeliyle benzeştirilerek kavranabilecek olan bu fenomene, Dionysosçu tinin yeniden uyanışına ve tragedyanın yeniden doğuşuna? Sözümona kültürün ve asıl sanatın birbirlerine, bugün gözlerimizle gördüğümüzden daha yabancı ve isteksiz bir biçimde karşı karşıya durdukları başka bir sanat dönemi yoktur. Böyle çelimsiz bir kültürün gerçek sanattan neden nefret ettiğini anlıyoruz; çünkü sonunun onun aracılığıyla olacağından korkmaktadır. Ama tüm bir kültür tarzı, yani Sokratesçi-İskenderci olanı, günümüzdeki kültür gibi böyle ince-narin bir doruğa ulaşabildikten sonra, tükenmeyecek midir? Schiller ve Goethe gibi kahramanlar, Helen büyülü dağına açılan büyülü kapıyı zorla açamasalardı; en cesur savaşımlarında, Goethe'nin İphigeneia'sının barbar Tauris'in yanından, denizin ötesindeki vatanına fırlattığı özlemli bakıştan daha fazlasını başaramamış olsalardı; bu kahramanların taklitçilerine ne kalırdı geriye, kapının bugüne kadarki kültürün tüm çabalarının dokunmadığı, bambaşka bir kanadının onlar için birdenbire, kendiliğinden açılmasını ümit etmekten başka – yeniden uyanmış tragedya müziğinin mistik sesleri eşliğinde.</p>

  <p class="normal">Hiç kimse, Helen Antikçağı'nın henüz gelecekteki bir yeniden doğuşuna duyduğumuz inancı zedelemeye çalışmasın; çünkü bir tek bu inançtadır, Alman tininin müziğin ateş büyüsüyle yenilenmesi ve arınması umudumuz. Yoksa, şimdiki kültürün ıssızlaşması ve donuklaşmasında, geleceğe yönelik herhangi bir avutucu beklenti uyandırabilecek şeye ne ad verebilirdik? Boş yere arıyoruz, güçlü dallar vermiş tek bir kökü, toprakta verimli ve sağlıklı bir parçayı: her yerde toz, kum, donma, sararma. Bu durumda, umarsızca yalnız kalmış biri, Dürer'in gösterdiği ölümlü ve şeytanlı şövalyeden, sert, çelik bakışlı, dehşetli yolunda şaşmadan, ürkütücü yoldaşlarıyla ama yine de umutsuzca, yalnızca atı ve köpeğiyle yürümesini bilen, zırhlı şövalyeden başka bir simge seçemez kendine. Bizim Schopenhauer de böyle bir Dürer şövalyesiydi: her umuttan yoksundu, ama hakikati istiyordu. Yoktur onun bir eşi, benzeri. –</p>

  <p class="normal">Ancak, bitkin kültürümüzün yukarıda böyle hazin betimlenen ıssızlığı, nasıl da değişebilir birdenbire, Dionysosçu büyüyle temas ettiğinde! Bir kasırga alıp götürür ölmüş, çürümüş, kırılmış, kötürümleşmiş ne varsa, kızıl bir toz bulutu içinde çevirerek saklar ve bir akbaba gibi yükseklere kaldırır onu. Şaşkınlık içinde arar bakışlarımız, gözümüzün önünden yitip gideni: çünkü gördükleri ansızın altın bir ışığa dönüşmüş gibidir, öylesine dopdolu ve yemyeşil, öylesine zengin bir canlılıkta, öylesine özlem dolu sınırsızlıktadır. Tragedya bu yaşam, acı ve zevk taşkınının ortasında, yüce bir cezbe halinde durmakta, uzaklardan gelen melankolik bir şarkıya kulak vermektedir – bu şarkı varlığın analarını anlatmaktadır, adları çılgınlık, istenç, ağrı olan. – Evet, dostlarım, inanın benimle birlikte Dionysosçu yaşama ve tragedyanın yeniden doğuşuna. Sokratesçi insanın zamanı geçti: sarmaşıktan taçlar takın başınıza, Thrysos kargısını<sup class="calibre3"><a href="Tragedyanin_Dogusu_split_007.html#footnote-100-80" id="footnote-100-80-backlink">[80]</a></sup> alın elinize ve şaşırmayın kaplan ve panter yaltaklanarak uzandığında dizlerinizin önüne. Şimdi cesaret edin yalnızca, trajik insanlar olmaya: çünkü kurtarılacaksınız. Dionysosçu şenlik alayına Hindistan'dan Yunanistan'a dek eşlik edeceksiniz! Sıkı çarpışmalara hazırlanın, ama tanrınızın mucizesine inanın!</p>

  <p class="ortayazi"><span class="idebold">21</span></p>

  <p class="normal">Bu yüreklendirici sözlerle, dalınç içindeki insana yaraşan bir ruh durumuna geri kayarak, tragedyanın böyle mucizevi bir biçimde ansızın yeniden doğuşunun bir halkın en içsel yaşam temeli için ne anlam taşıyabileceğinin yalnızca Yunanlılardan öğrenilebileceğini yineliyorum. Pers savaşlarında çarpışan halk, trajik gizemlerin halkıdır: ve bu savaşları yapmış halk, tragedyaya zorunlu bir şifa içeceği olarak gereksinir. Tam da bu halkta, kuşaklar boyunca Dionysosçu daymonun en güçlü kasılmalarıyla en içinden heyecanlandıktan sonra, en basit politik duygunun, en doğal vatan içgüdüsünün, başlangıçsal erkekçe dövüşme zevkinin de bir o kadar güçlü boşalacağını kim tahmin ederdi? Dionysosçu heyecanların bu önemli coşup taşmasında, bireyliğin zincirlerinden Dionysosçu kurtuluşun her şeyden önce politik içgüdülerin kayıtsızlığa, hatta düşmanlığa kadar vardırılmış bir küçültülüşünde kendini belli ettiği nasıl her zaman hissediliyorsa, diğer yandan, devletler kuran Apollon da elbette principii individuationis ilkesinin dehasıdır ve devlet ve vatan duygusu bireysel kişiliğin olumlanması olmadan yaşayamazlar. Bir halkı, söz konusu cezbelerin dışına yalnızca bir yol çıkarır, hiçliğe duyduğu özlemle katlanılır olabilmek için, uzam, zaman ve bireyin üstüne yükseldiği ender cezbe durumlarına gereksinim duyan Hint Budizmine giden yol: bu durumlar da, ara durumların tarif edilemez sıkıcılığını bir tasavvurla aşmayı öğreten bir felsefeye gereksinirler. Bir halk işte böyle düşer, politik dürtülerin koşulsuz geçerliliğinden, en görkemli ama en korkunç anlatımını Roma İmparatorluğu'nda bulan en aşırı dünyevileştirmenin yoluna.</p>

  <p class="normal">Hindistan ile Roma arasına yerleştirilen ve baştan çıkarıcı bir seçmeye zorlanan Yunanlılar, klasik arılığın üçüncü bir biçimini daha uydurmayı başarmışlardır; elbette kendileri uzun süre kullansınlar diye değil, ama işte tam da bu yüzden, ölümsüzlük için. Tanrıların sevgililerinin erken ölmeleri tüm olaylarda geçerlidir; ama sonra tanrılarla birlikte sonsuzluğa uzanmaları da kesindir. En soylu şeyden, derinin kalıcı sağlamlığına sahip olması beklenmez; örneğin Romalıların ulusal dürtülerine özgü kaba dayanıklılık, herhalde yetkinliğin zorunlu yüklemlerinden değildir. Yunanlıların, büyük çağlarında, Dionysosçu ve politik dürtülerinin olağanüstü gücüyle, dünya iktidarına ve dünya onuruna ulaşmak için ne cezbesel bir kuluçkaya yatmak, ne de tüketen bir biçimde çalışmak yüzünden yok olup gitmemelerinin, aynı zamanda hem ateşlendiren hem de dalınçsal bir ruh haline sokan soylu bir şarabı andıran harika bir karışıma ulaşmalarının hangi çare sayesinde mümkün olduğunu sorduğumuzda; tragedyanın muazzam, tüm bir halkın yaşamını heyecanlandıran, arındıran ve boşaltan gücünü aklımıza getirmeliyiz: bu gücün değerini ancak, Yunanlılarda olduğu gibi, karşımıza tüm anıtsal iyileştirici güçlerin timsali olarak, halkın en güçlü ve kendi başına en belalı özelliklerinin arasında hüküm süren bir uzlaştırıcı aracı olarak çıktığında anlayabileceğiz.</p>

  <p class="normal">Tragedya en yüksek müzik cezbelerini kendi içine alır, adeta müziği, Yunanlılarda ve de bizde, yetkinliğe vardırır; ama sonra bunun yanına, güçlü bir titan gibi, tüm Dionysosçu dünyayı sırtına alan ve bizi bundan kurtaran trajik mitosu ve trajik kahramanı koyar: öte yandan tragedya, aynı trajik mitos aracılığıyla, trajik kahramanın şahsında, bu varoluşa duyulan açgözlü arzudan kurtarmasını da bilir, ve ikaz eden eliyle, savaşan kahramanın zaferiyle değil, çöküşüyle sezgisel olarak hazırlandığı bir başka varlığı ve daha yüksek bir zevki anımsatır. Tragedya, müziğinin evrensel geçerliliğiyle, Dionysosçu duyarlığa sahip dinleyici arasına yüce bir benzetmeyi, mitosu yerleştirir, ve dinleyicide, mitosun plastik dünyasının canlandırılması için müziğin yalnızca en üst bir serimleme aracı olduğu izlenimini uyandırır. Müzik, bu soylu yanılsamaya güvenerek, şimdi uzuvlarını dithyrambik dans için devindirebilir ve kendi başına müzik olarak, söz konusu yanılsama olmadan, kapılmaya cesaret edemeyeceği orjivari bir özgürlük duygusuna hiç düşünmeden bırakabilir kendini. Mitos bir yandan bizi müzikten korurken, bir yandan da müziğe en büyük özgürlüğü ancak o verir. Buna karşılık müzik, karşı hediye olarak, trajik mitosa, sözün ve imgenin tek bir yardım almadan asla ulaşamayacakları kadar içe işleyici ve ikna edici bir metafizik anlamlılık kazandırır; ve özellikle müzik sayesinde tragedya seyircisi, yok oluştan ve olumsuzlamadan geçen yolun vardırdığı bir en üst zevkin o güvenli ön duygusuna kapılır adeta, ve şeylerin en içteki uçurumunun kendisiyle açık seçik konuştuğunu duyduğunu zanneder.</p>

  <p class="normal">Bu zor tasavvura son cümlelerimle belki yalnızca geçici, çok az kimsenin hemen anlayabileceği bir anlatım kazandırabildim; bu yüzden bu noktada dostlarımı bir kez daha denemeye özendirmekten ve ortak deneyimimizin tek bir örneğinde, genel ilkenin bilgisine hazırlanmalarını rica etmekten kendimi alıkoyamayacağım. Bu örnekte, sahnedeki olayların görüntülerinden, eyleyen kişilerin söz ve duygularından, onların yardımıyla müzik duygusuna yaklaşmak için yararlananları dayanak gösteremem; çünkü bunların tümü müziği anadilleri olarak konuşmazlar ve söz konusu yardıma karşın, müzik alımlamasının ön avlularından ileriye gidemez, en içteki kutsallıklarına dokunamazlar; bunlardan bazıları, Gervinus<sup class="calibre3"><a href="Tragedyanin_Dogusu_split_007.html#footnote-100-81" id="footnote-100-81-backlink">[81]</a></sup> gibi, bu yolda ön avlulara bile ulaşamazlar. Ben ancak, müzikle akraba olan, adeta müziğin karnından doğmuş olan ve olaylarla adeta bilinçsiz müzik bağıntıları biçiminde ilişki içinde olanlara başvurabilirim. Bu sahici müzisyenlere yöneltiyorum, "Tristan ve Isolde"nin üçüncü perdesini, sözün ve imgenin yardımı olmadan, ruhun soluk almaya yarayan tüm kanatlarının kasılmalı bir açılışı olmadan, salt muazzam bir senfonik cümle olarak algılayabilecek bir insanı düşünebilirler mi, sorusunu. Buradaki gibi, kulağını adeta dünya istencinin kalp karıncığına yaslamış, varoluşa duyulan azgın arzunun, gürüldeyen bir ırmak ya da ip gibi akan narin bir dere olarak buradan dünyanın tüm damarlarına aktığını duyumsayan bir insan, birdenbire tuzla buz olmamalı mıdır? İnsan bireyinin zavallı sırça kabuğunda, sayısız zevk ve acı çığlığını "evrenlerin gecesinin geniş uzamı"ndan<sup class="calibre3"><a href="Tragedyanin_Dogusu_split_007.html#footnote-100-82" id="footnote-100-82-backlink">[82]</a></sup> duymaya, metafiziğin bu çoban danslarında ilk-vatanına durmaksızın sığınmadan, katlanmalı mıdır? Peki ama, böyle bir yapıt bütünüyle, bireysel varoluşun olumsuzlanması olmadan algılanabilirse, böyle bir yaratım, yaratıcısını yerle bir etmeden kotarılabilirse – bu çelişkinin çözümünü nereden buluruz?</p>

  <p class="normal">Burada, en yüksek müzik coşkumuz ile bu müziğin arasına, temelde yalnızca ancak müziğin dolaysız yoldan söz edebileceği en evrensel gerçeklerin benzetmesi olarak, trajik mitos ve trajik kahraman girmektedir. Ancak, saf Dionysosçu varlık olarak duyumsadığımızda, bir benzetme olarak mitos, bizim yanımızda tamamen etkisiz kalacak ve dikkate alınmayacaktır. Ve kulağımızı universalia ante rem'in yankısına vermekten bir an bile alıkoymayacaktır bizi. Ne var ki burada, hemen hemen parçalanmış bireyin yeniden kurulmasına yönelik Apolloncu güç, keyifli bir yanılsamanın iyileştirici merhemiyle çıkar ortaya: ansızın sadece Tristan'ı gördüğümüzü sanırız, kıpırtısız ve duygusuz soruyor gibidir: "Yaşlı bilge, niye uyandırdı ki beni?"<sup class="calibre3"><a href="Tragedyanin_Dogusu_split_007.html#footnote-100-83" id="footnote-100-83-backlink">[83]</a></sup> Ve daha önce bize varlığın merkezinden içi boş bir inleme gibi gelenin, bize söylemek istediği budur yalnızca: "Issız ve boştur deniz."<sup class="calibre3"><a href="Tragedyanin_Dogusu_split_007.html#footnote-100-84" id="footnote-100-84-backlink">[84]</a></sup> Ve soluksuz kalarak tüm duyguların sancılı bir kasılmasıyla öldüğümüzü sandığımız ve bizi bu varoluşla çok az şeyin bağladığı yerde, ölümüne yaralanmış ve yine de ölmeyen kahramanı duyar ve görürüz şimdi, ümitsiz seslenişiyle: "Özlemek! Özlemek! Ölürken beni özlemek, özlemden ölmemek!"<sup class="calibre3"><a href="Tragedyanin_Dogusu_split_007.html#footnote-100-85" id="footnote-100-85-backlink">[85]</a></sup> Ve daha önce Horn'un, böyle bir aşırılıkta ve böyle bir sayısal üstünlükteki kemiren acılardan duyduğu sevinç, adeta acıların en büyüğü gibi yüreğimizi parçaladıysa, şimdi bizimle bu "kendinde sevinç" arasında, Isolde'yi taşıyan gemiye yönelerek, sevinçten haykıran Kurwenal durmaktadır. Merhamet içimize bu kadar şiddetle girse de, yine de bir anlamda merhamet kurtarır bizi dünyanın ilk-acısından, mitosun benzetme imgesinin bizi dünyanın en yüce idesine dolaysızca bakmaktan kurtarması, düşüncenin ve sözün bizi bilinçsiz istencin dizginlenmemiş boşalmasından kurtarması gibi. Söz konusu harika Apolloncu yanılsamayla, sesler ülkesinin karşımıza plastik bir dünya gibi çıktığını, orada da yalnızca Tristan'ın ve Isolde'nin yazgısının, en narin ve en anlatım dolu malzemelerden biçimlendirildiğini ve heykel gibi şekillendirildiğini zannederiz.</p>

  <p class="normal">Apolloncu olan, Dionysosçu genellikten böyle çekip alır ve bireylerin büyüsüne kaptırır bizi; buna zincirler merhamet heyecanımızı; bununla doyumlar, büyük ve yüce biçimleri arzulayan güzellik duygusunu; yaşam görüntüleri geçirir gözümüzün önünden ve onlarda içerilen yaşam çekirdeğini düşünsel olarak yakalamaya kışkırtır bizi. Apolloncu olan, imgenin, kavramın, etik öğretinin, sempatik heyecanın olağanüstü yayılmasıyla, kendini orjivari bir biçimde yok etmesinden çekip yukarı kaldırır insanı ve Dionysosçu olanın genelliği hakkında yanıltarak, tek bir dünya imgesini, örneğin Tristan ve Isolde'yi gördüğü ve bunu müzik aracılığıyla, daha iyi ve daha içsel görmesi gerektiği kuruntusuna sokar onu. Apollon'un hekimlik büyüsünün gücü, sanki Dionysosçu olanın, etkilerini gerçekten artırabildiği Apolloncu olanın hizmetinde olduğu, hatta sanki müziğin esas olarak Apolloncu bir içeriği serimleme sanatı olduğu yanılsamasını bizde bile uyandırabildikten sonra, daha nelere yetmez ki?</p>

  <p class="normal">Yetkinleşmiş drama ile müziği arasında hüküm süren, bu önceden kurulmuş uyumda drama, sözlü drama için ulaşılamaz olan en yüksek bakılabilirlik derecesine ulaşır. Nasıl ki sahnenin canlı figürleri, kendi başlarına devinen melodi çizgilerinde, kendilerini karşımızdaki kavisli çizginin netliğine basitleştirirse, bu çizgilerin yan yanalığı, devingen olayla en zarif sempati içindeki uyum değişikliğinde çınlar kulağımıza: bununla şeylerin bağıntıları bizim için duyusal olarak algılanabilir, kesinlikle soyut olmayan bir biçimde, dolaysızca işitilebilir olurlar; yine bununla, bir karakterin ve bir melodi çizgisinin özünün ancak bu bağıntılarda kendini saf bir biçimde açınladığını anlarız. Ve müzik bizi böyle her zamankinden daha çok ve daha içsel görmeye ve sahnedeki olayı narin bir yumak gibi çözmeye zorlarken, iç dünyaya bakan manevileştirilmiş gözümüz için de sahnedeki dünya içeriden aydınlatılmış bir dünya olarak sonsuz genişlemiştir. Çok daha yetersiz bir mekanizmayla, dolaylı yoldan, sözden ve kavramdan yola çıkarak, görülebilir sahne dünyasının ve onun iç aydınlatılmasının söz konusu içsel genişlemesine ulaşmaya çalışan söz bestecisi, buna benzer ne sunabilir? Üstelik şimdi müziksel tragedya da söz alır; ancak aynı zamanda sözün temelini ve doğum yerini bunun yanına koyabilir ve bize, sözün oluşunu, içeriden açıklayabilir.</p>

  <p class="normal">Ama betimlenen bu süreç hakkında, yalnızca harika bir görünüş, yani daha önce sözü edilen, onun etkisiyle Dionysosçu tazyikten ve fazlalıktan kurtulacağımız Apolloncu yanılsama olduğu da aynı kesinlikle söylenebilir. Aslında müziğin dramayla ilişkisi tam tersine bir ilişkidir: müzik dünyanın asıl idesidir, drama yalnızca bu idenin bir yansıması, onun tek başına duran bir gölgesidir. Melodi çizgisi ile canlı figür, harmoni ile bu figürün karakter bağıntıları arasındaki özdeşlik, müziksel tragedyaya baktığımızda zannedebileceğimizin tersi bir anlamda doğrudur. Bu figürü en belirgin biçimde devindirebilir, canlandırabilir ve içeriden aydınlatabiliriz; yine de her zaman, ondan hakiki gerçekliğe, dünyanın yüreğine götüren bir köprü bulunmayan bir görünüş olarak kalır. Oysa bu müzik yürekten konuşur; ve bu türden sayısız görünüş aynı müziğe eşlik edebilir, asla bu müziğin özünü içeremeyecek, yalnızca onun elden çıkarılmış kopyası olacaklardır. Elbette, müzik ile drama arasındaki zor ilişki, popüler ve tamamen yanlış ruh ve beden karşıtlığıyla açıklanamaz ve her şey birbirine karıştırılır; fakat bu karşıtlığın felsefe dışı hamlığı, tam da bizim estetikçilerimizde, kim bilir hangi nedenlerle, seve seve kabul edilmiş bir inanç maddesi olmuş görünüyor; öte yandan görünüş ve kendinde şey arasındaki bir karşıtlık hakkında hiçbir şey öğrenmemişlerdir; ya da, yine bilinmeyen nedenlerle, öğrenmek istememektedirler.</p>

  <p class="normal">Çözümlememizden, Apolloncu olanın tragedyada, yarattığı yanılsamayla, müziğin Dionysosçu ilk-unsuru üzerindeki zaferini tamamen kazandığı ve bundan kendi niyetleri için, yani dramaya üst düzeyde bir açıklık kazandırmak için yararlandığı sonucu çıksa da, elbette buna çok önemli bir sınırlama eklemek gerekir: en önemli noktada bu Apolloncu yanılsama kırılmış ve yok edilmiştir. Tüm devinimlerin ve figürlerin, müziğin yardımıyla, sanki dokuma tezgâhında kumaşın aşağı yukarı gidip gelişlerde dokunuşunu görüyormuşuz gibi, böylesi içeriden aydınlatılmış netliğinde önümüzde açılan drama – bir bütün olarak, her türlü Apolloncu sanat etkisinin ötesinde yer alan bir etkiye ulaşır. Tragedyanın toplam etkisinde, Dionysosçu olan yeniden ağırlık kazanır; asla Apolloncu sanat saflarından çıkamayacak bir sesle sona erer. Böylelikle, Apolloncu yanılsama belli eder ne olduğunu, tragedyanın süresi boyunca duran perdelenmesi olduğunu asıl Dionysosçu etkinin: yine de bu etki, sonunda Apolloncu dramayı, Dionysosçu bilgelikle konuşmaya başlayacağı ve kendi kendini ve Apolloncu görünürlüğünü yadsıyacağı bir alana sıkıştıracak kadar güçlüdür. Böylece gerçekten, Apolloncu ve Dionysosçu olan arasındaki zor ilişki tragedyada iki tanrının bir kardeşler ittifakıyla simgelenebilir: Dionysos, Apollon'un dilini konuşur, ama Apollon en sonunda Dionysos'un dilini konuşur: böylelikle tragedyanın ve genel olarak sanatın en yüce hedefine ulaşılmış olur.</p>

  <p class="ortayazi"><span class="idebold">22</span></p>

  <p class="normal">Dikkatli bir dost, gerçek bir müziksel tragedyanın etkisini, saf ve karışmamış bir halde, kendi deneyimlerine göre canlandırabilir gözünde. Bu etkinin fenomenini iki taraftan da, onun kendi deneyimlerini şimdi yorumlayabileceği biçimde betimlediğimi düşünüyorum. Karşısında devinen mitos açısından, kendini bir tür "her şeyi bilme durumu"na yükseltilmiş hissettiğini, sanki gözlerinin görme gücünün yalnızca bir yüzey gücü olmakla kalmayıp içlere nüfuz edebildiğini ve sanki istencin kabarmalarını, güdülerin savaşımını, tutkuların yükselen ırmağını, şimdi müziğin yardımıyla, adeta duyularla görülebilir, canlı devingen çizgiler ve figürler bolluğu gibi karşısında gördüğünü ve böylelikle bilinçdışı heyecanların en narin gizemlerine dek dalabildiğini anımsayacaktır. Böylece, görünürlüğe ve aydınlatmaya yönelik dürtülerinin en yükseğe çıkartılışının bilincine vararak, bu uzun Apolloncu sanat etkileri dizisinin heykeltıraşın ve epik şairin, yani asıl Apolloncu sanatçıların sanat yapıtlarıyla kendisinde ortaya koydukları o istençsiz bakmada mutlu takılıp kalmayı: yani Apolloncu sanatın zirvesi ve timsali olan, bireyleşmenin dünyasının, o bakmada ulaşılan haklı çıkarılışını üretiyor olmadığını duyumsayacaktır. Sahnenin aydınlatılmış dünyasına bakar ve onu olumsuzlar. Trajik kahramanı, karşısında epik bir netlikte ve güzellikte görür ve yine de onun yok oluşuna sevinir. Sahnedeki olayı, ta en içine kadar kavrar ve kavranılmaz olana sığınmayı sever. Kahramanın eylemlerini haklı çıkarılmış olarak duyumsar ve bu eylemler sahiplerinin başını yediğinde, daha da yüce olarak duyumsar onları. Kahramanların karşılaşacakları acılarla ürperir, ama yine de daha büyük, çok daha güçlü bir haz sezer onlarda. Her zamankinden daha fazla ve daha derine bakar ve yine de kör olmayı ister. Bu harika "kendini ikiye bölme"yi, Apolloncu zirvenin bu devrilişini, görünüşte Apolloncu heyecanları en üst düzeyde uyararak aslında Apolloncu gücün bu fazlalığını kendi hizmetine koşabilen Dionysosçu büyüden değil de başka nereden türeteceğiz? Trajik mitos ancak, Dionysosçu bilgeliğin Apolloncu sanat yöntemleriyle somutlaştırılması olarak anlaşılabilir; görünüş dünyasını sınırlarına, kendi kendini olumsuzladığı ve yeniden sahici ve biricik gerçekliğin kucağına kaçmaya çalıştığı yere vardırır; sonra orada, Isolde'nin ağzından, metafizik kuğu şarkısını şöyle seslendiriyor gibidir:</p>

  <p class="indentmetin">Haz denizinde</p>

  <p class="indentmetin">art arda gelen dalgalar,</p>

  <p class="indentmetin">rayiha dalgalarında</p>

  <p class="indentmetin">çınlayan sedalar,</p>

  <p class="indentmetin">dünyanın soluğunda</p>

  <p class="indentmetin">inleyen dünyalar –</p>

  <p class="indentmetin">boğulmak – batmak –</p>

  <p class="indentmetin">bilinçsizce – en yüce haz!<sup class="calibre3"><a href="Tragedyanin_Dogusu_split_007.html#footnote-100-86" id="footnote-100-86-backlink">[86]</a></sup></p>

  <p class="normal">Böyle anımsıyoruz, sahici estetik dinleyicinin deneyimlerinde trajik sanatçının kendisini, bereketli bir bireyleşme tanrısı gibi, yapıtının "doğanın taklit edilişi" olarak kavranılmayacağı anlamda kendi figürlerini yaratışını – ama sonra muazzam Dionysosçu dürtüsünün tüm bu görünüşler dünyasını yutuşunu; onun ardından ve onun yok edilişiyle, ilk-bir'in karnındaki sanatsal ilk-zevki sezdirmek için. Elbette, bizim estetikçilerimiz, ilk-vatana bu geri dönüşten, tragedyada iki sanat tanrısı arasındaki kardeşler ittifakından ve dinleyicinin hem Apolloncu hem de Dionysosçu heyecanlanışından söz etmemeyi biliyorlar; öte yandan kahramanın yazgıyla savaşını, ahlaksal dünya düzeni zaferini ya da tragedyanın yol açtığı bir duygulanımlar boşalmasını, asıl trajik olan diye karakterize etmekten yorulmuyorlar: bu yorulmak bilmezlik, onların estetik açıdan heyecanlanabilir insanlar olmak istemedikleri ve tragedyayı dinlerken belki de yalnızca ahlaksal varlıklar olarak söz konusu oldukları düşüncesine vardırıyor beni. Aristoteles'ten bu yana, trajik etkinin, onunla sanatsal durumlar üzerine, dinleyicinin estetik etkinliği üzerine çıkarımda bulunulabilecek bir açıklaması henüz verilmiş değildir. Kimi zaman merhamet ve korkaklık, ciddi olaylar aracılığıyla hafifletici bir boşalmaya zorlanıyor; kimi zaman iyi ve soylu ilkelerin zaferinde, kahramanın törel bir dünya görüşü doğrultusundaki fedakârlığında yüceldiğimizi ve heyecanlandığımızı hissediyoruz; çok sayıda insan için, tragedyanın etkisinin özellikle ve yalnızca bundan ibaret olduğuna kesinlikle inanıyorum; buradan, açık ve net bir biçimde tüm insanların, yorumlayan estetikçileriyle birlikte, en yüksek bir sanat olarak tragedyayı hiç deneyimlemedikleri sonucu çıkıyor. Filologların, tıbbi mi yoksa ahlaksal fenomenlerden mi sayılması gerektiğini tam olarak bilmedikleri o patolojik boşalma, Aristoteles'in katharsis'i, Goethe'nin tuhaf bir sezgisini anımsatıyor. "Canlı patolojik bir ilgi olmadan" diyor Goethe, "herhangi bir trajik durumu işlemeyi, ben de asla başaramamışımdır, ve bu yüzden onu aramak yerine ondan kaçınmayı tercih etmişimdir. Yaşlılarda en üst derecede duygusal olanın, aynı zamanda yalnızca estetik bir oyun oluşu, onların üstünlüklerinden biri midir, bizde böyle bir ürünü ortaya koyabilmek için doğal hakikatin de işin içine karışması gerektiğine göre?"<sup class="calibre3"><a href="Tragedyanin_Dogusu_split_007.html#footnote-100-87" id="footnote-100-87-backlink">[87]</a></sup> Bu ince duygulu son soruya şimdi, harika deneyimlerimizden sonra, özellikle müziksel tragedya örneğinde, en üst düzeyde duygusal olanın yalnızca estetik bir oyun olabileceğini şaşkınlık içinde yaşantıladıktan sonra evet diyebiliriz: bu yüzden, trajik olanın ilk-fenomeninin ancak şimdi belirli bir başarıyla betimlendiğine inanabiliriz. Şimdi bile yalnızca estetikdışı alanların o örnek oluşturan etkilerinden söz edebilen ve patolojik-ahlaksal sürecin üstüne çıkmadığını hisseden biri, salt kendi estetik doğasından ümidi kesebilir: buna karşılık biz kendisine, Gervinus'un yöntemine göre Shakespeare'in yorumlanışını ve "şiirsel adalet"in çalışkanca izini sürmeyi, masum bir ikame olarak öneririz.</p>

  <p class="normal">Böylece, tragedyanın yeniden doğuşuyla birlikte estetik dinleyici de yeniden doğmuştur; şimdiye kadar tiyatro salonlarında onun yerinde oturan, yarı ahlaksal yarı aydınca talepleriyle quidproquo'ydu<sup class="calibre3"><a href="Tragedyanin_Dogusu_split_007.html#footnote-100-88" id="footnote-100-88-backlink">[88]</a></sup>, "eleştirmen"di. Bu dinleyicinin şimdiye kadarki alanında her şey yapaydı<sup class="calibre3"><a href="Tragedyanin_Dogusu_split_007.html#footnote-100-89" id="footnote-100-89-backlink">[89]</a></sup> ve yalnızca bir yaşam görüntüsüyle örtülmüştü üzeri. Sahnedeki sanatçı aslında böyle eleştirellik edalarındaki bir dinleyiciyle ne yapacağını bilmiyordu ve bu yüzden, kendisine esin veren drama yazarı ya da opera bestecisiyle birlikte, bu iddialı sıkıcılıktaki ve tat alma yeteneğinden yoksun varlıkta, son yaşam kırıntılarını arıyordu huzursuzca. Şimdiye kadar böyle "eleştirmenler"den oluşuyordu izleyici kitlesi; üniversiteli, okul çocuğu, hatta en masum kadın yaratık bile, kendi bilgisi dışında, eğitim ve gazeteler aracılığıyla, bir sanat yapıtının benzer bir alımlanışına hazırlanmıştı. Sanatçılar arasındaki daha soylu karakterler, böyle bir izleyici kitlesinde ahlaksal-dinsel enerjileri uyandırmayı hesaplıyorlardı, ve "ahlaksal dünya düzeni" çağrısı, aslında güçlü bir sanat büyüsünün gerçek dinleyiciyi cezbetmesi gereken yerde, vekaleten ortaya çıktı. Ya da drama yazarı tarafından politik ve sosyal güncelliğin olağanüstü, en azından heyecan verici eğilimi öyle bir açıklıkla sunuldu ki, dinleyici eleştirel bitkinliğini unutabildi ve kendini vatanseverlik ya da savaş anlarında, ya da parlamentodaki hatip kürsünün önünde ya da suçun ve günahın yargılanışında ortaya çıkanlara benzer duygulanımlara teslim edebildi: asıl sanatsal amaçların bu yabancılaşması, zaman zaman adeta bu eğilime tapılmasına yol açabildi. Ancak burada, tüm yapmacık<sup class="calibre3"><a href="Tragedyanin_Dogusu_split_007.html#footnote-100-90" id="footnote-100-90-backlink">[90]</a></sup> sanatlarda ezelden beri ortaya çıkmış olan durum, söz konusu eğilimlerin baş döndürücü hızda bir bozuluşu çıktı ortaya; örneğin, Schiller'in zamanında ciddi ciddi girişilen, tiyatroyu halkın ahlaki eğitimi için bir eğlence olarak kullanma eğilimi, daha şimdiden, aşılmış bir eğitimin inandırıcılıktan uzak antikalıkları arasında sayılıyor. Tiyatroda ve konserde eleştirmen, okulda gazeteci, toplumda basın iktidara gelince, sanat en düşük türden bir eğlence nesnesi halinde yozlaştı, ve estetik eleştiri kibirli, unutkan, kendini düşünen ve üstelik özgünlükten uzak sefil bir toplumsallığın zamkı olarak kullanıldı. Schopenhauer'in oklu kirpi meseli açıklıyor bunun anlamını<sup class="calibre3"><a href="Tragedyanin_Dogusu_split_007.html#footnote-100-91" id="footnote-100-91-backlink">[91]</a></sup>, öyle ki hiçbir dönemde sanat hakkında bu kadar çok konuşulmuş ve sanattan bu kadar az söz edilmiş değildir. Peki Beethoven ve Shakespeare'le eğlenebilen bir insanla hâlâ iletişim kurulabilir mi? Bu soruyu herkes kendi duygusuna göre yanıtlayabilir: verdiği yanıtla her halükârda, "kültür"den ne anladığını kanıtlayacaktır, yeter ki soruyu yanıtlamaya çalışsın da, şaşkınlıktan dilini yutmasın!</p>

  <p class="normal">Buna karşılık, soylu, zarif ve doğası gereği yetenekli biri, yukarıda betimlenen tarzda yavaş yavaş eleştirel bir barbar olmasına karşın, başarıyla sonuçlanmış bir Lohengrin sahnelemesinin kendisinde yarattığı yine böyle beklenmedik, bütünüyle anlaşılmaz bir etkiden söz edebilmiştir: ancak, kendisini ikaz ederek ve yorumlayarak tutan bir elin yokluğundan ötürü, kendisini o zaman sarsan akıl almaz değişik türdeki ve kesinlikle eşsiz duygu tek örnek olarak kalmıştır ve gizemli bir yıldız gibi kısa bir süre parıldadıktan sonra sönmüştür, işte o zaman sezmişti, estetik dinleyicinin ne olduğunu.</p>

  <p class="ortayazi"><span class="idebold">23</span></p>

  <p class="normal">Gerçek estetik dinleyiciyle ne kadar akraba olduğunu ya da Sokratesçi-eleştirel insanlar topluluğuna ne kadar dahil olduğunu tam olarak sınamak isteyen kişi, sahnede serimlenen mucizeyi hangi duyguyla alımladığını, içtenlikle sormalıdır kendine: bu sırada tarihsel, kesin psikolojik nedenselliğe yönelik duyusunun incindiğini mi hissetmektedir, yoksa iyi niyetli bir tavizle adeta bu mucizeyi çocuklukta anlaşılabilir, kendisine ise yabancılaşmış bir fenomen olarak mı kabul etmektedir, yoksa bu sırada daha başka bir şeye mi maruz kalmaktadır? İşte buna göre ölçebilecektir, görünüşün kısaltılması olarak, mucizeden vazgeçemeyecek olan mitosu, sıkıştırılmış dünya imgesini anlamaya ne derece yatkın olduğunu. Büyük bir olasılıkla hemen hemen herkes, sıkı bir sınama sonucunda, kültürümüzün eleştirel-tarihsel tini aracılığıyla bozulduğunu hissedecektir, yalnızca bilgince yoldan, iletilmiş soyutlamalarla, mitosun bir zamanlarki varoluşunu kendisine inanılır kılmak için. Oysa, mitos yoksa, her kültür sağlıklı yaratıcı doğa gücünden yoksun kalır: ancak mitlerle çevrili bir ufuk, tüm bir kültür hareketinin bütünlüğünü kurar. Hayal gücünün ve Apolloncu düşün tüm enerjileri ancak mitos aracılığıyla, amaçsızca dolaşmaktan kurtulurlar. Mitosun imgelerinin, hiç fark edilmeden her yerde var olan, genç ruhun onların koruması altında büyüyeceği, yetişkin erkeğin yaşamını ve savaşımlarını onların işaretleriyle yorumlayacağı daymonik bekçiler olmaları gerekir: ve devletin kendisi de, dinle bağıntısına, mitsel tasavvurlardan yetişmiş oluşuna kefil olan mitsel temelden daha güçlü bir yazılmamış yasa tanımaz.</p>

  <p class="normal">Şimdi, bunun yanına soyut, mitler olmadan yönetilen insanı, soyut eğitimi, soyut ahlakı, soyut hukuku, soyut devleti koyalım. Sanatsal hayal gücünün kuralsız, hiçbir yerli mitos tarafından dizginlenmemiş başıboş dolaşmasını gözümüzün önüne getirelim: sabit ve kutsal bir ilk-yurdu olmayan, her türlü olanağı tüketmeye ve tüm kültürlerden perişan bir biçimde beslenmeye mahkûm bir kültür düşünelim – işte budur günümüz, mitosu yok etmeye yönelik Sokratesçi kültürün bir sonucu olarak. Ve şimdi mitleri olmayan insan, sürekli acıkarak, tüm geçmişlerin arasında duruyor ve kazarak ve eşeleyerek, en uzak antik çağlarda da onları bulmak için toprağı kazdığı kökleri arıyor. Doyumsuz modern kültürün muazzam tarihsel gereksinimi, başka sayısız kültürü etrafına toplayışı, tüketen tanımak isteyişi, mitosun, mitsel vatanın yitirilişine, mitsel ana karnının yitirilişine işaret etmiyorsa, başka neye işaret ediyor? Bu kültürün ateşli ve böyle tekinsiz heyecanlanışının, açlık çekenlerin doyumsuzca uzanması ve besine-doğru-hamle-yapmasından başka ne olduğunu soralım kendimize – ve yalayıp yuttuklarıyla doymayan ve en güçlü, en şifalı gıdayı bile dokunduğu anda "tarih ve eleştiri"ye dönüştüren böyle bir kültüre, kim hâlâ bir şeyler vermek ister?</p>

  <p class="normal">Uygar Fransa'da dehşete kapılarak gözlemleyebildiğimiz gibi, bizim Alman varlığımız da, şimdiden kültürüyle çözülemez bir biçimde iç içe geçmiş, hatta bir olmuş olsaydı, ondan sancıyla ümidi kesmek gerekirdi; uzunca bir süre Fransa'nın avantajını ve muazzam ağırlığının nedenini oluşturan şey, yani halkın ve kültürün bir oluşu, bu görüntüde, bizim bu kadar tartışmalı kültürümüzün, halkımızın karakterinin soylu özüyle şimdiye dek hiçbir ortak yönünün bulunmayışını bir şans olarak görmeye zorladı bizi. Bizim tüm umutlarımız daha çok, bu huzursuzca yukarı ve aşağı sarsılan kültür yaşamı ve yetişim sancıları altında harika, manevi açıdan sağlıklı, kadim bir gücün saklı olduğu açıklamasına uzanıyor özlemle; elbette bu güç, yalnızca müthiş anlarda bir defa muazzam bir devinimde bulunuyor ve sonra yeniden gelecekteki bir uyanışın düşlerini görüyor. Alman Reformasyonu bu uçurumdan yükselmiştir: Alman müziğinin gelecekteki tarzı ilkin reformasyonun koral müziğinde tınlamıştır. Luther'in bu koral müziği öyle derin, cesur ve duygulu, öyle aşırı iyi ve narin tınlıyordu ki, ilkbahar yaklaştığında ilk Dionysosçu davet seslenişinin sık fundalıklardan yükselmesi gibiydi. Ona, rekabet eden bir karşı seslenişle, Alman müziğini kendilerine borçlu olduğumuz Dionysosçu esriklerin o kutsal ve aşırı cesur şenlik alayı yanıt verdi – ve onlara borçlu olacağız Alman mitosunun yeniden doğuşunu!</p>

  <p class="normal">Beni ilgiyle izleyen dostumu şimdi, yalnız başına incelemenin, orada çok az sayıda yoldaşının bulunacağı, yükseklerdeki bir yerine götürmek zorunda olduğumu biliyorum; ve kendisine, bizi aydınlatan rehberlerimize, Yunanlılara bağlı kalmamız gerektiğini, yüreklendirerek sesleniyorum. Şimdiye kadar onlardan, estetik bilgimizi temizlemek için, her biri kendi başına ayrı bir sanat alanına hükmeden ve karşılıklı birbirlerine dokunmaları ve birbirlerini yükseltmeleri hakkında, Yunan tragedyası sayesinde bir fikir sahibi olduğumuz o iki tanrıyı ödünç aldık. Bu iki sanatsal ilk-dürtünün tuhaf bir biçimde birbirlerinden koparılmalarıyla, Yunan tragedyasının çöküşüne yol açıldığını gördük: Yunan halkının karakterindeki bir dejenerasyon ve değişme bu süreçle uyum içindeydi ve bu durum, sanatın ve halkın, mitosun ve ahlakın, tragedyanın ve devletin, temellerinde nasıl da zorunlulukla ve sıkı sıkıya iç içe geçtiğini ciddi ciddi düşünmeye zorluyordu bizi. Tragedyanın söz konusu çöküşü, aynı zamanda mitosun çöküşüydü. O zamana dek Yunanlılar yaşantıladıkları her şeyi hemen mitleriyle ilişkilendirmek ve onu yalnızca bu ilişkilendirme yoluyla kavramak zorundaydılar ister istemez: böylelikle en yakın şimdiki zaman bile derhal sub specie aeterni<sup class="calibre3"><a href="Tragedyanin_Dogusu_split_007.html#footnote-100-92" id="footnote-100-92-backlink">[92]</a></sup> ve belirli bir anlamda da zamandışı olarak görünüyordu. Ama bu zamandışılık ırmağında devlet de, sanat da yaşanan anın yükünden ve hırsından başını dinlemek için böyle görünüyordu. İşte bir halkın –ayrıca bir insanın da– değeri, ancak yaşantılarına bengiliğin damgasını vurabildiği kadardır: çünkü bununla adeta dünyevilikten çıkar ve zamanın göreliliğine ve yaşamın hakiki, yani metafizik anlamına ilişkin, bilinçdışındaki içsel kanaatini gösterir. Bir halk, kendini tarihsel olarak kavramaya ve etrafındaki mitsel tabyaları yıkmaya başladığında, bunun tam tersi gerçekleşir: bu durum genellikle kesin bir dünyevileştirmeyle, daha önceki varoluşunun bilinçdışı metafiziğinden tüm etik sonuçlarıyla birlikte bir kopuşla bağlantılıdır. Yunan sanatı ve özellikle Yunan tragedyası her şeyden önce mitosun yok edilişini durdurmuştu: yerli topraktan kopup düşüncenin, ahlakın ve eylemin yabanında dizginsizce yaşayabilmek için onları da mitosla birlikte yok etmek gerekiyordu. O metafizik dürtü, şimdi de kendine, zayıf da olsa bir ululama biçimi bulmaya çalışıyor; bilimin yaşam için yanıp tutuşan Sokratesçiliğinde: ama alt basamaklarda aynı dürtü, her yerden toplanıp yığılmış mitlerin ve hurafelerin bir Pandaymonyum'unda kendini yavaş yavaş yitiren hummalı bir arayışa yol açtı: yine de bu yığının ortasında sakinleşmemiş yüreğiyle Helen oturuyordu, Yunan neşesiyle ve Yunan kayıtsızlığıyla, Graeculus<sup class="calibre3"><a href="Tragedyanin_Dogusu_split_007.html#footnote-100-93" id="footnote-100-93-backlink">[93]</a></sup> olarak, bu hummayı maskelemeyi ya da kendini herhangi bir doğulu hurafede tamamen uyuşturmayı bilene dek.</p>

  <p class="normal">Bu duruma, on beşinci yüzyılda İskenderci-Romalı Antikçağ'ın yeniden uyanışından bu yana, betimlemesi zor uzun bir ara sahneden sonra, en dikkat çekici biçimde yaklaştık. Doruklarda aynı çok zengin bilgi arzusu, aynı doymamış bulucu mutluluğu, aynı müthiş dünyevileşme, bunun yanında vatansızca ortalıkta dolaşma, yabancı masalara açgözlülükle saldırma, şimdiki zamanın düşüncesizce tanrılaştırılışı ya da hissiz, uyuşmuş bir yüz çeviriş, hepsi sub specie saeculi<sup class="calibre3"><a href="Tragedyanin_Dogusu_split_007.html#footnote-100-94" id="footnote-100-94-backlink">[94]</a></sup>, "şimdiki zaman": bu aynı belirtiler bu kültürün yüreğinde aynı eksikliğin bulunduğunu, mitosun yok edilişini belli ediyorlar. Yabancı bir mitosu bir ağacın üzerinde, ağaca iflah olmaz bir zarar vermeden kalıcı bir başarıyla yetiştirmek olanaksız görünüyor: belki de ağaç, o yabancı unsuru korkunç bir savaşımla yeniden üstünden atacak kadar güçlü ve sağlıklı olabilir, ama genellikle hastalıklı ve kötürümdür ya da hastalıklı yumrularla tükenmeye mahkûmdur. Alman varlığının arı ve güçlü çekirdeğine o denli güveniyoruz ki, üzerinde zorla yetiştirilmiş yabancı unsurlardan o kopuşu özellikle ondan bekleme cesaretini gösteriyoruz ve Alman tininin kendini anımsamasını mümkün görüyoruz. Belki de birileri, bu tinin savaşımına Romanik'ten koparak başlaması gerektiğini düşünecektir: bunun için gereken dışsal bir hazırlanışı ve yüreklenmeyi son savaşın muzafferane cesaretinde ve kanlı zaferinde görebilecektir; içsel zorunluluğu ise bu yolun yüce öncü savaşçılarına, Luther'in olduğu kadar bizim de büyük sanatçı ve şairlerimize sürekli layık olma yarışında aramalıdır. Ama benzer savaşları kendi ev tanrıları, kendi mitsel vatanı olmadan, tüm Alman şeylerinin "yeniden getirilişi" olmadan verebileceğine asla inanmamalıdır! Ve Alman, çoktandır yitirdiği, yollarını ve geçitlerini unuttuğu vatanına kendisini yeniden götürecek bir rehber bulmak için etrafına çekinerek bakınacaksa – üzerinde sallanan ve ona yolu göstermek isteyen Dionysosçu kuşun davetkâr seslenişine kulak vermelidir.</p>

  <p class="ortayazi"><span class="idebold">24</span></p>

  <p class="normal">Müziksel tragedyanın kendine özgü sanat etkileri altında, Dionysosçu müzikle dolaysızca bir olmaktan onun aracılığıyla kurtarılacağımız Apolloncu bir yanılsamayı vurgulamamız gerekti; öte yandan müziksel heyecanımız Apolloncu bir alanda ve araya sıkıştırılmış, görünürdeki bir orta dünyada boşalabilirdi. Bu sırada tam da bu boşalmayla, sahnesel olayın söz konusu orta dünyasının, genellikle de dramanın, başka her türlü Apolloncu sanatta ulaşılamayacak ölçüde içeriden saydamlaştığını ve anlaşılır olduğunu gözlemlediğimize inandık: bu yüzden burada, müziğin tiniyle adeta kanatlandığı ve yükseklere taşındığı yerde, kuvvetlerinin en üst düzeyde artırılışını ve böylelikle Apollon ve Dionysos'un kardeşler ittifakında, hem Apolloncu hem de Dionysosçu sanatsal amaçların doruğunu kabul etmemiz gerekti.</p>

  <p class="normal">Elbette, Apolloncu ışıklı görüntü, özellikle müzik tarafından içsel aydınlatılışında, Apolloncu sanatın daha düşük derecelerinin asıl etkisine ulaşamadı; destanın ya da can verilmiş taşın yapabildiğini, kendisine bakan gözü bireyleşmenin dünyasına dingince hayran kalmaya zorlamaya, burada, daha yüksek bir canlılığa ve netliğe karşın ulaşılamamıştı. Dramaya baktık ve delici bakışlarımızla devingen içsel güdüler dünyasına girmeye çalıştık – en derin anlamını handiyse çözdüğümüze inandığımız ve arkasındaki ilk-imgeyi görebilmek için bir perde gibi çekmek istediğimiz bir benzetme imgesi önümüzden geçiyormuş gibi geldi bize. Görüntünün en parlak netliği yeterli değildi bizim için: çünkü bu da bir şeyi hem açınlıyor hem de örtüyor gibiydi; ve perdenin yırtılmasına ilişkin, benzetme tarzı açınlamasıyla, gizem dolu arka planın perdesini çekmeye davet ediyor görünürken, yine tam da o aydınlatılmış tam görünürlük gözü bağlıyor ve daha derine inmesini önlüyordu.</p>

  <p class="normal">Bu durumu, hem bakmak zorunda olup hem de bakmaktan ötesini arzulamayı yaşantılamamış birinin, trajik mitosun incelenişi sırasında bu iki sürecin nasıl kesin ve berrak bir biçimde yan yana durduklarını ve yan yana duyumsandıklarını tasavvur etmesi zor olacaktır: hakiki estetik seyirci, tragedyanın kendine özgü etkileri arasında en dikkat çekici olanının bu yan yanalık olduğu konusunda beni onaylayacaktır. Şimdi bu estetik seyirci fenomenini benzer bir süreçte trajik sanatçıya aktarırsak, trajik mitosun doğuşunu anlamış oluruz. Trajik sanatçı, Apolloncu sanat alanıyla, görünüşten ve bakmaktan alınan eksiksiz zevki paylaşmakta, aynı zamanda bu zevki olumsuzlamakta ve belirgin görünüş dünyasının yok edilmesinden daha yüksek bir tatmin duymaktadır. Trajik mitosun içeriği, öncelikle, savaşan kahramanın yüceltilmesiyle epik bir olaydır: peki ama nereden kaynaklanıyor o kendi başına gizemli özellik; kahramanın yazgısındaki acıların, sancılı üstün gelmelerin, güdülerin en eziyet verici karşıtlığının, kısacası Silenos'un bilgeliğinin örnekle açıklanışının, ya da estetik bir anlatımla, çirkin ve uyumsuz olanın, sayısız biçimde, böyle bir tercihle hep yeniden serimlenmesi ve bir halkın özellikle en bereketli ve en genç çağında, tüm bunlarda daha üst bir zevk algılanmıyorsa?</p>

  <p class="normal">Çünkü bir sanat biçiminin doğuşunu en az açıklayan şey, yaşamın gerçekten de böyle trajik oluşudur; öte yandan sanat yalnızca doğal gerçekliğin taklit edilişi değil, doğal gerçekliğin özellikle metafizik bir ilavesidir, onun aşılması için onun yanına konulmuştur. Trajik mitos, sanata dahil olduğu sürece, sanatın bu metafizik yüceltme niyetine de tamamen katılır: peki, acı çeken kahraman imgesinde, görünüş dünyasını göstermekle, yücelttiği nedir? Bu görünüş dünyasının "gerçekliği" hiç değildir, çünkü bize özellikle der ki: "Görün! İyice görün! Budur sizin yaşamınız! Budur akrebi varoluş saatinizin!"</p>

  <p class="normal">Mitos bu yaşamı, böylelikle onu karşımızda ululamak için mi gösteriyordu? Öyle değilse, bu imgelerin de gözümüzün önünden geçmesine izin verdiğimiz haz neye dayanıyor? Estetik hazzı soruyorum ve bu imgelerin birçoğunun bu arada ayrıca, örneğin merhamet ya da ahlaksal bir zafer biçiminde ahlaksal bir eğlence de üretebileceğini çok iyi biliyorum. Trajik olanın etkisini, estetik biliminde çok uzunca bir süre yapıldığı gibi, sadece bu ahlaksal kaynaklardan çıkarsamak isteyen, böylelikle sanat için –kendi alanında her şeyden önce arılığı talep etmesi gereken sanat için– bir şey yapmış olduğuna inanmamalıdır. Trajik mitosun açıklanışı için tam da ilk istenen, mitosa özgü hazzı arı estetik alanda aramaktır, merhametin, korkunun, ahlaki-yüce olanın alanına girmeden. Çirkin ve uyumsuz olan, trajik mitosun içeriği, estetik bir hazzı nasıl doğurabilir?</p>

  <p class="normal">Şimdi bu noktada, varoluşun ve dünyanın ancak estetik bir fenomen olarak haklı çıkarılmış göründüğüne ilişkin daha önceki cümleyi yinelememle, bir sanat metafiziğinin içine cesur bir hamleyle dalmamız zorunlu olacaktır: bu anlamda, özellikle trajik mitos, çirkin ve uyumsuz olanın bile, istencin, zevkinin sonsuzluğu içinde kendi kendisiyle oynadığı sanatsal bir oyun olduğuna ikna etmelidir bizi. Dionysosçu sanatın, kavranışı zor bu ilk-fenomeni, ancak müziksel uyumsuzluğun mucizevi anlamında anlaşılacak ve dolaysızca kavranacaktır: genel olarak müzik de, dünyanın yanına konularak, ancak onun bir kavramını verebilir, dünyanın haklı çıkarılmasında estetik bir görüngü olarak anlaşılmalıdır bu. Trajik mitosun yarattığı zevk, müzikteki zevk dolu uyumsuzluk duygusuyla ortak vatana sahiptir. Dionysosçu, kendi kendisiyle acıda algılanan ilk-haz, müziğin ve trajik mitosun doğduğu ortak karındır.</p>

  <p class="normal">Bu arada, uyumsuzluktaki müzik bağıntısından yararlanarak, trajik etkiye ilişkin zor sorunu kolaylaştırmış olmayacak mıyız? Şimdi anlıyoruz işte, tragedyada aynı zamanda bakmak isteyip de bakmanın ötesini de arzulamanın ne demek olduğunu: bu durumu, sanatsal olarak kullanılan uyumsuzluk bağlamında, yine böyle, duymak isteyip de aynı zamanda duymanın da ötesini arzulayışımız olarak karakterize etmemiz gerekmişti. Sonsuza yönelik o çabalama, açıkça algılanan gerçekliğin verdiği sonsuz hazda, özlemin kanat çırpışı, her iki durumda da Dionysosçu bir görüngüyü görmemiz gerektiğini anımsatıyor: bu görüngü, bireysel dünyanın oyun gibi kurulup yıkılışının bir ilk-hazzın boşalması olduğunu hep yeniden açınlıyor bize; karanlık Herakleitos'un dünyayı oluşturan gücü, taşları oyunla oraya buraya yerleştiren ve kumdan tepeler yapıp yeniden yıkan bir çocuğa benzetişi gibi.</p>

  <p class="normal">Bir halkın Dionysosçu yeteneğini doğru değerlendirebilmek için, yalnızca bu halkın müziğini değil, söz konusu yeteneğin ikinci bir kanıtı olarak bu halkın trajik mitosunu da bir o kadar zorunlulukla düşünmemiz gerekir. Şimdi, müzik ile mitos arasındaki bu yakın akrabalıkta, birinin yozlaşmasının ve bozulmasının diğerinin kötürümleşmesiyle bağlantılı olacağını, aynı biçimde tahmin edebiliriz: öte yandan, mitosun zayıflamasında genel olarak Dionysosçu yeteneğin zayıflayışı dile gelir. Ancak, Alman varlığının gelişimine bir bakış, bu ikisi hakkında bizde hiç kuşku bırakmayacaktır: operada ve mitossuz varoluşumuzun soyut karakterinde, eğlence düzeyine inmiş bir sanatta ve kavramların kılavuzluğundaki bir yaşamda, Sokratesçi iyimserliğin sanatsal olmayan, yaşamdan geçinen aynı doğası çıkmıştı karşımıza. Ne var ki, bir avuntu olarak, Alman tininin buna karşın harika bir sağlık ve derinlik içinde, Dionysosçu gücünden bir şey eksilmeden, şekerleme yapan bir şövalye gibi, erişilmez bir uçurumda dinlendiğine ve düş gördüğüne ilişkin belirtiler vardı: Dionysosçu şarkı bu uçurumdan, bu Alman şövalyesinin şimdi de hâlâ kadim Dionysosçu mitosunu mutlu-ciddi vizyonlarda düşlediğini anlatmak için yükseliyor yanımıza. Alman tininin mistik vatanını sonsuza dek yitirdiğine, bu vatanı anlatan kuş seslerini hâlâ böyle açıkça anlayan hiç kimse inanmaz. Günün birinde uyanacaktır, uzun bir uykunun sabah tazeliğinde: sonra ejderhayı öldürecek, hain cücelerin işini bitirecek ve Brünnhilde'yi uyandıracaktır – ve Wotan'ın mızrağı bile onu yolundan alıkoyamayacaktır!</p>

  <p class="normal">Dostlarım, Dionysosçu müziğe inanıyorsunuz, tragedyanın bizim için ne anlam taşıdığını da biliyorsunuz. Tragedyada, müzikten doğmuş trajik mitosumuz var – ve onda her şeyi ümit edebilir ve en acı verici şeyi unutabilirsiniz! Hepimiz için en acı vericisi ise – Alman dehasının, evine ve vatanına yabancılaşarak, hain cücelerin hizmetinde yaşadığı, uzun süren onursuzluktur. Sözümü anlıyorsunuz – sonunda, umutlarımı da anlayacağınız gibi.</p>

  <p class="ortayazi"><span class="idebold">25</span></p>

  <p class="normal">Müzik ve trajik mitos, bir halkın Dionysosçu yeteneğinin eşit ölçüde anlatımıdırlar ve birbirlerinden ayrılamazlar. İkisi de, Apolloncu alanın ötesinde yer alan bir sanat alanından kaynaklanırlar; ikisi de, haz akorlarında uyumsuzluğun da korkunç dünya imgesi kadar çekicilikle tınladığı bir bölgeyi aydınlatırlar; ikisi de, olağanüstü güçlü büyü sanatlarına güvenerek, isteksizliğin dikeniyle oynarlar; ikisi de, bu oyunla "en kötü dünya"nın bile varoluşunu haklı çıkarırlar. Burada, Dionysosçu olan, Apolloncu olana göre, genel olarak tüm görünüş dünyasını varoluşa çağıran bengi ve başlangıçsal sanat gücü olduğunu gösterir: onların ortasında, bireyleşmenin canlı dünyasını yaşamda sabit tutmak için yeni bir ululama görünüşü zorunlu olacaktır. Uyumsuzluğun insanlaşmasını düşünebilseydik –ve başka nedir ki insan?– bu uyumsuzluğun, yaşayabilmek için, kendi varlığının üzerine bir güzellik örtüsü serecek harika bir yanılsamaya gereksinimi olacaktı. Bu da, Apollon'un gerçek sanatsal amacıdır: varoluşu her saniye yaşamaya değer kılan ve bir sonraki saniyeyi yaşamaya itekleyen o sayısız güzel görünüş yanılsamasının tümünü, onun adıyla özetliyoruz.</p>

  <p class="normal">Bu sırada, tüm varoluşun temelinden, dünyanın Dionysosçu yeraltından, ancak Apolloncu yüceltme gücüyle yeniden aşılabilecek kadarı çıkabilir insan bireyinin bilincine; öyle ki, bu iki sanat duruşu, güçlerini kesin bir karşılıklı orantılılıkta, bengi adaletin yasasına uyarak açındırmak zorundadırlar. Dionysosçu güçlerin, yaşantıladığımız gibi böyle delidolu yükseldikleri yerde, Apollon'un da, bir buluta gizlenerek yanımıza inmiş olması gerekir; onun bereketli güzellik etkilerine elbette bizden sonraki kuşak bakacaktır.</p>

  <p class="normal">Ama her birey bu etkinin zorunlu olduğunu, en kesin bir biçimde, düşte bile olsa kadim Helence bir varoluşa geri götürüldüğünü hissettiğinde, sezgisel olarak duyumsayacaktır: yüksek İon sütunlu revaklarda dolaşarak, bakışlarını temiz ve soylu çizgilerle kesilmiş bir ufka doğru kaldırarak; yanında, ışıldayan mermerde kendi yücelmiş figürünün yansımaları; etrafında, vakur yürüyen ya da narince devinen insanlar, uyumlu çıkan seslerle ve ritmik jest diliyle – güzelliğin bu sürekli akışında elini Apollon'a uzatıp seslenmesi gerekmeyecek midir: "Mutlu Helen halkı! Nasıl da büyük olmalı aranızdaki Dionysos, dithyrambik çılgınlığınızı iyileştirmek için Delfoi tanrısı böylesi büyülere gerek duyduğuna göre!" – Bu ruh hali içindeki birine yaşlı bir Atinalı, ona Aiskhylos'un yüce gözüyle bakarak, şu yanıtı verebilirdi: "Şunu da söyle ama, ey tuhaf yabancı: ne kadar çok acı çekmesi gerekmişti bu halkın, bu kadar güzel olabilmek için! Hadi, şimdi peşimden tragedyaya gel ve benimle birlikte iki tanrının tapınağına da kurban ver!"</p>
</body>
</html>