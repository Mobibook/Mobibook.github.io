<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Tragedyanin Dogusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">Richard Wagner'e Önsöz</h1>

  <p class="normal">Bu kitapta bir araya getirilen düşüncelerin estetik kamuoyumuzun özgün karakterinde yol açacağı olası tüm kaygıları, heyecanları ve yanlış anlamaları uzaklaştırmak için ve bu kitaba giriş sözlerini, işaretini iyi ve yüce saatlerin fosili olarak her sayfasında taşıdığı aynı dalınçsal haz içinde yazabilmek için, sizin bu kitabı alacağınız anı getiriyorum gözümün önüne, saygıdeğer dostum: belki de kara kışın karında yaptığınız bir akşam gezintisinden sonra, kapak sayfasındaki zincirlerinden kurtulmuş Prometheus'a bakışınızı, benim adımı okuyuşunuzu ve bu kitabın içinde ne olursa olsun, yazarın söyleyecek ciddi ve acil bir sözü bulunduğuna, yine yazarın düşündüğü her şeyi, sizinle sanki oradaymışsınız gibi konuştuğuna ve ancak bu orada oluşa uygun düşen şeyleri kaleme alabildiğine hemen ikna oluşunuzu. Bu sırada, bu düşünceleri, Beethoven hakkındaki harika armağan yazınızın ortaya çıkışıyla aynı zamanda, yani henüz patlak vermiş olan savaşın dehşetleri ve yücelikleri içinde biriktirdiğimi anımsayacaksınız. Ne ki bu kitapta yurtsever coşkunun ve estetik sefahatin, mert ciddiyetin ve neşeli oyunun karşıtlığını düşünecek olanlar yanılacaklardır: onlar daha çok, bu kitabın gerçek bir okunuşunda, tam da Alman umutlarının ortasına, omurga ve dönüm noktası olarak yerleştirdiğimiz hangi ciddi Alman sorununu ele aldığımızı şaşkınlıkla anlayabilirler. Ama belki de tam da böylelerine, estetik bir sorunun böyle ciddiye alındığını görmek yakışıksız gelecektir, özellikle sanatta artık neşeli bir yan uğraştan, "varoluşun ciddiyeti" için olmasa da olur bir çıngırak sesinden fazlasını göremeyecek durumda olanlara: sanki, böyle bir "varoluşun ciddiyeti"yle yüzleşmenin nasıl bir önemi olduğunu kimse bilmiyormuş gibi. Sanatın, bu kitabı kendisine adadığım, bu yoldaki yüce öncümün anladığı anlamda, bu yaşamın en yüce görevi ve asıl metafizik uğraşı olduğuna inanışım, bu ciddilere bir ders olabilir.</p>

  <p class="normal">Basel, 1871 yılının sonu.</p>

  <div class="calibre1" id="calibre_pb_5"/>
</body>
</html>