<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Tragedyanin Dogusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="ortayazi"><span class="idebold">1</span></p>

    <p class="normal">Sanatın gelişiminin, Apolloncu olan ve Dionysosçu olan ikiliğine bağlı olduğunun salt mantıksal kavrayışına değil, görüşün dolaysız kesinliğine de vardığımız zaman, estetik bilimi için çok şey kazanmış olacağız: tıpkı insan soyunun cinsiyetlerin ikiliğine, sürekli savaşa ve yalnızca dönem dönem ortaya çıkan uzlaşmaya bağlı oluşu gibi. Bu isimleri, sanat görüşlerinin en derin gizli öğretilerini gerçi kavramlarda değil, ama tanrılar dünyasının net figürlerinde, kavrayışlı kişiler için algılanabilir kılan Yunanlılardan ödünç alıyoruz. Yunan dünyasında kökene ve hedeflere göre, yontucunun sanatıyla, Apolloncu olanla, müziğin görsel olmayan sanatı, Dionysosçu olan arasında muazzam bir karşıtlık bulunduğuna ilişkin bilgimiz, onların bu iki sanat tanrısına, Apollon'a ve Dionysos'a dayanır: birbirinden böylesine farklı bu iki dürtü yan yana var olur, çoğu kez birbirleriyle açık bir uyuşmazlık içinde ve birbirlerini karşılıklı olarak sürekli yeni daha güçlü doğumlara uyarırlar, o karşıtlığın, ortak "sanat" sözcüğünün ancak görünüşte örttüğü kavgasını yeni baştan başlatmak için; ta ki sonunda Helen "istenci"nin metafizik bir harika edimiyle, birbirleriyle çiftlenmiş görününceye ve bu çiftlenmede Attika tragedyasının hem Dionysosçu hem de Apolloncu sanat yapıtını üretinceye kadar.</p>

    <p class="normal">Bu iki dürtüye daha yakından bakabilmek için, önce onları düşün ve esrikliğin birbirinden ayrılmış sanat dünyaları olarak düşünelim; Apolloncu ve Dionysosçu olanda görülene denk bir karşıtlık başka hangi fizyolojik görüngüler arasında vardır. Lukretius'un tasavvuruna göre<sup class="calibre3"><a href="Tragedyanin_Dogusu_split_007.html#footnote-100-10" id="footnote-100-10-backlink">[10]</a></sup>, düşte insanların ruhlarının karşısına önce olağanüstü tanrı figürleri çıkar; büyük yontucu düşünde insanüstü varlıkların büyüleyici bedenlerini gördü; ve Helen şaire şiirsel döllemenin gizemleri sorulduğunda, yine düşlerini anımsamış ve Wagner'in Meistersinger operasında Hans Sachs'ın<sup class="calibre3"><a href="Tragedyanin_Dogusu_split_007.html#footnote-100-11" id="footnote-100-11-backlink">[11]</a></sup> verdiğine benzer bir ders vermiş olacaktı:</p>

    <p class="indentmetin">Dostum, tam da budur şairin işi,</p>

    <p class="indentmetin">düşlerini yorumlayışı ve fark edişi.</p>

    <p class="indentmetin">İnan bana, düşlerinde kapılır insan</p>

    <p class="indentmetin">en gerçek kuruntusuna:</p>

    <p class="indentmetin">tüm şiir sanatı ve şairlik</p>

    <p class="indentmetin">gerçek düş yorumculuğundan ibarettir.</p>

    <p class="normal">Her insanın onları üretirken tam bir sanatçı olduğu düş dünyalarının güzel görüntüsü, tüm güzel sanatların önkoşuludur, hatta göreceğimiz gibi, şiir sanatının önemli bir bölümünü de oluşturur. Dolaysız bir anlamayla, biçimin tadına varırız, tüm biçimler bize hitap eder, önemsiz ya da gereksiz olanı yoktur. Bu düşsel gerçekliğin en üst canlılığında, yine de onun görünüşünün pırıltılı duyumunu alırız ancak: en azından benim, sık sık karşılaşıldığı, hatta normal bir durum olduğu konusunda bazı kanıtları ve şairlerin sözlerini ortaya koyabileceğim deneyimim böyledir. Hatta felsefi insanda, içinde yaşadığımız ve olduğumuz bu gerçeklik altında, ikinci ve bambaşka bir gerçekliğin daha yattığı ve bu ikincisinin de bir görünüş olduğu önsezisi vardır; ve Schopenhauer, bir insanın zaman zaman insanları ve tüm şeyleri salt hayaletler ya da hayaller olarak görme yetisini, felsefe yapma yeteneğinin bir belirtisi olarak tanımlar adeta. Bir filozofun varoluşun gerçekliği karşısındaki duruşu nasılsa, sanatsal duyarlılığı bulunan bir insanın düşlerin gerçekliği karşısındaki duruşu da öyledir; böyle bir insan iyice ve seve seve bakar: çünkü bu imgelerden yaşamı yorumlar, bu olaylarda kendini yaşama hazırlar. Tam bir anlayabilirlik içinde kendinde deneyimledikleri, yalnızca hoş ve sevimli görüntüler değildir: ciddi, bulanık, hazin, kuşkulu görüntüler, apansız tutukluklar, rastlantının cilveleri, endişeli beklentiler, kısacası yaşamın tüm "ilahi komedyası", cehennemle birlikte geçer gözünün önünden, yalnızca bir gölge oyunu gibi değil –çünkü kendisi de bu sahneleri yaşamakta ve acı çekmektedir– ve görünüşün o geçici duyumsanması olmadan da değil; belki de anımsar kimileri, benim gibi, düşün tehlikeleri ve korkuları içinde bu arada kendini yüreklendirici bir biçimde ve başarıyla, kendi kendine seslenmiş olduğunu: "Bir düş bu! Bu düşü görmeye devam etmek istiyorum!" Bana anlatılan bazı kişilerin bir ve aynı düşün nedensellik zincirini birbirini izleyen üç ve daha fazla gece boyunca sürdürebilmeleri gibi: gerçekler, en içteki özümüzün, hepimizin ortak temelinin, düşü derin bir hazla ve sevinçli bir zorunlulukla kendinde deneyimlediğinin açık kanıtını verirler.</p>

    <p class="normal">Düş deneyimindeki bu sevinçli zorunluluk, yine Yunanlılar tarafından, Apollonlarında dile getirilmiştir: tüm yaratıcı güçlerin tanrısı olarak Apollon, aynı zamanda kâhin tanrıdır. Kökleri gereği "ışıldayan", ışık tanrısı olan Apollon, içsel düşlem-dünyasının güzel görünüşüne de hükmeder. Bu durumların boşluklar halinde anlaşılabilen gündelik gerçeklik karşısındaki daha üstün hakikiliği, mükemmelliği, sonra uykuda ve düşte iyileştiren ve yardım eden doğanın derin bilinci, aynı zamanda kehanette bulunma<sup class="calibre3"><a href="Tragedyanin_Dogusu_split_007.html#footnote-100-12" id="footnote-100-12-backlink">[12]</a></sup> yeteneğinin, ve genel olarak yaşamın olası ve yaşanmaya değer kılınmasını sağlayan sanatların simgesel benzeridir. Ne ki, düş görüntüsünün, hastalıklı bir etkide bulunmamak için aşmaması gereken, aksi halde görünüşün kaba gerçeklik olarak bizi aldatacağı o hassas çizgi de, – Apollon'un imgesinde eksik olamaz: o ölçülü sınırlandırma, yabanıl heyecanların o özgürlüğü, sanatçı tanrının o bilgelik dolu dinginliği. Gözü, kökenine uygun olarak "güneş gibi" olmalıdır; öfkelendiğinde ve hiddetle baktığında bile, güzel görünüşünün halesi üstündedir. Böylece, Schopenhauer'in, Maya perdesine<sup class="calibre3"><a href="Tragedyanin_Dogusu_split_007.html#footnote-100-13" id="footnote-100-13-backlink">[13]</a></sup> aldanmış insan hakkında söyledikleri, eksantrik bir anlamda, Apollon için geçerli olabilir. İstenç ve Tasarım Olarak Dünya I, s. 416: "Dağlar gibi dalgaların dört bir yana doğru, uğultuyla yükseldiği ve indiği azgın bir denizde, bir gemici, bir sandalın içinde, güçsüz teknesine güvenerek nasıl oturursa; yalnız insan da böyle sakince oturur, bir acılar dünyasının ortasında, principium individuationis'e<sup class="calibre3"><a href="Tragedyanin_Dogusu_split_007.html#footnote-100-14" id="footnote-100-14-backlink">[14]</a></sup> dayanarak ve güvenerek." Apollon hakkında, söz konusu ilkeye duyulan sarsılmaz güvenin ve bu ilkeye aldanmış olanın dingince orada oturuşunun, Apollon'da en yüce anlatımını bulduğu söylenebilirdi, ve Apollon'un kendisi de, tavırlarından ve bakışlarından "görünüş"ün tüm zevki ve bilgeliğinin, güzelliğiyle birlikte bize hitap ettiği, principii individuationis'in yüce tanrısal imgesi olarak tanımlanabilir.</p>

    <p class="normal">Schopenhauer aynı yerde, insanın görünüşü bilme biçimlerinden ansızın kuşkuya düştüğünde, başka bir deyişle, verili bir durumda, nedensellik yasasının bir istisna oluşturuyor göründüğünde kapıldığı büyük dehşeti betimliyor bize. Bu dehşete, principii individuationis'in aynı parçalanışı sırasında insanın en derinliklerinden, doğadan yükselen haz dolu büyülenmeyi de eklersek, bize en yakın olarak ancak esriklik benzetmesiyle verilmiş Dionysosçu olanın özüne bir bakış atmış oluruz. Ya kadim insanların ve halkların ilahilerde sözünü ettikleri uyuşturucu içkinin etkisiyle, ya da tüm doğaya zevkle nüfuz eden ilkbaharın muazzam yakınlaşması sayesinde uyanır Dionysosça heyecanlar; bu heyecanların artışıyla, öznel olan tam bir kendini unutmuşluk içinde yitip gider. Ortaçağ Almanyası'nda da aynı Dionysosçu gücün etkisinde sayıları giderek artan kalabalıklar, şarkı söyleyerek ve dans ederek bir yerden bir yere dolaşıp dururlardı: bu Sankt-Johann ve Sankt-Veit dansçılarında Yunanlıların, geçmişleri Küçük Asya'ya, Babil'e ve Sakae orjilerine<sup class="calibre3"><a href="Tragedyanin_Dogusu_split_007.html#footnote-100-15" id="footnote-100-15-backlink">[15]</a></sup> dayanan Bakkha korolarını görüyoruz. Deneyimsizlikleri ya da kalın kafalılıkları yüzünden, bu tür görüngülere "halkın hastalıkları" sözüyle bakıp alay ederek ya da kendilerinin sağlıklı oldukları duygusuyla üzülerek, yüz çeviren insanlar vardır: bu zavallılar, Dionysosçu esriklerin kor gibi yanan yaşamı önlerinden gürül gürül geçtiğinde, kendilerinin "sağlığının" ne denli ceset rengi ve hortlak gibi göründüğünün farkında bile değiller açıkçası.</p>

    <p class="normal">Dionysos'un büyüsüyle yalnızca insanla insan arasındaki bağ yeniden kurulmuş olmaz: yabancılaşmış, düşman ya da boyunduruk altına alınmış doğa da, kaybolmuş oğluyla, insanla barışma şenliğini kutlar yeniden. Yeryüzü gönüllü olarak sunar armağanlarını, barış içinde yakınlaşırlar birbirlerine, kayaların ve çöllerin yırtıcı hayvanları. Çiçekler ve çelenklerle dolup taşmıştır Dionysos'un arabası: onun boyunduruğu altında ilerler panterler ve kaplanlar. Kişi, Beethoven'in "Neşe"ye övgü şarkısını bir tabloya dönüştürür, hayalinde de milyonların huşu içinde yere kapandıklarını canlandırırsa: işte ancak böyle yakınlaşabilir Dionysosçu olana. Şimdi köle özgür bir adam olmuştur, şimdi zorunluluğun, keyfiliğin ya da "küstah moda"nın insanların arasına soktuğu tüm donuk, düşmanca sınırlar yıkılmıştır. Şimdi, dünyaların uyumunun müjdeli haberinde<sup class="calibre3"><a href="Tragedyanin_Dogusu_split_007.html#footnote-100-16" id="footnote-100-16-backlink">[16]</a></sup>, herkes komşusuyla yalnızca birleştiğini, uzlaştığını, kaynaştığını değil, bir olduğunu da hisseder, sanki Maya'nın perdesi yırtılmıştır da artık sadece lime lime parçaları dalgalanmaktadır gizemli ilk-bir'in önünde. Şarkı söyleyerek ve dans ederek anlatır kendini insan, daha üst bir ortaklığın üyesi olarak: yürümeyi ve konuşmayı unutmuştur ve dans ederek göklere doğru yükselmek üzeredir. Jestlerinde büyülenmişlik dile gelmektedir. Şimdi hayvanların konuşuyor, yeryüzünün süt ve bal veriyor oluşu gibi, insandan da doğaüstü bir şey tınlamaktadır: tanrı olarak duyumsar kendini, şimdi kendisi de düşünde tanrıların değiştiğini gördüğü gibi, kendinden geçmiş ve yücelmiş bir biçimde değişmektedir. Artık bir sanatçı değildir insan, bir sanat yapıtı olmuştur: tüm doğanın sanat gücü, ilk-bir'in en üstün hazsal doyumu için, burada esrikliğin ürperişleri arasında açınlamaktadır kendini. En kaliteli çamur, en pahalı mermer burada yoğrulur ve yontulur; ve Dionysosçu dünyalar sanatçısının keski vuruşları arasında çınlar Eleusis Mysterionlarının<sup class="calibre3"><a href="Tragedyanin_Dogusu_split_007.html#footnote-100-17" id="footnote-100-17-backlink">[17]</a></sup> seslenişi: "Diz çöküyor musunuz, milyonlar? Yaratıcını seziyor musun, dünya?"<sup class="calibre3"><a href="Tragedyanin_Dogusu_split_007.html#footnote-100-18" id="footnote-100-18-backlink">[18]</a></sup> –</p>

    <p class="ortayazi"><span class="idebold">2</span></p>

    <p class="normal">Buraya kadar, Apolloncu olanı ve karşıtını, Dionysosçu olanı, doğanın kendisinden, insani sanatçının aracılığı olmadan ortaya çıkan, doğanın sanatsal dürtülerinin ilkönce ve dolaysız yoldan doyumlandıkları sanatsal güçler olarak ele aldık: bir yandan, mükemmel oluşunun, bireyin entelektüel yüksekliği ya da sanatsal yetişimiyle hiçbir bağıntısı bulunmayan, düşün imgeler dünyası olarak; diğer yandan, bireyi yine dikkate almayan, hatta onu yok etmeye ve mistik bir birlik duygusuyla ortadan kaldırmaya çalışan, esriklik yüklü bir gerçeklik olarak. Doğanın bu dolaysız sanat durumlarına karşı her sanatçı bir "taklitçi"dir; öyle ki ya Apolloncu bir düş sanatçısı ya da Dionysosçu bir esriklik sanatçısıdır, ya da nihayetinde –örneğin Yunan tragedyasında olduğu gibi– aynı zamanda hem esriklik hem de düş sanatçısıdır: onu, Dionysosçu sarhoşluğu ve kendinden mistik vazgeçişi içinde, bir başına, yerinde duramayan koroların uzağında, yere çökerken ve Apolloncu düş etkisiyle kendi durumunu, yani dünyanın en içteki temeliyle bir oluşunu, benzetme türünden bir düş imgesinde açınlarken düşünebiliriz.</p>

    <p class="normal">Bu genel varsayımlar ve karşıtlaştırmalardan sonra, şimdi doğanın söz konusu sanat dürtülerinin onlarda hangi ölçüde ve hangi yüksekliğe kadar geliştiğini öğrenmek için, Yunanlılara yakından bakıyoruz: böylelikle Yunan sanatçısının ilk-imgeleriyle ilişkisini, ya da Aristoteles'in deyişiyle "doğanın taklit edilişi"ni<sup class="calibre3"><a href="Tragedyanin_Dogusu_split_007.html#footnote-100-19" id="footnote-100-19-backlink">[19]</a></sup> daha derinden anlayacak ve değerini teslim edecek bir konuma geleceğiz. Yunanlıların düşleri hakkında, onların tüm bir düş literatürüne ve sayısız düş anekdotuna karşın, yalnızca tahmini olarak ama yine de bir hayli kesinlikle konuşulabilir: gözlerinin inanılmaz kesin ve sağlam plastik yetenekleri karşısında, parlak ve içten renk beğenileriyle birlikte, daha sonraki zamanlarda doğanları utandıracak bir biçimde, düşleri için de çizgilerin ve hatların, renklerin ve grupların mantıklı bir nedenselliğini, sahnelerin, onların en iyi rölyeflerini andırırcasına art arda sıralanışını varsaymaktan alıkoyamayız kendimizi: ki bir benzetme mümkün olsaydı, bu sahnelerin mükemmellikleri düş gören Yunanlıyı Homeros, Homeros'u da düş gören bir Yunanlı olarak tanımlama hakkını verirdi bize: modern insanın, düşleri açısından kendini Shakespeare'le kıyaslamaya kalkışmasından daha derin bir anlamda.</p>

    <p class="normal">Buna karşılık, Dionysosçu Yunanlılar ile Dionysosçu barbarlar arasında uzanan muazzam uçurum ortaya çıkartılacaksa, yalnızca tahmini olarak konuşmak zorunda değiliz. Eski dünyanın dört bir yanından –burada yeni dünyayı bir kenara bırakacak olursak– Roma'dan Babil'e kadar Dionysosçu şenliklerin varlığını kanıtlayabiliriz; bu şenlik tipinin Yunan tipi Dionysosçu şenlikle ilişkisi, olsa olsa, adını ve niteliklerini tekeden alan sakallı satirin Dionysos'un kendisiyle ilişkisine benzer. Hemen hemen her yerde, bu şenliklerin odağında her türlü aile kurumunu ve bunların onurlu ilkelerini dalgaları altında bırakan, aşırı bir cinsel dizginsizlik seli yer alır; burada doğanın özellikle en vahşi canavarları, benim asıl "büyülü içki" olarak gördüğüm, şehvetin ve vahşetin o iğrenç karışımına varıncaya dek, zincirlerinden boşanmaktadır. Yunanlılar, kara ve deniz yolları üzerinden bilgi sahibi oldukları şenliklerin ateşli coşkuları karşısında, öyle görünüyor ki, burada tüm gururuyla dikilen ve Medusa başını bu tuhaf ve biçimsiz Dionysosçu güçten daha tehlikelisine uzatmayan Apollon figürü sayesinde, bir süre tamamen güvencelenmiş ve korunmuşlardı. Apollon'un azametle-yadsıyan bu tavrını ölümsüzleştiren, Dor sanatı olmuştur. Sonunda, Helence olanın en derin köklerinde benzer dürtüler boy verdiğinde, bu direniş daha ümitsizleşmiş, hatta olanaksızlaşmıştır: şimdi Delfoi tanrısının etkinliği, tam zamanında yapılmış bir uzlaşmayla zorlu rakibinin elinden yok edici silahları almakla sınırlı kalmıştı. Bu uzlaşma Yunan tapınısının tarihindeki en önemli andır: nereye bakılırsa bakılsın, bu olayın yarattığı köklü değişiklikler görülebilir, iki rakibin uzlaşmasıydı bu; o andan itibaren korunacak sınır çizgileri net bir biçimde belirlenmişti ve saygı armağanları düzenli aralıklarla gönderilmeye başlanmıştı; aslında uçurum aşılmış değildi. Bu barış anlaşmasının baskısı altında Dionysosçu gücün kendini nasıl açınladığını görürsek, şimdi Babil Sakaeleriyle ve onlarda insanların kaplana ve maymuna geri adım atmalarıyla kıyaslandığında, Yunanlıların Dionysosçu orjilerinde dünyanın kurtuluşu şenliklerinin ve ululama günlerinin önemini kavrarız. Ancak Yunanlılarda kavuşur doğa, sanatsal bir övgüye, principii individuationis'in parçalanması ancak onlarda sanatsal bir görüngü olur. Şehvet ve vahşetten oluşan o iğrenç büyülü içki burada etkisizdi: yalnızca Dionysosçu esriklerin coşkulanımlarındaki tuhaf karışım ve ikilik, acıların haz vermeleri, sevincin göğüsten ıstırap çığlıkları koparması görüntüsü anımsatır o içkiyi – ilaçların ölümcül zehirleri anımsatmaları gibi. En büyük sevinçten, dehşetin ya da yeri doldurulamaz bir yitimi özleyen yakınmanın haykırışı çınlar. O Yunan şenliklerinde, doğanın adeta dokunaklı bir özelliği öne çıkar, sanki bireyler halinde parçalanışına iç geçiriyor gibidir. Böylesi çifte bir ruh hali içindeki esrikliğin şarkısı ve beden dili, Homerosçu-Yunan dünyası için yeni ve duyulmamış bir şeydir: ve özellikle Dionysosçu müzik korku ve dehşet uyandırmıştır bu dünyada. Müzik açıkça daha o zamandan Apolloncu bir sanat olarak biliniyordu; yine de tam olarak yalnızca, yaratıcı gücü Apolloncu durumların serimlenmesi için geliştirilmiş ritmin dalga vuruşu olarak böyleydi. Apollon'un müziği, seslerle kurulan bir Dor mimarisiydi: ancak kitaraya özgü, işaret edilmiş seslerle. Tam da Dionysosçu müziğin ve dolayısıyla asıl müziğin karakterini oluşturan unsur, sesin sarsıcı gücü, melodinin bütünlüklü akışı ve armoninin düpedüz eşsiz dünyası, Apolloncu olmadığı gerekçesiyle özenle uzak tutulmuştur. Dionysosçu dithyrambos'ta, insan tüm simgesel yeteneklerini en üst düzeye yükseltmesi için kışkırtılır; hiç duyumsanmamış bir şey kendinden vazgeçmeye, Maya'nın perdesini yok etmeye, türün, hatta doğanın dehası olarak bir olmaya zorlar. Şimdi doğanın özü simgesel olarak dışa vurmaktadır kendini; yeni bir simgeler dünyası gereklidir; önce bütün bir beden simgeselliği, yalnızca ağzın, yüzün, sözcüğün simgeselliği değil, tüm organları ritmik bir biçimde devindiren tam bir dans dili. Sonra öteki simgesel güçler, müziğin güçleri, ritimde, dinamikte ve armonide, birdenbire delidolu çoğalırlar, insanın tüm simgesel güçlerin hep birlikte dizginlerinden boşanışını kavraması için, o güçlerde simgesel olarak dile gelmek isteyen, kendinden vazgeçme derecesine zaten ulaşmış olması gerekir: böylelikle, Dionysos'a dithyramboslarla<sup class="calibre3"><a href="Tragedyanin_Dogusu_split_000.html#footnote-100-20" id="footnote-100-20-backlink">[20]</a></sup> tapınanı, ancak onun gibi olanlar anlayabilir! Nasıl da şaşkınlıkla bakmış olmalıydı ona, Apolloncu Yunanlı! Tüm bu olup bitenin aslında kendisine pek de öyle yabancı olmadığının, hatta Apolloncu bilincinin yalnızca karşısındaki bu Dionysosçu dünyayı bir perde gibi örttüğünün korkusuna kapıldığında, daha da büyümüştü bu şaşkınlık.</p>

    <p class="ortayazi"><span class="idebold">3</span></p>

    <p class="normal">Bunu kavrayabilmek için Apolloncu kültürün o ustalıklı yapısının taşlarını adeta teker teker, üzerinde kurulu olduğu temeller görününceye dek sökmemiz gerekir. Burada ilkönce, kendileri bu yapının alınlığında duran ve çok uzaktan bile fark edilen rölyeflerde resmedilmiş eylemleri yapının frizlerini süsleyen, olağanüstü Olymposlu tanrı figürlerini görürüz. Aralarında, diğerlerinin yanında tek başına, ve başköşede hak iddia etmeyen bir tanrı olarak Apollon da duruyorsa, bu bizi şaşırtmamalı. Apollon'da cisimleşen dürtü, genel olarak tüm o Olympos dünyasını doğurmuştur, bu anlamda Apollon'u da o dünyanın babası olarak kabul edebiliriz. Böyle parlak bir Olymposlu varlıklar toplumunu doğuran o muazzam gereksinim neydi?</p>

    <p class="normal">Kalbinde başka bir din taşıyarak bu Olymposlulara yaklaşan ve onlarda ahlak yüksekliği, hatta kutsallık, bedensellik dışı bir manevileşme, merhamet dolu sevgi bakışları bulmaya çalışan biri, çok geçmeden canı sıkılmış ve hayal kırıklığına uğramış bir halde onlara sırt çevirmek zorunda kalacaktır. Burada hiçbir şey çileciliği, maneviyatı ve ödevi anımsatmaz: burada yalnızca zevk ve sefa, coşku ve sevinç içinde sürdürülen bir varoluş konuşur bizimle; mevcut olan ne varsa, iyi kötü demeden tanrılaştırılmıştır bu varoluşta. Böylece, bakan kişi, yaşamın bu fantastik taşkınlığı karşısında adamakıllı etkilenmiş bir halde durur, kabına sığmayan bu insanların, hangi sihirli içkiyi içerek yaşamın tadına varmış olabileceklerini sorar kendine, öyle ki nereye baksalar Helena, yani kendi varoluşlarının “tatlı bir kösnüllük içinde süzülen" ideal imgesi gülmektedir onlara. Ama, şimdiden geri dönmüş olan bu seyirciye şöyle seslenmeliyiz: "Uzaklaşma oradan, böyle açıklanamaz bir neşeyle önüne serilen bu yaşam hakkında Yunan halk bilgeliğinin ne söylediğini bir dinle önce. Der ki eski bir efsane, Kral Midas bilge Silenos'u, Dionysos'un eşlikçisini, uzunca bir süre ormanda kovalamış, ama yakalayamamış. Nihayet, bir gün eline düştüğünde sormuş Silenos'a kral, insanlar için en iyi ve en mükemmel şeyin ne olduğunu. Kaskatı ve kıpırtısız durarak susmuş daymon, kral tarafından zorlanıncaya kadar; sonunda kulakları çınlatan bir kahkahayla birlikte şu sözler dökülmüş ağzından: "Zavallı, bir günlük ömürlü tür, rastlantının ve kederin çocukları, duymamanın senin için en hayırlısı olduğu şeyi söylemeye niye zorlarsın beni? En iyi şey senin için tamamen ulaşılmazdır: doğmamış olmak, var olmamak, hiç olmak. En iyi ikinci şey ise senin içindir – en kısa zamanda ölmek."</p>

    <p class="normal">Olympos'un tanrılar dünyasının bu halk bilgeliğiyle ilişkisi nasıldır? İşkence edilmiş din şehidinin büyülenmişlikle dolu vizyonunun, onun çektiği acılarla ilişkisi gibidir.</p>

    <p class="normal">Şimdi Olympos büyülü dağı adeta kendini açıyor ve köklerini gösteriyor bize. Yunanlı, varoluşun korkularını ve dehşetlerini biliyor ve duyumsuyordu: yaşayabilmek için, bunların önüne, Olympos'taki parlak düş ürününü koyması gerekiyordu. Doğanın dev güçleri karşısındaki o muazzam güvensizlik, tüm bilgilerin üzerinde acımasızca hüküm süren o Moira<sup class="calibre3"><a href="Tragedyanin_Dogusu_split_007.html#footnote-100-21" id="footnote-100-21-backlink">[21]</a></sup>, büyük insan dostu Prometheus'un o akbabası, bilge Oidipus'un o korkunç yazgısı, Atreusoğulları soyunun üstündeki, Orestes'i annesini öldürmeye zorlayan o lanet; kısacası, orman tanrısının, efkârlı Etrüsklerin yıkımına yol açan mitsel ibretleriyle birlikte tüm o felsefesi – Yunanlılar tarafından, Olymposluların o sanatsal orta dünyası aracılığıyla sürekli yeniden aşılıyor, her halükârda perdeleniyor ve gözlerden gizleniyordu. Yunanlıların, yaşayabilmek için bu tanrıları en derinden gelen bir zorunlulukla yaratmaları gerekmiştir: Olympos'taki neşeli tanrılar düzeninin, başlangıçtaki dehşetli titanik tanrılar düzeninden, söz konusu Apolloncu güzellik dürtüsü sayesinde, yavaş geçişler halinde gelişmesinin izlediği yolu nasıl mı tasarlıyoruz: dikenli çalılıklarda güllerin açıvermesi gibi. Yoksa, bu kadar aşırı duyarlı, bu kadar delidolu arzulu, böyle eşsiz acı çekme yeteneğine sahip bu halk, nasıl katlanabilirdi varoluşa, aynısını daha yüksek bir şanla çevrili bir biçimde tanrıların da yaşadığı gösterilmeseydi? Varoluşun, yaşamı sürdürmeye ayartan bir bütünlenişi ve tamamlanışı olarak, sanata yaşam veren aynı dürtü, Helen "istenci"nin kendisine ululayıcı bir ayna tuttuğu Olympos dünyasını da yaratmıştır. Böylece tanrılar, kendileri de aynısını yaşayarak haklı çıkarırlar insan yaşamını – tek başına yeterli bir tanrı savunusu! Böylesi tanrıların parlak güneşi altındaki varoluş, ulaşılmaya değer bir varoluş olarak duyumsanır, ve Homeros'un insanlarının asıl sancısı bu varoluştan ayrılmaya ilişkindir; özellikle de hemen ayrılmaya: öyle ki şimdi onlar hakkında, Silenos'un bilgeliği tersyüz edilerek şöyle söylenebilir: "Onlar için en kötü şey hemen ölmektir, ikinci en kötü şey ise ölmektir." Bu yakınma bir kez çınlamaya başlayınca, kısa ömürlü Akhilleus'ta, insan soyunun yapraklar gibi değişip dönüşmesinde, kahramanlar çağının sona erişinde yeniden duyulur. En büyük kahramanın, yaşamını bir gündelikçi olarak bile olsa sürdürmek istemesi yakışıksız kaçmaz. Apolloncu düzeyde, bu varoluşa duyulan "istenç" böyle delidolu bir biçimde dile getirildiğinde, Homerosçu insan da bu varoluşla bir olduğunu duyumsar, yakınmak bile o varoluşu övmek olur.</p>

    <p class="normal">Şimdi, burada, yeni insanların böyle özlemle seyrettikleri bu uyumun, insanın doğayla bir oluşunun, Schiller'in bir sanat kavramı olan "naif" sözcüğünü kullandığı bu durumun, hiç de öyle basit, kendi kendine ortaya çıkan, söz konusu kültürün giriş kapısında, insanlığın bir cenneti olarak karşılaşmamız gereken adeta kaçınılmaz bir durum olmadığını söylemeliyiz: buna ancak, Rousseau'nun Émile'inin de bir sanatçı olduğunu düşünmeye çalışan ve Homeros'ta, böyle doğanın bağrında eğitilmiş bir sanatçı Émile bulduğunu zanneden bir çağ inanabilirdi. "Naif" olanla sanatta karşılaştığımız yerde, Apolloncu kültürün en büyük etkisini görmeliyiz: bu kültürün her zaman önce bir titanlar imparatorluğunu yıkması, canavarları öldürmesi ve güçlü halüsinasyonlar ve eğlendirici yanılsamalar yoluyla, korkunç derinlikteki bir dünya görüşü ve en duyarlı acı çekme yeteneği karşısında galip gelmiş olması gerekir. Oysa, naif olana, görünüşün güzelliğine tam bir kenetlenmişliğe, nasıl da ender ulaşılır! Bu yüzden, birey olarak söz konusu Apolloncu halk kültürüyle ilişkisi, tek bir düş sanatçısının bir halkın ve genel olarak doğanın düş görme yeteneğiyle ilişkisi gibi olan Homeros, nasıl da telaffuz edilemez bir yüceliktedir. Homeros'un "naifliği" ancak Apolloncu yanılsamanın eksiksiz zaferi olarak kavranabilir: doğanın, niyetlerine ulaşmak için sık sık kullandığı türden bir yanılsamadır bu. Asıl hedef bir sanrıyla perdelenmiştir: ellerimizi bu sanrıya uzatırız, ve doğa bizim yanılsamamız sayesinde, kendi hedefine ulaşır. Yunanlılarda "istenç", dehayı ve sanat dünyasını yücelterek, kendi kendisine bakmak istemişti; kendini yüceltebilmesi için, yarattıklarının da yüceltilmeye değer olduklarını duyumsamaları gerekiyordu, kendilerini daha üst bir alanda yeniden görmeleri ve bu mükemmel görüş dünyasının bir buyruk ya da suçlama etkisi bulunmaması gerekiyordu. Kendi ayna görüntülerini, Olymposluları gördükleri güzellik alanıydı bu. Helen "istenci", sanatsal yeteneğin bağlılaşığı olan acı çekme yeteneğine ve acı çekme bilgeliğine karşı, bu güzellik yansıtmasıyla savaştı: zaferinin anıtı olarak da Homeros duruyor karşımızda, naif sanatçı.</p>

    <p class="ortayazi"><span class="idebold">4</span></p>

    <p class="normal">Düş benzetmesi, bu naif sanatçı hakkında bir şeyler öğretiyor bize. Düş gören kişiyi, düş dünyasının yanılsamasının ortasında ve bu dünyayı bozmadan: "Bir düş bu, görmeye devam etmek istiyorum" diye seslenişini gözümüzün önüne getirirsek, buradan, düşe bakmanın derin bir içsel haz verdiği sonucunu çıkarırsak; diğer yandan da, bakmaktan duyulan bu içsel hazla birlikte düş görebilmek için, yaşanan günü ve korkunç bezdiriciliğini tamamen unutmak zorundaysak: o zaman tüm bu olayları düş yorumcusu Apollon'un kılavuzluğunda, örneğin şu biçimde yorumlayabiliriz. Böylece yaşamın iki yarısından, uyanık ve düş görerek geçen yanlarından elbette birincisi ağırlıklı olarak tercih edilen, daha önemli, daha değerli, daha yaşanmaya değer yarısı, hatta yaşanılan biricik yarı olarak görünür gözümüze: oysa ben, her ne kadar bir paradoks gibi görünse de, varlığımızın, bir görünüşünü oluşturduğumuz o gizemli temeli için, düşün tam da karşıt bir değerlendirilişini öne süreceğim. Çünkü doğada her şeye gücü yeten o sanat dürtülerini ve onlardaki, görünüşe, görünüş yoluyla kurtarılmaya duyulan tutkulu bir özlemi ne denli çok algılarsam, sahiden-var olanın ve ilk-bir'in, bengi acı çeken ve çelişki dolu olan olarak, aynı zamanda büyüleyici vizyona, sonsuz haz dolu gürünüşe, kendi sürekli kurtuluşu için gereksinim duyduğuna ilişkin metafizik varsayımda bulunmaya da o denli çok itildiğimi duyumsuyorum: o görünüş ki, tamamen ona yakalanmış ve ondan oluşarak biz onu, sahiden-var-olmayan olarak, yani zamanda, uzamda ve nedensellikte sürekli bir oluş olarak, başka bir deyişle, görgül gerçeklik olarak duyumsamak zorundayızdır. Dolayısıyla, kendi "gerçeklik"imizi bir an için bir kenara bırakırsak, kendi görgül varoluşumuzu, genel olarak dünyanın varoluşu gibi, ilk-bir'in her an üretilen bir tasavvuru olarak kavrarız; işte bundan dolayı düşü, görünüşün görünüşü olarak, böylelikle de, görünüşe duyulan ilk-özlemin daha üst bir doyumlanışı olarak kabul etmemiz gerekir. İşte bu aynı nedenle, doğanın en içteki çekirdeği, yine yalnızca "görünüşün görünüşü" olan naif sanatçıdan ve naif sanat yapıtından o tanımlanamaz hazzı duyar. Kendisi de o ölümsüz "naifler"den biri olan Rafael, benzetme türünden bir tablosunda, görünüşün görünüşe alçaltılışını, naif sanatçının ve aynı zamanda Apolloncu kültürün ilk-sürecini göstermiştir. Rafael'in Transfiguration'unda, resmin alt yarısı bize, düşkün erkek çocuklarla, ümitsiz hamallarla, çaresizlikler içinde korkuya kapılmış delikanlılarla, dünyanın biricik temelinin, ilk-acının yansıtılışını gösterir: burada "görünüş", bengi çelişkinin, olayların babasının yansımasıdır. Şimdi, bu görünüşten, bir ambrosia kokusu gibi, vizyona benzer yeni bir görünüş dünyası yükselir; ilk görünüşe tutulmuş olanlar göremez bu dünyayı – en katıksız haz ve açılmış gözlerden ışıyan ağrısız bakış içinde parlak bir süzülüş. Burada, en üst düzeydeki sanatsal simgesellikte, Apolloncu o güzellik dünyası ve onun yeraltı, Silenos'un korkunç bilgeliği durmaktadır karşımızda; sezgisel olarak kavrarız bunların karşılıklı zorunluluğunu. Ama Apollon yeniden, principii individuationis'in tanrılaştırılması olarak çıkar karşımıza, ancak, ilk-bir'in sürekli ulaşılan hedefinin, onun görünüş yoluyla kurtuluşunun gerçekleşmesiyle: Apollon, yüce tavırlarıyla, tüm bir acı çekme dünyasının, bununla bireyin kurtarıcı vizyonu üretmeye zorlanması ve sonra bunu seyretmeye dalarak, sallanan kayığında, denizin ortasında sakin sakin oturması için gerekli olduğunu gösterir bize.</p>

    <p class="normal">Bireyleşmenin bu tanrılaştırılışı, genel olarak buyrukçu ve talimatlar veren olarak düşünüldüğünde, tek bir yasayı tanır: o da bireydir, yani bireyin sınırlarının korunmasıdır, Helenlerdeki anlamıyla ölçüdür. Etik bir tanrı olarak Apollon, kendisi gibi olanlardan ölçülü olmalarını ve bunu koruyabilmek için de, kendilerini bilmelerini ister. Böylece, "Kendini bil" ve "Ölçüyü kaçırma!" istemi, estetik güzellik zorunluluğuyla atbaşı gider; kendini yüceltmek ve ölçüyü aşmak, Apolloncu olmayan evrenin asıl düşman daymonlarıdır; bu yüzden Apollon öncesi dönemin, titanlar çağının nitelikleri oldukları ve Apolloncu dünyanın dışından, yani barbarlar dünyasından geldikleri için aşağılanırlar. Prometheus, insanlara duyduğu titanca sevgi yüzünden akbabalar tarafından parçalanmak zorunda kalmış; Oidipus, Sfenks'in bilmecesini çözecek ölçüde aşırı bilgeliği yüzünden kafa karıştırıcı bir kötülükler girdabına sürüklenmek zorunda kalmıştı: böyle yorumluyordu Delfoi tanrısı Yunan geçmişini.</p>

    <p class="normal">Dionysosçu olanın uyandırdığı etki de "titanca" ve "barbarca" görünmüştü Apolloncu Yunanlıların gözüne: bizzat kendisinin, o devrik titanlarla ve kahramanlarla aynı zamanda iç dünyasında da akraba olduğunu kendisinden gizleyemeden. Daha da fazlasını duyumsamak zorunda kalmıştı: tüm varoluşu, bütün güzelliği ve ölçülülüğüyle, örtülü bir acı ve bilgi alt katmanına dayanıyordu, ve yine o Dionysosçu olan kaldırmıştı bunun örtüsünü: Bakın hele! Apollon, Dionysos olmadan yaşayamazdı! "Titanca" olan ve "barbarca" olan da, tıpkı Apolloncu olan gibi bir zorunluluktu eninde sonunda! Şimdi bir düşünelim, görünüş ve ölçülülük üzerine kurulmuş ve önü yapay setlerle kesilmiş bu dünyada, Dionysos şenliğinin cezbeli sesinin, gitgide daha çok çekicileşen büyülü tarzlarda nasıl çınladığını, bu tarzlarda, doğanın hazda, acıda ve bilgideki tüm aşırı ölçüsünün, içe işleyen bir çığlık oluncaya kadar nasıl yükseldiğini: bir düşünelim, bu daymonca halk türküsü karşısında, Apollon'un arp şarkıları mırıldanan sanatçısının, hayaletimsi arp sesleriyle, ne anlama gelebileceğini! "Görünüş" sanatlarının musaları, esriklik içinde hakikati söyleyen bir sanat karşısında sararıp soldular; Silenos'un bilgeliği, neşeli Olymposlulara karşı "Vah! Vah!" diye sesleniyordu! Tüm sınırları ve ölçüleriyle birey, burada Dionysosçu durumların kendinden geçmişliği içinde yitip gidiyor ve Apolloncu yönergeleri unutuyordu. Aşırı ölçü, hakikat olduğunu ortaya koyuyordu; çelişki, sancıdan doğan sonsuz haz, doğanın kalbinden doğru söz ediyordu kendinden. Böylece, Dionysosçu olanın nüfuz ettiği her yerde, Apolloncu olan ortadan kaldırılmış ve yok edilmişti. Ama şurası da kesin ki, ilk saldırının püskürtüldüğü yerde, Delfoi tanrısının saygınlığı ve görkemi her zamankinden daha katı ve daha tehditkâr bir biçimde dile gelmişti. Dor devletini ve Dor sanatını, ancak Apolloncu güçlerin uzatmalı bir ordugâhı olarak açıklayabiliyorum kendime: böyle inatçı-katı, koruganlarla çevrilmiş bir sanat, böyle savaşa uygun ve sert bir eğitim, böyle gaddar ve acımasız bir devlet yapısı, ancak Dionysosçu olanın titanca-barbarca özüne karşı aralıksız bir direnme içinde uzun ömürlü olabilirdi.</p>

    <p class="normal">Bu noktaya kadar, makalenin girişinde değindiğim şeyi daha genişçe anlattım: Dionysosçu ve Apolloncu olanın, hep yeniden birbirini izleyen doğumlarla ve birbirlerini karşılıklı yükselterek Helen varlığına nasıl egemen olduklarını: titanların savaşlarını ve katı halk felsefesini içeren "tunç" çağdan, Apolloncu güzellik dürtüsünün egemenliği altında Homeros'un dünyasının nasıl geliştiğini, sonra yeniden sökün eden, Dionysosçu selin bu "naif" görkemi nasıl yuttuğunu, ve Apollonca olanın bu yeni güce karşı Dor sanatı ve dünya görüşünde donuk bir yüceliğe ulaştığını. Böylelikle, eski Helen tarihi, birbirine düşman iki ilkenin savaşımında, dört büyük sanat aşamasına ayrılıyorsa: şimdi, son ulaşılan evreyi, Dor sanatı evresini, söz konusu sanat dürtüsünün doruğu ve amacı olarak kabul etmeyeceksek, bu oluşun ve gidişatın son ereğinin ne olduğunu sormak zorundayız: bu noktada da, gizemli evlilik bağları, daha önceki uzun kavgalardan sonra kendini böyle bir çocukta –aynı zamanda hem Antigone hem de Kassandra olan– yüceltmiş olan iki dürtünün ortak hedefi olarak, Attika tragedyasının ve dramatik dithyrambos'un yüce ve çok övülen sanat yapıtını görüyoruz.</p>

    <p class="ortayazi"><span class="idebold">5</span></p>

    <p class="normal">Şimdi, Dionysosçu-Apolloncu dehanın ve onun sanat yapıtının kavranmasına, hiç olmazsa bu birlik gizeminin sezgisel olarak anlaşılmasına yönelik araştırmamızın asıl hedefine yaklaşıyoruz. Burada şimdi ilkönce, daha sonra tragedyaya ve dramatik dithyramboslara kadar gelişecek olan çekirdeğin, Helen dünyasında ilk defa nerede kendini belli ettiğini soruyoruz. Bu konuda bizzat Antikçağ, Yunan şiirinin ataları ve meşalecileri olarak, Homeros'u ve Arkhilokhos'u<sup class="calibre3"><a href="Tragedyanin_Dogusu_split_007.html#footnote-100-22" id="footnote-100-22-backlink">[22]</a></sup>, yalnızca bu ikisinin, sonraki Yunan dünyası üzerinde onlardan bir ateş seli akan, tamamen özgün karakterler olarak dikkate alınmaları gerektiğinin kesin duygusuyla, yontularda ve değerli taşların üzerlerindeki işlemelerde yan yana getirerek, görsel bilgi sunuyor bize. Homeros, bu kendi içine dalmış yaşlı düş görücü, bu Apolloncu, naif sanatçı tipi, şimdi şaşkınlıkla bakıyor, varoluşun içinde dizginsizce sürüklenen savaşçı musaların hizmetçisi Arkhilokhos'un tutkulu başına: ve yeni estetik burada "nesnel" sanatçının karşısına ilk "öznel" sanatçının çıkarıldığını ancak yorumlayarak ekleyebildi. Bu yorum bize pek yaramıyor, çünkü biz öznel sanatçıyı yalnızca kötü sanatçı olarak tanıyoruz ve sanatın her türünde ve seviyesinde özellikle ve ilkönce öznel olanın yenilmesini, "Ben"den kurtulunmasını ve her türlü bireysel isteğin ve arzunun susturulmasını talep ediyoruz; evet, nesnellik olmadan, saf, çıkarsız bakış olmadan asla bir nebze bile sahici sanatsal üretime inanamayız. Bu yüzden, bizim estetiğimiz, sanatçı olarak "lirik şair"in nasıl mümkün olabildiği sorununu çözmelidir önce: o ki, tüm zamanların deneyimine göre, daima "ben" der ve karşımızda tutkularının ve özlemlerinin tüm kromatik ses dizisini terennüm eder. Tam da bu Arkhilokhos, Homeros'un yanı sıra, nefretinin ve alayının çığlığıyla, hırsının sarhoşluk nöbetleriyle ürkütür bizi; o, öznel olarak adlandırılan ilk sanatçı, böylelikle asıl sanatçı-olmayan değil midir? Peki o zaman, ona, şaire, özellikle Delfoi'deki kehanet merkezinin, "nesnel" sanatın bu ocağının, çok dikkate değer sözlerle gösterdiği saygı nereden geliyor?</p>

    <p class="normal">Arkhilokhos'un şiir yazma süreci hakkında Schiller bize, kendisi için açıklanamaz kalan, ama kuşkulu görünmeyen psikolojik bir gözlemi aracılığıyla ışık tuttu; Schiller, şiir yazma eyleminden önceki hazırlık durumu olarak, gözünün önünde ve iç dünyasında bir imgeler dizisine, düşüncelerin düzenlenmiş bir nedenselliğine değil, daha çok müziksel bir ruh durumuna sahip olduğunu söylüyor ("Duygunun bende başlangıçta belirli ve net bir nesnesi yoktur; bu ancak daha sonra oluşur. Belirli bir müziksel duygu durumu daha önce gelir, ve bende sonra bunu şiirsel fikir izler.") Şimdi tüm antik lirik şiirin en önemli fenomenini, lirik şairin müzisyenle –onun karşısında yeni lirik şiirimiz başsız bir tanrı heykeli gibi görünmektedir– her yerde doğal kabul edilen birliğini, hatta özdeşliğini de buna ekleyelim; şimdi, daha önce serimlediğimiz estetik metafizik temelinde, lirik şairi şöyle açıklayabiliriz: lirik şair öncelikle, Dionysosçu sanatçı olarak, ilk-bir'le, onun acısı ve çelişkisiyle, tamamen bir olmuştur ve –müziğin, dünyanın bir yinelenişi ve aynı şeyin çıkarılmış ikinci bir kalıbı olduğu haklı olarak söylenecekse– bu ilk-bir'in suretini, müzik biçiminde üretir. Bununla birlikte, şimdi müzik onun için yine benzetme tarzı bir düş imgesi gibi, Apolloncu düş etkisi altında görünür olmuştur. İlk-acının müzikteki bu imgesiz ve kavramsız yeniden görünüşü, görünüşte kurtularak, şimdi tekil bir benzetme ya da örnek olarak, ikinci bir yansıtma üretir. Sanatçı, öznelliğine daha Dionysosçu süreçte son vermiştir: şimdi onu dünyanın yüreğiyle birlik içinde gösteren görüntü, o ilk-çelişkiyi ve ilk-acıyı, görünüşün ilk-hazzıyla birlikte gösterdiği bir düş sahnesidir. Lirik şairin "Ben"i varlığın uçurumundan ses verir: onun yeni estetikçilerin anladığı anlamdaki "öznelliği" bir kuruntudur. Yunanlıların ilk lirik şairi Arkhilokhos, Lykambes'in kızlarına duyduğu azgın sevgiyi ve aynı zamanda aşağılamayı dile getirdiğinde, onun tutkusu değildir karşımızda bir orji sarhoşluğuyla dans eden: Dionysos'u ve Menadları, esrik hayran Arkhilokhos'un yere yığılıp uyuyakaldığını görürüz – Euripides'in onu bize Bakkhalarda betimlediği gibi, öğlen güneşinde, dağlardaki otlaklarda uyurken–: ve şimdi Apollon yaklaşır yanına ve defne dalıyla dokunur ona. Uyuyanın Dionysosçu-müziksel büyülenişi şimdi adeta imge kıvılcımları saçmaktadır çevresine, en üst açınımlarında tragedyalar ve dramatik dithyramboslar adını alan lirik şiirlerdir bunlar.</p>

    <p class="normal">Heykeltıraş ve aynı zamanda onunla akraba olan epik şair, imgelerin en katıksız seyredilişine dalmıştır. Dionysosçu müzisyen, hiçbir imge olmadan tamamen ilk-acının kendisidir ve onun ilk-yankılanışıdır. Lirik deha, mistik kendinden vazgeçme ve birlik durumundan, heykeltıraşın ve epik şairin dünyasınınkinden bambaşka bir renge, nedenselliğe ve hıza sahip bir imgeler ve benzetmeler dünyasının göverdiğini duyumsar. Epik şair bu imgelerde ve yalnızca onlarda sevinçli bir keyif içinde yaşarken ve onları en küçük ayrıntılarına dek sevecenlikle seyretmekten yorulmazken, öfkeli Akhilleus imgesi bile onun için yalnızca öfkeli anlatımını görünüşten aldığı düş hazzında tattığı bir imgeyken –öyle ki, görünüşün bu aynası sayesinde, kendi figürleriyle bir olmaya ve onlarla bir potada erimeye karşı korunmuş olur–, buna karşılık, lirik şairin imgeleri, onun kendisinden ve adeta onun değişik nesneleşmelerinden başka bir şey değildirler ve bu yüzden kendisi, o dünyanın devingen merkezi olarak "ben" deme hakkına sahiptir: ancak bu Ben-oluş, uyanık, görgül-gerçek insanın Ben-oluşuyla aynı değildir; sahiden var olan ve şeylerin temelinde yatan, bengi bir Ben-oluştur, lirik deha bunun suretleri aracılığıyla şeylerin temeline kadar bakabilir. Şimdi, bu suretler arasında deha olmayan olarak kendi kendisini, yani kendi "özne"sini, kendisine gerçekmiş gibi görünen belirli bir şeye yönelik öznel bir tutkular ve istenç heyecanları yumağını da nasıl gördüğünü bir düşünelim; şimdi sanki lirik deha ve onunla bağlantılı, deha olmayan birmiş ve sanki "ben" sözcüğünü birincisi kendi kendisi hakkında söylüyormuş gibi görünse de, bu görünüş lirik şairi öznel şair olarak tanımlayanları kandırdığı gibi kandıramayacak artık bizi. Hakikatte Arkhilokhos, tutkuyla, yana tutuşa seven ve nefret eden insan, şimdiden artık Arkhilokhos değil, dünya dehası olan ve ilk-acısını insan Arkhilokhos benzetmesinde simgesel olarak dile getiren dehanın bir vizyonudur yalnızca: öznel olarak isteyen ve arzulayan insan Arkhilokhos ise, asla ve artık hiçbir zaman şair olamaz. Ne var ki, lirik şairin bengi varlığın yansıması olarak tam da yalnızca insan Arkhilokhos fenomenini görmesi hiç de gerekli değildir: ve tragedya, lirik şairin vizyon dünyasının, özellikle karşısına ilkönce çıkan fenomenden ne kadar uzaklaşabileceğini kanıtlar.</p>

    <p class="normal">Lirik şairin, felsefi sanat incelemesi için oluşturduğu zorluğu gizlemeyen Schopenhauer, bir çıkış yolu bulduğuna inanıyor, bu yolda kendisine eşlik edemeyeceğim; öte yandan, söz konusu zorluğun nihai olarak ortadan kaldırılabileceği araç yalnızca ona, onun derinlemesine düşünülmüş müzik metafiziğinde verilmiştir: onun anlayışıyla ve onun onuruna burada bu zorluğu ortadan kaldırdığıma inanıyorum. Buna karşılık Schopenhauer, şarkının asıl özünü şöyle tanımlıyor (İstenç ve Tasarım Olarak Dünya I, s. 295): "Şarkı söyleyenin bilincini dolduran, istencin öznesidir, yani kendi istemesidir, çoğun rahatlatılmış, doyumlanmış bir istemedir (sevinç), ama daha sık da ket vurulmuş (hüzün) bir istemedir, her zaman duygulanım, tutku, dokunaklı bir duygu durumudur. Bunun yanı sıra, yine de ve aynı zamanda onunla birlikte, şarkı söyleyen, çevresindeki doğaya bakma yoluyla, arı, istençsiz bilginin öznesi olarak, kendi kendinin bilincine varır; bu öznenin sarsılmaz, mutlu dinginliği artık hep sınırlı, hep noksan istemenin baskısıyla karşıtlık oluşturmaktadır: asıl bu karşıtlığın, bu karşılıklı yer değiştirmenin duyumsanışıdır, şarkının bütününde dile gelen ve lirik durumu oluşturan. Bunda, arı bilgi adeta bize doğru gelmektedir, bizi isteme'den ve onun baskısından kurtarmak için: izleriz onu; ancak sadece kısa bir an: isteme, kişisel amaçlarımızı anımsama, hep yeniden koparır bizi dingin dalınçtan; ama isteme hep yeniden, bize arı istençsiz bilginin orada kendini sunduğu en yakın güzel çevreyi de ifşa eder. Bu yüzden şarkıda ve lirik duygu durumunda isteme (amacın kişisel çıkarı) ve kendini sunan çevrenin arı seyredilişi harika bir biçimde karışmış olarak iç içe geçer: ikisinin arasında ilişkiler aranır ve tasavvur edilir; öznel duygu durumu, istencin duyguları, seyredilen çevreye ve bunlar da yine öznel duygu durumuna kendi renklerini yansıtırlar: bu kadar karışık ve bölünmüş bir duygu durumundadır sahici kopya şarkısı."</p>

    <p class="normal">Burada lirik şiirin, tam olarak ulaşılamayan, adeta iki arada bir derede duran ve nadiren hedefine varan bir sanat olarak, hatta özünü, istemenin ve arı seyretmenin, yani estetik olmayan ve estetik durumun mucizevi bir biçimde birbirleriyle karışmalarının oluşturduğu bir yarı sanat olarak karakterize edildiğini kim görmezden gelebilir? Biz daha çok, Schopenhauer'in de bir kıstas olarak kullanıp sanatları bölümlendirdiği tüm bu karşıtlığın, öznel olan ve nesnel olan karşıtlığının estetikte hiç de uygun olmadığını, çünkü öznenin, isteyen ve egoist amaçlar güden bireyin sanatın kökeni olarak değil, ancak rakibi olarak düşünülebileceğini öne sürüyoruz. Ne var ki, özne sanatçı olduğu sürece, kendi bireysel istencinden kurtulmuş ve sahiden var olan bir öznenin, görünüşte kurtuluşunu onun aracılığıyla kutladığı bir aracı olmuştur adeta. Çünkü şu bize her şeyden önce, alçalmamız ve yücelmemiz için, net olmalıdır ki, tüm bir sanat komedyası kesinlikle bizim için, bizim iyileşmemiz ve yetişmemiz için sahnelenmez, biz o sanat dünyasının asıl yaratıcıları da değilizdir: ama elbette kendimiz hakkında, o dünyanın gerçek yaratıcısının imgeleri ve sanatsal yansıtılışları olduğumuzu ve en büyük mevkimizi sanat yapıtlarının anlamında kazandığımızı kabul edebiliriz –çünkü varoluş ve dünya ancak estetik bir fenomen olarak bengi haklı çıkarılmıştır:– öte yandan, bizim bu anlamımız hakkındaki bilincimiz elbette tuval üstünde resmedilmiş savaşçıların, aynı yerde serimlenen savaş hakkındaki bilinçlerinden pek de farklı değildir. Böylelikle tüm sanat bilgimiz, temelde tamamen yanılsamacı bir bilgidir, çünkü biz bilenler olarak, söz konusu sanat komedyasının biricik yaratıcısı ve izleyicisi olarak kendine bengi bir haz hazırlayan o varlıkla bir ve özdeş değilizdir. Ancak sanatsal üretimin genius in actus'u<sup class="calibre3"><a href="Tragedyanin_Dogusu_split_007.html#footnote-100-23" id="footnote-100-23-backlink">[23]</a></sup> dünyanın o ilk-yaratıcısıyla kaynaştığı sürece, sanatın bengi özü hakkında bir şeyler bilir; çünkü o durumda, mucizevi bir biçimde, gözlerini döndürüp de kendi kendisine bakabilen tuhaf masal imgesine benzer; şimdi aynı zamanda özne ve nesnedir, aynı zamanda şair, oyuncu ve seyircidir.</p>

    <p class="ortayazi"><span class="idebold">6</span></p>

    <p class="normal">Arkhilokhos'a gelince; bilimsel araştırmalarda, halk türküsünü edebiyata onun soktuğu ve onun, Yunanlıların genel değerlendirmesinde Homeros'un yanındaki o biricik konuma bu eylemi sayesinde ulaştığı keşfedilmiştir. Peki ama, tamamen Apolloncu olan destanın karşısında, halk türküsü nedir? Apolloncu ve Dionysosçu olanın birleşmesinin perpetuum vestigium'undan<sup class="calibre3"><a href="Tragedyanin_Dogusu_split_007.html#footnote-100-24" id="footnote-100-24-backlink">[24]</a></sup> başka nedir; halk türküsünün muazzam, tüm halklara uzanan ve sürekli yeni doğumlarda artan yaygınlaşması, doğanın o sanatsal çifte dürtüsünün ne denli güçlü olduğunun bir kanıtıdır bizim için: bir halkın orjivari devinimlerinin onun müziğinde ölümsüzleşmelerine benzer bir biçimde, izlerini halk türküsünde bırakan çifte dürtünün. Halk türküleri bakımından zengin, üretken dönemin aynı zamanda çok güçlü bir biçimde, her zaman için halk türküsünün temeli ve koşulu olarak gördüğümüz Dionysosçu akımlar tarafından başlatıldığı da tarihsel olarak kanıtlanabilir olmalıydı.</p>

    <p class="normal">Halk türküsü bizim için her şeyden önce müziksel bir dünya aynasıdır, şimdi paralel bir düş görünüşü arayan ve bunu şiirde dile getiren başlangıçsal melodidir. Demek ki melodi ilk ve genel olandır, bu yüzden de birden fazla metinde çok sayıda nesneleşmeye uğrayabilir. Halkın naif değerlendirmesinde de, büyük ölçüde en önemli ve en gerekli olandır. Melodi şiiri kendinden doğurur ve üstelik hep yeniden doğurur: halk türküsünün kıta biçimi bize başka bir şey söylemek istiyor değildir: sonunda bu açıklamayı buluncaya kadar hep şaşkınlıkla gözlemlediğim bir fenomendir bu. Bir halk türküleri seçkisine, örneğin Knaben Wunderhorn'a<sup class="calibre3"><a href="Tragedyanin_Dogusu_split_007.html#footnote-100-25" id="footnote-100-25-backlink">[25]</a></sup> bu kuram doğrultusunda bakan biri, sürekli doğuran melodinin, çevresine imge kıvılcımları saçtığına dair sayısız örnek bulacaktır: rengârenk oluşları, apansız değişmeleri ve çılgınca birbiri ardından sökün etmelerinde, epik görünüşe ve onun dingince akışına tamamen yabancı bir enerjiyi dışa vurduklarına dair. Epos'un görüş açısından lirik şiirin bu eşitsiz ve düzensiz imgeler dünyasını yargılamak kolaydır: ve Terpanderos<sup class="calibre3"><a href="Tragedyanin_Dogusu_split_007.html#footnote-100-26" id="footnote-100-26-backlink">[26]</a></sup> zamanında, Apolloncu şenliklerin ağırbaşlı epik halk ozanları bunu elbette yapmışlardır.</p>

    <p class="normal">Demek ki, halk türküsünün şiirinde dilin, müziği taklit etmek için büyük bir çaba harcadığını görüyoruz: bu yüzden Arkhilokhos'la birlikte, Homerosçu şiir sanatı dünyasıyla temelden çelişen yeni bir şiir sanatı dünyası başlar. Böylelikle şiir sanatı ve müzik, sözcük ve ses arasındaki olası biricik ilişkiyi görürüz: sözcük, imge, kavram müziğe benzer bir anlatım arar ve şimdi müziğin şiddetine kendisi maruz kalır. Bu anlamda Yunan halkının dil tarihinde iki ana akımı ayırt edebiliriz; bunlardan birinde dil görünüşler ve imgeler dünyasını, diğerinde ise müzik dünyasını taklit etmiştir. Bu karşıtlığın önemini kavrayabilmek için, Homeros'ta ve Pindaros'ta<sup class="calibre3"><a href="Tragedyanin_Dogusu_split_007.html#footnote-100-27" id="footnote-100-27-backlink">[27]</a></sup> dilsel renk, sözdizimi yapısı, sözcük malzemesi farkı üzerinde bir kez derinlemesine düşünmek yeter; böylelikle kişi, Homeros ile Pindaros arasında, Aristoteles'in çağında hâlâ, sonsuz derecede geliştirilmiş bir müziğin ortasında, esrik coşkunluğa ayartan ve elbette başlangıçtaki etkileriyle aynı dönemdeki insanların tüm şiirsel anlatım araçlarını, kendilerini taklit etmeye kışkırtmış olan, Olympos'un orjilere özgü flüt tarzlarının çınlamış olması gerektiğini elle tutulur bir somutlukta görecektir. Burada, günümüzün çok bilinen, bizim estetiğimize itici gelen bir fenomenini anımsıyorum. Beethoven'in bir senfonisinin, tek tek bazı dinleyicileri bir resimli anlatıma zorladığını hep yeniden yaşıyoruz; bir müzik parçası aracılığıyla üretilen bu değişik imge dünyalarının bir düzenlenişi, fantastik bir rengârenklikte, hatta kendi içinde çelişkili olsa da: bu tür düzenlemeler hakkında sefilce nükte yapmak ve asıl açıklanmaya değer olan fenomeni görmezden gelmek, o estetiğin tarzıdır. Besteci<sup class="calibre3"><a href="Tragedyanin_Dogusu_split_007.html#footnote-100-28" id="footnote-100-28-backlink">[28]</a></sup>, bir beste hakkında imgelerle konuştuysa, örneğin bir senfoniyi pastoral olarak, bir müzik cümlesini "dere sahnesi" olarak, bir başkasını "köylülerin neşeli toplantısı" olarak tanımlıyorsa, bunlar da yine, yalnızca benzetme tarzında, müzikten doğmuş tasavvurlardır – müziğin taklit edilmiş nesneleri değillerdir – müziğin Dionysosçu içeriği hakkında bize hiçbir yönden bilgi veremeyecek olan, diğer imgelerin yanında özel bir değerleri bulunmayan tasavvurlardır. Kıtalardan oluşan bir halk türküsünün nasıl ortaya çıktığını ve tüm bir dil yetisinin, müziğin taklit edilmesi yeni ilkesiyle nasıl harekete geçirildiğini sezmemiz için, bu, müziğin imgelerde boşalması sürecini, çiçeği burnunda, dilsel açıdan yaratıcı bir halk kitlesine aktarmamız gerekiyor.</p>

    <p class="normal">Lirik şiiri, müziğin imgelere ve kavramlara akması olarak görebiliyorsak, şimdi şu soruyu sorabiliriz: "Müzik, imgeselliğin ve kavramların aynasında ne olarak görünür?" Müzik, Schopenhauerci anlamda, istenç olarak, yani estetik, salt dalınçsal istençsiz ruh halinin karşıtı olarak görünür. Burada öz kavramını görünüşten, olabildiğince keskin bir biçimde ayırmak gerekir: çünkü müziğin istenç olabilmesi, özü gereği olanaksızdır; aksi halde tamamen sanat alanından sürülecektir –çünkü istenç, kendinde estetik olmayandır–; ama istenç olarak görünür. Çünkü lirik şairin, onun görünüşünü imgelerle anlatabilmek için, sempati fısıltılarından çılgınlık kükremelerine dek tüm tutku heyecanlarına gereksinimi vardır; müzikten Apolloncu benzetmelerle söz etme dürtüsünden, doğanın tümünü anlar ve kendini doğada yalnızca bengi isteyen, arzulayan, özleyen olarak anlar. Fakat, her ne kadar müzik aracıyla baktığı her şey, etrafındaki zorlayan ve iteleyen devinim olsa da, müziği imgelerle yorumladığı sürece, kendisi de Apolloncu incelemenin sakin deniz dinginliğinde oturur. Kendisine de aynı araç dolayımından baktığında, kendi imgesi, doyumlanmamış bir duygu durumunda görünür kendisine: kendi istemesi, özlemesi, iç çekmesi, sevinçle haykırması, müziği yorumladığı bir benzetmedir onun için. Lirik şairin olayı budur: Apolloncu bir deha olarak, müziği, istencin imgesiyle yorumlar, kendisi ise, istencin hırsından tamamen kurtulmuş, arı, bulanık olmayan bir güneş gözüdür.</p>

    <p class="normal">Tüm bu irdeleme, lirik şiirin müziğin kendisinden de, onun tininden de bağımsız olduğunu, tamamen sınırlanmamışlığı içinde imgeye ve kavrama gereksinim duymadığını, kavrama yalnızca kendisinin yanı başında tahammül ettiğini saptıyor. Lirik şairin şiiri, kendisini imgesel anlatıma zorlayan müziğin içinde en olağanüstü genelliği ve genel geçerliğiyle zaten bulunmayan bir şeyi dile getiremez. Müziğin dünyaya ilişkin simgeselliği, tam da ilk-bir'in yüreğindeki ilk-çelişkide ve ilk-acıda simgesel olarak ilişki kurduğu için, böylece tüm görünüşün üzerinde ve tüm görünüşten önce bir alanı simgeselleştirdiği için, hiçbir biçimde dille tamamen karşılanamaz. Onun karşısında her görünüş, daha çok yalnızca benzetmedir: bu yüzden, görünüşlerin organı ve simgesi olarak dil, hiçbir zaman ve hiçbir yerde müziğin en derindeki içini dışa çeviremez; müziği taklit etmekle meşgul olduğu sürece, müzikle her zaman yalnızca yüzeysel bir temasta bulunur; müziğin en derin anlamı ise, tüm lirik belagat yoluyla, bir adım daha yakınımıza getirilemez.</p>

    <p class="ortayazi"><span class="idebold">7</span></p>

    <p class="normal">Yunan tragedyasının kökenini bir labirent olarak tanımlamak zorundayız, ve bu labirentten çıkış yolunu bulabilmek için, buraya kadar irdelediğimiz sanat ilkelerinin tümünden yararlanmamız gerekiyor. Antik geleneğin orada burada uçuşan parçaları şimdiye dek bütünlük oluşturacak bir biçimde ne kadar sık bir araya dikilmiş ve yeniden kopmuş olsalar da, bu köken sorununun şimdiye kadar çözülmek bir yana, bir kez bile ciddiyetle ortaya konulmadığını söylersem, küstahça bir iddiada bulunmuş olacağımı düşünmüyorum. Bu gelenek tam bir kararlılıkla, Tragedya'nın trajik korodan doğduğunu ve başlangıçta sadece koro olduğunu ve korodan başka bir şey olmadığını söylüyor bize: biz de asıl ilk-drama olarak bu trajik koronun içini görme ve bu sırada –koronun ideal seyirci olduğu ya da sahnenin iktidarı temsil eden bölümü karşısında halkı temsil ettiği yolundaki– bildik sanat söylemleriyle herhangi bir biçimde yetinmeme yükümlülüğünü buradan alıyoruz. Son sözü edilen, bazı politikacıların çok yüce buldukları açıklayıcı düşünce –sanki, değişmez ahlak yasası, demokratik Atinalılar tarafından, kralların tutkulu kepazelikleri ve sapkınlıklarının ötesinde her zaman haklı olan halk korosunda temsil ediliyormuş gibi–, Aristoteles'in bir sözüyle, ne kadar akla yatkın hale getirilmiş olsa da: tragedyanın başlangıçtaki biçimlenişinde koronun bir etkisi yoktur, çünkü tüm bir halk ve hükümdar karşıtlığı, genel olarak da her türlü politik-sosyal alan, dinsel kökenlerin dışında kalmıştır; fakat burada bir "meşruti halk meclisi" önsezisinden söz etmeyi, Aiskhylos ve Sophokles'teki bildik klasik koro biçimi açısından da bir küfür olarak görmek istiyoruz; başkaları bu küfür karşısında dehşete kapılmamışlardır. Antik devlet yapıları meşruti bir halk meclisini in praxi<sup class="calibre3"><a href="Tragedyanin_Dogusu_split_007.html#footnote-100-29" id="footnote-100-29-backlink">[29]</a></sup> bilmezler ve umarım ki tragedyalarında da "sezmiş" bile değillerdir.</p>

    <p class="normal">Koroyu bize bir ölçüde seyirci kitlesinin timsali ve özü olarak, "ideal seyirci" olarak görmeyi tavsiye eden A. W. Schlegel'in<sup class="calibre3"><a href="Tragedyanin_Dogusu_split_007.html#footnote-100-30" id="footnote-100-30-backlink">[30]</a></sup> düşüncesi, koronun bu politik açıklanışından çok daha ünlüdür. Başlangıçta tragedyanın yalnızca korodan ibaret olduğuna ilişkin tarihsel aktarımla desteklenen bu görüş belli ediyor ne olduğunu: kaba, bilimsellikdışı ama yine de pırıltılı, ancak pırıltısını yalnızca yoğunlaştırılmış anlatım biçiminden, "ideal" diye anılan her şeye karşı sahici bir Germen önyargılılığından ve bizim bir anlık şaşkınlığımızdan alan bir iddia olduğunu. Şaşırdık çünkü, çok iyi bildiğimiz tiyatro seyircisini söz konusu koroyla kıyaslayıp, bu seyirciden trajik koroya benzer bir şeyi idealleştirmenin olanaklı olup olmadığını sorduğumuz anda. Bunu sessizce yadsıyoruz ve şimdi Schlegel'in iddiasının gözüpekliğine de Yunan seyircisinin tamamen farklı doğasına da hayranlık duyuyoruz. Oysa biz gerçek seyircinin, her kim olursa olsun, karşısında görgül bir gerçeklik değil, bir sanat yapıtı bulunduğu bilincini her zaman koruması gerektiğini hep söylemiştik: öte yandan, Yunanlıların trajik korosu sahne kişilerinde etiyle kemiğiyle insanlar görmek zorundaydı: Okeanos Kızları Korosu karşısında titan Prometheus'u gördüğüne gerçekten de inanır ve kendisinin de sahnedeki tanrı kadar gerçek olduğunu kabul eder. En üstün ve en arı seyircilik tarzı, Okeanos kızları gibi, Prometheus'un ta kendisinin karşısında durduğuna inanmak ve onu gerçek kabul etmek miydi? İdeal izleyicinin belirtisi de, sahneye koşmak ve tanrıyı işkencecilerinden kurtarmak mıydı? Estetik bir izleyici kitlesinin var olduğuna inanmıştık ve izleyici bireyin, sanat yapıtını ne denli sanat olarak, yani estetik olarak algılayabilecek durumdaysa, o denli yetenekli olduğunu kabul etmiştik; şimdi Schlegel'in anlatımı bize, yetkin ideal izleyicinin sahnedeki dünyadan hiç de estetik olarak değil, bizzat görgül olarak etkilendiğini ima etti. Of, bu Yunanlılar! diye inliyoruz; tersyüz ediyorlar estetiğimizi! Ne var ki, alıştık buna, yineledik Schlegel'in sözlerini, korodan her söz edilişinde.</p>

    <p class="normal">Oysa bu kadar açık bir gelenek Schlegel'i çürütüyor: sahne olmadan, kendi başına koro, yani tragedyanın ilkel biçimi ve ideal seyircinin korosu birbirleriyle bağdaşmazlar. Asıl biçiminin "kendinde seyirci" olduğunu kabul etmesi gereken bir seyirci kavramından türetilmiş bir sanat türü ne mene bir sanat türü olurdu? Oyunsuz seyirci akla ziyan bir kavramdır. Korkarız ki, tragedyanın doğuşu ne kitlenin törel zekâsına büyük saygı duyulmasından, ne de oyunsuz seyirci kavramından yola çıkarak açıklanabilir ve bizce bu sorun böyle yüzeysel incelemelerin yanına bile yaklaşamayacağı kadar derin bir sorundur.</p>

    <p class="normal">Koronun önemi hakkındaki sonsuz ölçüde daha değerli bir kavrayışı, Schiller, Messinalı Gelin'e<sup class="calibre3"><a href="Tragedyanin_Dogusu_split_007.html#footnote-100-31" id="footnote-100-31-backlink">[31]</a></sup> yazdığı ünlü önsözde, koroyu, tragedyanın kendini gerçek dünyadan tamamen soyutlamak ve ideal zeminini ve şiirsel özgürlüğünü korumak için kendi çevresine ördüğü canlı bir duvar olarak gördüğünü söyleyerek dile getirmiştir.</p>

    <p class="normal">Schiller bu en önemli silahıyla, doğal olanın genel kavramına, dramatik şiirde genellikle istenen yanılsamaya karşı savaşmaktadır. Tiyatroda geçen zaman yalnızca yapay bir zaman, mimari yalnızca simgesel bir mimariyken ve ölçülü dil ideal bir karaktere sahipken, bütünde hâlâ bir yanılgı hüküm sürmektedir: tüm şiir sanatının özü olan bu şeye yalnızca şiirsel bir özgürlük olarak katlanmak yeterli değildir. Koronun eklenmesi, sanattaki her türlü doğalcılığa açıkça ve dürüstçe savaş ilan edilmesini sağlayan belirleyici adımdır. – Kendisinin üstün olduğu kuruntusuna kapılmış çağımızın, küçümseyici "sözde idealizm" sloganını böyle bir inceleme tarzı için kullandığını sanıyorum. Korkarım ki, buna karşı biz de şimdi doğal olanı ve gerçek olanı kutsayışımızla her türlü idealizmin karşı kutbuna vardık; özellikle de balmumundan heykeller müzeleri alanında. Tıpkı günümüzün belirli popüler romanlarında olduğu gibi, bu mekânlarda da bir sanat var: ama hiç kimse, Schiller'in-Goethe'nin "sözde idealizmi"nin bu sanatla aşıldığı iddiasıyla bize eziyet etmesin.</p>

    <p class="normal">Gerçi, Schiller'in doğru kavrayışına göre, Yunan satirler korosunun, başlangıçtaki tragedyanın korosunun değişime uğradığı zemin "ideal" bir zemindir; ölümlülerin gerçek değişim çevriminin çok üstüne çıkartılmış bir zemindir. Yunanlı, bu koro için uydurmaca bir doğal durumun asma iskelesini kurmuş ve bunun üzerine de uydurmaca doğal varlıklar yerleştirmiştir. Tragedya bu temel üzerinde yükselmiş ve açıkçası bu yüzden bile, başlangıçtan itibaren gerçekliğin sefil bir resmedilişinden muaf olmuştur. Bu sırada yine de gökyüzü ile yeryüzü arasında keyfi olarak uydurulmuş bir dünya da değildir; daha çok, Olympos'un, sakinleriyle birlikte, inançlı Helenlerin nezdinde sahip olduğuna eşdeğer bir gerçekliğe ve inandırıcılığa sahip bir dünyadır. Dionysos korosunun üyesi olarak satir, dinsel olarak kabul edilmiş bir gerçekliğin içinde, mitosun ve tapınının yaptırımı altında yaşar. Satirle birlikte tragedyanın başlıyor oluşu, onda tragedyanın Dionysosçu bilgeliğinin dile geliyor oluşu da burada bize, tragedyanın korodan doğuşu kadar yabancı bir fenomendir. Satirin, uydurulmuş doğa varlığının, kültür insanlarıyla olan ilişkisinin, Dionysosçu müziğin uygarlıkla ilişkisinin aynısı olduğu iddiasını ortaya atarsam, belki incelememiz için bir başlangıç noktası elde etmiş oluruz. Richard Wagner, gün ışığının lamba ışığını sona erdirişi gibi, uygarlığın da müzik tarafından sona erdirildiğini söylüyor. Buna benzer biçimde, ben de Yunan kültür insanının kendini satirler korosu açısından ortadan kaldırılmış hissettiğini düşünüyorum: işte Dionysosçu tragedyanın bir sonraki etkisi de budur, devlet ve toplum, genel olarak insan ve insan arasındaki uçurumlar, doğanın yüreğine geri götüren aşırı güçlü bir birlik duygusu içinde gözden yitmektedir. Yaşamın, şeylerin temelinde, görünüşlerin tüm değişimine karşın sarsılmaz derecede güçlü ve zevkli olduğu yolundaki metafizik avuntu –burada değindiğim gibi, her gerçek tragedya bu avuntuyla gönderir bizi evimize–; bu avuntu, canlı canlı bir netlikle satir korosu olarak, adeta her uygarlığın ardında da yok edilemez bir biçimde yaşayan ve kuşakların ve halklar tarihinin tüm değişimine karşın sonsuza dek hep aynı kalan doğa varlıklarının korosu olarak görünür.</p>

    <p class="normal">Bu koroyla avunur ince duygulu ve en narin ve en ağır acıları çekme yeteneğinin tek sahibi olan, sözümona dünya tarihinin korkunç kıyım işlerinin ortasına ve doğanın zalimliğine keskin bir bakışla bakmış olan ve istenci Budacı bir tarzda yadsımayı özleme tehlikesiyle karşı karşıya olan Helen. Sanat kurtarır onu, ve sanat aracılığıyla kazanır kendisine onu – yaşam.</p>

    <p class="normal">Dionysosçu durumun cezbesi, varoluşun bildik kısıtlama ve sınırlarını yok edişiyle, kendi süresi içinde, kişisel olarak geçmişte yaşantılanmış olan her şeyin içinde kaybolduğu, bir kayıtsızlık unsuru içerir. Böylece, bu unutulmuşluk uçurumu sayesinde gündelik gerçekliğin ve Dionysosçu gerçekliğin dünyası birbirinden ayrılır. Ancak, gündelik gerçeklik yeniden bilince girdiği anda, tiksintiyle, gündelik bir gerçeklik olarak duyumsanır; çileci, istenci yadsıyan bir ruh hali, bu durumların ürünüdür. Bu anlamda, Dionysosçu insanın Hamlet'le benzer bir yönü vardır: ikisi de şeylerin özüne gerçek bir bakış atmış, onları tanımışlardır, ve eyleme geçmek onları tiksindirmektedir; çünkü eylemleri şeylerin bengi özünü değiştiremeyecektir, zıvanadan çıkmış dünyayı yeniden düzenleme işinin kendilerinden beklenmesini gülünç ya da utanç verici bulmaktadırlar. Bilgi eylemi öldürür, yanılsama yoluyla gizlenmiş olmak eyleme dahildir – budur Hamlet'in öğretisi, çok fazla düşünseme yüzünden, adeta olanakların aşırı bolluğu yüzünden eyleme geçemeyen, düş gören Hans'ın kelepir bilgeliği değil; düşünsemek değil, hayır! – hakiki bilgi, korkunç hakikati kavrayış, eyleme dürten her türlü güdüden üstün gelir, hem Hamlet'te, hem de Dionysosçu insanda. Şimdi artık hiçbir avuntu işe yaramaz, özlem, ölümden sonraki bir dünyanın, tanrıların bile ötesine geçer, varoluş, tanrılardaki ya da ölümsüz bir öte dünyadaki parlak yansımasıyla birlikte, olumsuzlanır. İnsan bir kez görmüş bulunduğu hakikatin bilinciyle, şimdi her yerde yalnızca varlığın korkunçluğunu ya da saçmalığını görür, şimdi Ophelia'nın yazgısındaki simgeselliği anlar, şimdi bilir, orman tanrısı Silenos'un bilgeliğini: tiksinir bundan.</p>

    <p class="normal">Burada, en büyük istenç tehlikesinde, kurtarıcı, şifa bilgisine sahip büyücü olarak yaklaşır sanat; yalnızca o kırabilir, varoluşun korkunçluğu ya da saçmalığı hakkındaki tiksinti düşüncesini, kendini yaşattığı tasavvurlarda: bunlar, korkunç olanın sanatsal itaat altına alınışı olarak yüce olan ve saçma olandan duyulan tiksintinin sanatsal boşalması olarak komik olandır. Dithyrambos'un satirler korosu Yunan sanatının kurtarıcı eylemidir; bu Dionysos eşlikçilerinin orta dünyasında, yukarıda betimlenen geçici istekler sona erer.</p>

    <p class="ortayazi"><span class="idebold">8</span></p>

    <p class="normal">Yeni çağımızın satiri ve kırsal çobanı, başlangıçsal olana ve doğal olana duyulan bir özlemin çocuklarıdır; nasıl da sıkı sıkıya ve korkusuzca tutmuştu Yunanlı, kendi orman insanlarını; nasıl da utangaç ve korkakça duraksıyordu modern insan, nazikçe flüt çalan yumuşak huylu çobanın tatlı dilli görüntüsü karşısında! Üzerinde henüz hiçbir bilginin çalışmadığı, kültürün sürgülerinin henüz içine zorla sokulmadığı doğa – bunu görmüştü satirinde Yunanlı ve bu yüzden henüz maymunla örtüştürmemişti onu. Tam tersine: satir insanın ilk-imgesiydi, en yüce ve en güçlü heyecanlarının anlatımıydı; tanrının yakınlığından büyülenmiş coşkulu esrikti; tanrının acılarının onda yinelendiği, birlikte acı çeken yoldaştı; doğanın en derin bağrından çıkmış bilgelik bildiricisiydi; Yunanlının saygılı bir şaşkınlıkla izlemeye alışkın olduğu, doğanın cinsel açıdan her şeye yeten gücünün simgesiydi. Satir ulu ve tanrısal bir şeydi: özellikle Dionysosçu insanların acıyla kırılmış bakışına böyle görünmesi gerekiyordu. Süslü, yalancı çoban incitirdi onu: doğanın örtülmemiş ve körelmemiş muhteşem el yazılarına takılırdı gözü, yüce bir doyum içinde; burada kültürün yanılsaması silinmişti insanın ilk-imgesinden, burada gerçek insan, tanrısına alkış tutan sakallı satir çıkmıştır ortaya. Onun karşısında, düzmece bir karikatüre dönerdi kültür insanı. Trajik sanatın bu başlangıçları açısından da haklıdır Schiller: koro, baskın veren gerçekliğe karşı canlı bir duvardır, çünkü o –satirler korosu– genellikle kendini biricik gerçeklik olarak gören kültür insanından daha hakikatli, daha gerçek, daha tam serimlemektedir varoluşu. Şiir sanatının alanı dünyanın dışında, bir şair zihninin fantastik olanaksızlığı olarak yer alıyor değildir: tam da bunun tersi, hakikatin makyajsız anlatımı olmak ister ve tam da bu yüzden kültür insanının o sözümona gerçekliğinin yalancı süsünü üstünden atması gerekir. Bu asıl doğa hakikati ile biricik gerçeklikmiş gibi davranan kültür yalanı arasındaki karşıtlık, şeylerin bengi çekirdeği, kendinde şey ile görünüşler dünyasının tümü arasındaki karşıtlığa benzer: nasıl ki tragedya, metafizik avuntusuyla, görünüşlerin sürekli yok oluşunun ortasında o varoluş çekirdeğinin bengi yaşamına işaret ediyorsa, daha satirler korosunun simgeselliği bile, kendinde şey ile görünüş arasındaki o ilk-ilişkiyi bir benzetmeyle anlatır. Modern insanın kırsal çobanı, doğa olarak kabul ettiği kültür yanılsamaları toplamının bir suretidir yalnızca. Dionysosçu Yunanlı hakikati ve doğayı en üst güçlerinde ister – büyülenerek satir olduğunu görür.</p>

    <p class="normal">Dionysos ayinine katılanların oluşturduğu esrik sürü, bu tür ruh halleri ve bilgilerle coşar: onların gücü, bizzat kendilerini, kendi gözlerinde değiştirmiştir, öyle ki kendilerini, yeniden oluşturulmuş doğa dehaları, satirler olarak gördüklerini sanırlar. Tragedya korosunun daha sonraki kuruluşu bu doğal fenomenin sanatsal olarak taklit edilişidir; elbette bu taklitte, Dionysosçu seyircilerin ve Dionysosçu büyülenmişlerin birbirlerinden ayrılması gerekmiştir. Yine, Attika tragedyasının izleyicisinin orkestradaki koroda kendini bulduğunu, aslında izleyici ile koro arasında bir karşıtlık olmadığını her zaman göz önünde bulundurmak gerekir: çünkü bunların hepsi yalnızca dans eden ve şarkı söyleyen satirlerden ya da bu satirlerce temsil edilenlerden oluşan büyük ve ulu bir korodur. Koro, biricik seyreden, sahnenin vizyon dünyasını seyreden olduğu sürece, "ideal seyirci"dir. Bizim bildiğimiz anlamda seyircilerden oluşan bir izleyici kitlesi, Yunanlılara yabancıydı: onların tiyatrosunda, seyirci bölümünün ortak merkezli yaylar biçiminde yükselen teraslı yapısında, herkesin çevresindeki tüm kültür dünyasını tamamen görmezden gelmesi ve bakmaya doyarak, kendinin de bir koro üyesi olduğunu sanması olanaklıydı. Bu kavrayışa göre, koroyu, ilk-tragedyadaki ilkel aşamasında, Dionysosçu insanın kendini yansıtışı olarak adlandırabiliriz: bu fenomene en iyi, sahici bir yeteneğe sahip olduğunda, canlandırması gereken rolün, elini uzatsa tutabileceği somutlukta gözlerinin önünde durduğunu gören oyuncunun yaşadığı süreçte açıklık kazandırabiliriz. Satirler korosu her şeyden önce Dionysosçu kitlenin bir vizyonudur; sahnedeki dünya da bu satirler korosunun bir vizyonudur: bu vizyon, bakışları "gerçeklik" izlenimine karşı, sıralar boyunca oturmuş kültür insanlarına karşı donuk ve duyarsız kalmaya yetecek kadar güçlüdür. Yunan tiyatrosunun biçimi ıssız bir dağ vadisini andırır: sahnenin mimarisi ışıltılı bir bulut imgesi gibi görünür: dağda gezinen Bakkhalar yüksekten, ortasında Dionysos'un görüntüsünün kendilerine açınlanacağı harika bir çerçeveye bakar gibi bakıyorlardır bu imgeye.</p>

    <p class="normal">Burada tragedya korosunu açıklamak için anlattığımız o sanatsal ilk-olay, temel sanatsal süreçlere bilgince bakışımızda adeta iticidir; öte yandan, şairin ancak önünde yaşayan ve eyleyen ve en derindeki özlerine bakabildiği figürlerle çevrili olduğunu gördüğü için şair olduğundan daha fazla üzerinde anlaşılmış bir şey yoktur. Modern yeteneğin kendine özgü bir zayıflığı yüzünden, estetik ilk-fenomeni çok karmaşık ve soyut olarak tasarlama eğilimindeyizdir. Eğretileme, sahici bir şair için retorik bir figür değil, gerçekten bir kavramın yerine gözünün önünde duran, temsil edici bir imgedir. Şair açısından karakter, derlenip toparlanmış tek tek özelliklerde bir araya getirilmiş bir bütün değil, gözlerinin önünde ısrarla yaşayan bir kişidir ve ressamın vizyonundan tek farkı, sürekli yaşamaya ve eylemeye devam etmesidir. Homeros'un tüm şairlerden daha elle tutulur, gözle görülür bir biçimde betimlemesini sağlayan nedir? Bir o kadar daha fazla bakıyor oluşudur. Şiir sanatı hakkında böyle soyut konuşuyoruz, çünkü hepimiz kötü şairler olma yolundayız. Aslında estetik fenomen basittir; sürekli olarak canlı bir oyun görme ve her daim tin sürüleriyle çevrili olarak yaşama yeteneği yeterlidir şair olmak için; yalnızca, kendi kendini dönüştürme ve başka bedenlerin ve ruhların üzerinden konuşma dürtüsü hissedildiğinde, drama yazarı olunur.</p>

    <p class="normal">Dionysosçu heyecan, tüm bir kitleye, bu kendini onunla içten bir birlik içinde olduğunu bildiği böyle bir tinler sürüsüyle çevrili görme sanatsal yeteneğini iletecek durumdadır. Tragedya korosunun bu süreci, dramasal ilk-fenomendir: kendini, kendi karşısında değişmiş görmek ve şimdi, sanki gerçekten bir başka bedene, bir başka karaktere bürünülmüş gibi davranmak. Bu süreç, dramanın gelişiminin başlangıcında yer alır. Burada, kendi görüntülerinde erimeyip, onları bir ressam gibi, inceleyen gözlerle, kendi dışında gören halk ozanınınkinden farklı bir durum vardır; burada bireyin, yabancı bir doğaya geri dönerek bir vazgeçişi söz konusudur. Üstelik bu fenomen bir salgın halinde ortaya çıkar: tüm bir kalabalık, böyle büyülenmiş olduğunu hisseder. Bu yüzden dithyrambos, esas olarak başka her türlü koro şarkısından farklıdır. Ellerinde defne dallarıyla, törenle Apollon'un tapınağına giren ve orada bir tören alayı şarkısı söyleyen bakireler, ne iseler o olarak kalırlar ve toplumsal yaşamdaki isimlerini korurlar: dithyrambik koro ise bir değişmişler korosudur, üyelerinin toplumdaki geçmişleri ve toplumsal konumları unutulmuştur: tanrılarının zamandışı, tüm toplum alanlarının dışında yaşayan hizmetçileri olmuşlardır. Helenlerin diğer tüm koro şarkı sözleri, Apolloncu tekil şarkıcının muazzam bir yükseltilişidir; dithyrambos'ta ise, kendi aralarında kendilerine değişmiş gözüyle bakan, bilinçsiz oyunculardan oluşan bir topluluk vardır karşımızda.</p>

    <p class="normal">Büyülenme, her türlü dram sanatının önkoşuludur. Dionysosçu esrik, bu büyülenme içinde kendini satir olarak görür, ve satir olarak da tanrıya bakar, yani kendi değişiminde kendi dışında yeni bir vizyonu, kendi durumunun Apolloncu yetkinleşmesini görür. Bu yeni vizyonla, drama yetkinleşmiştir.</p>

    <p class="normal">Bu bilgiden sonra, Yunan tragedyasını, her zaman yeniden Apolloncu bir imgeler dünyasıyla boşalan Dionysosçu koro olarak anlamak durumundayız. Tragedyanın örüldüğü koro bölümleri adeta tüm o diyalog denilen şeyin, yani sahne dünyasının tümünün, asıl dramanın ana karnıdır. Birbirini izleyen çok sayıda boşalmada, tragedyanın bu ilk-temeli, dramanın o vizyonunu yayar: bu vizyon kesinlikle bir düş görüntüsüdür ve bu bakımdan epik doğası taşır, diğer yandan ise, Dionysosçu bir durumun nesneleşmesi olarak, Apolloncu görünüşte kurtulma değildir; tam tersine, bireyin parçalanmasını ve ilk-varlıkla bir olmasını serimler. Böylelikle drama Dionysosçu bilgilerin ve etkilerin Apolloncu somutlaştırılmasıdır ve bu sayede adeta aradaki muazzam bir uçurumla destandan ayrılır.</p>

    <p class="normal">Yunan tragedyasının korosu, Dionysosçu heyecanlanmış tüm kitlenin simgesi, bizim bu görüşümüzle tam olarak açıklanmaktadır. Bizler, bir koronun, özellikle opera korosunun modern sahnedeki konumuna alışkın olduğumuz için Yunanlıların trajik korosunun asıl "eylem"den daha eski, daha ilksel, daha önemli olduğunu asla kavrayamadık –oysaki ne kadar da açıklıkla aktarılmıştır bu durum–, yine geleneğin aktardığı bu büyük önemlilik ve başlangıçsallıkla, koronun yalnızca düşük, hizmetçi varlıklardan, işte ilkin yalnızca teke türünden satirlerden oluşturulmuş olmasını bir türlü bağdaştıramadık, sahnenin önündeki orkestra bizim için hep bir sır olarak kaldı; şimdi ise sahnenin eylemle birlikte, temelinde ve başlangıçta yalnızca vizyon olarak düşünüldüğü, biricik "gerçeklik"in tam da bu vizyonu kendisinden üreten ve dansın, sesin ve sözün tüm simgeselliğiyle o vizyondan söz eden koro olduğu kavrayışına vardık. Bu koro, vizyonunda, efendisi ve ustası Dionysos'a bakar ve bu yüzden sonsuza dek, hizmet eden korodur: bunun, tanrının, nasıl acı çektiğini ve kendini yücelttiğini görür ve bu yüzden kendisi eylemde bulunmaz. Koro, tanrıya düpedüz hizmet eden bu konumda, yine de doğanın en üst, yani Dionysosçu anlatımıdır ve bu yüzden, doğa gibi, coşkunluk içinde kehanet ve bilgelik sözleri söyler: acıyı paylaşan olarak aynı zamanda bilgedir, dünyanın yüreğinden hakikati bildirendir. Böyle fantastik ve itici görünen, bilge ve coşkulu, aynı zamanda tanrının aksine "naif bir insan" olan satir figürü bu şekilde oluşur: doğanın ve onun en güçlü dürtülerinin suretidir; onun simgesi olduğu gibi, onun bilgeliğini ve sanatını da bildirendir: müzisyen, şair, dansçı, ruhlarla konuşan, bir ve aynı kişidir.</p>

    <p class="normal">Sahnenin asıl kahramanı ve vizyonun odak noktası olan Dionysos, bu bilgi uyarınca ve gelenek uyarınca, ilkin tragedyanın en eski döneminde, sahiden mevcut değildir; yalnızca mevcutmuş gibi tasavvur edilir: yani başlangıçta tragedya yalnızca "koro"dur, "drama" değildir. Daha sonra tanrıyı gerçek bir tanrı olarak gösterme, vizyon figürünü, ululayıcı çerçevesiyle birlikte, her gözün görebileceği biçimde serimleme denemesi yapılmıştır; böyle başlar dar anlamda "drama". Şimdi dithyrambik koronun görevi, dinleyicilerin ruh halini, trajik kahraman sahnede göründüğünde, onda teklifsizce maske takmış insanı değil de, adeta kendi büyülenişlerinden doğmuş bir vizyon figürü görecekleri ölçüde Dionysosça coşturmaktır. Admetos'u az önce veda etmiş karısı Alkestis'i<sup class="calibre3"><a href="Tragedyanin_Dogusu_split_007.html#footnote-100-32" id="footnote-100-32-backlink">[32]</a></sup> düşünürken ve onu zihninde canlandırarak kendini tamamen tüketirken düşünelim – şimdi figürü ve yürüyüşü karısına benzeyen bir kadın görüntüsünün ansızın örtüler altında ona doğru getirildiğini canlandıralım gözümüzde: Admetos'un ansızın huzursuzluğa kapılıp tir tir titreyişini, yıldırım hızıyla benzetişini, içgüdüsel olarak kanaat getirişini düşünelim – işte böylece, Dionysosçu coşturulmuş seyircinin, onun acılarıyla zaten bir olduğu tanrıyı sahnede yürürken gördüğü anda kapıldığı duygunun bir benzerini görmüş oluruz. Seyirci, büyülü bir biçimde ruhunun karşısında titreyen tanrı imgesini, ister istemez o maskeli figüre aktarmış ve onun gerçekliğini adeta hayaletimsi bir gerçekdışılıkta sona erdirmişti. Gündüz dünyasının kendini örttüğü ve yeni bir dünyanın, öncekinden daha açık, daha anlaşılır, daha etkileyici bir biçimde, ama bir gölge gibi, gözlerimizin önünde hep yeniden doğduğu Apolloncu düş durumudur bu. Bundan dolayı, tragedyada etkileyici bir biçim karşıtlığının bulunduğunu görüyoruz: konuşmanın dili, rengi, devingenliği, dinamizmi, koronun Dionysosçu lirik şiirinde ve diğer yandan sahnenin Apolloncu düş dünyasında tamamen ayrılmış anlatım alanları olarak, birbirlerinden uzaklaşırlar. Dionysos'un kendini nesneleştirdiği Apolloncu görünüşler, koronun müziği gibi "sonsuz bir deniz, karşılıklı bir yer değiştirme, akkor halinde bir yaşam"<sup class="calibre3"><a href="Tragedyanin_Dogusu_split_007.html#footnote-100-33" id="footnote-100-33-backlink">[33]</a></sup> değildir artık; Dionysos'un coşkun kulunun onlarda tanrının yakınlığını sezdiği, yalnızca duyumsanan, görüntü halinde yoğunlaşmamış güçler değil: şimdi, sahneden, epik canlandırmanın netliği ve sabitliği konuşmaktadır onunla, şimdi Dionysos artık güçleriyle değil, epik bir kahraman olarak konuşmaktadır, handiyse Homeros'un diliyle.</p>

    <p class="ortayazi"><span class="idebold">9</span></p>

    <p class="normal">Yunan tragedyasının Apolloncu bölümünde, diyalogda, yüzeye çıkan her şey basit, saydam, güzel görünür. Bu anlamda, diyalog Helen'in suretidir; Helen'in doğası ise dansta açınlanır, çünkü dansta en büyük enerji yalnızca potansiyel olarak vardır, ama devinimin kıvraklığında ve bolluğunda kendini belli eder. Böylece, Sophokles'in kahramanlarının dili, Apolloncu kesinliği ve açıklığıyla şaşırtır bizi; öyle ki, onların özlerinin en içteki temelini gördüğümüz sanısına kapılır, temele inen yolun bu kadar kısa oluşuna da şaşırırız biraz. Ama, kahramanın yüzeye çıkan ve belirginleşen –aslında karanlık bir duvarın üzerinde oluşturulmuş fotoğraftan, yani bütünüyle görünüşten başka bir şey olmayan– karakterini bir kenara bırakalım şöyle; bu parlak görüntülerde kendini yansıtan mitosa nüfuz edersek, çok bilinen optik bir fenomenin tam tersi yönde gerçekleşen bir fenomeni yaşantılarız birdenbire. Güneşe çıplak gözle bakmak için güçlü bir denemede bulunduğumuzda, gözümüz kamaşmış bir halde başımızı çevirdiğimizde, koyu renkli lekeler adeta ilaç gibi dururlar gözlerimizin önünde: Sophokles'in kahramanlarının ışıklı görüntüleri, kısacası maskenin Apolloncu yönü de, bu olayın tam tersine, doğanın içteki ve korkunç yüzüne bir bakışın zorunlu ürünleridir, korkunç geceden sakatlanmış bakışı iyileştirmek için ışıklı lekelerdir adeta. Ancak bu anlamda inanabiliriz, ciddi ve anlamlı "Yunan neşesi" kavramını doğru anladığımıza; ne var ki, günümüzün tüm yollarındaki ve geçitlerindeki, tehlikeden uzak bir keyif durumunda bu neşeliliğin yanlış anlaşılmış kavramına rastlıyoruz.</p>

    <p class="normal">Sophokles, Yunan sahnesinin en acılı figürü, bahtsız Oidipus'u, bilgeliğine karşın yanılgıya ve sefalete düşmeye yazgılı, ama çektiği korkunç acılar sayesinde ölümünden sonra da etkisini sürdüren büyülü bir uğurlu güce sahip olmuş soylu bir insan olarak anlamıştır. Bu soylu insan günah işlemez, demek istiyor bize ince duygulu şair: Oidipus'un eylemi yüzünden her türlü yasa, her türlü doğal düzen ve hatta ahlak dünyasının kendisi yerle bir olabilir; ama tam da bu eylem sayesinde, yıkılmış eski dünyanın harabeleri üzerinde yeni bir dünyayı kuracak olan daha üst bir büyülü etkiler çemberi çizilecektir. Bunu söylemek ister bize şair, aynı zamanda dindar bir düşünür olduğu sürece: şair olarak önce, yargıcın yavaş yavaş, tek tek, kendini mahvetme pahasına çözdüğü mükemmel oluşturulmuş bir olaylar düğümünü gösterir; bu diyalektik çözümden duyulan sahici Helen sevinci o denli büyüktür ki, böylelikle tüm yapıtın üzerine, söz konusu düğümün ürpertici önkoşullarının keskinliğini her yerde törpüleyen bir baskın neşelilik dalgası yayılır. "Oidipus Kolonos'ta"da<sup class="calibre3"><a href="Tragedyanin_Dogusu_split_007.html#footnote-100-34" id="footnote-100-34-backlink">[34]</a></sup> aynı neşeye bu defa sonsuz bir ululuğa yükseltilmiş olarak rastlarız; başına gelen her şeye, salt bir acı çeken olarak teslim olmuş, olağanüstü büyük bir felakete maruz kalmış olan ihtiyarın karşısında – tanrısal alandan aşağıya inen doğaüstü neşe vardır ve bu neşe bize, kahramanın, katıksız edilgin tavrıyla, yaşamının çok ötesine uzanan en üst etkinliğine ulaştığını, önceki yaşamındaki çabalamalarının ise onu yalnızca edilgenliğe vardırdığını ima eder. Böylece, Oidipus öyküsünün ölümlü gözler nezdinde çözülemez bir biçimde dolanmış olan olay düğümü yavaş yavaş açılmaya başlar – ve diyalektiğin bu tanrısal karşılığında, en derin bir insani sevince kapılırız. Bu açıklamayla şairin hakkını teslim etmiş olsak da, böylelikle mitosun içeriğinin tüketilmiş olup olmadığı sorusu hâlâ sorulabilir: ve burada şairin tüm kavrayışının, iyileştiren doğanın uçuruma bir bakış attığımızda bize sunduğu o fotoğraftan başka bir şey olmadığı görülür. Babasının katili, annesinin kocası Oidipus, Sfenks'in bilmecesini çözen Oidipus! Bu yazgı eylemlerindeki gizemli üçleme, ne söylüyor bize? Kadim, özellikle Perslere ait bir halk inanışına göre, bilge bir büyücü ancak bir ensest ilişkisinin ürünü olarak doğabilirmiş: buna dayanarak, bilmeceyi çözen ve annesiyle evlenen Oidipus açısından, hemen orada, kehanet ve büyücülük güçleriyle şimdiki zaman ve gelecek büyüsünün, katı bireyleşme yasasının ve genel olarak da, doğanın asıl büyüsünün bozulduğu yerde, olağanüstü bir doğaya aykırılığın –oradaki ensest gibi– önceden, neden olarak gerçekleşmiş olması gerektiği yorumunu yapmalıyız; yoksa doğa, sırlarını ifşa etmeye, ona başarıyla karşı konularak, yani doğallıkdışı olan yoluyla değil de başka nasıl zorlanabilirdi? Bu bilginin, Oidipus yazgısının o korkunç üçlülüğüne damgasını vurduğunu görüyorum: doğanın –çift türlü Sfenks'in– bilmecesini çözen kimse, babasının katili ve annesinin kocası olarak, en kutsal doğa düzenlerini de yıkmalıdır. Sanki bu mitos kulağımıza, bilgeliğin, özellikle de Dionysosçu bilgeliğin doğaya aykırı bir vahşet olduğunu, bilgisi sayesinde doğayı yok olma uçurumuna itenin, doğanın yok oluşunu kendi üzerinde de deneyimlemesi gerektiğini fısıldıyor gibidir. "Bilgeliğin sivri ucu, bilgeye yönelir: bilgelik doğaya karşı işlenmiş bir suçtur": böylesi korkunç cümleleri sesleniyor mitos bize: ama Helen şairi bir güneş ışını gibi, mitosun yüce ve korkunç Memnon heykeline<sup class="calibre3"><a href="Tragedyanin_Dogusu_split_007.html#footnote-100-35" id="footnote-100-35-backlink">[35]</a></sup> dokunuyor ve heykel ansızın şarkı söylemeye başlıyor – Sophokles'in ezgilerinde!</p>

    <p class="normal">Edilgenliğin zaferinin karşısına şimdi, Aiskhylos'un Prometheus'unun çevresini aydınlatan etkinlik zaferini koyuyorum. Burada bize düşünür Aiskhylos'un söylemek isteyip de, şair Aiskhylos'un benzetme tarzı bir imgeyle yalnızca sezdirdiği şeyi, genç Goethe, kendi Prometheus'unun cüretkâr sözlerinde ortaya koyabilmiştir:</p>

    <p class="indentmetin">"Burada oturuyorum, insanları biçimlendiriyorum</p>

    <p class="indentmetin">Kendi suretime göre,</p>

    <p class="indentmetin">Bana eşit olacak bir soy,</p>

    <p class="indentmetin">Acı çekecek, ağlayacak,</p>

    <p class="indentmetin">Haz duyacak ve sevinecek,</p>

    <p class="indentmetin">Ve seni dikkate almayacak,</p>

    <p class="indentmetin">Benim gibi!"<sup class="calibre3"><a href="Tragedyanin_Dogusu_split_007.html#footnote-100-36" id="footnote-100-36-backlink">[36]</a></sup></p>

    <p class="normal">İnsan, kendini titanlığa yükselterek, kültürünü savaşarak elde ediyor ve tanrıları kendisiyle ittifak yapmaya zorluyor, çünkü kendine özgü bilgeliğiyle, varoluşu da, sınırlarını da kendi ellerinde tutuyor. Ana fikri uyarınca asıl dinsizlik ilahisi olan bu Prometheus şiirinin en harika yanı, adalete yaptığı derin Aiskhylosçu seferidir: cesur "birey"in sonsuz acısı bir yanda, tanrıların zorda oluşu, hatta tanrıların batışının sezgisi diğer yanda: bu iki acı çekme dünyasının uzlaşmaya, metafizik olarak bir olmaya zorlayan gücü: tüm bunlar, tanrıların ve insanların üzerinde Moira'nın bengi adalet olarak hüküm sürdüğünü gören Aiskhylos'un dünya görüşünün odak noktasını ve ana ilkesini anımsatıyor güçlü bir biçimde. Aiskhylos'un Olympos dünyasını kendi adalet terazisinin kefesine yerleştirişindeki şaşırtıcı soğukkanlılıkta, ince duygulu Yunanlının gizemlerinin altında sarsılmaz sağlamlıkta bir metafizik düşünce temelinin bulunduğunu ve tüm kuşkulu arzularını Olymposlulara boşaltabildiğini anımsamalıyız. Özellikle Yunan sanatçısı, bu tanrılar söz konusu olduğunda karanlık bir karşılıklı bağımlılık duygusu hissediyordu: ve özellikle Aiskhylos'un Prometheus'unda bu duygu simgelenmiştir. Titan sanatçı, kendi başına insanlar yapabileceği ve Olympos tanrılarını en azından yok edebileceği yolunda güçlü bir inanç bulmuştur: ve bunu da, bedelini sonsuz acı çekerek ödemek zorunda kaldığı üstün bilgeliğiyle yapacaktır. Büyük dehanın, bedeli sonsuz acı çekerek bile çok az ödenecek olan görkemli "becerisi", sanatçının buruk gururu – budur Aiskhylos'un şiirinin içeriği ve ruhu; Sophokles ise Oidipus'unda, kutsal olanın zafer şarkısına doğaçlama bir giriş müziğiyle katılır. Ancak, Aiskhylos'un mitosa kazandırdığı bu yorumda da, mitostaki şaşırtıcı dehşet derinliği katedilmiş değildir: daha çok, sanatçının oluşum zevki, sanatsal yaratımın her türlü kötülük karşısında avutucu neşesi, hüznün kara gölü üzerinde yansıyan, ışıklı bir bulut ve gökyüzü imgesidir yalnızca. Prometheus söylencesi tüm Ari halklar topluluğunun başlangıçsal bir mülküdür ve onların melankolik-trajik olana ilişkin yeteneklerinin bir belgesidir; Ari varlık için bu mitosun, ilk-günah mitosunun Sami varlık için taşıdığı öneme benzer karakteristik bir önem taşıması, ve bu iki mitos arasında erkek ve kız kardeş arasındakine eşdeğer bir akrabalık derecesinin bulunması hiç de olasılıkdışı olmayabilir. Söz konusu Prometheus mitosunun önkoşulu, naif bir insanlığın yükselen her kültürün hakiki Palladion'u<sup class="calibre3"><a href="Tragedyanin_Dogusu_split_007.html#footnote-100-37" id="footnote-100-37-backlink">[37]</a></sup> olarak ateşe olağanüstü bir değer atfetmesidir: insanın ateş üzerinde özgürce tasarrufta bulunabilmesi ve onu yalnızca gökten gelen bir hediye aracılığıyla, yakıp tutuşturan yıldırım ya da ısıtan güneş yanığı olarak elde etmemiş olması, dalınç içindeki ilk-insana tanrısal doğaya karşı işlenmiş büyük bir suç, onun bir yağmalanışı olarak görünmüştü. Böylece, daha ilk felsefi problem, insan ile tanrı arasında üzüntü verici, çözülmez bir çelişki ortaya çıkarır ve bu çelişkiyi her kültürün giriş kapısına bir kaya bloku gibi yerleştirir, insanlık, yararlanabileceği en iyi ve en yüce şeye, büyük bir suç yoluyla ulaşır ve şimdi bunun sonuçlarına, yani hakarete uğramış göksel varlıkların asilce yükselmeye çalışan insan soyuna göndermek zorunda oldukları acılar ve kederler seline de katlanması gerekmektedir: büyük suça verdiği değer sayesinde, merakın, yalanlarla kandırmanın, baştan çıkarmanın, şehvetliliğin, kısacası bir dizi özellikle kadınsı duygulanımın kötülüğün kökeni olarak görüldüğü semitik ilk-günah mitosuna tuhaf bir biçimde aykırı düşen buruk bir düşünce. Ari düşüncesinin belirgin özelliği, Prometheus'un asıl erdeminin etkin günah olduğuna ilişkin yüce görüştür: bu görüşle aynı zamanda kötümser tragedyanın etik temeli, insanın kötülüğünün, ve üstelik hem insan suçunun hem de böylelikle neden olunan acının haklı çıkarılması olarak bulunmuştur. Şeylerin özündeki –dalınç içindeki Ari'nin, yokmuş gibi yorumlama eğiliminde olmadığı– kötülük, dünyanın yüreğindeki çelişki, kendini ona değişik dünyaların, örneğin bir tanrısal ve bir insansal dünyanın iç içe geçmişliği olarak açınlar: bu dünyalardan her biri tek başına haklıdır, ama diğerinin yanında birey olarak, bireyleşmesinin acısını çekmek zorundadır. Bireyden bütüne doğru kahramanca atılım yapmasında, bireyleşme efsununun dışına çıkma ve bizzat bir dünya varlığı olmayı isteme denemesinde, şeylerde gizli olan ilk-çelişkiyi kendinde yaşar; yani tanrıya karşı suç işler ve acı çeker. Böylece Ariler bu suçu erkek biçiminde, Samiler de ilk-günahı kadın olarak görmüşlerdir, yani ilk-suç erkek tarafından, ilk-günah da kadın tarafından işlenmiştir. Cadılar korosu da şöyle demektedir:</p>

    <p class="indentmetin">"Tam böyle anlamıyoruz biz bunu:</p>

    <p class="indentmetin">Kadın bin adım atarak yapar onu;</p>

    <p class="indentmetin">Ne kadar hızlı olsa da kadın,</p>

    <p class="indentmetin">Erkek bir sıçrayışta yapar onu."<sup class="calibre3"><a href="Tragedyanin_Dogusu_split_007.html#footnote-100-38" id="footnote-100-38-backlink">[38]</a></sup></p>

    <p class="normal">Prometheus söylencesinin en içteki çekirdeğini –yani titanca bir çaba gösteren bireye dayatılan suç işleme zorunluluğunu– anlayanın, aynı zamanda bu kötümser tasavvurun Apolloncu-olmayan yanını da duyumsaması gerekir; çünkü Apollon, tekil varlıkları tam da aralarına sınırlar koyarak ve kendini tanıma ve ılımlı olma buyruklarıyla, en kutsal dünya yasaları olarak hep yeniden bu sınırları anımsatarak sakinleştirmek ister. Ancak, bu Apolloncu eğilimde, böylelikle biçimin Mısır'daki gibi katılıkta ve soğuklukta donup kalmaması için, tek tek dalgalara yollarını ve alanlarını önceden gösterme çabasıyla tüm denizin deviniminin durmaması için, zaman zaman Dionysosçu olanın selleri Apolloncu "istenç"in, Helenliği içine tek taraflı hapsetmek istediği tüm küçük çemberleri yıkıp geçmiştir. Dionysosçu olanın ansızın yükselen seli, sonra bireylerin küçük dalga dağlarını sırtına alır, Prometheus'un kardeşi titan Atlas'ın dünyayı sırtına alışı gibi. Adeta tümü bireylerin Atlas'ı olma ve onları geniş omuzlarında yükseğe, daha da yükseğe, uzağa, daha da uzağa taşıma yollu bu titanca arzu, Prometheusçu olan ile Dionysosçu olanın ortak yönüdür. Aiskhylos'un Prometheus'u bu bakımdan Dionysosçu bir maskedir; öte yandan Aiskhylos daha önce sözü edilen adalet seferinde, Prometheus'un, baba tarafından Apollon'un, bireyleşmenin ve adalet sınırlarının tanrısının, kavrayışlı tanrının soyundan geldiğini ele vermektedir. Böylelikle, Aiskhylos'un Prometheus'unun ikili varlığı, hem Dionysosçu hem de Apolloncu doğası, kavramsal bir formüle sokularak şöyle dile getirilebilir: "Var olan her şey haklıdır ve haksızdır ve ikisinde de eşit ölçüde haklı kılınmıştır."</p>

    <p class="normal">Budur senin dünyan! Buna denir bir dünya!<sup class="calibre3"><a href="Tragedyanin_Dogusu_split_007.html#footnote-100-39" id="footnote-100-39-backlink">[39]</a></sup> –</p>

    <p class="ortayazi"><span class="idebold">10</span></p>

    <p class="normal">Yunan tragedyasının, en eski biçiminde yalnızca Dionysos'un acılarını konu edindiği ve uzun bir süre boyunca biricik sahne kahramanının Dionysos olduğu, çürütülemez bir geleneksel bilgidir. Ama Euripides'e gelinceye kadar, Dionysos'un trajik kahraman olmaya asla son vermediği, Yunan sahnesinin tüm ünlü figürlerinin, Prometheus'un, Oidipus'un vb. yalnızca başlangıçtaki kahraman Dionysos'un maskeleri oldukları da aynı kesinlikle öne sürülebilir. Tüm bu maskelerin ardında bir tanrı vardır ve söz konusu ünlü figürlerin şaşırılan tipik "idealliği"nin başlıca bir nedeni de budur. Birisi –kimdi bilmiyorum–, tüm bireylerin bireyler olarak komik olduklarını ve bundan dolayı trajik olmadıklarını öne sürmüştü<sup class="calibre3"><a href="Tragedyanin_Dogusu_split_007.html#footnote-100-40" id="footnote-100-40-backlink">[40]</a></sup> buradan, Yunanlıların tragedya sahnesinde genel olarak bireylere tahammül edemedikleri sonucu çıkarılabilir. Pratikte böyle duyumsamış görünüyorlar: Platon'un genel olarak "ide"yi "idol"den, Helen varlığının derinliklerinde temellenmiş olan suretten ayrı tutması ve değerini küçümsemesi gibi. Ne ki, Platon'un terminolojisini kullanacak olsaydık, Helen sahnesindeki trajik figürlerden şöyle söz etmemiz gerekirdi: sahiden gerçek bir Dionysos, bir figürler çoğulluğu içinde, savaşan bir kahraman maskesiyle ve adeta bireysel istencin ağına dolanmış olarak görünür. Görünen tanrı, şimdiki konuşması ve eylemiyle, yolunu şaşırmış, çabalayıp duran, acı çeken bir bireyi andırır: ve onun böyle epik bir kesinlik ve netlikle görünmesi, koroya Dionysosçu durumunu bu benzetme türünden imgeyle yorumlayan düş yorumcusu Apollon'un marifetidir. Oysa hakikatte bu kahraman, gizemlerin acı çeken Dionysos'udur, olağanüstü güzellikteki mitlerin, bir erkek çocukken titanlar tarafından parçalanışını ve bu durumda kendisine Zagreus<sup class="calibre3"><a href="Tragedyanin_Dogusu_split_007.html#footnote-100-41" id="footnote-100-41-backlink">[41]</a></sup> olarak tapınıldığını anlattıkları, bireyleşmenin acılarını kendinde deneyimleyen tanrıdır: burada, bu parçalanmanın, asıl Dionysosçu acının, tıpkı havaya, suya, toprağa ve ateşe dönüşmek gibi olduğu, yani bireyleşme durumunu tüm acıların kaynağı ve ilk-nedeni olarak, kendi başına aşağılanması gereken bir şey olarak görmemiz gerektiği ima edilir. Bu Dionysos'un gülümseyişinden Olympos tanrıları, gözyaşlarından da insanlar oluşmuştur; Dionysos, parçalanmış tanrı olarak varoluşunda, gaddarca yabanıllaşmış bir daymonun ve yumuşak, iyi huylu bir hükümdarın ikili doğasına sahiptir. Ayine katılanın umudu ise, Dionysos'un, şimdi bireyleşmenin sonu olduğunu önseziyle kavradığımız bir yeniden doğuşuydu: bu doğan üçüncü Dionysos'ta ayine katılanların uğultulu sevinç şarkıları çınlıyordu. Ve yalnızca bu umutta, parçalanan, bireylere ayrılan dünyanın yüzünü görmekten duyulan sevincin pırıltısı vardır: mitosun, sonsuz bir üzüntüye kapılmış Demeter'in kendisine Dionysos'u bir kez daha doğurabileceği söylendiğinde yeniden sevinmesini anlatması gibi. Yukarıda belirtilen görüşlerde, melankolik ve kötümser bir dünya görüşünün ve aynı zamanda bununla birlikte tragedyanın gizemler öğretisinin tüm bileşenlerini bir araya getirdik: var olan her şeyin birliğine ilişkin temel bilgi, bireyleşmenin kötülüğün ilk-nedeni olarak görülmesi, bireyleşme efsununun bozulacağına yönelik sevinçli umut olarak, yeniden kurulmuş bir birliğin sezgisi olarak sanat. –</p>

    <p class="normal">Homeros'un destanının Olymposçu kültürün şiiri olduğuna, bu kültürün onunla titan savaşının dehşetleri hakkındaki kendi zafer şarkısını söylediğine değinmiştik. Şimdi, trajik şiirin aşırı güçlü etkisi altında, Homeros'un mitleri yeniden doğuruluyor ve bu metempsykhosis'te<sup class="calibre3"><a href="Tragedyanin_Dogusu_split_007.html#footnote-100-42" id="footnote-100-42-backlink">[42]</a></sup> Olymposçu kültürün de bu arada daha derin bir dünya görüşü tarafından yenildiğini gösteriyorlar. İnatçı titan Prometheus, Olympos'taki işkencecisine, kendisiyle tam zamanında ittifak yapmazsa, iktidarının büyük bir tehlikeyle karşı karşıya kalacağını bildirmiştir. Aiskhylos'ta, korkuya kapılmış, sonunun geleceğinden endişelenen Zeus'un titanla ittifak yaptığını öğreniyoruz. Böylelikle, daha önceki titanlar çağı, daha sonra yeniden Tartaros'tan gün ışığına çıkartılmıştır. Yabanıl ve çıplak doğanın felsefesi, Homeros'un dünyasının, önünden dans edip geçen mitlerine, hakikatin gizlenmemiş yüz ifadesiyle bakar: mitler bu tanrıçanın yıldırım gibi gözünün önünde sararıp solmakta, tir tir titremektedirler – ta ki o, Dionysosçu sanatçının güçlü yumruğunu yeni tanrının hizmetine girmeye zorlayıncaya dek. Dionysosçu hakikat, tüm mitos alanını kendi bilgilerinin simgeleri olarak devralır ve bunları kısmen kamusal tragedya kültünde, kısmen de dramatik gizem şenliklerinin gizli ayinlerinde, ama her zaman eski mitsel örtüleri altında dile getirir. Prometheus'u akbabalarından kurtaran ve mitosu Dionysosçu bilgeliğin at arabasına dönüştüren bu güç hangi güçtü? Bu, müziğin Heraklesvari gücüdür: tragedyada en üst görünüşüne varmış, mitosu yeni bir melankolik anlamlılıkla yorumlamayı bilmiştir; bunun müziğin en güçlü yetisi olduğunu daha önce zaten karakterize etmiştik. Çünkü yavaş yavaş, sözümona tarihsel bir gerçekliğin dar alanına sürünerek girmek ve daha sonra, ileride herhangi bir tarihte, bir defalık eşsiz bir olgu olarak tarihsel taleplerle ele alınmak her mitosun yazgısıdır: Yunanlılar zaten çoktandır, tüm mitsel gençlik düşlerine, basiretlilik ve keyfilikle tarihsel-pragmatik bir gençlik tarihi damgası vurmaya koyulmuşlardı. Çünkü, dinlerin ölmeye yüz tutmasının tarzıdır bu: bir dinin mitsel varsayımlarının softa bir dogmatizmin katı, akılcı gözleriyle, tarihsel olayların bitmiş bir toplamı olarak sistematize edilmesi ve mitlerin inandırıcılığının ürkek bir biçimde savunmaya başlanması, ama onların doğallıkla yaşamaya ve çoğalmaya her türlü devam edişlerine karşı konulması, yani mitos duygusunun ölüp onun yerine dinin tarihsel temeller üzerindeki iddiasının geçmesi. Bu ölmeye yüz tutmuş mitosu şimdi, Dionysosçu müziğin yeni doğmuş dehası sahiplendi: ve onun ellerinde mitos bir kez daha, daha önce göstermediği renklerle, metafizik bir dünyanın özlemli sezgisini uyandıran bir kokuyla çiçek açtı. Bu son parıldayışından sonra çöktü, yaprakları soldu, ve çok geçmeden Antikçağ'ın alaycı Lukianosları, tüm rüzgârların taşıdığı, rengi solmuş ve kurumuş çiçekleri kaptılar. Tragedya aracılığıyla mitos, en derin içeriğini, en anlamlı biçimini kazanır; bir kez daha doğrulur, yaralı bir kahraman gibi, ve tüm güç fazlalığı, ölmekte olanın bilgelik dolu dinginliğiyle birlikte, gözlerindeki son bir güçlü ışıltıda yanar.</p>

    <p class="normal">Neydi istediğin, bre Euripides, bu ölüm döşeğindekine bir kez daha angaryalar yüklemeye çalışırken? Senin zorba ellerinde öldü o: ve şimdi, eski şatafatı Herakles'in maymunu gibi yalnızca süslenmek için kullanmasını bilen, taklit edilmiş, maskelenmiş bir mitosa gerek duydun. Ve mitos nasıl sende öldüyse, müziğin dehası da sende öldü: hırslı müdahalenle, müziğin tüm bahçelerini yağmalamak istediğinde, onu da taklit edilmiş, maskelenmiş bir müzik haline soktun. Ve Dionysos'u terk ettiğin için, Apollon da seni terk etti; onların kampındaki tüm tutkuları yerinden kaçır ve onları kendi çemberine sürgün et; kahramanlarının konuşmaları için sofist bir diyalektiği sivrilt ve törpüle kendine – senin kahramanlarının da yalnızca taklit edilmiş, maskelenmiş tutkuları var ve yalnızca taklit edilmiş, maskelenmiş sözler söylüyorlar.</p>

    <p class="ortayazi"><span class="idebold">11</span></p>

    <p class="normal">Yunan tragedyası, daha eski tüm kardeş sanat türlerinden farklı bir biçimde yok olmuştur: çözülmez bir çatışmanın sonunda intihar ederek, yani trajik bir tarzda ölmüştür; diğerlerinin tümü ise ileri yaşlarında en güzel ve en dingin ölümle yummuşlardır gözlerini. Ardında güzel bir döl bırakıp ağrı sızı çekmeden yaşama veda etmek mutlu bir doğal duruma yakışıyorsa, daha önceki sanat türlerinin sona erişi böyle mutlu bir doğal durumu gösterir: yavaş yavaş gözden yitiyorlar, ve kapanmakta olan gözlerinin önünde daha güzel yeni dölleri duruyor ve cesur bir tavırla, sabırsızca başını öne uzatıyor. Buna karşılık, Yunan tragedyasının ölümüyle birlikte, her yerde derinden duyumsanan olağanüstü büyük bir boşluk doğmuştur; Tiberius zamanında Yunan gemicilerinin "büyük Pan öldü" diye sarsıcı bir çığlık duymaları gibi<sup class="calibre3"><a href="Tragedyanin_Dogusu_split_007.html#footnote-100-43" id="footnote-100-43-backlink">[43]</a></sup> şimdi de Helen dünyası üzerinde acılı bir yakınma gibi çınlamıştı şu çığlık: "Tragedya öldü! Şiir sanatı da onunla birlikte yitip gitti! Defolun gidin siz de, sararıp solmuş, bir deri bir kemik kalmış taklitçiler! Gidin Hades'in dibine, gidin de doya doya yiyin orada, eski ustanın kırıntılarını!"</p>

    <p class="normal">Sonra tragedyaya öncüsü ve ustası olarak saygı duyan yeni bir sanat türü boy verdiğinde, dehşete kapılarak görüldü ki, annesinin çizgilerini, ama onun ölümle giriştiği uzun savaşım sırasındaki çizgilerini taşıyordu. Tragedyanın ölümle bu savaşımını Euripides vermişti: söz konusu yeni sanat türü ise yeni Attika komedyası olarak bilinir. Onda, tragedyanın yozlaşmış biçimi yaşamaya devam etmiştir, son derece meşakkatli ve şiddetli ölümünün bir anıtı olarak.</p>

    <p class="normal">Bu bağlamda, yeni komedya yazarlarının Euripides'e duydukları tutkulu eğilim anlaşılırdır; öyle ki, Philemon'un<sup class="calibre3"><a href="Tragedyanin_Dogusu_split_007.html#footnote-100-44" id="footnote-100-44-backlink">[44]</a></sup> sırf Euripides'i yeraltı dünyasında ziyaret edebilmek için hemen asılmak isteyişi hiç de tuhaf değildir: bir de merhumun hâlâ aklının başında olduğundan emin olabilseydi. Euripides'in, Menandros<sup class="calibre3"><a href="Tragedyanin_Dogusu_split_007.html#footnote-100-45" id="footnote-100-45-backlink">[45]</a></sup> ve Philemon'la ortak yönünün ne olduğunu ve onlar için neyin bu denli heyecan verici bir örnek oluşturduğunu, çok kısaca ve kesin bir şey söyleme iddiası taşımadan belirtmek istersek: seyircinin Euripides tarafından sahneye taşındığını söylememiz yeterli olur. Euripides'ten önceki, Prometheus tragedyacılarının, kahramanlarını hangi malzemeden yoğurduklarını ve gerçekliğin sadık bir maskesini sahneye taşıma niyetinden ne kadar uzak olduklarını bilen bir kimse, Euripides'in bundan tamamen farklılaşan eğilimini de anlayacaktır. Gündelik yaşamdaki insan, Euripides aracılığıyla seyirci sıralarından sahneye atlamıştı; daha önce yalnızca büyük ve cesur özelliklerin dile geldiği ayna, şimdi doğanın akim kalmış çizgilerini de titizlikle yansıtan o özenli sadakati göstermekteydi. Eski sanatın tipik bir Helen'i olan Odysseus, şimdi yeni yazarların ellerinde, bundan böyle iyi huylu-açıkgöz ev kölesi olarak dramatik ilginin odak noktasında duran Graeculus figürüne denk düşüyordu. Euripides'in, Aristophanes'in "Kurbağalar"ında kazanç hanesine yazdığı, Aristophanes'in trajik sanatı kocakarı ilaçlarıyla tantanalı şişmanlığından kurtarmış oluşunun izleri, özellikle Euripides'in trajik kahramanlarında bulunabilir. Esas olarak seyirci şimdi Euripides'in sahnesinde kendi dublörünü görüp işitiyor ve onun bu kadar iyi konuşmayı bilmesine seviniyordu. Ama seyirci bu sevinçle yetinmedi: Euripides'ten konuşmayı öğrendi; ve Euripides, Aiskhylos'la rekabetinde bile övündü bu durumla: halkın şimdi kendisi sayesinde nasıl sanatsal bir biçimde ve en kurnaz safsatalarla, gözlemlenmeyi, pazarlık yapmayı ve sonuçlar çıkarmayı öğrenmiş olmasıyla. Euripides halkın dilindeki bu ani değişiklikle, yeni komedyayı olanaklı kılmıştır. Çünkü bundan böyle, gündelik yaşamın sahnede kendini nasıl ve hangi cümlelerle temsil edebileceği bir sır değildi artık. O zamana dek dilin karakterini tragedyada yarı tanrının, komedyada da sarhoş satirin ya da yarı insanın belirlemiş olmasından sonra, şimdi sözü Euripides'in tüm politik umutlarını bağladığı kentli burjuva sıradanlığı alıyordu. Böylece Aristophanesçi Euripides herkesin hakkında bir yargıda bulunabileceği genel, çok bildik, gündelik yaşamı ve uğraşları nasıl serimlediğini kendisiyle övünmek için vurgular; Euripides'e göre, şimdi bütün kitle felsefe yapıyorsa, görülmedik bir uyanıklıkla malı ve mülkü yönetiyorsa ve davalarını yürütüyorsa, bu, kendisinin bir hizmetidir ve kendisi tarafından halka aşılanan bilgeliğin bir başarısıdır.</p>

    <p class="normal">Böylesine hazırlanmış ve aydınlatılmış bir kitle şimdi, Euripides'in bir anlamda koro öğretmenliğini yaptığı yeni komedyaya yönelebilirdi; ancak şimdi de koronun seyirciye alıştırılması gerekiyordu. Koro Euripidesçi makamdan şarkı söylemeye alıştığı sürece, satranca benzeyen yeni tiyatro türü, yeni komedya, sürekli kurnazlık ve sinsilik zaferleriyle yükselmiştir. Ancak Euripides –koro öğretmeni– durmaksızın övülmüştür: trajik yazarların da tragedya gibi ölüp gittiklerini bilmiyor olsalardı, Euripides'ten daha da fazla şey öğrenebilmek için kendilerini öldürürlerdi. Ne var ki, Helen insanı onunla birlikte, ölümsüz olduğu inancından vazgeçti, ideal bir geçmişe duyulan inançtan değil, ideal bir geleceğe duyulan inançtan da vazgeçti. Ünlü mezar yazıtındaki<sup class="calibre3"><a href="Tragedyanin_Dogusu_split_007.html#footnote-100-46" id="footnote-100-46-backlink">[46]</a></sup> "bir ihtiyar olarak dikkatsiz ve huysuz" sözü, ihtiyar Helenlik için de geçerlidir. Yaşanan an, espri, dikkatsizlik, anlık ruh hali Helenliğin en büyük tanrılarıdır; beşinci tabaka, köleler tabakası, şimdi en azından zihniyetiyle iktidardadır; şimdi hâlâ bir "Yunan neşesi"nden söz edilecekse, bu, herhangi bir sorumluluk üstlenmeyi, büyük bir şeye ulaşmak için çaba göstermeyi, geçmişteki ya da gelecekteki bir şeye şimdiki zamandakilerden daha çok değer vermeyi bilmeyen kölelerin neşesidir. Hıristiyanlığın, ilk dört yüzyılındaki ince duygulu ve müthiş doğalarını bu kadar öfkelendiren işte bu "Yunan neşesi" görüntüsüydü: tehlikeden ve dehşetten bu kadınsı kaçış, en rahat hazzı tatmakla bu korkakça yetiniş, onların gözüne yalnızca aşağılık değil, aynı zamanda asıl Hıristiyan düşmanı zihniyet olarak da görünmüştü. Yunan Antikçağı'na ilişkin yüzyıllar boyunca süren görüşün adeta alt edilemez bir dayanıklılıkla, söz konusu soluk kırmızı neşe rengini korumasını da bu Hıristiyanların etkisine bağlamak gerekir – sanki tragedyanın doğuşuyla, gizemleriyle, Pythagoras'ı ve Herakleitos'uyla bir altıncı yüzyıl hiç var olmamış gibi; sanki bu büyük dönemin sanat yapıtları hiç yokmuşlar gibi; oysa bunlar –her biri kendi başına– böyle ihtiyar ve köle ruhlu bir var olma zevki ve neşesi zeminiyle kesinlikle açıklanamazlar ve varoluş temelleri olarak tamamen başka bir dünya görüşüne işaret etmektedirler.</p>

    <p class="normal">Son olarak, Euripides'in seyirciye gerçekten drama hakkında bir yargıda bulunma yetisini kazandırabilmek için, onu sahneye taşıdığı öne sürüldüğünde, sanki daha önceki trajik sanat seyirciyle arasındaki bir eşitsizlikten kurtulamamış gibi bir izlenim doğuyor: ve Euripides'in, sanat yapıtı ile seyirci kitlesi arasında buna uygun bir ilişki kurma radikal eğilimini, Sophokles'e göre bir ilerleme olarak övesi geliyor insanın. Ne var ki "seyirci kitlesi" yalnızca bir sözcüktür ve kesinlikle türdeş ve kendi içinde tutarlı bir büyüklük değildir. Sanatçının neden, gücünü yalnızca sayısından alan bir kuvvete uyum sağlamak gibi bir yükümlülüğü olsun ki? Ve sanatçı, yeteneğine ve niyetlerine göre, bu seyircilerin her birinden üstün olduğunu duyumsuyorsa, nasıl olur da kendisinden aşağıda yer alan tüm bu kapasitelerin ortak anlatımına, görece olarak en üst yetenekteki tek bir seyircinin sözlerinden daha çok saygı duyabilir? Hakikatte hiçbir Yunan sanatçısı bir yaşam boyunca Euripides'ten daha büyük bir cüretkârlık ve kendini beğenmişlikle davranmamıştır kendi seyirci kitlesine: o Euripides ki, seyirci kitlesi ayaklarına kapandığında bile, yüce bir dikkafalılıkla kendi eğilimini, kitle üzerinde zafer kazandığı o eğilimi, açıkça onların yüzüne karşı söylemişti. Bu deha, seyirci kitlesinin Pandaymonyum'u<sup class="calibre3"><a href="Tragedyanin_Dogusu_split_007.html#footnote-100-47" id="footnote-100-47-backlink">[47]</a></sup> karşısında en küçük bir korku bile duysaydı, başarısızlıklarının darbeleri altında, kariyerinin yarısına varmadan çökerdi. Bu düşünüşte, Euripides'in seyirciyi, onu gerçekten yargıya varabilir kılmak için sahneye taşıdığı yolundaki anlatımımızın yalnızca geçici bir anlatım olduğunu ve onun eğilimine ilişkin daha derin bir anlamaya varmamız gerektiğini görüyoruz. Bunun tersine, Aiskhylos'un ve Sophokles'in, yaşamları boyunca, hatta yaşamlarını çok aşan bir süre içinde, halkın beğenisini tamamen kazandıkları; Euripides'in bu öncüllerinde sanat yapıtı ile izleyici arasında bir eşitsizliğin kesinlikle sözü edilemeyeceği de herkesçe bilinmektedir. Bol yetenekli ve durmaksızın üretim yapma dürtüsü içindeki bu sanatçıyı, üzerinde en büyük şair ismi güneşinin ve Helen beğenisinin bulutsuz gökyüzünün ışıldadığı bu yoldan uzaklaşmaya şiddetle iten neydi? Nasıl bir seyirciyi düşünme tuhaflığıydı ki bu, onu seyirciyle karşı karşıya getirmişti? Nasıl olmuştu da seyircisine duyduğu büyük saygıdan ötürü – seyircisini hiçe saymıştı?</p>

    <p class="normal">Euripides bir şair olarak elbette kitlenin üstünde –yukarıda, verilen bilmecenin çözümü budur– olduğunu duyumsuyordu, ama iki seyircisinden üstün değildi: kitleyi sahneye taşımıştı, söz konusu iki seyirciye ise, tüm sanatının yargıda bulunma yetisine sahip biricik yargıcı ve ustası olarak saygı duyuyordu: onların yön göstermelerini ve uyarılarını dikkate alarak, şimdiye dek seyirci sıralarında görünmez bir koro olarak her şenlik gösteriminde kendini ayarlayan tüm bir duyumsamalar, tutkular ve deneyimler dünyasını, sahne kahramanlarının ruhlarına aktardı; bu yeni karakterlere yeni bir söz ve yeni bir ses arayarak, onların taleplerine boyun eğdi. Seyirci kitlesinin mahkemesinde bir kez daha mahkûm edildiğini gördüğünde, kendi yaratımı hakkındaki geçerli yargıç hükümlerini ve de zafer vaat eden yüreklendirmeyi yalnızca bu iki seyircinin sesinden duydu.</p>

    <p class="normal">Bu iki seyirciden bir tanesi – bizzat Euripides'tir, şair olarak değil, düşünür olarak Euripides. Onun hakkında, eleştirel yeteneğinin olağandışı bolluğunun, tıpkı Lessing'de olduğu gibi, üretken bir sanatsal yan dürtüyü doğurmamış olsa da, sürekli döllediği söylenebilir. Euripides, bu yetenekle, eleştirel düşüncesinin tüm berraklığı ve çevikliğiyle tiyatroda oturmuş ve büyük öncüllerinin ustalık yapıtlarını, tıpkı kararmış tablolar gibi, hat hat, çizgi çizgi yeniden tanımak için çabalamıştı. Ve işte burada karşısına çıktı, Aiskhylos tragedyasının derin sırlarına vakıf olanlar için hiç de beklenmedik sayılmayacak şey: her hatta ve her çizgide eşi benzeri görülmedik bir şeyi, arka planın aldatıcı bir belirlenmişliğini ve aynı zamanda gizemli bir derinliğini, evet, sonsuzluğunu anladı. En net figürün bile ardında belirsiz olana, aydınlatılamaz olana işaret ediyor görünen bir kuyruklu yıldız şeridi vardı hâlâ. Aynı muğlâklık dramanın yapısı, özellikle koronun anlamı üzerinde de vardı. Ve etik sorunların çözülüş biçimini nasıl da kuşkulu bulmuştu! Mitlerin ele alınışı nasıl da tartışmalıydı! Mutluluğun ve mutsuzluğun dağıtılışı nasıl da eşitsizdi! Eski tragedyanın dilinde bile birçok şey itici, en azından bilmecemsi geliyordu ona; özellikle, basit ilişkiler açısından çok fazla tantana, karakterlerin yalınlığı açısından çok fazla mecaz ve kepazelik buluyordu. Böyle huzursuzca düşünüp durarak oturdu tiyatroda, ve o, seyirci Euripides, büyük öncüllerini anlamadığını itiraf etti kendine. Ancak, anlama yetisini her türlü tat almanın ve yaratmanın asıl kökü olarak kabul ettiğine göre, kendisi gibi düşünen ve yine bu akıl almazlığı kendine itiraf eden bir kimse var mı, diye sorması ve etrafına bakınması gerekmişti. Oysa, aralarında en iyi bireylerin de bulunduğu çoğu kimse, yalnızca kuşkuyla gülümsemişti ona; ama büyük ustalar hakkındaki endişe ve itirazlarının yine de haklı olduğunu kimse açıklayamamıştı ona. Ve bu eziyet verici durumdayken, tragedyayı anlamayan ve bu yüzden ona saygı duymayan öteki seyirciyi buldu. Onunla ittifak yaparak, bir başına kalmışlığından çıkıp, Aiskhylos'un ve Sophokles'in sanat yapıtlarına karşı korkunç bir savaş başlatmaya cesaret edebilirdi – polemik yazılarıyla değil, tragedya hakkındaki kendi düşüncesini geleneksel olanın karşısına çıkaran bir drama yazarı olarak. –</p>

    <p class="ortayazi"><span class="idebold">12</span></p>

    <p class="normal">Bu öteki seyirciyi adıyla anmadan önce, burada bir anlığına duralım ve daha önce betimlediğimiz, Aiskhylos tragedyasının özündeki ikirciklilik ve akıl almazlık izlenimini kendi belleğimize geri çağıralım. Söz konusu tragedyanın korosu ve trajik kahramanları karşısındaki yabancılaşmamızı, kendi alışkanlıklarımızla bu ikisi arasında, tıpkı gelenekle olduğu kadar az bir uyum kurabildiğimizi düşünelim – ta ki bu ikilinin Yunan tragedyasının kökeni ve özü olduğunu, iç içe geçmiş iki sanat dürtüsünün, Apolloncu ve Dionysosçu olanın anlatımı olduğunu keşfedinceye kadar.</p>

    <p class="normal">Bu başlangıçsal ve her şeye gücü yeten Dionysosçu unsuru tragedyadan çıkarıp atmak ve tragedyayı arı ve yeni bir biçimde, Dionysosçu olmayan sanat, töre ve dünya görüşü üzerinde kurmak – işte buydu, Euripides'in şimdi gün gibi açık bir biçimde karşımıza çıkan eğilimi.</p>

    <p class="normal">Euripides, yaşamının sonuna doğru, bu eğilimin değerini ve önemini bir mitosun içinde çağdaşlarına çok vurgulu bir biçimde sundu. Dionysosçu olanın yaşama hakkı var mıydı? Helen toprağından şiddet kullanılarak sökülüp atılması gerekmez miydi? Elbette gerekirdi, diyor bize yazar, yeter ki mümkün olabilseydi: ama tanrı Dionysos çok güçlü; en akıllı karşıtı bile –"Bakkhalar"daki<sup class="calibre3"><a href="Tragedyanin_Dogusu_split_007.html#footnote-100-48" id="footnote-100-48-backlink">[48]</a></sup> Pentheus gibi– hiç tahmin edilmeyen bir biçimde, Dionysos tarafından büyülenir ve daha sonra bu büyülenmişlikle, kendi felaketine koşar, iki yaşlının, Kadmos ve Teireisas'ın yargısı, yaşlı şairin de yargısıymış gibi görünüyor: en akıllı bireylerin düşünmesi o eski halk geleneklerini, sonsuzca yaygınlaşan, Dionysos'a tapınmayı yıkmaz; dahası, böyle mucizevi güçlere hiç olmazsa diplomatik özenle bir ilgi gösterilmelidir: ama bu sırada, tanrının böyle gevşek bir ilgiden rahatsız olması ve diplomatları –örneğimizde Kadmos'u– sonunda bir ejdere dönüştürmesi hâlâ mümkündür. Bunları bize, kahramanca bir güçle uzun bir yaşam boyunca Dionysos'a karşı çıkmış bir yazar söylemektedir – yaşamın sonunda da rakibini taçlandırmış ve kariyerine bir intiharla son vermiştir, başı dönen ve sırf artık dayanılmaz hale gelen korkunç baş dönmesine bir son verebilmek için kuleden atlayan biri gibi. Bu tragedya, Euripides'in eğiliminin uygulanabilirliğine karşı bir protestodur; ah, ve bu eğilim halihazırda uygulanmıştır! Mucizevi olan gerçekleşmiştir. Yazar vazgeçtiği anda, eğilimi zaten galip gelmişti. Dionysos zaten tragedya sahnesinden kovulmuştu, hem de Euripides aracılığıyla konuşan daymonik bir güç tarafından. Euripides de, bir anlamda yalnızca bir maskeydi. Onun ağzından konuşan tanrı, Dionysos değildi, Apollon da değildi, tamamen yeni doğmuş bir daymondu: adı Sokrates'ti: Budur yeni karşıtlık: Dionysosçu olan ve Sokratesçi olan; ve Yunan tragedyasının sanat yapıtı, bu karşıtlık yüzünden yok olmuştur. Euripides şimdi isterse bizi vazgeçişiyle avutmaya çalışsın, başaramayacaktır bunu: en görkemli tapınak bir harabeye dönüşmüştür; yıkan kişinin yakınmaları ve bunun tüm tapınakların arasında en güçlü olduğunu itiraf etmesi ne işimize yarar? Euripides'in kendisinin de, tüm zamanların sanat yargıçları tarafından, ceza olarak bir ejdere dönüştürülmüş olması – bu berbat telafi, kimi tatmin edebilir?</p>

    <p class="normal">Şimdi, Euripides'in, Aiskhylosçu tragedyayla savaştığı ve onu yendiği şu Sokratesçi eğilime yakından bir bakalım.</p>

    <p class="normal">Nasıl bir hedefi olabilirdi ki –diye sormamız gerekir–, Euripides'in dramayı yalnızca Dionysosçu olmayan üzerine kurma, uygulanışında en üst idealliğe sahip olma niyetinin? Drama müziğin karnından, Dionysosçu olanın o gizemli ikili ışığında doğurulmuş olmayacaksa, başka hangi drama biçimi kalıyordu geriye? Dramatize edilmiş destan kalıyordu bir tek: bu Apolloncu sanat alanında ise, elbette trajik etkiye ulaşılamazdı. Burada önemli olan, serimlenen olayların içeriği değildir: Goethe'nin, yansıtılmış "Nausikaa"sında<sup class="calibre3"><a href="Tragedyanin_Dogusu_split_007.html#footnote-100-49" id="footnote-100-49-backlink">[49]</a></sup> bu pastoral varlığın –beşinci sahneyi doldurması gereken– intiharını trajik olarak etkileyici kılmasının olanaksız olduğunu öne sürüyorum; Epik-Apolloncu olanın gücü o denli olağanüstüdür ki, en korkunç şeyleri bile görünüşten ve görünüş yoluyla kurtuluştan aldığı zevkle, gözlerimizin önünde büyüler. Dramatize edilmiş destanın yazarı da, epik halk ozanı gibi kendi imgeleriyle tamamen kaynaşamaz: o hâlâ sakin bir devinimsizlik içinde, açılmış gözlerle bakan, önündeki imgeleri gören bir dalınçtır. Bu dramatize edilmiş destandaki oyuncu en derin temelinde hâlâ bir halk ozanı olarak kalır; içsel düş görmesinin kutsal halesi hâlâ tüm eylemlerinin üstünde durur; bu yüzden asla tam bir oyuncu olmamıştır.</p>

    <p class="normal">Peki Apolloncu dramanın bu idealinin karşısında, Euripides'in oyunun konumu nedir? Eski çağın vakur halk ozanı karşısında, Platon'un "İon"unda varlığını şöyle betimleyen genç destancının konumu gibidir: "Hazin bir şeyler söylediğimde, gözlerim yaşlarla doluyor; söylediklerim korkunç ve dehşetli ise, başımdaki saçlar korkudan dimdik oluyor ve yüreğime çarpıntı geliyor." Burada artık görünüşün içinde o epik yitip gidişten, tam da en üst etkinliğinde, tamamen görünüş ve görünüşten alınan haz olan hakiki oyuncunun duygusuz serinkanlılığından eser yok. Euripides yüreği çarpan, saçları dimdik olan oyuncudur; Sokratesçi bir düşünür olarak planı tasarlar, tutkulu bir oyuncu olarak da uygular. Ne tasarlarken ne de uygularken arı bir sanatçıdır. Böylelikle Euripides'in draması hem soğuk hem de ateş gibi sıcak bir şeydir; donmaya da tutuşmaya da aynı ölçüde yatkındır; destanın Apolloncu etkisine ulaşması olanaksızdır, öte yandan Dionysosçu unsurlardan olabildiğince kopmuştur, ve şimdi etkili olabilmek için, artık biricik sanat dürtülerinin, Apolloncu ve Dionysosçu olanın içinde yer alamayacak yeni uyarıcılara gereksinmektedir. Bu uyarıcılar –Apolloncu görüşlerin yerine– soğuk paradoks düşünceler ve –Dionysosçu cezbelenmelerin yerine– ateşli duygulanımlardır; üstelik gerçekçi bir biçimde taklit edilmiş, kesinlikle sanatın eterine daldırılmamış düşünceler ve duygulanımlar.</p>

    <p class="normal">Buna göre, Euripides'in dramayı yalnızca Apolloncu unsur üzerinde temellendirmeyi kesinlikle başaramadığına, daha çok, onun Dionysosçu olmayan eğiliminin, sanatsal olmayan, natüralist bir şaşkınlığa dönüştüğüne ilişkin o kadar çok şey öğrendik ki, şimdi estetik Sokratesçiliğin özüne daha yakınlaşabiliriz; bunun en başta gelen yasası yaklaşık olarak şöyledir: "Her şeyin güzel olması için, akla uygun olması gerekir"; bu ilke de Sokrates'in "yalnızca bilen kişi erdemlidir" ilkesiyle paralellik içindedir. Euripides, elinde bu yasayla, tüm tekil unsurları, dili, karakterleri, dramatik yapıyı, koro müziğini ölçtü ve onları bu ilkeye göre düzeltti. Sophokles'in tragedyasıyla karşılaştırıldığında, Euripides'in tragedyasında edebi eksiklik ve gerileme olarak saydığımız ne varsa, çoğunlukla bu nüfuz edici eleştirel sürecin, o pervasız akıllılığın ürünüdür. Euripides'in prologu bizim için söz konusu rasyonalist yöntemin üretkenliğinin örneğini oluşturabilir. Bizim sahne tekniğimize, Euripides'in dramasındaki prolog kadar ters düşen bir şey olamaz. Oyunun girişinde tek başına sahneye çıkan bir kişi, kim olduğunu, eylemden öncesini, şimdiye kadar neler olup bittiğini, oyunun akışı içerisinde neler olup biteceğini anlatır; modern bir tiyatro yazarı bunu, gerilim etmeni üzerinde bile bile yapılan ve bağışlanamayacak bir ihmalkârlık olarak tanımlayacaktır. Nelerin olup biteceği bilinmektedir işte; bunların gerçekten olup bitmesini kim beklemek ister? – Burada bir kehanet düşüyle, daha sonra ortaya çıkacak bir gerçeklik arasındaki heyecan verici ilişki hiçbir biçimde gerçekleşiyor değildir ki! Euripides bambaşka düşünmüştü bunun üzerinde. Tragedyanın etkisi asla epik gerilime, şimdi ve bundan sonra nelerin olup biteceğinin çekici belirsizliğine dayanmıyordu: daha çok, baş kahramanın tutkusunun ve diyalektiğinin, geniş ve güçlü bir ırmak halinde kabardığı o büyük retorik-lirik sahnelere dayanıyordu. Her şey eyleme değil, duyguya hazırlıyordu: ve duyguya hazırlamayan ne varsa, aşağılık olduğu kabul edilirdi. Böylesi sahnelere kendini zevkle vermeyi en çok zorlaştıran şey ise, dinleyicide eksik olan bir organ, ön öykünün dokusundaki bir boşluktur; dinleyici şu ya da bu kişinin ne önem taşıdığını, eğilimlerin ve niyetlerin şu ya da bu çatışmasının ön koşullarının ne olduğunu hesaplamak zorunda olduğu sürece, baş kişilerin acılarının ve edimlerinin içine tamamen dalması, soluğu kesilircesine onlarla birlikte acı çekip birlikte korkması henüz mümkün değildir. Aiskhylos-Sophokles tragedyası, seyircinin anlaması için gerekli ipuçlarını ilk sahnelerde bir ölçüde tesadüfen eline vermişti: zorunlu biçimsel olanı adeta maskeleyen ve rastlantısalmış gibi gösteren o ince sanatçılığın korunduğu bir yöndü bu. Ne de olsa Euripides, ilk sahnelerde seyircinin, ön öykünün aritmetik ödevini çözmek için tuhaf bir huzursuzluk içinde olduğunu, bu yüzden serimin şiirsel güzelliklerini ve duyguyu kaçırdığını fark ettiğini düşünüyordu. Bu yüzden prologu daha serimin de önüne koydu ve güvenilebilecek bir kişiye söyletti: çoğu kez bir tanrı, tragedyanın akışını izleyiciye bir ölçüde garantiler ve mitosun gerçekliğine yönelik her türlü kuşkuyu giderirdi: tıpkı Descartes'ın, görgül dünyanın gerçekliğini ancak tanrının hakikatliliğine ve yalan söyleyemeyecek oluşuna başvurarak kanıtlayabilmesi gibi. Euripides, aynı tanrısal hakikatliliğe dramasının sonunda, kahramanlarının geleceğini izleyiciye garantilemek için bir kez daha gereksinir; ünlü deus ex machina'sının<sup class="calibre3"><a href="Tragedyanin_Dogusu_split_007.html#footnote-100-50" id="footnote-100-50-backlink">[50]</a></sup> görevi budur. Epik öne bakış ile dışarıya bakış arasında, dramatik-lirik şimdiki zaman, asıl "drama" yer alır.</p>

    <p class="normal">Böylece Euripides bir şair olarak, her şeyden önce kendi bilinçli bilgilerinin bir yankılanışıdır; tam da bu durum ona Yunan sanatının tarihinde böyle unutulmaz bir konum kazandırır. Euripides, eleştirel-üretken çalışması açısından, çoğu kez Anaxagoras'ın yazısının başlangıcını drama için canlı kılması gerektiğini duyumsamış olmalı; söz konusu yazının ilk sözleri şöyledir: "Başlangıçta her şey bir aradaydı; sonra akıl geldi ve düzeni kurdu." Nasıl ki Anaxagoras, "nous"u<sup class="calibre3"><a href="Tragedyanin_Dogusu_split_007.html#footnote-100-51" id="footnote-100-51-backlink">[51]</a></sup> ile filozofların arasında, sarhoşların arasındaki bir ayık gibi görünüyorsa, Euripides de öteki tragedya yazarlarına olan ilişkisini benzer bir imgeye göre kavramış olsa gerekti. Evrenin biricik düzenleyicisi ve hâkimi, nous, henüz sanatsal yaratımın dışında tutulduğu sürece, henüz her şey kaotik bir ilk-bulamacın içinde bir aradaydı; Euripides'in böyle yargıda bulunması, ilk "ayık" şair olarak, "sarhoş" şairleri böyle yargılaması gerekiyordu. Sophokles'in Aiskhylos hakkındaki, onun bilinçsiz de olsa doğruyu yaptığına ilişkin sözleri, elbette Euripides'in anlayışına uygun değildi: Euripides ancak, Aiskhylos'un, bilinçsizce yaptığı için, yanlış olanı yaptığını kabul edebilirdi. Tanrısal Platon da yazarın yaratıcı yeteneğinden, bilinçli bir kavrayış olmadığı sürece, çoğu kez yalnızca ironik bir dille söz eder<sup class="calibre3"><a href="Tragedyanin_Dogusu_split_007.html#footnote-100-52" id="footnote-100-52-backlink">[52]</a></sup> ve bunu kâhinin ve düş yorumcusunun yeteneğiyle eşit tutar; ne de olsa yazar, bilincini yitirinceye ve içinde artık hiçbir akıl kalmayıncaya kadar, yazamayacak durumda değil midir? Euripides de Platon gibi, dünyaya "akılsız" yazarın tam karşıtını göstermeye girişmiştir; Euripides'in temel estetik ilkesini oluşturan "her şeyin güzel olması için, bilinçli olması gerekir" ilkesi, daha önce söylediğimiz gibi, Sokrates'in "her şeyin iyi olması için, bilinçli olması gerekir" ilkesinin paralelidir. Buna göre, Euripides'i estetik Sokratesçiliğin yazarı olarak kabul edebiliriz. Sokrates ise, eski tragedyayı kavramayan ve bu yüzden ona saygı göstermeyen o ikinci izleyiciydi; Euripides onunla ittifak kurarak, yeni bir sanat yaratımının habercisi olmayı göze aldı. Bu yeni sanat yaratımında eski tragedya öldüyse, işte bu estetik Sokratesçilik öldürücü ilkedir: ama savaşın eski sanatın Dionysosçu yönüne açılmış olması bakımından, Sokrates'in, Dionysos'un yeni düşmanı, Dionysos'a karşı ayaklanan ve Atina mahkemesinin Menadları tarafından parçalanmaya yazgılı olduğu halde, aşırı güçlü tanrının kendisini kaçmak zorunda bırakan yeni bir Orpheus olduğunu görüyoruz: o tanrı ki bir zamanlar, Edonların kralı Lykurg'dan kaçıp, soluğu denizin derinliklerinde, yani tüm dünyayı yavaş yavaş kaplayan gizli tapınının mistik sellerinde almıştı.</p>

    <p class="ortayazi"><span class="idebold">13</span></p>

    <p class="normal">Sokrates'in, Euripides'in eğilimiyle yakın bir ilişki içinde oluşu, yaşadığı dönemdeki Antikçağ'ın gözünden kaçmadı; ve bu mutlu sezgi duyusunun en güzel anlatımı, Euripides'e yazmakta Sokrates'in yardım ettiğine dair, Atina'da dolaşan söylentiydi.<sup class="calibre3"><a href="Tragedyanin_Dogusu_split_007.html#footnote-100-53" id="footnote-100-53-backlink">[53]</a></sup> O günlerin halkı ayartan kişilerinin adlarını söylemek söz konusu olduğunda, "eski güzel çağın" yandaşları tarafından ikisinin adı bir solukta anılır: bedensel ve ruhsal açıdan o eski maratoncu kaba saba becerikliliğin, kuşkulu bir aydınlanmaya, bedensel ve ruhsal enerjilerin artan bir kötürümleştirilmesine giderek daha çok kurban gitmesi, onların etkisinden kaynaklanmıştır. Aristophanes'in komedyası, bu tonda, yarı öfkeyle, yarı aşağılamayla konuşur söz konusu iki adam hakkında; gerçi Euripides'i gözden çıkaran, ama Aristophanes'te Sokrates'in ilk ve en büyük sofist olarak, tüm sofistçe çabalarının aynası ve timsali olarak görünmesine şaşırmaya doyamayanları dehşet içinde bırakarak: bu sırada, Aristophanes'in kendisini şiir sanatının alçak ve yalancı Alkibiades'i olarak teşhir etmek bir avuntu oluşturabilir yalnızca. Bu noktada, Aristophanes'in bu tür saldırılara karşı derin içgüdüsünü korumaya almadan, Sokrates'in ve Euripides'in birbirleriyle yakından ilintili olduklarını, Antikçağ'ın duyumsamasından yola çıkarak göstermeye devam ediyorum; bu anlamda özellikle, Sokrates'in trajik sanatın bir karşıtı olarak, tragedyaya gitmekten uzak durduğunu ve ancak Euripides'in yeni bir oyunu sahnelendiğinde, izleyicilerin arasında yerini aldığını anımsatmak gerekir. Bu iki ismin, Delfoi kehanet sözlerinde yakın bir ilişki içine sokularak, Sokrates'in insanların en bilgesi olarak tanımlanması, ama aynı zamanda Euripides'e de bilgelik yarışında ikincilik ödülünü veren yargıya varılması çok ünlüdür.</p>

    <p class="normal">Bu sıralamanın üçüncü basamağında Sophokles'in adı anılmaktaydı; Sophokles, Aiskhylos karşısında, doğru olanı yapmakla, üstelik bunu, neyin doğru olduğunu bildiği için yapmakla övünebilirdi. Çok açıktır ki, tam da bu bilmenin parlaklık derecesi, bu üç adamı, hep birlikte çağlarının "bilenleri" olarak öne çıkaran unsurdur.</p>
  </div>
</body>
</html>