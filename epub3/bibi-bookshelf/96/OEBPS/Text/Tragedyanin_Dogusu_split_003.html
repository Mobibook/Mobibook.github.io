<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Tragedyanin Dogusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">Bir Özeleştiri Denemesi</h1>

  <p class="ortayazi"><span class="idebold">1</span></p>

  <p class="normal">Bu kuşku götürür kitabın temelinde neyin yer aldığı sorusu: birinci derecede önemli ve çekici bir soru olmuş olmalıdır, üstelik son derece de kişisel bir soru, – ortaya çıktığı zaman dilimidir bunun tanığı, ona karşın ortaya çıktığı, 1870/71 yıllarındaki Alman-Fransız savaşının gergin zaman dilimi. Wörth meydan savaşının gümbürtüsü Avrupa üzerinde yankılanırken, bu kitaba babalık etmek kendisine nasip olan kuruntucu ve bilmece meraklısı, Alplerin bir köşesinde bir yerde, kuruntulara ve bilmecelere fazlasıyla dalmış ve bu yüzden aynı zamanda fazlasıyla kaygılı ve fazlasıyla kaygısız oturuyor ve Yunanlılar hakkındaki düşüncelerini kaleme alıyordu – bu geç önsözün (ya da sonsözün) adanacağı harika ve ulaşılması güç kitabın çekirdeğini. Bundan birkaç hafta sonra: o da Metz'in duvarları arasında buldu kendini, Yunanlıların ve Yunan sanatının sözde "neşe"sine koyduğu soru işaretinden kurtulamamıştı hâlâ; ta ki sonunda, Versailles'da barış görüşmelerinin yapıldığı o en büyük gerilim ayında, kendisiyle de barışıp, cepheden eve getirdiği hastalıktan yavaş yavaş iyileşerek "Müziğin Tininden Tragedyanın Doğuşu"nu nihai olarak kendisinde saptayana dek. – Müzikten? Müzik ve tragedya? Yunanlılar ve tragedya-müziği? Yunanlılar ve kötümserliğin sanat yapıtı? Bugüne kadarki insanların en eğitimli, en güzel, en gıpta edilen, yaşamaya en çok ayartan türü, Yunanlılar – nasıl? Tam da onlar mı tragedyaya gereksinmişlerdi? Dahası – sanata? Niçin – Yunan sanatı?...</p>

  <p class="normal">Böylelikle, varoluşun değerine ilişkin büyük soru işaretinin nereye konulduğu tahmin ediliyor. Kötümserlik zorunlu olarak çöküşün, yıkılışın, başarısızlığın, yorgun ve zayıf düşmüş içgüdülerin işareti midir? – tıpkı Hintlilerde olduğu gibi, tıpkı, öyle görünüyor ki bizde, "modern" insanlarda ve Avrupalılarda şimdi olduğu gibi? Güçlülüğün kötümserliği var mıdır? Varoluşun esenliğinden, taşıp coşan sağlıklılığından, bolluğundan varoluşun sertliğine, ürperticiliğine, kötülüğüne, sorunsallığına yönelik entelektüel bir eğilim? Belki de, bolluktan duyulan bir acı var mıdır? En keskin bakışın, korkunç olanı, düşmanı, onda kendi gücünü sınayabileceği değerli düşmanı isteyen, yoldan çıkarıcı bir yürekliliği? "Korkma"nın ne demek olduğunu onda öğrenmek istediği?<sup class="calibre3"><a href="Tragedyanin_Dogusu_split_007.html#footnote-100-1" id="footnote-100-1-backlink">[1]</a></sup> Tam da en iyi, en güçlü, en yürekli dönemin Yunanlılarında trajik mitos ne anlama geliyor? Ve muazzam, Dionysosça olan fenomeni? Ne anlama geliyor, ondan doğan, tragedya? – Ve yine: Tragedyanın ölümüne neden olan, ahlak Sokratesçiliği, kuramsal insanın diyalektiği, yetingenliği ve neşesi – nasıl? Tam da bu Sokratesçilik bir çöküşün, bitkinliğin, hastalanmanın, anarşik bir biçimde dağılan içgüdülerin bir işareti olamaz mıydı? Ve geç Yunanlılığın "Yunan neşesi" yalnızca bir akşam kızıllığı olamaz mıydı? Kötümserliğe karşı Epikurosçu istenç, yalnızca acı çekenlerin bir özeni? Ve bilimin kendisi, bizim bilimimiz – yaşamın belirtisi olarak görüldüğünde, ne anlama gelir bilimin tümü? Ne için, daha berbatı, nereden – tüm bu bilim? Nasıl? Bilimsellik belki de yalnızca kötümserlikten bir korku ve kaçış mıdır? İnce bir savunma mıdır – hakikate karşı? Ve, ahlaklı konuşursak, ödleklik ve sahtelik gibi bir şey midir? Ahlaksız konuşursak, bir kurnazlık mıdır? Ah, Sokrates, Sokrates, yoksa senin gizemin miydi? Ah, gizem dolu ironici, yoksa bu muydu senin – ironin? – –</p>

  <p class="ortayazi"><span class="idebold">2</span></p>

  <p class="normal">O sıralar kavramak durumunda olduğum, korkunç ve tehlikeli bir şeydi, boynuzları olan bir sorundu, ille de bir boğa değildi ama, her halükârda yeni bir sorundu: bugün derim ki, bizzat bilimin sorunuydu bu – bilim ilk kez sorunlu, kuşku götürür olarak ele alınmıştı. Ne ki, o sıralar gençlik yürekliliğim ve kuşkumla dolup taşan kitap – böyle gençliğe aykırı bir görevden nasıl da olanaksız bir kitap gelişmiş olmalı! Hepsi de iletilebilir olanın eşiğine dayanmış, sanatın zeminine yerleştirilmiş tamamen zamansız taptaze özyaşantılardan kurulmuş –çünkü bilimin sorunu bilimin zemininde tanınamaz–, belki de fazladan analitik ve retrospektif yetenekleri olan sanatçılar için bir kitap (yani sanatçıların, aranması gereken ve aramak bile istenmeyen istisna bir türü için...), psikolojik yenilikler ve sanatçı-sırlarıyla dolu, geri planında bir sanatçılar-metafiziği bulunan, gençlik yürekliliği ve gençlik yürek sıkıntısıyla dolu bir gençlik yapıtı, bağımsız, üstelik bir de bir otoriteye ve kendisine saygı duyulmasına boyun eğer göründüğü yerde dikkafalı-başına buyruk, kısacası sözcüğün o kötü anlamıyla bir ilk yapıt, ihtiyarca sorununa karşın, gençliğin her hatasını taşıyor üstünde, özellikle "çok uzun"uyla, "Fırtına ve Atılım"ıyla<sup class="calibre3"><a href="Tragedyanin_Dogusu_split_007.html#footnote-100-2" id="footnote-100-2-backlink">[2]</a></sup>: diğer yandan, (özellikle, bir ikili konuşmaya yöneldiği büyük sanatçıda, Richard Wagner'de) sahip olduğu başarı açısından, kanıtlanmış bir kitap, demek istiyorum ki, her halükârda "çağının en iyilerinin"<sup class="calibre3"><a href="Tragedyanin_Dogusu_split_007.html#footnote-100-3" id="footnote-100-3-backlink">[3]</a></sup> hoşuna gitmiş bir kitap. Bu konuda şimdiden biraz özenle ve suskunlukla davranılması gerekiyordu; yine de, şimdi bana ne kadar nahoş göründüğünü, on altı yıl sonra şimdi karşımda nasıl da yabancı durduğunu tamamen gizlemek istemiyorum, – daha yaşlı, yüz kat daha şımarık, ama asla soğumamış bir gözün karşısında, yabancı da kalmamış ilk kez o atılgan kitabın cüret ettiği o göreve, – bilime sanatçının gözlüğüyle, ama sanata yaşamın gözlüğüyle bakmaya...</p>

  <p class="ortayazi"><span class="idebold">3</span></p>

  <p class="normal">Bir kez daha söyleyeyim, bugün bana uymayan bir kitap bu, – kötü yazılmış, hantal, eziyetli, aşırı imge delisi ve imgeleri karıştıran, duygusal, zaman zaman kadınsılığa varıncaya dek güzelleştirilmiş, temposu dengesiz, mantıksal arılığa isteksiz, kendinden çok emin ve bu yüzden kendini kanıtlamaktan muaf tutan, kanıtlamanın uygunluğuna karşı kuşkulu olduğunu, sırdaşlar için bir kitap olduğunu, müzik adına vaftiz edilmiş, ortak ve ender sanat deneyimleri üzerinden olayların başlangıcından beri bağlanmış olanlar için "müzik" olarak, in artibus<sup class="calibre3"><a href="Tragedyanin_Dogusu_split_007.html#footnote-100-4" id="footnote-100-4-backlink">[4]</a></sup> soydaşlar için tanınma alameti olduğunu söylüyorum, – daha en başından kendini "halk"tan çok "aydınlar"ın profanum vulgus'undan<sup class="calibre3"><a href="Tragedyanin_Dogusu_split_007.html#footnote-100-5" id="footnote-100-5-backlink">[5]</a></sup> ayıran, azametli ve coşkulu bir kitap, ama yarattığı etkinin kanıtlamış ve kanıtlıyor olduğu gibi, kendisine birlikte-coşacaklar bulmayı ve onları yeni gizli yollara ve dans meydanlarına çekmeyi çok iyi bilmesi gereken bir kitap. Burada her halükârda –merakla olduğu kadar tiksintiyle de itiraf edildi bu– yabancı bir ses, henüz "bilinmeyen bir tanrı"nın, kendini şimdilik bilgin cüppesine, Almanların ağırlığı ve diyalektik keyifsizliği altına, hatta Wagnercilerin kötü tavırlarının altına gizlemiş olan bir havarisi konuşuyordu; burada henüz adı konulmamış, yabancı gereksinimleriyle bir tin, Dionysos adını bir soru işareti fazlasıyla okuyan, sorular, deneyimler, gizliliklerle dolu bir bellek vardı; burada –deniliyordu kuşku içinde– mistik ve handiyse Menadca<sup class="calibre3"><a href="Tragedyanin_Dogusu_split_007.html#footnote-100-6" id="footnote-100-6-backlink">[6]</a></sup> bir ruh, güçlükle ve keyfince, bildirmek mi yoksa gizlemek mi istediği konusunda hemen hemen kararsız bir halde, sanki yabancı bir dilde kekeler gibi konuşuyordu. Şarkı söylemeliydi, bu "yeni ruh" – ve konuşmamalıydı! O zamanlar söylemem gerekeni, bir şair olarak söylemeye cesaret edemeyişim ne yazık: belki başarırdım bunu! Ya da hiç olmazsa bir filolog olarak: – bugün bile filologlar için bu alanda hemen hemen her şey keşfedilmeyi ve gün ışığına çıkartılmayı bekliyor hâlâ! Özellikle de burada bir sorun yattığına dair sorun, – ve Yunanlıların, "Dionysosçu olan nedir?" sorusunu yanıtlayamadığımız sürece, eskisi gibi tamamen bilinemez ve tasavvur edilemez kalacaklarına dair...</p>

  <p class="ortayazi"><span class="idebold">4</span></p>

  <p class="normal">Evet, nedir Dionysosçu olan? – Bu kitapta bir yanıt var buna, – "bilen" biri konuşuyor orada, tanrısının sırdaşı ve havarisi. Belki de bugün daha dikkatli ve daha az canlı konuşurdum, Yunanlılarda tragedyanın doğuşu gibi böyle ağır psikolojik bir soru hakkında. Temel sorulardan biri Yunanlıların acıyla ilişkisi, bunun duyarlılık derecesidir, – bu ilişki hep aynı mı kalmıştır? Yoksa tersine mi dönmüştür? – Yunanlıların güzelliğe, şölenlere, eğlencelere, yeni tapınılara duyduğu hep daha güçlü isteğin, gerçekten de eksiklikten, yoksunluktan, melankoliden, acıdan mı doğduğu sorusu. Elbette, diyelim ki özellikle bu doğruydu – ve Perikles (ya da Thukydides) büyük cenaze konuşmasında belli ediyor bunu bize –: o halde, zaman içinde daha önce ortaya çıkan, bunun tam karşıtı istek, çirkin olana duyulan istek, eski Helenlerin kötümserliğe, trajik mitosa, varoluş zemininde korkunç, kötü, gizemli, yok eden, felaket getiren her şeyin simgesine yönelik iyi kesin istemleri nereden, – tragedya nereden kaynaklanmaktaydı o halde? Belki de hazdan, kuvvetten, sağlıkla dolup taşmaktan, aşırı bolluktan? Peki, fizyolojik açıdan sorulduğunda, trajik sanata da komik sanata da kaynaklık eden o deliliğin, Dionysosçu deliliğin anlamı nedir? Nasıl? Belki de delilik ille de yozlaşmanın, çöküşün, aşırı olgunlaşmış kültürün bir belirtisi değil midir? Belki de –ruh hekimleri için bir soru– sağlıklılığın nevrozları mı vardır? Halkın gençliğinin ve tazeliğinin? Satirdeki tanrı ve teke sentezi neye işaret eder? Yunanlı, hangi özyaşantıdan, hangi itkiden ötürü, Dionysosçu esrikleri ve ilk-insanları satir olarak düşünmüştü? Ve tragedya korosunun kökenine gelince: Yunan bedeninin çiçek açtığı, Yunan ruhunun yaşam köpükleri saçtığı o yüzyıllarda, belki de yerel cezbe halleri mi vardı? Tüm bir cemaate, tüm bir kültür topluluğuna birden görünen vizyonlar ve halüsinasyonlar mı vardı? Nasıl? Yunanlılar, tam da gençliklerinin zenginliğinde, trajik olana bir istem duyuyorduysalar ve kötümserdiyseler? Tam da Platon'un deyişiyle<sup class="calibre3"><a href="Tragedyanin_Dogusu_split_007.html#footnote-100-7" id="footnote-100-7-backlink">[7]</a></sup>, Hellas'ın üzerinde en büyük hayırlara vesile olan deliliktiyse? Ve, diğer yandan ve tam tersine, Yunanlılar tam da çözülme ve zayıflama dönemlerinde gitgide daha iyimser, daha yüzeysel, daha tiyatrocu, dünyanın mantığına ve mantıklılaştırılmasına daha susamış, yani "daha neşeli" ve aynı zamanda "daha bilimsel" olduysalar? Nasıl? Demokratik beğeninin tüm "modern fikirler"ine ve önyargılarına karşın, iyimserliğin zaferi, egemen hale gelmiş akılcılık, kılgısal ve kuramsal yararcılık, onunla eş zamanlı olan demokrasinin kendisi gibi, – gücün azalışının, yaşlılığın yaklaşmasının, fizyolojik yorgunluğun bir belirtisi olabilmişti belki de? Ve özellikle de – kötümserlik değil? Epikuros bir iyimser miydi – tam da acı çeken biri olarak? – – Görülüyor ki, ağır sorulardan oluşan bir yük, bu kitabın yüklendiği, – en ağır sorusunu da ekleyelim buna! Yaşamın gözlüğüyle bakıldığında ne anlama gelir, – ahlak?...</p>

  <p class="ortayazi"><span class="idebold">5</span></p>

  <p class="normal">Daha Richard Wagner'e önsözde –ahlak değil de– sanat, insanın asıl metafizik uğraşı olarak konulur ortaya, dünyanın varoluşunun yalnızca estetik fenomen olarak haklı çıkarıldığı kinayeli cümlesiyle defalarca yeniden karşılaşılır. Aslında kitabın tamamı, tüm oluşun ardında yalnızca bir sanatçı niyetini ve art niyetini görüyor, – istenirse bir "tanrı"yı da denilebilir, ama elbette yalnızca, yaparken de yıkarken de, iyide de kötüde de aynı hazzı ve kendi başına buyrukluğunu idrak etmek isteyen, dünyaları yaratmakla bolluğun ve aşırı bolluğun sıkıntısından, içine sıkışmış zıtlıkların acısından kendini kurtaran, tamamen sakıncasız ve ahlak dışında bir sanatçı-tanrıyı. En acı çekenin, en zıtlıklar içerenin, en çelişkilerle dolu olanın, yalnızca görünüşte kurtulabilmiş bengi değişen, bengi yeni vizyonu olarak, tanrının o anda ulaşılmış kurtuluşu olan dünya; tüm bu sanatçılar-metafiziğine keyfi, fuzuli, hayal ürünü denilebilir –, bunda asıl önemli olan, her türlü tehlikeye karşın kendini varoluşun ahlaki yorumlanışına ve önemine karşı bir anda savunacak olan bir tini açığa vuruyor oluşudur. Burada, belki de ilk kez, "iyinin ve kötünün ötesinde" bir kötümserlik gösteriyor kendini, burada Schopenhauer'in<sup class="calibre3"><a href="Tragedyanin_Dogusu_split_007.html#footnote-100-8" id="footnote-100-8-backlink">[8]</a></sup> önceden en öfkeli lanetlerini ve yıldırım saçan çekiçlerini fırlatmaktan yorulmadığı o "zihniyet sapkınlığı" dile geliyor ve dillendiriliyor, – bir felsefe ki ahlakın kendisini görünüş dünyasına koymaya, konumunu alçaltmaya cesaret eder, hem de yalnızca "görünüşler"in (idealist terminus technicus<sup class="calibre3"><a href="Tragedyanin_Dogusu_split_007.html#footnote-100-9" id="footnote-100-9-backlink">[9]</a></sup> anlamında) arasına değil, "yanılsamalar"ın arasına, görünüş, kuruntu, yanılgı, yorum, süsleme, sanat olarak. Bu ahlaka aykırı eğilimin derinliği, tüm kitapta Hıristiyanlığın ele alınışındaki sakıngan ve düşmanca suskunluktan anlaşılabilir en iyi, – ahlaksal konu'nun insanlığın şimdiye kadar duyduğu en sefih canlandırılışı olarak Hıristiyanlık. Gerçekte, bu kitapta öğretilen estetik dünya yorumunun ve dünyayı haklı çıkarmanın, yalnızca ahlaksal olan ve olmak isteyen ve mutlak ölçütleriyle, örneğin tanrının hakikatliğiyle, sanatı, sanatın her türlüsünü yalan alanına gönderen –yani olumsuzlayan, lanetleyen, yargılayan– Hıristiyan öğretisinden daha büyük bir zıddı yoktur. Bir biçimde sahici olduğu sürece sanat düşmanı olmak zorunda olan böylesi bir düşünme ve değerlendirme tarzının ardında, yaşamın kendisine karşı, yaşam düşmanı, öfkesi burnunda, intikama susamış nefreti de duyumsadım ezelden beri: çünkü yaşamın tümü görünüşe, sanata, yanılsamaya, optiğe, perspektifsel olanın ve yanılgının zorunluluğuna dayanır. Hıristiyanlık, başından beri, özünde ve temelinde, yaşamın yaşamdan duyduğu tiksinti ve bıkkınlıktı; bir "başka" ya da "daha iyi" yaşama duyulan inanç altında yalnızca örtüyor, yalnızca gizliyor, yalnızca süslüyordu kendini. "Dünya"dan nefret etme, duygulanımları lanetleme, güzellikten ve tensellikten duyulan korku, bu dünyaya daha iyi kara çalmak için uydurulmuş bir öbür dünya, aslında hiçliğe, sona, kalıbı dinlendirmeye yönelik, "Sabbatların Sabbatı"na doğru bir istek – tüm bunlar da, Hıristiyanlığın yalnızca ahlaksal değerleri geçerli kılmaya yönelik mutlak istenci gibi; bir "batma istenci"nin olası tüm biçimlerinin içinde her zaman en tehlikeli ve en tekinsiz biçimi gibi; en azından en derin hastalığın, yorgunluğun, bezginliğin, bitkinliğin, yaşam yoksulluğunun bir işareti gibi geliyordu bana; – çünkü ahlakın (özellikle de Hıristiyan, yani mutlak ahlakın) karşısında yaşamın, özünde ahlakdışı bir şey olduğu için, sürekli olarak ve kaçınılmaz bir biçimde haksız çıkması gerekir; – yaşamın, sonunda, aşağılamanın ve sonsuz hayır'ın ağırlığı altında ezilerek, arzulanmaya-değmez, kendinde değersiz olarak duyumsanması gerekir. Ahlakın kendisi – nasıl? Ahlak "yaşamın olumsuzlanması isteği", gizli bir yok etme içgüdüsü, bir bozulma, küçültme, kara çalma ilkesi, sonun başlangıcı olmamalı mıydı? Ve, bunun sonucunda, tehlikelerin tehlikesi?... İşte, içgüdüm, yaşamın sözcüsü bir içgüdü olarak ahlaka karşı çıkmıştı bu tartışma götürür kitapla; ve yaşama ilişkin temel bir karşı öğreti ve karşı değerlendirme icat etmişti, saf sanatsal, Hıristiyanlık karşıtı bir öğreti. Nasıl adlandırmalı onu? Bir filolog ve sözcüklerin adamı olarak, biraz da özgür davranarak –kim biliyordu ki Deccal'in doğru adını?– Yunanlı bir tanrının adıyla vaftiz etmiştim onu: Dionysosçu koymuştum adını. –</p>

  <p class="ortayazi"><span class="idebold">6</span></p>

  <p class="normal">Anlaşılıyor mu, daha bu kitapla, hangi görevi üstlenmeye cesaret ettiğim?... Ne kadar çok üzülüyorum şimdi, bu bakımdan, böyle özgün görüşler ve cesurca girişimler için kendime özgü bir dil bulma yürekliliğini (ya da küstahlığını?) henüz göstermediğim için, – Schopenhauerci ve Kantçı formüllerle, Kant'ın ve Schopenhauer'in tinine olduğu kadar beğenilerine de temelden aykırı olan yabancı ve yeni değerlendirmeleri dile getirmeye canla başla çalıştığım için! Oysa Schopenhauer ne düşünüyordu tragedya hakkında? "Trajik olan her şeye karakteristik bir yükseltme atılımını veren –diyor Schopenhauer, İstenç ve Tasarım Olarak Dünya II, 495'te–, dünyanın, yaşamın gerçek bir doyum veremeyeceğinin, böylelikle bağlılığımızın hiçbir değerinin olmadığının bilgisine ulaşmaktır: buna dayanır trajik tin –, bundan dolayı teslimiyete götürür." Ah, nasıl da başka türlü konuşuyordu Dionysos benimle! Ah, ne kadar da uzaktı o sıralar bana, özellikle tüm bu teslimiyetçilik! – Ama, şimdi beni Dionysosçu sezgileri Schopenhauerci formüllerle karartmış ve bozmuş olmamdan daha çok üzen, çok daha berbat bir şeyler var bu kitapta: yani, genel olarak anladığım haliyle muazzam Yunanlı sorunu en modern şeyleri işe karıştırarak bozmuş oluşum! Umutları, hiçbir umudun olmadığı, her şeyin çok açık ve net bir biçimde bir sona işaret ettiği yere bağlamış oluşum! En yeni Alman müziğini temel alarak, sanki kendi kendini keşfetmeye ve yeniden bulmaya hazırmış gibi, "Alman özü" hakkında masal anlatmaya başlamış – üstelik de bunu, kısa bir süre önce Avrupa'ya egemen olma istencine, Avrupa'ya önderlik edecek güce sahip olan Alman tininin, tam da vasiyetnameyle ve kesin olarak istifa ettiği ve bir imparatorluk kurmak gibi şaşaalı bir bahaneyle, sıradanlaşmaya, demokrasiye ve "modern fikirler"e geçiş yaptığı bir dönemde yapmış oluşum. Aslında, bu arada bu "Alman özü"nü yeterince umutsuzca ve acımasızca düşünmeyi öğrendim; aynı zamanda, tepeden tırnağa romantizm olan ve olası tüm sanat biçimlerinin Yunanlılıktan en uzağı olan: üstelik birinci dereceden bir sinir yıpratıcı olan; ve içkiyi seven ve bulanıklığa bir erdem olarak saygı duyan bir halkta, hem esriklik verici hem de bulandırıcı bir narkotik olarak, bu çifte özelliğiyle iki kat tehlikeli olan şimdiki Alman müziğini de. – Elbette, o sıralar bu ilk kitabımı berbat ettiğim, en güncel olana yönelik erken umutlar ve hatalı yararlanmalar bir yana, Dionysosçu büyük soru işareti, kitapta konulduğu haliyle, müzik açısından da, varlığını koruyor hâlâ: bir müziğin yapısı nasıl olmalıydı, kökeni artık Almanlarınki gibi romantik değil de, – Dionysosçuysa?...</p>

  <p class="ortayazi"><span class="idebold">7</span></p>

  <p class="normal">– Ama, beyim, sizin kitabınız da romantik değilse, nedir romantizm bütün dünyada? "Şimdiki zaman"a, "gerçeklik"e ve "modern fikirler"e duyulan derin nefret, sizin –"şimdi"ye inanmaktansa, hiç'e, şeytan'a inanmayı tercih eden– sanatçılar-metafiziğinizde gerçekleştiğinden daha ileriye götürülebilir mi? Sizin tüm kontrpuancı ses-sanatınızın ve kulak-ayartıcılığınızın arasından, öfke ve yok etme zevkinin temel bas sesi, "şimdi" olan her şeye karşı öfkeli bir kararlılıkla homurdanmıyor mu, pratik nihilizmden hiç de uzak olmayan bir istenç adeta şöyle demiyor mu: "en iyisi, sizin haklı oluşunuzdan, sizin hakikatinizin haklı çıkmasından başka hiçbir şey hakiki olmasın!" Kulaklarınızı açın da dinleyin, sevgili kötümserim ve sanata-taparım benim, kitabınızın tek bir seçilmiş yerini, genç kulaklara ve gönüllere yakışıksız, fare yakalarmış gibi gelebilecek, hiç de cansız olmayan o ejderha öldürücü paragrafını: nasıl? 1830'un tam bir sahici romantik itirafı değil mi bu, 1850'nin kötümserlik maskesi altında? Ardında daha önce bildik romantik finalinin de gerçekleştiği, – kopuş, çöküş, geri dönüş ve diz çöküş eski bir inanışın önünde, eski tanrının önünde... Nasıl? Sizin kötümserler kitabınız bizzat bir parça anti-Yunanlılık ve romantizm, bizzat "esrik eden ve bulanıklaştıran" bir şey, her halükârda bir uyuşturucu, hatta bir parça müzik, Alman müziği değil mi? Dinleyin hele:</p>

  <p class="indentmetin">"Bakışlarında korkudan eser bulunmayan, canavara karşı kahramanca bir sefer düzenleyen bir kuşağın yetiştiğini düşünelim; bu ejderha avcılarının serinkanlı adımını, tamamen ve eksiksiz ‘kararlı yaşamak' uğruna söz konusu iyimserliğin zayıflık doktrinlerinin tümüne birden sırt çevirdikleri gururlu atılganlığını düşünelim: bu kültürün trajik insanının, kendi kendini tehlikeye ve dehşete eğitirken, yeni bir sanatı, metafizik avuntunun sanatını, tragedyayı kendine ait Helena olarak özlemesi ve Faust'un ağzından şöyle seslenmesi gerekli olmayacak mıdır:</p>

  <p class="indentmetin">Ve ben, en özlem dolu güç,</p>

  <p class="indentmetin">Çekmeyeyim mi yaşama, biricik figürü?"</p>

  <p class="normal">"Gerekli olmayacak mıdır?"... Hayır, hayır, hayır! Siz genç romantikler: gerekli olmayacaktır! Ama çok olasıdır onun böyle sona ermesi, sizin böyle sona ermeniz, yani kâğıt üstünde yazılı olduğu gibi "avutularak", kendi kendinizi tehlikeye ve dehşete tüm eğitişinize karşın, "metafiziksel açıdan avutularak", kısacası romantikler gibi sona ermek, Hıristiyanca... Hayır! Her şeyden önce bu dünyadaki avuntunun sanatını öğrenmeliydiniz, – gülmeyi öğrenmeliydiniz, genç dostlarım, kesinlikle kötümserler olarak kalmak istiyorsanız; belki de bundan sonra, gülenler olarak, günün birinde tüm metafizik avuntuları cehennemin dibine yollayasınız diye – en başta da metafiziği! Ya da, Zerdüşt denilen o Dionysosçu canavarın ağzından söyleyecek olursak:</p>

  <p class="normal">"Yükseğe kaldırın yüreklerinizi, kardeşlerim, yükseğe, daha yükseğe! Bacaklarınızı da unutmayın! Bacaklarınızı da kaldırın, ey iyi dansçılar: iyisi mi: amuda da kalkın!"</p>

  <p class="normal">"Bu gülenlerin tacını, bu gül çelengi-tacı; ben taktım bu tacı kendime, ben kutsadım kahkahamı. Başka birini bulamadım bugün, bunu yapacak kadar güçlü olan.</p>

  <p class="normal">"Dansçı Zerdüşt, hafif Zerdüşt, kanatlarıyla işaret veren, uçuşa hazır, tüm kuşlara işaret veren, hazır ve tamam, mutlu bir tezcanlı: –</p>

  <p class="normal">"Kehanette bulunan Zerdüşt, kehaneti gülen Zerdüşt, sabırsız biri değil, dediğim dedik biri değil, sıçrayışları ve kaçamakları seven biri: ben taktım bu tacı kendime!</p>

  <p class="normal">"Bu gülenlerin tacını, bu gül çelengi-tacı: size, kardeşlerim, atıyorum bu tacı! Gülmeyi kutsadım ben: siz, daha yüce insanlar, öğrenin – gülmeyi!"</p>

  <p class="normal">Böyle Söyledi Zerdüşt, Dördüncü Bölüm, Daha Yüce İnsan Üzerine, 17-18.</p>
</body>
</html>