<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>İnsancıklar</title>
  <link href="../Styles/main.css" rel="stylesheet" type="text/css"/>
  <link href="../Styles/fonts.css" rel="stylesheet" type="text/css"/>
  <link href="../Styles/fonts_1.css" rel="stylesheet" type="text/css"/>
</head>

<body class="chapter">
  <div>
    <h1 class="baslik">Temmuz</h1>

    <p class="r-baslik">1 Temmuz</p>

    <p>Aziz Makar Alekseyeviç,</p>

    <p>Hayır, dostum, hayır aranızda yaşamam imkânsız. Uzun uzun düşündüm ve böyle uygun bir işi geri çevirmenin çok yanlış olacağına karar verdim. Orada benim için en azından bir lokma ekmek geleceğinden emin olacağım; çalışıp çabalayacak, yabancı insanların şefkatini kazanmaya çalışacağım, hatta öylesi uygun olacaksa kendi karakterimi değiştirmeye çalışacağım. Yabancılar arasında yaşamak, yabancı bir merhamet aramak, kendini gizlemek ve zorlamak zor ve ağır bir şey olacak elbette, Tanrı yardımcım olsun. Sonsuza dek kimsesiz kalamam. Başımdan böyle olaylar geçmişti. Hatırlıyorum, daha küçük bir çocukken yatılı okula gidip gelirdim. Pazar günleri evde bütün gün hoplayıp sıçrardım, her seferinde de kızardı annem, gücenmezdim; kalbimde her şey iyi, ruhumda her şey aydınlık olurdu. Akşam olurdu ve ölümcül bir keder çökerdi içime, saat dokuzda yatılı okula gitmem gerekirdi, orada da her şey yabancı, soğuk, katı olurdu, mürebbiyeler pazartesi günleri çok acımasız olurdu, kalbim kırılırdı, ağlamak isterdim; bir köşeye geçerdim, tek başıma yapayalnız ağlardım, gözyaşlarımı saklardım, bana tembel derlerdi; ama asla bu yüzden, okumak zorunda olduğum için ağlamazdım. Peki ne oldu? Alıştım ve sonra, yatılı okuldan çıktığım zaman, arkadaşlarımla vedalaşırken yine ağladım. Sizin ikinize yük olarak yaşamakla iyi bir şey yapmıyorum. Bu düşünce bana azap veriyor. Size bütün bunları açıkça söylüyorum, çünkü size karşı açık olmaya alıştım. Sanki görmüyor muyum Fedora’nın nasıl her sabah erkenden kalktığını, çamaşır yıkamaya başlayıp gece geç vakitlere kadar çalıştığını. Oysa yaşlı kemiklere lazım olan şey huzurdur. Sanki görmüyor muyum sizin benim için varınızı yoğunuzu harcadığınızı, bir kenara ayırdığınız son kopeğinize kadar hepsini benim için harcadığınızı. Sizin servetinizle olmaz, dostum. Her şeyinizi vereceğinizi, beni darda bırakmayacağınızı yazıyorsunuz. İnanıyorum dostum, iyi kalbinize inanıyorum; ama siz de şimdi böyle söylüyorsunuz. Şimdi elinizde beklenmedik paralar var, ikramiye aldınız; ama sonra ne olacak, sonra? Siz de biliyorsunuz, ben hep hastayımdır; ben sizin gibi çalışamam, oysa çok isterdi ruhum, hem iş de bulunmaz hep. Ne yapacağım öyleyse? Üzüntüyle mücadele etmek, gönülden sevdiğim ikinize bakmak. Küçücük bile olsa size nasıl yararlı olabilirim? Üstelik ben sizin için neden böyle vazgeçilmezim, dostum? Ben sizin için iyi ne yaptım? Tek yaptığım bütün ruhumla size bağlanmak oldu, sizi sağlam, güçlü bir şekilde, bütün kalbimle sevmek oldu, ama –Makus talihim!– sevme yeteneğim var ve sevebiliyorum, ama iyilik yapamam, iyiliklerinizin karşılığını size ödeyemem. Beni daha fazla dizginlemeyin, düşünün ve son görüşünüzü söyleyin. Yanıt bekleyerek burada kesiyorum.</p>

    <p class="p-right2">Sizi seven,<br/>
    V.D.</p>

    <p class="r-baslik">1 Temmuz</p>

    <p>Zırva, zırva Varenka, sadece zırva! Sizi öylece bıraksak o küçük kafanızla neler neler uyduracaksınız. O öyleymiş de bu da böyleymiş de! Ben artık iyice görüyorum bütün bunların heves olduğunu. Bizim neyimiz yetmiyor size, canım, siz onu söyleyin! Sizi seviyoruz, siz bizi seviyorsunuz, hepimiz hoşnutuz, mutluyuz... daha ne olsun? Hem, yabancı insanların arasında ne yapacaksınız? Siz herhalde daha bilmiyorsunuz yabancının ne demek olduğunu?.. Hayır, izin verirseniz ben anlatayım size yabancının ne demek olduğunu. Onu tanıyorum, canım, ben çok iyi tanıyorum; onun ekmeğini yedim ben. Kötüdür o, Varenka, kötüdür, hem de öyle kötüdür ki sizin küçük kalbiniz katlanamaz, sitemle, yakınmayla ve bakışlarıyla kötülük saçar. Siz şimdi sıcaktasınız, iyisiniz, yuvanızda gibisiniz. Bizi de başsız bırakırsınız siz. Biz sizsiz ne yaparız; benim gibi bir ihtiyar ne yapar o zaman? Siz bize lazım değil misiniz? Yararlı değil misiniz? Nasıl değilsiniz? Hayır, canım, kendi kıymetinizi bilin, nasıl yararlı değilsiniz? Bana çok yararlısınız, Varenka. Benim üzerimde çok hayırlı bir etkiniz var... Misal, şimdi sizi düşünüyorum, neşeleniyorum... Size ne zaman mektup yazıp içine duygularımı koysam, sizden ayrıntılı bir yanıt alıyorum. Size giyecek bir şeyler alıyorum, şapka yaptırdım; sizden ara sıra siparişler geliyor, siparişi de hemen... Hayır, nasıl yararsız olursunuz? Yani ben tek başıma ihtiyarlıkta ne yapacağım, neye güveneceğim? Siz, belki de düşünmemişsinizdir bunu, Varenka; hayır, siz kesinlikle bunu düşünmediniz mi, yani o bensiz ne yapacak demediniz mi? Ben size alıştım, canımın içi. Ne olacak bu? Neva Irmağı’na gider, hayatıma son veririm. Evet, gerçekten, böyle olur Varenka; ben sizsiz ne yaparım! Ah, bir tanem, Varenka! Anlaşılan siz beni bir arabaya yükleyip Volkovo Mezarlığı’na götürmelerini istiyorsunuz; orada yoksul bir ihtiyar benim mezarımı kazsın; üzerime kum atsınlar, gitsinler, orada tek başıma kalayım istiyorsunuz. Günahtır, günahtır, canım! Gerçekten, günahtır, Tanrı aşkına, günahtır! Size kitabınızı gönderiyorum, küçük dostum benim, Varenka, eğer siz, küçük dostum, kitabınız hakkındaki görüşümü soracak olursanız, hayatım boyunca böyle harika bir kitap okumadığımı söyleyeceğim. Soruyorum size canım, bu vakte dek nasıl bir budala gibi yaşamışım ben, Tanrı affetsin? Ne yapmışım? Hangi ormandan gelmişim? Hiçbir şey bilmiyormuşum, canım, hemen hiçbir şey bilmiyormuşum! Kesinlikle hiçbir şey bilmiyormuşum! Varenka, size açıkça söylüyorum, eğitimsiz biriyim ben; bu vakte dek çok az şey okudum, çok az okudum, neredeyse hiçbir şey: “İnsanın Hali”<a class="si-noteref" href="#f16" id="ref_f16">16</a> , bilgi dolu bir eserdi, okudum; “Çanlarla Türlü Şakalar Yapan Çocuk”<a class="si-noteref" href="#f17" id="ref_f17">17</a> ile “İbykos’un Turnaları”nı<a class="si-noteref" href="#f18" id="ref_f18">18</a> okudum – işte hepsi bu, başka da bir şey okumadım. Şimdi burada, verdiğiniz kitaptaki “Menzil Müfetişi”ni<a class="si-noteref" href="#f19" id="ref_f19">19</a> de okudum; size şunu söyleyeyim, canım, insan yaşayıp gidiyor, ama hemen yanında böyle bir kitabın varlığını, bütün hayatının içine ilmek ilmek işlendiği bir kitabın varlığını bilmiyor. Daha önce hiç fark etmediğim şey, işte burada, daha kitabı okumaya başlar başlamaz karşısına çıkıyor insanın, yavaş yavaş hatırlıyor, düşünüyor, anlıyor insan. Dahası, işte şu yüzden sevdim sizin kitabınızı: içinde her şey olan, başka bir eseri, okuyorsun okuyorsun, kendini zorluyorsun zorluyorsun; fakat ne kadar kurnaz olursan ol, anlamıyorsun. Sözgelimi, ben, kütük gibiyim, doğuştan kütük gibiyim, hatta çok önemli eserleri okuyamam; ama bunu okudum, sanki kendim yazmışım gibi, sanki bu, misal olarak söylüyorum, benim kendi gönlümden çıkmış gibi, gönlümde ne varsa almış, insanı ters yüz etmiş, oturup ince ince her ayrıntısıyla yazmış, kesinlikle böyle olmuş! Tanrım, kolay da bir iş değil bu; vay vay! Gerçekten, ben bile yazabilirdim bunu; neden yazmamışım? Sonuçta aynı hissediyorum, kesinlikle tam kitapta yazdığı gibi hissediyorum, tam olarak aynı durumdayım üstelik, misal olarak söylüyorum, hikâyedeki zavallı Samson Vırin gibiyim. Kim bilir kaç Samson Vırin dolaşıyor aramızda, yaralı yüreğiyle! Üstelik nasıl rahat yazmış her şeyi! O günahkârın içmeye başladığını, hafızasını kaybettiğini, acı çekip koyun derisi gocuğuyla bütün gün kafayı çektiğini, bir yandan lıkır lıkır içtiğini, bir yandan acı acı ağladığını, kayıp koyununu, kızı Dunyaşa’yı hatırladıkça da gocuğun çamurlu eteğiyle gözlerini sildiğini okuyunca az kalsın ağlıyordum, canım! Üstelik, çok doğal! Okuyunca görürsünüz; çok doğal! Canlı gibi! Ben bunu gördüm, çevremde yaşayan her şey var burada; işte Tereza –Uzağa gitmeye gerek yok!– işte bizim yoksul memur – sonuçta o, belki de, aynen Samson Vırin, sadece kötü bir soyadı var, Gorşkov. Olay ortak, canım, sizin de benim de başımıza gelebilir. Neva Bulvarı’nda ya da rıhtımda yaşayan o kont, o da aynı şeyi yaşayabilir, ama sadece başka türlü görünür, çünkü onun da her şeyi kendine göredir, yüksek üslupladır, ama o da aynıdır, her şey gelebilir başına, benim de başıma aynı şey gelebilir. İşte böyle, canım, bir de siz sizden uzaklaşmak istiyorsunuz; günahtır, Varenka, bir şey olabilir bana. Hem kendinizi hem beni mahvedebilirsiniz, canımın içi. Ah, yavru kuşumsunuz benim, Tanrı aşkına, kafanızdan atın bu hastalıklı fikirleri ve beni boş yere yıpratmayın. Siz benim sıska, tüysüz yavru kuşumsunuz, nerede kendi kendinizi besleyeceksiniz, ölümden, kötülüklerden kendinizi nasıl koruyacaksınız! Yeter, Varenka, kendinize gelin; saçma öğüt ve iftiralara kulak asmayın, kitabınızı da bir kez daha okuyun; dikkatle okuyun; bu sizin yararınıza olacak.</p>

    <p>Ratazyayev’le “Menzil Müfettişi” hakkında konuştum. Bana bütün bunların eskidiğini ve artık resimli, içinde çeşitli tasvirler olan kitapların çıktığını söyledi; doğrusu, bu dediklerini çok iyi anlayamadım.<a class="si-noteref" href="#f20" id="ref_f20">20</a> Sonunda Puşkin’in iyi olduğunu ve kutsal Rusya’yı övdüğünü söyledi ve onun hakkında daha bir sürü şey anlattı bana. Evet, çok iyi, Varenka, çok iyi; kitabı bir kez daha dikkatle okuyun, öğüdümü dinleyin ve bana, bu ihtiyara kulak verirseniz, sevindirirsiniz. O zaman Tanrı sizi ödüllendirir, canımın içi, hemen ödüllendirir.</p>

    <p class="p-right2">Samimi dostunuz,<br/>
    Makar Devuşkin</p>

    <p class="r-baslik">6 Temmuz</p>

    <p>Sevgili Beyefendi Makar Alekseyeviç,</p>

    <p>Fedora bugün bana on beş gümüş ruble getirdi. Zavallıcık, ona üç ruble verince nasıl mutlu oldu! Size acele yazıyorum. Şimdi sizin için bir yeleklik kumaş kesiyorum –çok çekici bir malzemeden– çiçekli, sarı kumaştan.</p>

    <p>Size bir kitap gönderiyorum; içinde çeşitli hikâyeler var; birkaçını okudum; siz de “Palto” adlı olanı okuyun.<a class="si-noteref" href="#f21" id="ref_f21">21</a> Bana birlikte tiyatroya gitmeyi öneriyorsunuz: pahalı olmaz mı? Herhalde balkondan bilet almalı. Uzun zamandır gitmemiştim tiyatroya, doğrusu en son ne zaman gittiğimi hatırlamıyorum. Fakat yine de korkuyorum, bu girişim pahalıya mal olmayacak mı? Fedora başını sallamakla yetiniyor. Sizin artık kazandığınızdan fazla harcamaya başladığınızı söylüyor; ben de görüyorum bunu; benim için ne çok masrafa giriyorsunuz! Baksanıza dostum, bir tatsızlık olmasın. Fedora bana birtakım dedikodulardan bahsetti – anlaşılan siz ev sahibenizle ona para ödemediğiniz için tartışıyormuşsunuz; çok korkuyorum sizin için. Neyse hoşça kalın; acelem var. Küçük bir iş; şapkanın üzerindeki kurdeleyi değiştiriyorum.</p>

    <p class="p-right">V.D.</p>

    <p class="no-indent">Hamiş: Biliyor musunuz, eğer tiyatroya gidersek yeni şapkamı giyeceğim, omzuma da siyah şalımı alayım diyorum. Güzel olur mu?</p>

    <p class="r-baslik">7 Temmuz</p>

    <p>Sevgili Hanımefendi, Varvara Alekseyevna,</p>

    <p>Yine dünkü olay hakkında konuşacağım. Evet, canım, bir ara bir hevese kapılmıştık. Bu aktrise kapıldım, hem de delicesine kapıldım, hiçbir şeyi gözüm görmüyordu; en tuhaf olan da onu hemen hiç görmemiş olmam, sadece bir kere tiyatroda görüp hemen kapılmış olmamdı. O zamanlar benim paravanın arkasındaki bölmede beş genç adam vardı, cıvıl cıvıl beş adam. Onlarla birlikte gittim, istemeden gittim, oysa onlarla hep belli bir edep çerçevesini korumuştum. Onlardan geri kalmamak için her dediklerine tamam dedim. Bana o aktristen bahsedip duruyorlardı! Her akşam, tiyatro başlar başlamaz, bütün ekip –ciddi bir ihtiyaç için bir kopek bulamadıkları halde– evet, bütün ekip tiyatroya, balkona doluşuyor ve bu aktrisi deli gibi alkışlıyor, deli gibi ıslıklıyordu – tam bir çılgınlık! Sonra da hiç uyumuyorlardı; bütün gece sabaha kadar ondan bahsediyor, her biri onu kendi Glaşa’sı sayıyor, hep bir ağızdan ona aşk ilan ediyor, kalplerinin kanaryası sayıyorlardı onu. Beni bile heyecanlandırmıştı, savunmasız bırakmışlardı; o zamanlar gençtim tabii. Onlarla tiyatroya nasıl gittiğimi, kendimi nasıl balkonun dördüncü sırasında bulduğumu hatırlamıyorum. Sadece perdenin kıyısını görüyordum, ama her şeyi duyuyordum. Minik aktrisin güzel bir sesi vardı; tiz, bülbül gibi, bal gibi bir sesi vardı! – Hepimiz alkışlıyor, bağırıp çağırıyorduk, yani kısacası, az kalsın atacaklardı bizi, hatta birini çıkardılar. Eve dönerken kafam bulut gibiydi! Cebimde tek bir ruble kalmıştı, maaşa da en az on gün vardı. Siz ne yapardınız, canım? Ertesi gün, işe gitmeden önce, Fransız parfümerisine gittim, bütün servetimle ona birtakım kokular ve şık bir sabun aldım; hâlâ hiç bilmiyorum o zaman bütün bunları niye aldığımı? Evde yemek yemedim, onun penceresinin altında gezinmeye gittim. Neva Bulvarı’nda, dördüncü katta oturuyordu. Eve döndüm, birkaç saat dinlendim, sonra yine Neva Bulvarı’na penceresinin yanından geçmeye gittim. İki hafta boyunca böyle dolanıp durdum, peşinden koştum; bir atlı araba kiraladım ve ikide bir önünden geçmeye başladım; iyice kaybetmiştim kendimi, borçlandım, sonra da sevmekten vazgeçtim onu; sıkıldım! İşte bir aktris dürüst bir adamı ne hale getirebiliyor, canım! Fakat, gençtim ben, gençtim o zamanlar!..</p>

    <p class="p-right2">M.D.</p>

    <p class="r-baslik">8 Temmuz</p>

    <p>Sevgili Hanımefendim, Varvara Alekseyevna,</p>

    <p>Bana bu ayın 6’sında gönderdiğiniz kitabı size gönderiyorum ve bu arada bu mektupla size bir açıklama yapmak istiyorum. Beni böyle bir aşırılığa zorlamanız kötü oldu, kötü oldu canım. Lütfen, canım; insanın payına düşen her olay yücelerde belirlenir. Birine general apoleti verilir, diğerinin dokuzuncu dereceden memur olması gerekir; böyle emredilmiştir ve buna ses çıkarmadan ve korkarak itaat etmek gerekir. Bunun hesabı hep insanın yeteneklerine göre yapılmıştır; bazısı bir şeye yeteneklidir, bir başkası başka bir şeye, bu yetenekleri de Tanrı verir. Yaklaşık otuz yıldır memurluk yapıyorum; kusursuz hizmet ediyorum, özenli davranıyorum, kuralları asla çiğnemem. Bir yurttaş olarak kendimi, kendine has kusurları olan, ama iyilikleri de olan biri sayıyorum. Amirlerime saygı gösteriyorum ve Majesteleri de benden hoşnut; bu vakte dek bana özel bir hürmet göstermediler, ama hoşnut olduklarını biliyorum. Saçlarımı ağartıncaya dek yaşadım; işlediğim büyük bir günah bilmiyorum. Elbette, kimin küçük günahları yoktur? Herkes günahkâr, hatta siz bile günahkârsınız, canım! Ama büyük suçlar ve küstahlıklar sergilediğim, ters birtakım davranışlarım ya da toplumsal huzuru bozduğum görülmedi asla, böyle bir şey hiç olmadı; hatta madalya alacaktım ama neyse! Bütün bunları sizin vicdanen biliyor olmanız gerekirdi, canım, o adamın da bilmesi gerekirdi; biri bir şey anlatmaya kalkıyorsa, her şeyi bilmesi gerekir. Hayır, bunu hiç beklemezdim sizden, canım; hayır Varenka! Sizden böyle bir şeyi asla beklemezdim.</p>

    <p>Nasıl olur! Bundan böyle insanın sakin sakin yaşaması, kendi köşesinde durması imkânsız –sakin olmasına imkân yok– suya sabuna dokunmadan, hiç kaygılanmadan deyiminde olduğu gibi, Tanrı korkusu taşıyıp kendini bilerek, kimse rahatsız etmeden, kulübene girmesinler ve etrafı yoklamasınlar diye umut ederek yaşamaya imkân yok; yani kendi evinde olduğun gibi yaşayamayacaksın, hep bilecekler, sözgelimi üzerindeki yelek iyi mi, üzerine oturuyor mu, iç çamaşırın var mı; çizmelerin var mı, tabanları neyle kaplı; ne yersin, ne içersin, ne yazıp duruyorsun? Peki ama bu ne demek canım; istersem kaldırımın ıslak olduğu yerden, belki bir kere de çıplak ayakla, çizmelerimi elime alıp geçiyorumdur! Kötü olan şeyleri ne diye yazmalı, her seferinde birinin neye ihtiyacı olduğunu, çay içip içmediğini neden yazıyor? Sanki herkesin de durmadan çay içmesi lazım gibi! Acaba ben herkesin ağzına bakıp kaç lokma yuttuğunu öğrenmeye çalışıyor muyum? Kimi gücendirdim böyle bir şey yaparak? Hayır, canım, insan kendisini rahatsız etmeyen birilerini neden gücendirsin! İşte size örnek, Varvara Alekseyevna, bakın bu ne demek: ateşle, gayretle, samimiyetle çalışıp çabalıyorsun –Ne için!– amirlerin de sana saygı duyuyor (belli etmeseler bile, her şeye rağmen, saygı duyarlar). Ve işte hemen burnunun dibindeki biri, hiç sebepsiz yere, ne ondan ne bundan, seninle şamata geçiyor. Elbette, doğru, bazen sen de yeni bir şey alınca mutlu oluyor, uyumuyorsun, çizmelerin yeni, sözgelimi büyük bir keyifle giyinmişsin; bu doğru, bunu hissettim, çünkü insanın kendi ayağını incecik ipek çizmenin içinde görmesi bambaşka bir şey oluyor, bu kısmı doğru anlatılmış! Ama yine de Fedor Fedoroviç’in böyle bir kitaba hiç dikkat etmeden nasıl izin verdiğine ve kendini sağlama almadığına hayret ediyorum. Doğru, kendisi daha genç bir idareci ve hemen bağırıp çağırmayı seviyor; ama nasıl bağırıp çağırmasın? Nasıl azarlamasın eğer kardeşimizi azarlamak gerekiyorsa. Varsayalım, şöyle, sözgelimi, hava olsun diye azarlayanlar vardır – hava için de yapılabilir; alıştırmak gerekir; korkutmak gerekir; çünkü –aramızda kalsın Varenka– kardeşimiz azarlanmadan iş yapamaz, herkes bir yerlerde bir iş bulma derdinde, yani, ben şurada şuyum, deme derdinde, işe gelince de yan çiziyorlar. Çünkü bir sürü rütbe var ve her rütbe kesinlikle kendi rütbesine göre bir davranış bekliyor, doğal olarak, sonra da azarlamalar rütbe derecesine göre değişiyor, çünkü eşyanın tabiatı bu! Zaten dünyanın düzeni bu, canım, hepimiz birbirimize hava atıyoruz, hepimiz birini azarlıyoruz. Bu tedbir olmasa dünya ayakta kalmaz, düzen diye bir şey olmazdı. Gerçekten hayret ediyorum, Fedor Fedoroviç’in böyle bir ayıba dikkat etmediğine!</p>

    <p>Hem böyle bir şeyi neden yazarlar? Niçin gerekliymiş ki bu? Okurlardan biri kalkıp bana palto mu yaptıracak? Yeni çizmeler mi alacak? Hayır, Varenka, okuyup yoluna gidecek. Bazen saklanır insan, saklanır, yakalanmamak için gizlenir, burnunun ucunu bile göstermeye korkar; yerini belli etmez, çünkü önyargı kol geziyordur, çünkü yeryüzünde başka şey kalmamış gibi, herkesin arasından seni bulup şamataya alırlar, bir bakarsın senin özel hayatın da, aile hayatın da edebiyata girmiş, hepsi yayımlanmış, okunmuş, alaya alınmış, değerlendirilmiş! O zaman sokağa çıkacak hali kalmaz insanın; her şey öyle bir anlatılmıştır ki, kardeşimizi sırf yürüyüşünden bile tanırız artık. Birazcık ucundan da olsa düzeltse, bir şeyleri yumuşatsa, ne bileyim, sözgelimi adamın kafasına evraklar atıldıktan sonra olanları değiştirse; sonuçta bu adamda her şeye rağmen dürüst biri, iyi bir yurttaş, arkadaşlarının böyle davranmasını hak etmiyor, büyüklerini dinliyor (bu bir örnek olabilir mesela), kimseye bir fenalık istemiyor, Tanrı’ya inanıyor ve ölüyor (yazar onun hemen ölmesini istiyorsa eğer), o zaman da arkasından ağlıyorlar. En iyisi onun, bu zavallının ölmesine izin vermemek, paltosu bulunsun, iyiliklerini ayrıntılı olarak öğrenen general onu kendi kalem dairesine alsın, rütbesini yükseltsin ve iyi bir maaş versin, böylece görüyor musunuz neler olurdu; kötülük cezalandırılmış, iyilik de zafer kazanmış olurdu ve memur arkadaşlarının da yaptıkları yanına kalmazdı. Mesela, ben böyle yapardım; yoksa bunun özel yanı ne, iyi olan ne var burada? Günlük, rezil hayattan böyle bir örnek vermek boş. Yani bana kalkmış böyle bir kitap göndermişsiniz, bir tanem. Bu kitap kötü niyetli bir kitap, Varenka; kısacası muzır bir kitap, çünkü böyle bir memurun var olmasına imkân yok. Zaten böylelerini şikâyet etmek lazım, Varenka, resmî olarak şikâyet etmek.</p>

    <p class="p-right2">Hürmetkâr uşağınız<br/>
    Makar Devuşkin</p>

    <p class="r-baslik">27 Temmuz</p>

    <p>Sevgili Beyefendi, Makar Alekseyeviç,</p>

    <p>Son olaylar ve mektuplarınız beni ürküttü, sarstı ve hayrete düşürdü, ama Fedora’nın hikâyeleri her şeyi anlamamı sağladı. Ama nasıl bu kadar umutsuz oldunuz ve birdenbire böyle bir uçuruma düştünüz Makar Alekseyeviç? Açıklamalarınız hiç hoşnut etmedi beni. Bana teklif ettikleri uygun işi kabul etmek için ısrar ederken haklı olduğumu görüyor musunuz şimdi? Bu son maceramın götürdüğü yer ürkütüyor gerçekten beni.</p>

    <p>Bana yönelik sevginizin sizi benden gizlemeye zorladığını söylüyorsunuz. O zaman da, siz bana fazla paranızdan, zaten her koşulda rehin sandığında duran paranızdan bahsettiğiniz zaman da anlamıştım, size çok şey borçluyum. Şimdi, hiç paranız olmadığını, şans eseri benim yoksul halimi öğrendiğinizi ve bundan etkilenerek maaşınızla beni desteklemeye karar verdiğinizi, avans aldığınızı ve ben hastalanınca elbiselerinizi sattığınızı öğrenince yani, bütün bunları öğrenince, çok acı verici, hiç yaşamadığım bir durumda kaldım, bunları nasıl karşılayacağımı ve bu konuda ne düşüneceğimi hiç bilmiyorum. Ah Makar Alekseyeviç! Bana acıyarak ve akraba sevgisine dayanarak yaptığınız ilk iyiliklerden öteye geçmemeliydiniz, ayrıca paranızı boş yere savurmamalıydınız. Siz dostluğumuza ihanet ettiniz, Makar Alekseyeviç, çünkü bana karşı açık olmadınız ve şimdi, sizin bana hediye ettiğiniz giysileri, şekerleri, gezileri, tiyatroları ve kitapları görünce, bütün bunların bedelini şimdi kendi bağışlanması imkânsız havailiğime üzülerek pahalıya ödüyorum (çünkü ben sizin için hiç kaygı duymadan kabul ettim hepsini); ve sizin benim mutluluğum için vermek istediğiniz her şey, benim için bir kedere dönüştü ve yararsız bir üzüntüden başka bir şey bırakmadı bende. Son zamanlarda sıkıntılı olduğunuzu fark etmiştim, kendim de sıkıntıyla bir şeyleri bekliyordum, ama bu olup biteni aklım almadı.</p>

    <p>Nasıl olur! Nasıl ruhen bu kadar düşebilirsiniz, Makar Alekseyeviç! Ama şimdi sizin hakkınızda ne düşünürler, ne der hakkınızda sizi tanıyan herkes? Ruhunun iyiliği, alçakgönüllülüğü ve sağduyusu yüzünden benim ve herkesin saygı duyduğu kişi, siz, siz şimdi birdenbire iğrenç bir durumun, anlaşılan daha önce hiç yaşamadığınız bir kötülüğün içine düştünüz. Fedora bana sizi sokakta sarhoş bulduklarını ve evinize polis tarafından getirildiğinizi anlatınca ne hale geldim, bilemezsiniz! Hayretten donakaldım, oysa sıradışı bir şeyler olmasını bekliyordum, çünkü dört gündür yoktunuz ortalıkta. Ama hiç amirlerinizin size ne diyeceğini düşündünüz mü Makar Alekseyeviç, ortadan kaybolmanızın gerçek sebebini öğrendikleri zaman ne diyecekler? Size herkesin güldüğünü söylüyorsunuz; herkesin ilişkimizi öğrendiğini ve komşularınız arasındaki alaylı şakalarda adımın geçtiğini söylüyorsunuz. Aldırmayın buna, Makar Alekseyeviç ve Tanrı aşkına, sakin olun. Sizin bu subaylarla yaşadıklarınız beni ürkütüyor; karanlık şeyler duydum olay hakkında.</p>

    <p>Anlatsanıza bana, bütün bunların manası nedir? Bana açılmaya korktuğunuzu yazmışsınız, dostluğumu kaybetmekten korktuğunuzu, çaresiz olduğunuzu, hastalığımda bana nasıl yardım edeceğinizi bilemediğinizi, bana destek olmak ve hastaneye düşmeme izin vermemek için her şeyi sattığınızı, borçlanabileceğiniz kadar borçlandığınızı ve her gün ev sahibesiyle tatsızlık yaşadığınızı yazmışsınız, iyi de bütün bunları benden saklayarak daha da kötü bir iş yapmışsınız. Ama zaten artık her şeyi öğrendim. Sizin bu talihsiz durumunuzun sebebinin ben olduğumu öğrenmemi engellediniz, ama şimdi bu davranışlarınızla beni iki kat daha çok acıya sürüklediniz. Bütün bunlar etkiledi beni Makar Alekseyeviç. Ah, dostum! Mutsuzluk bulaşıcı bir hastalıktır. Mutsuz ile yoksulun birbirinden uzak durması lazım, birbirlerine bulaştırmamak için. Daha önce mütevazı ve sakin hayatınızda hiç yaşamadığınız türden mutsuzluklar yaşattım size. Bütün bunlar eziyor ve yıpratıyor beni.</p>

    <p>Bana şimdi her şeyi, başınıza ne geldiğini ve böyle davranmaya nasıl karar verdiğinizi açık açık yazın. Sakinleştirin beni, mümkünse. Sizden bu huzuru talep etmemi sağlayan şey onurum değil, size karşı duyduğum, kalbimden hiç silinmeyecek olan dostluğum ve sevgim. Hoşça kalın. Sabırsızlıkla yanıtınızı bekliyorum. Siz beni yanlış tanımışsınız, Makar Alekseyeviç.</p>

    <p class="p-right2">Sizi yürekten seven,<br/>
    Varvara Dobroselova</p>

    <p class="r-baslik">28 Temmuz</p>

    <p>Eşsiz Varvara Alekseyevna,</p>

    <p>Neyse, her şey artık sona erdi ve her şey yavaş yavaş eski haline dönüyor, o yüzden size şunu söyleyeyim, canım; benim hakkımda ne düşünecekler diye kaygılanmışsınız, hemen size şunu söyleyeyim, Varvara Alekseyevna, gururum her şeyden değerlidir. Bu yüzden de size talihsizliklerim ve bütün bu karışıklıklar hakkında, amirlerimin hiçbirinin hiçbir şey bilmediğini ve bilmeyeceğini, bu yüzden de bana eskisi gibi saygı besleyeceklerini bildirmeliyim. Tek korkum var: Dedikodu. Evde ev sahibemiz bağırıyordu, ama şimdi, sizin on rublenizle ona borcun bir kısmını ödedikten sonra, sadece homurdanıyor, hepsi o kadar. Diğerlerine gelince, onların önemi yok; onlardan sadece borç istememek gerekir, yoksa önemli değiller. Açıklamamın sonunda, canım, size şunu söyleyeyim, sizin bana duyduğunuz saygıyı yeryüzünde her şeyden yüksek sayıyorum ve artık geçici sıkıntılarımda bununla teselli buluyorum. Tanrı’ya şükürler olsun, ilk darbe ve ilk sarsıntılar azaldı ve siz durumu kabullendiniz, size kendimi açmadığım, sizi kandırdığım, sizden ayrılma gücünü kendimde bulamadığım ve sizi küçük meleğim gibi sevdiğim için beni hain ve bencil biri saymadınız. Özetle işe koyuldum şimdi ve mesleğimi layıkıyla yapmaya başladım. Evstafi İvanoviç ben önlerinden geçerken bir söz bile söylemedi. Sizden saklayamam, canım, borçlarım ve giysilerimin kötü durumu beni bunaltıyor, ama önemli bir şey yok ve sizden rica ediyorum, umudunuzu yitirmeyin, canım. Bana bir yarım gümüş ruble yollamışsınız Varenka, bu yarım ruble kalbimi parçaladı. Nereden nereye, bakın neler oldu! Yani ben, o yaşlı budala, size, küçük meleğe yardım eden ben değilim; siz, öksüz bir yoksul, siz bana yardım ediyorsunuz! Fedora para göndermekle iyi yapmış. Bu sıralar benim herhangi bir yerden para alma umudum yok, eğer böyle bir umut belirirse, yazarım size ayrıntısıyla. Ama dedikodular, her şeyden çok dedikodular huzursuz ediyor beni. Hoşça kalın, küçük meleğim. Küçük elinizi öpüyor ve size iyileşmeniz için yalvarıyorum. İş yetiştirmem gerektiği için ayrıntılı yazamıyorum size, çünkü çaba ve gayretlerimle açıklarımı kapatmak istiyorum; bütün olayları ve subaylarla maceralarımı daha ayrıntılı anlatmayı akşama bırakıyorum.</p>

    <p class="p-right2">Size saygı duyan ve sizi yürekten seven,<br/>
    Makar Devuşkin</p>

    <p class="r-baslik">28 Temmuz</p>

    <p>Ah, Varenka, Varenka!</p>

    <p>İşte şimdi günah sizde ve sizin vicdanınızda. Son mektubunuzla beni şaşırttınız, sersemlettiniz ve ancak şimdi, boş vakit bulup kalbimin derinliklerine gömülmüşken, haklı olduğumu, kesinlikle haklı olduğumu anladım. Yaşadığım yumruklaşmadan bahsetmiyorum (Aman, canım, aman!), sizi sevdiğimden ve sizi sevmemin hiç de mantıksız bir iş olmadığından bahsediyorum. Canım, siz hiçbir şey bilmiyorsunuz; eğer bilseydiniz, bütün bunların niye olduğunu, sizi niye sevmem gerektiğini bilseydiniz, böyle söylemezdiniz. Siz sadece düşündüklerinizi söylüyorsunuz, ben kalbinizde hiç de öyle geçmediğine inanıyorum.</p>

    <p>Canım benim, subaylarla neler yaşadığımı ben de bilmiyorum ve çok iyi hatırlamıyorum. Meleğim, şunu belirtmem lazım ki o vakte kadar korkunç bir utanç içindeydim. Bir düşünün, koca bir ay boyunca, deyim yerindeyse, tek bir ipliğe tutunmuş gibiydim. Çok yoksul bir haldeydim. Sizden gizledim, evden de gizledim, ama ev sahibem bağırıp çağırıyordu. Ona aldırmazdım. Uğursuz kocakarı isterse bağırıp dursun, ama hem ayıp, hem de, o, Tanrı bilir nasıl, ilişkimizi öğrenmiş ve bütün eve bunu anlatıp duruyordu, ne yapacağımı bilemeyip kulaklarımı tıkadım. Aslında, diğerlerinin de kulaklarını tıkaması gerekirdi, ama tersine, daha da açtılar onları. Canım, artık nereye gideceğimi hiç bilmiyorum...</p>

    <p>Ve işte, meleğim, bütün bunlar, bütün bu felaketlerin döküntüsü beni perişan etti sonunda. Birdenbire tuhaf şeyler duydum Fedora’dan, aşağılık bir meraklının sizin evinize geldiğini ve sizi değersiz bir teklifle incittiğini duydum; sizi incittiğini, çok fazla incittiğini, kendi kendime değerlendiriyorum, canım, çünkü ben de derinden incindim. Böylece ben, siz benim meleğimsiniz, sarsıldım, kendimi kaybettim ve tamamıyla perişan oldum. Ben, dostum, Varenka, duyulmamış bir delilikle fırladım dışarı, ona, o günahkâra gitmek istedim; ne yapmak istediğimi hiç bilmiyordum, çünkü, meleğim, sizi gücendirmelerini istemiyordum! Fakat, kederlenmiştim!</p>

    <p>Tam o sırada yağmur bastırdı, ıslandım, sırılsıklam oldum!.. Geri dönmek istedim... O sırada da yere yuvarlandım, canım. Emelyan’la karşılaştım, Emelyan İliç’le, memurdur kendisi, yani memurdu, artık memur değil, çünkü işten çıkarıldı. Artık ne yapıyor onu da bilmiyordum, bir şekilde geçinip gidiyordu; işte onunla karşılaştık. Bu arada – ne dersiniz Varenka, eğlenceli mi talihsiz dostunuz hakkında bir şeyler okumak, yaşadığı talihsizliği ve kandırılıp azap çekmesinin hikâyesini okumak? Üçüncü gün, akşam, Emelyan kandırdı beni, ben de ona, o subaya gittim. Adresi de bizim kapıcıya sordum. Canım, ben, şunu unutmadan söyleyeyim, bu delikanlıyı çoktandır fark etmiştim; bizim evde kaldığı sırada soruşturmuştum onu. Şimdi görüyorum ki uygunsuz bir iş yapmışım, çünkü onun hakkında bana bir şeyler söyledikleri sırada, kendimde değildim. Varenka, ben, doğrusu, hiçbir şey hatırlamıyorum; tek hatırladığım, onun evinde bir sürü subay olduğu ya da bana herkesin çift göründüğü. Artık, Tanrı bilir. Ayrıca ne söylediğimi de hatırlamıyorum, sadece haklı öfkemle birçok şey söylediğimi hatırlıyorum. Neyse beni dışarı attılar, merdivenlerden yuvarladılar, yani tam yuvarlamadılar da ittiler. Geri nasıl döndüğümü de zaten biliyorsunuz Varenka; işte hepsi bu.</p>

    <p>Elbette, kendimi onların seviyesine düşürdüm ve gururum incindi, ama yabancılar haberdar değil, sizden başka kimse haberdar değil; o zaman olup olmaması fark etmez herhalde. Belki de böyledir, Varenka, ne dersiniz? Benim emin olarak bildiğim kadarıyla, geçen yıl sizde Aksentiy Osipoviç aynı şekilde Pyotr Petroviç’in şahsına hakaret etti, ama gizlice, bunu gizlice yaptı. Onu bekçi odasına çağırdı, ben de kapı aralığından gördüm her şeyi; orada ona bir bakıma emir verdi, ama soylu bir şekilde yaptı bunu, çünkü bunu benim dışımda kimse görmedi; beni ilgilendirmez, yani demek istediğim, kimseye söylemedim bunu. Hem, bundan sonra Pyotr Petroviç ile Aksentiy Osipoviç de hiçbir şey olmamış gibiydi. Pyotr Petroviç, bilirsiniz, kimseye söylemeyecek kadar gururludur, artık selamlaşıyor, el sıkışıyorlar.</p>

    <p>Tartışmıyorum, Varenka, ben sizinle tartışmaya cesaret edemem, çok düştüm ve daha da dehşet verici olan şey, kendi gözümde düştüm, ama bu da artık, herhalde, kaderime yazılmış bir şeydi, herhalde, kader bu – kaderden de kaçılmaz, bildiğiniz gibi. Neyse, böylece talihsizliklerimi ve felaketlerimi ayrıntılı olarak açıklamış oldum, Varenka, işte, hepsi bu, okunmasa da olur, vakti gelince okunur. Ben biraz hastayım, canım, duygularımın bütün canlılığı kayboldu. Bu yüzden, sevgili hanımefendim, Varvara Alekseyevna, size bağlılığımı, sevgimi ve saygımı göstermek üzere, burada kesiyorum...</p>

    <p class="p-right2">Hürmetkâr uşağınız<br/>
    Makar Devuşkin</p>

    <p class="r-baslik">28 Temmuz</p>

    <p>Sevgili Beyefendi, Makar Alekseyeviç,</p>

    <p>İki mektubunuzu da okudum, okur okumaz da ah dedim! Dinleyin, dostum, siz ya benden bir şeyler saklıyorsunuz ve bana sadece yaşadığınız tatsızlıkların bir kısmını yazıyorsunuz ya da... aslında, Makar Alekseyeviç, mektuplarınız biraz dağınık görünüyor... Bana gelin, Tanrı aşkına, bugün gelin; bakın, ne diyeceğim, hemen bize yemeğe gelin. Orada nasıl yaşıyorsunuz ve ev sahibenizle işler nasıl yoluna girdi, hiç bilemiyorum. Siz bütün bunlar hakkında hiçbir şey yazmıyorsunuz ve sanki kasten susuyor gibisiniz. Yani hoşça kalın, dostum; hemen gelin bugün bize; yemek için hep bize gelmiş olsaydınız, en iyisini yapmış olurdunuz zaten. Fedora çok iyi yemek yapıyor. Hoşça kalın.</p>

    <p class="p-right2">Sizin<br/>
    Varvara Dobroselova’nız</p>
  </div>

  <div class="si-footnotes">
    <div class="si-footnote" id="f16">
      <a class="si-backref" href="#ref_f16">16</a><span>. Rus öğretmen, filozof, şair Aleksandr Galiç’in 1834’te yayımlanan bir felsefe kitabı (Kartina Çeloveka). Psikolog ve filozof olan Galiç, Puşkin’in okuduğu lisede Latince, tarih ve mantık öğretmeniydi.</span>
    </div>

    <div class="si-footnote" id="f17">
      <a class="si-backref" href="#ref_f17">17</a><span>. François Guillaume Ducray-Duminil’in (1761-1819) <em>Le Petit Carrillonneur</em> (Küçük Zangoç, 1809) adlı kitabı kastediliyor.</span>
    </div>

    <div class="si-footnote" id="f18">
      <a class="si-backref" href="#ref_f18">18</a><span>. Friedrich Schiller’in 1797 tarihli “Die Kraniche des Ibykus” adlı şiirini Rus şair Jukovski 1813 yılında çevirmişti.</span>
    </div>

    <div class="si-footnote" id="f19">
      <a class="si-backref" href="#ref_f19">19</a><span>. <span>Biyelkin’in Hikâyeleri</span>’nde yer alan bir öykü.</span>
    </div>

    <div class="si-footnote" id="f20">
      <a class="si-backref" href="#ref_f20">20</a><span>. O dönemde Rusya’da fizyolojik özelliklerin öne çıkarıldığı, natüralist bir tarz yaygınlaşmıştı.</span>
    </div>

    <div class="si-footnote" id="f21">
      <a class="si-backref" href="#ref_f21">21</a><span>. Nikolay Gogol’ün 1843’te yayımlanan kitabı kastediliyor; bu kitapta “Palto” ilk kez yayımlanıyordu.</span>
    </div>
  </div>
</body>
</html>