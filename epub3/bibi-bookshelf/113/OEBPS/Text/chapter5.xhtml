<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>İnsancıklar</title>
  <link href="../Styles/main.css" rel="stylesheet" type="text/css"/>
  <link href="../Styles/fonts.css" rel="stylesheet" type="text/css"/>
  <link href="../Styles/fonts_1.css" rel="stylesheet" type="text/css"/>
</head>

<body class="chapter">
  <div>
    <h1 class="baslik">Ağustos</h1>

    <p class="r-baslik">1 Ağustos</p>

    <p>Canım, Varvara Alekseyevna,</p>

    <p>Ne mutlu size, canım, Tanrı size peş peşe iyilikler yapma ve beni mutlu etme fırsatı vermiş. Buna inanıyorum Varenka ve melek kalbinizin iyiliğine de inanıyorum, bunu da imayla söylemiyorum; ama ne olur bu yaşımda yaptığım hatayı yüzüme vurmayın. Neyse, günah işlendi artık, yapacak bir şey yok! Israr ediyorsanız, günahtı elbette bu; fakat bunu sizden duymak, bana çok ağır geliyor! Böyle söylediğim için bana öfkelenmeyin; benim gönlümde her şey değişti, canım. Yoksul insanlar doğuştan kaprisli olur. Bunu daha önce de hissetmiştim, ama artık daha çok hissediyorum. Yoksuldur, katıdır; Tanrı’nın dünyasını bir başka görür ve gelip geçen herkese yan yan bakar, çevresine ürkek bir bakış atar, söylenen her sözü dinler: Acaba onun hakkında ne konuşuyorlar diye. Yani, o neden böyle gösterişsiz? Tam olarak ne hissetmesi gerekir? Sözgelimi, şu yandan nasıl durmalı, bu yandan nasıl durmalı? Ve Varenka’m, yoksul insan paçavradan kötüdür, kimseden saygı göremez, yazarlar ne yazarsa yazsın! Pasaklının tekidir o! Yoksul insanın başına gelecek olan gelmiştir. Peki neden böyledir? Yoksul insanın her şeyi, onlara göre, tersyüz edilmelidir çünkü; onun gizli hiçbir şeyi olmamalıdır, onda gurur olmamalıdır asla, asla! Zaten Emelyan bir ara söylemişti, bir yerde ona bir sözleşme hazırlamışlar, her on kopek için adamcağızı inceleyip durmuşlar. On kopeklerini ona karşılıksız verdiklerini düşünüyorlarmış, ama öyle değil; yoksul insanı birbirlerine göstermek için ödüyorlardı parayı. Canım, günümüzde hayır işleri de biraz tuhaf bir şekilde yapılıyor... Belki de hep böyle yapılıyordu, kim bilir! Ya yapmayı beceremiyorlar ya da çok ustalar bu işte, ikisinden biri. Herhalde bilmiyordunuz bunu, alın işte! Başka bir şeyi pas geçeriz, ama bunu biliriz! Peki yoksul insan neden bütün bunları bilir ve hep böyle düşünür? Cevap? Deneyimle! Sözgelimi, biliyor ki bir beyefendi restorana gider ve kendi kendine şöyle der: Bugün ne yesem? Ben <em>sauté papillote</em><a class="si-noteref" href="#f22" id="ref_f22">22</a> yiyeceğim, ama aynı esnada zavallı adam, günü yağsız lapayla geçirecektir. İyi de ona ne, benim yağsız lapa yememden? Böyle insanlar vardır, Varenka, vardır, sırf bunu düşünürler. Ve bunlar, bu edepsiz hicivciler, ortalıkta dolanır, taşa bütün ayağınızla sağlam basıyor musunuz yoksa sadece parmağınızın ucuyla mı basıyorsunuz, bakarlar; bilmem hangi memur, bilmem hangi dairede, altıncı dereceden memurun, çizmesinden çıplak ayaklarının fırladığını, dirsek yerlerinin yırtılmış olduğunu hep gözler; yetmezmiş gibi bütün bunları uzun uzun tasvir edip bu rezilliği bir de yayımlarlar... İyi de sana ne benim dirseklerimin yırtılmış olmasından? Benim kaba sözlerimi hoş görürseniz, Varenka, size şunu söylemek istiyorum, yoksul insan da bu sırada, örnek olarak söylersek, tıpkı sizin gibi, kız gibi utanmaktadır. Sonuçta siz de herkesin karşısında –kaba ifademi bağışlayın– soyunmaya kalkmazsınız; işte yoksul insan da yaşadığı ine bu şekilde bakılmasını, yani onun oradaki aile ilişkilerinin nasıl olduğuna bakılmasını istemez, elbette. Ama o sırada beni inciten şey, Varenka, benim düşmanlarımla, dürüst bir insanın şerefine ve gururuna el uzatanlarla bir olunmasıydı!</p>

    <p>Bugün işyerinde zavallı bir ayı yavrusu, bir serçe gibi otururken, utancımdan yanıp kül olacaktım sanki. Utandım Varenka! Ceketinden çıplak dirsekleri fırlıyor ve düğmeleri ipliklerinden sarkıyorsa, utanır insan doğal olarak. Benim de, sanki kastenmiş gibi, benim de üzerimdeki her şey tam bir karmaşa içindeydi! İster istemez insanın cesareti kırılıyor. Ne yaparsın!.. Mesela bugün bizzat Stepan Karloviç benimle konuşmaya kalktı, konuşup durdu, sanki hiç farkında değilmiş gibi şöyle dedi laf arasında: “Ah siz, canım Makar Alekseyeviç!” Başka da bir şey söylemedi, ne düşündüğünü söylemedi, ama ben her şeyi tahmin ettim ve öyle kızardım ki, tepemdeki kelim bile kıpkırmızı oldu. Aslında önemsiz bir şeydi, ama yine de huzursuzluk veren, akla rahatsızlık veren bir şeydi. Ya bir şeyler öğrendilerse! Tanrı korusun, nasıl öğrenebilirler bir şeyleri! İtiraf edeyim, bir kişiden kuşkulanıyorum, çok kuşkulanıyorum. Sonuçta bu canavarlar aldırmazlar! Satarlar! Senin bütün özel hayatını üç kuruşa satarlar; kutsal bir şey tanımazlar.</p>

    <p>Şimdi bunun bir şaka olduğunu biliyorum: Ratazyayev’in şakası. Bizim dairede arkadaşları var, evet, herhalde, laf arasında her şeyi bire bin katarak anlatmış; ya da, kendi dairesinde anlatmış, sonra laf bizim daireye ulaşmış. Ama evde herkes bütün her şeyi ayrıntısıyla biliyor ve sizin pencerenizi gösteriyorlar parmakla; gösterdiklerini biliyorum. Dün size yemeğe gelirken hepsi pencereden sarkmıştı, ev sahibesi de şeytan yine çocuğa musallat oldu, diyerek sizin adınızı edepsiz bir şekilde andı. Ama bütün bunlar Ratazyayev’in sizinle bana kendi edebiyatında yer verme ve ince bir hicivle bizi tasvir etmek gibi iğrenç niyetlerinin karşısında hiç kalır; bunu kendisi söyledi, aramızdaki iyi insanlar da anlattılar bunu bana. Artık hiçbir şey düşünemiyorum canım, ne diyeceğime karar veremiyorum. Günah saklanmaz, yüce Tanrı’yı öfkelendirdik, küçük meleğim! Canım, siz bana sıkılınca oyalanayım, diye bir kitap göndereceğinizi söylemiştiniz. Ne yapayım kitabı! Kitap da neymiş? İçine kişiler sokulmuş bir masal! Roman da saçmalık olsun diye yazılmıştır, aylak insanlar okusun diye; inanın bana, canım, benim bunca yıllık deneyimime inanın. Ne olacak yani, size Shakespeare falan derlerse, bakın, edebiyatta bir Shakespeare var, derlerse; Shakespeare de saçmalık, bütün bunlar cidden saçmalık ve hepsi de sırf hiciv için yapılıyor!</p>

    <p class="p-right">Sizin olan,<br/>
    Makar Devuşkin</p>

    <p class="r-baslik">2 Ağustos</p>

    <p>Sevgili Beyefendi, Makar Alekseyeviç,</p>

    <p>Hiçbir konuda kaygılanmayın; Tanrı yardımcımız olsun, her şey geçer. Fedora kendine ve bana bir yığın iş buldu, neşeyle çalışmaya koyulduk biz; belki de, her şey düzelir. Fedora benim yaşadığım son tatsızlıkları Anna Fedorovna’nın duymuş olduğundan kuşkulanıyor; ama artık bir önemi yok. Bugün sıradışı bir neşe içindeyim. Siz borç almak istiyorsunuz; Tanrı korusun! Ödeme vakti gelince binbir türlü felaket olur. En iyisi bir süre bizimle yaşayın, bize daha sık gelin ve ev sahibenize de aldırmayın. Diğer düşmanlar ve kötü niyetli kişilere gelince, ben boş kuşkularla kendinize eziyet ettiğinize inanıyorum Makar Alekseyeviç! Bakın, size geçen sefer de söylemiştim, aşırı dengesiz bir üslubunuz var. Neyse, hoşça kalın, görüşmek üzere. Sizi hemen bana bekliyorum.</p>

    <p class="p-right2">Sizin olan,<br/>
    V.D.</p>

    <p class="r-baslik">3 Ağustos</p>

    <p>Meleğim benim, Varvara Alekseyevna,</p>

    <p>Size hemen bildirmeliyim, hayatımsınız benim, bazı umutlar doğdu benim için. Affedersiniz, ama kızım, bana borç almamamı mı söylüyorsunuz, meleğim? Güvercinim, almadan yapamam; durumum kötü, sizin de öyle, iyi ama birdenbire bir şey olursa ya! Sonuçta güçsüzsünüz siz de; neyse işte bunun için yazıyorum, hemen borç almam gerekiyor. Neyse, ben devam edeyim.</p>

    <p>Varvara Alekseyevna, işyerinde Emelyan İvanoviç’le yan yana oturduğumu da belirteyim. Bu sizin tanıdığınız Emelyan değil. Bu, tıpkı benim gibi, altıncı dereceden bir memur ve biz onunla bizim dairenin en eski, en köklü memurları sayılırız. İyi biridir, temiz bir ruhu vardır, konuşkan değildir ve hep ayı gibi bakar. Fakat çalışkandır, kalemi elinden düşmez –tam bir İngiliz yazısı vardır ve doğrusunu söylemek gerekirse, benim kadar iyi yazar– değerli bir adamdır! Kısacası biz onunla hiç yakınlaşmadık, ama alışkanlıkla vedalaşır ve selamlaşırdık; eğer bana zarf açacağı lazım olursa, o zaman rica eder, “Emelyan İvanoviç, bıçağı verir misiniz?” derdim sadece, yani yakınlığımız yan yana yaşarken ne kadar gerekirse o kadardı. İşte o bana bugün şöyle dedi: “Makar Alekseyeviç, siz ne düşünmeye daldınız öyle?” Baktım, adam iyiliğimi istiyor, açıldım ona; yani, şöyle şöyle dedim, Emelyan İvanoviç, her şeyi anlatmadım tabii, Tanrı korusun, asla anlatmam, çünkü anlatmaya cesaret edemem, ama elim sıkışık falan gibi bir şeyler açtım ona. “Canım, siz en iyisi,” dedi Emelyan İvanoviç, “borç alın; baksanıza Pyotr Petroviç’ten alıyorlar, faizle veriyor; ben aldım; makul de bir faiz veriyorum.” Yani, Varenka, kalbim ürperdi. Düşündüm düşündüm, belki Tanrı onun ruhunu yumuşatır, Pyotr Petroviç hayırseverdir, bana da borç verir. Böylece hesabıma göre hem ev sahibisine parasını öderim, hem size yardım ederim hem de üstümdekileri tamir ettiririm, utançtan kurtulurum; yerimde oturamıyorum, Tanrı cezalarını versin, bu sırıtıklar yine bizimle alay edecekler diye! Majesteleri de bu aralar masamın yanından sık sık geçiyor; Tanrı korusun, ya bana bir bakar da uygunsuz bir şekilde giyindiğimi görürse! En önem verdiği şey de temizlik ve düzendir. Kendileri, belki, hiçbir şey söylemeyebilirler, ama ben utançtan ölürüm, ölürüm işte. Bunun sonucunda ben, utancımı delik cebime koyup Pyotr Petroviç’e gittim, hem umut dolu, hem de bilememekten ölümle canlılık arası bir halde gittim. Neyse, Varenka, sonuçta her şey saçma sapan bir son buldu! Bir şeyle meşguldü, Fedosey İvanoviç’le konuşuyordu. Yanına yaklaştım, ellerine yapıştım: “Pyotr Petroviç,” dedim, “Pyotr Petroviç!” Başını çevirdi, ben de devam ettim: Durum böyle böyle, dedim, otuz ruble falan filan dedim. Önce beni anlayamadı, ama sonra, her şeyi açıkladığım zaman da güldü ve hiç, öylece sustu. Aynı şeyleri tekrar ettim ona. O da bana, “Rehin verecek bir şeyiniz var mı?” diye sordu. Bu arada evrağına dönmüştü bile, bir şeyler yazıyor, bana bakmıyordu. Biraz şaşaladım. “Hayır, Piyotr Petroviç, rehinim yok,” diyerek ona açıkladım; “ama,” dedim, “maaş alacağım, o zaman veririm, hemen veririm, önce borcumu öderim.” Bu sırada birisi çağırdı onu, bekledim, geri geldi, kaleminin ucunu açmaya koyuldu, beni fark etmemiş gibi yaptı. Ben yine de konuştum, “Ne dersiniz,” dedim, “Pyotr Petroviç, bir şey yapılamaz mı?” Sustu, duymamış gibi yaptı, ben durdum bekledim, düşündüm, son kez deneyeyim, dedim; eline yapıştım. Bir şeyler söyleyecek gibi oldu, kalemini açmayı bitirdi, yazmaya başladı; ben de uzaklaştım. Canım, görüyor musunuz, belki değerli insanlar olabilir hepsi ama kibirli, çok kibirli insanlar... beni kat kat aşarlar! Biz kimiz onlar kim, Varenka! Bu yüzden size yazdım bütün bunları. Emelyan İvanoviç gülüp başını salladı, ama beni içtenlikle cesaretlendirdi. Emelyan İvanoviç saygın bir insan. Bana birini tavsiye etmeye söz verdi; Varenka, bu adam, Vıborg üzerinde oturuyor, o da faizle para veriyor, 14. dereceden<a class="si-noteref" href="#f23" id="ref_f23">23</a> biri. Emelyan İvanoviç bu adamın hemen vereceğini söylüyor; yarın gideceğim meleğim, iyi mi? Ne dersiniz? Zaten borç almamak bir kâbus! Ev sahibesi beni evden atmak üzere ve bana yemek vermeyi kabul etmiyor. Çizmelerim de çok kötü durumda, canım, düğmem bile yok... Daha neler neler eksik bende! İdareden biri bu tür uygunsuzlukları fark edecek olursa, ne olur? Felaket, Varenka, felaket, tam bir felaket!</p>

    <p class="p-right2">Makar Devuşkin</p>

    <p class="r-baslik">4 Ağustos</p>

    <p>Sevgili Makar Alekseyeviç,</p>

    <p>Tanrı aşkına, Makar Alekseyeviç, olabildiğince çabuk bir şekilde biraz para bulun; bugünkü koşullarda sizden hiçbir şekilde yardım istemezdim, ama durumumu bir bilseydiniz! Bu dairede kalmamıza imkân yok. Korkunç tatsızlıklar geldi başıma ve keşke şu anda ne kadar şaşkın ve heyecan içinde olduğumu bilseydiniz! Düşünsenize, dostum: Bu sabah bize yabancı, yaşlı, ihtiyar denebilecek, madalyalı bir adam geldi. Bizde ne işi olduğunu anlayamadığımdan tedirgin oldum. Fedora o sırada dükkâna gitmişti. Adam bana nasıl yaşadığımı, ne yaptığımı sormaya başladı ve yanıt vermemi bile beklemeden bana o subayın amcası olduğunu söyledi; kaba davranışı ve bizi bütün binaya küçük düşürmesi nedeniyle yeğenine çok öfkelenmiş; yeğeninin çocuk olduğunu, havai olduğunu ve kendisinin beni koruması altına almaya hazır olduğunu söyledi; bana gençlere kulak asmamamı öğütledi, benim için bir baba gibi kaygılandığını, bana karşı babacan duygular beslediğini ve bana yardım etmeye hazır olduğunu söyledi. Kıpkırmızı oldum, ne düşüneceğimi bilemedim, ama hemen kabul etmedim. Zorla elimi tuttu, yanağımı okşadı, çok güzel olduğumu ve yanaklarımda gamzeler olmasından çok hoşnut olduğunu (Tanrı bilir ne söylediğini!) söyledi ve sonunda, artık ihtiyar biri olduğunu söyleyerek beni öpmeye kalktı. (Bu kadar iğrençti!) O sırada Fedora geldi içeri. Adam hemen tedirgin oldu ve benim sadeliğime ve ahlakıma saygı duyduğunu tekrar söyleyip ona karşı yabancılık göstermememi istediğini söyledi. Sonra da Fedora’yı bir kenara çekti ve tuhaf bir teklifle ona biraz para vermek istedi. Elbette, almadı Fedora. Sonunda adam evine gitti, gitmeden önce bir kez daha bütün sözlerini tekrarladı, bana yine geleceğini ve küpe getireceğini söyledi (herhalde, çok utanmıştı); bana evimi değiştirmemi önerdi ve onun elinde olan, bana hiçbir şeye mal olmayacak olan güzel bir ev tavsiye etti; beni çok sevdiğini söyledi, onurlu ve akıllı bir genç kız olduğumu söyledi, yozlaşmış gençlerden uzak durmamı öğütledi ve sonunda, Anna Fedorovna’yı tanıdığını ve Anna Fedorovna’nın ondan beni bizzat ziyarete geleceğini bana söylemesini rica ettiğini söyledi. O zaman her şeyi anladım. Bana ne oldu, bilmiyorum; hayatımda ilk kez böyle bir şey yaşadım; kendimi kaybettim; onu ayıpladım. Fedora bana yardım etti ve adamı neredeyse attık evden. Bütün bunların Anna Fedorovna’nın işi olduğuna karar verdik; yoksa o nereden bizi bilecekti?</p>

    <p>Şimdi size sesleniyorum, Makar Alekseyeviç, yardım etmeniz için yalvarıyorum. Beni bu durumda bırakmayın, Tanrı aşkına! Borç alın, lütfen, birazcık olsun para bulun, evden taşınmamız lazım, burada daha fazla kalmamıza imkân yok: Fedora da bunu söylüyor. En az yirmi beş ruble lazım bize; bu parayı size ödeyeceğim; çalışıp kazanacağım; Fedora bana birkaç günlük daha iş bulacak, yani eğer sizden daha çok faiz isterlerse, aldırmayın, kabul edin. Size hepsini ödeyeceğim, yeter ki, Tanrı aşkına yardım edin bana. Sizi böyle bir durumdayken rahatsız etmek çok zor geliyor bana; ama bir tek sizde umudum! Hoşça kalın, Makar Alekseyeviç, beni düşünün ve Tanrı yardımcınız olsun!</p>

    <p class="p-right">V.D.</p>

    <p class="r-baslik">4 Ağustos</p>

    <p>Güvercinim, Varvara Alekseyevna,</p>

    <p>İşte bütün bu beklenmedik darbeler sarsıyor beni! İşte bu tür korkunç felaketler mahvediyor ruhumu! Bu fırsatçı ve işe yaramaz pinpon döküntülerinin, meleğim, sizi ölüm döşeğine sürüklemek istemesi bir yana, bütün bunlar bir yana, bu fırsatçılar beni de oraya sürüklemek istiyorlar. Ve sürüklüyorlar da, yemin ederim, sürüklüyorlar! Zaten artık size yardım edemezsem ölmeye hazırım! Size yardım edemezsem, ölümüm olur benim Varenka, saf, tertemiz bir ölüm, ama yardım edersem o zaman benden uçup gideceksiniz, yuvadan uçan bir kuş gibi, baykuşların, yırtıcı kuşların gagalaya gagalaya öldürmeye hazırlandığı bir kuş gibi. İşte bu bana işkence ediyor, canım. Ama siz de, Varenka, siz de çok acımasızsınız! Nasıl yaptınız bunu? Size acı veriyorlar, sizi incitiyorlar, siz, yavru kuşum, acı çekiyorsunuz, beni kaygılandırdığınız için kahırlanıyorsunuz, hatta borcu ödemeye söz veriyorsunuz, yani, doğrusunu söylemek gerekirse, zayıf sağlığınızla bana vaktinde ödemek için öleceksiniz. Fakat siz, Varenka, bir düşünsenize neden bahsettiğinizi! Neden dikiş yapmanız gereksin, neden çalışmanız gereksin, zavallı küçük kafanızı kaygılarla yormanız, küçük güzel gözlerinizi yıpratmanız ve sağlığınızı bozmanız niye gereksin? Ah, Varenka, Varenka, görüyor musunuz güvercinim, hiçbir şeye yaramıyorum, ben de biliyorum hiçbir şeye yaramadığımı; ama sanki yarıyormuşum gibi yapıyorum! Her şeyi aşacağım, işleri yoluna sokacağım, bazı edebiyatçıların evraklarını temize çekeceğim, onlara gideceğim, bizzat gideceğim, iş isteyeceğim; çünkü onlar, canım, iyi yazıcılar ararlar, biliyorum aradıklarını, sizin yorgun düşmenize izin vermeyeceğim; böyle yıkıcı hallerin içine girmenize izin vermeyeceğim. Küçük meleğim, ben, hemen iş bulacağım, bulamamaktansa ölürüm. Bir de küçük güvercinim, faizden artık korkmamam gerektiğini yazmışsınız; korkmuyorum zaten canım, korkmuyorum, artık hiçbir şeyden korkmuyorum. Canım, ben kırk ruble isteyeceğim; bu çok değildir, değil mi Varenka, ne dersiniz? Benim sözüme güvenip kırk rubleyi verirler mi acaba? Yani, demek istediğim, beni bir bakışta güvenilir ve emniyetli biri sayarlar mı? Çehreme ilk bakışta benim için iyi bir yargıya varabilirler mi? Düşünsenize, meleğim, ikna edebilir miyim ben? Siz ne dersiniz bu konuda? Biliyor musunuz, böyle bir korku hissetmek... hastalıklı, tam olarak söylenirse hastalıklı! Kırk rubleden yirmi beşini size vereceğim, Varenka; iki rubleyi ev sahibisine, kalanı da kendi masraflarıma ayırırım. Bakın, ev sahibesine daha çok vermek gerekirdi, hatta fazladan vermek lazımdı; ama bütün her şeyi değerlendirir, benim ihtiyaçlarımı bir daha hesaplarsanız, daha fazla veremeyeceğimi görürsünüz, bu yüzden, bundan bahsetmek imkânsız, düşünmek bile gereksiz. Bir gümüş rubleye çizme alacağım; artık bilemiyorum, yarın bu eskilerle işe gidip gidemeyeceğimi. Boyun fuları da gerekli bana, çünkü eskisi bir yılı doldurdu artık; ama siz bana eski önlüğünüzden sadece bir fular yapmayı değil, göğüslük dikmeyi de vaat etmiştiniz, fuları düşünmeyeceğim o yüzden. Yani böylece, fular da var, çizme de. Şimdi sıra düğmelerde küçük dostum! Ama siz kabul edersiniz ki, cancağızım, düğme olmadan yapamam; ceketimin yarısında düğme kalmadı bile! Majesteleri’nin bendeki bu düzensizliği fark edip de bir şey söyleyebileceğini ne zaman düşünsem titriyorum, kim bilir neler söyler! Canım, ben, dinleyemem bile söylediklerini; çünkü ölürüm, ölürüm, oracıkta ölürüm, çünkü bu olursa utançtan ölürüm, bir tek düşüncesi bile yeter! Ah, canım! Evet, şimdi bütün ihtiyaçlardan geriye üç ruble kaldı; o da geçinmeye ve yarım külah tütüne gidiyor; çünkü, küçük meleğim, tütünsüz yaşayamam, fakat dokuz gündür ağzıma pipo koyamadım. Alabilirdim, bütün samimiyetimle söylüyorum, alabilirdim, ama size de bir şey söylemedim, bütün samimiyetimle. Sizin de başınızda bela var, siz de en ufak şeye ihtiyaç halindesiniz, bense burada çeşitli hazların tadını çıkarıyorum; işte bu yüzden almadım ve size bunu söylememin nedeni vicdan azabı çekmemeniz için. Size açıkça itiraf ediyorum, Varenka, artık aşırı yoksul bir haldeyim, yani buna benzer bir şey asla gelmemişti başıma. Ev sahibesi beni aşağılıyor, kimseden bir saygı görmüyorum; en korkunç ihtiyaçlar, borçlar içindeyim; işyerinde meslektaşlarla daha önce de şen şakrak değildi aramız, ama canım, artık, hiç konuşmuyorlar. Saklıyorum, dikkatle saklıyorum herkesten, hem kendimi saklıyorum, hem de işe gittiğim zaman, yan yan, herkesten uzak durarak gidiyorum. Zaten bunları sadece size itiraf etmek için güç bulabiliyorum ruhumda... Ya, parayı vermezlerse?! Neyse, hayır, en iyisi, Varenka, böyle şeyleri önceden düşünüp içinizi karartmayayım. Siz de bunu düşünmeyin ve kötü düşüncelerle acı çekmeyin diye uyarmak üzere yazıyorum bunu da. Ah, Tanrım, siz ne yapacaksınız! Gerçekten de, o zaman bu evden çıkamayacaksınız ve ben de sizin yanınızda olacağım. Ama hayır, o zaman dönemem de, kaybolup giderim bir yere, mahvolurum. Artık burada bitireyim, tıraş olmam lazım, tıraş daha derli toplu gösteriyor, derli toplu görünmek hep işe yarar. Neyse, Tanrı yardımcımız olsun! Dua edip yola koyuluyorum!</p>

    <p class="p-right2">M. Devuşkin</p>

    <p class="r-baslik">5 Ağustos</p>

    <p>Sevgili Makar Alekseyeviç,</p>

    <p>En azından siz umutsuzluğa kapılmasaydınız! Zaten yeterince dert var. Size otuz gümüş kopek gönderiyorum; daha fazlası gelmiyor elimden. Kendinize gerekeni alın, yarına kadar bir şekilde geçinebilecek kadarını. Bizim elimizde hemen hiçbir şey kalmadı, yarın artık ne olur bilemiyorum. Hüzün verici, Makar Alekseyeviç! Fakat, hüzünlenmeyin; başaramadık, ne yaparsınız! Fedora bunun felaket olmadığını, bir süre daha bu dairede kalıp gerekirse taşınabileceğimizi, zaten isterlerse bizi her yerde bulabileceklerini söylüyor. Fakat yine de artık burada kalmak iyi olmayacak. Eğer kederlenmeyecekseniz, bir şeyler yazacaktım size.</p>

    <p>Sizin tuhaf bir karakteriniz var Makar Alekseyeviç! Her şeyden çok aşırı etkileniyor kalbiniz; bu yüzden de hep mutsuz bir insan oluyorsunuz. Bütün mektuplarınızı dikketle okuyorum ve her mektubunuzda benim için acı çekip kaygılandığınızı, benim bile kaygılanmadığım kadar kaygılandığınızı görüyorum. Sizin iyi kalbiniz için her şey söylenecektir elbette, ama ben onun çok aşırı iyi olduğunu söyleyeceğim. Size dostça bir öğüt vereyim, Makar Alekseyeviç. Size minnettarım, her şey için çok minnettarım, bana yaptıklarınız için minnettarım, bütün bunları çok iyi anlıyorum; o yüzden takdir edersiniz, sizi şimdi, bütün bu dertlerinizden, benim ister istemez sebebi olduğum dertlerinizden dolayı bu halde görmek beni nasıl etkiliyor; artık sadece benim yaşayışımla –mutluluklarımla, acılarımla, öfkelerimle– yaşadığınızı görmek beni etkiliyor! Eğer başkasının olan her şeyi insanın kalbine alması ve aynı güçte hissetmesi mümkün olsaydı, doğrusu, insan bundan en mutsuz insan olurdu. Bugün, siz işten sonra bize geldiğiniz zaman, sizi görür görmez ürktüm. O kadar solgun, tedirgin, umutsuzdunuz ki, yüzünüzden düşen bin parça olmuştu, bana başarısız olduğunuzu anlatmaktan korktunuz, beni üzmekten, tedirgin etmekten korktunuz, kalbinizden her şey uçup gitti. Makar Alekseyeviç! Hüzünlenmeyin, kederlenmeyin, daha sağduyulu olun, rica ediyorum, yalvarıyorum size bunun için. Göreceksiniz, her şey iyi olacak, her şey daha iyi olacak; yoksa sizin yaşamanız güçleşecek, başkasının acılarıyla sonsuz kederlenir acı çekersiniz. Hoşça kalın, dostum; yalvarırım size, benim için çok kaygılanmayın.</p>

    <p class="p-right2">V.D.</p>

    <p class="r-baslik">5 Ağustos</p>

    <p>Güvercinim, Varenka,</p>

    <p>Peki, iyi, küçük meleğim, iyi! Para bulamamamın bir felaket olmadığına karar vermişsiniz. Peki, iyi, huzurluyum, mutluyum sizin adınıza. Hatta beni, bu ihtiyarı terk etmeyip o evde kaldığınız için de mutluyum. Hatta dahasını söyleyeyim, kalbim sizin mektubunuzda benim hakkımda iyi şeyler yazdığınızı ve duygularımı övdüğünüzü görünce büyük bir mutlulukla doldu. Bunu gururdan söylemiyorum, benim kalbim için kaygılandığınızı görerek beni sevdiğinizi anlamış olduğum için söylüyorum. Peki, iyi; artık kendi kalbimden bahsedeceğim! Kalbim kendince bir havada; siz de cesaretsiz olmamam için uyarıyorsunuz, canım. Evet, küçük meleğim, ne yazık ki, ben de söylüyorum buna, cesaretsizliğe gerek olmadığını; ama öyleyse, canım benim, siz karar verin yarın hangi çizmelerle gideyim işe! Durum bu, canım; bu tür bir fikir bile insanı mahvedebilir, kesinlikle mahveder. En önemlisi, cancağızım, kendim için üzülmüyor, kendim için acı çekmiyorum; bana göre hiçbir şey fark etmez, dondurucu ayazda paltosuz, çizmesiz gezerim, her şeye katlanır, dayanırım, bana vız gelir; sade, küçük bir insanım ben, ama insanlar ne der? Düşmanlarım, kötü dillilerin hepsi ne der paltosuz gidersem? Zaten insan paltoyla geziyor, çizme giyiyorsa ne yazık ki hep başkaları için yapıyor bunu. Bu durumda çizmeler de, canım, ruhum benim, isminin onurunu ve değerini korumak için gerekli; delik çizmeler içindeyken ya ruhum ya onurum zarar görür, inanın, canım, bunca yıllık deneyimime inanın; benim gibi dünyayı ve insanları tanıyan bir ihtiyarı dinleyin, birtakım acemi ve kötü yazarları dinlemeyin.</p>

    <p>Ben size ayrıntısıyla anlatamadım, canım, bugün aslında neler olduğunu, bugün neler çektiğimi. Neler çektim, tek bir sabahta ne kadar çok ruhsal zorluğa katlandım, böylesini bütün yıl hiç çekmemiştim. Şöyle oldu: Gittim, önce, ondan borç para almak ve işe gidebilmek için erkenden gittim. Bugün de öyle bir yağmur vardı, öyle şiddetli yağdı ki! Bir tanem, ben paltoma sarındım, giderken hep düşünüyorum: “Tanrım! Bağışla,” diyorum, “günahlarımı ve arzularımı yerine getir.”... Kilisesi’nin yanından geçtim, haç çıkardım, bütün günahlarımı hatırladım, yüce Tanrı’yla anlaşmamın uygunsuz olduğunu hatırladım. Kendi kendime kızdım ve hiçbir şeyi görmek istemedim; öylece, yolu takip edip gittim. Caddeler boştu, kime rastlasam meşguldü, dalgındı, şaşacak bir şey de yoktu; o kadar erken vakitte, böyle bir havada kim gezer! Kir pas içinde bir işçi topluluğu çıktı karşıma; çarpa çarpa geçtiler, köylüler! Ürkeklik geldi üzerime, tedirgin oldum, parayı düşünmek bile istemiyordum açıkçası – artık ne olacaksa olsun! Voskresenski Köprüsü’nde tabanlarım iflas etti, artık neyin üzerinde gittiğimi bilmez haldeydim. O sırada bizim katip Ermolayev karşıma çıktı, selam verdi, durdu, gözleriyle takip etti sanki votka ısmarlamamı ister gibi; ah, kardeşim, diye düşündüm, votkaymış, nereden çıktı bu votka! Korkunç yorulmuştum, durdum, dinlendim biraz, devam ettim biraz daha. Kasten çevreme bakındım, birtakım fikirler gelsin, oyalanayım, kendime geleyim diye; olmadı – tek bir fikir bile gelmedi aklıma, bir de iki kat çamurlanmıştım, utanılacak haldeydim. Sonunda uzakta ahşap, sarı, taraça gibi bir çatı katı olan evi gördüm; tam öyleymiş, tam Emelyan İvanoviç’in dediği gibiymiş Markov’un evi. (Faizle para veren buydu, canım, Markov.) Artık kendimi bilmiyordum ve Markov’un evi olduğunu anladığım halde, bir bekçiye sordum, “Kardeş,” dedim, “bu kimin evi.” Bekçi kaba sabaydı, isteksizce konuştu, sanki birine sinirlenmiş de, sözcükleri dişlerinin arasından tıslar gibi, “Budur, budur,” dedi, “Markov’un evi.” Bekçiler hep böyledir ama bana ne bekçiden? Hepsi kaba ve tatsız bir his bırakır insanda, kısacası, hepsi aynıdır; insan hep kendi durumuna uygun bir şeyle karşılaşır, hep böyle olur bu. Evin yanından caddede üç kez gidip geldim, gidip geldikçe de iyice kötüleştim, “Hayır,” diye düşündüm, “vermez, hiçbir şekilde vermez!” Tanımadığım bir adam, işim de nazik bir iş, tipim de düzgün değil, “Bakalım kader ne diyecek,” diye düşündüm; daha sonra denemedim diye pişman olmayayım, diyerek sessizce ittim kapıyı. O sırada da tatsız bir bela geldi; kirli, budala bir bahçe köpeği takıldı peşime; üzerime tırmanıyor, yalıyor! İşte böyle rezil, sefil olaylar insanın peşini bırakmaz, canım, insana ürkeklik getirir, daha önceden hazırladığın bütün kararlılık yerle bir olur; neyse yarı diri yarı ölü bir halde girdim binaya, dosdoğru belanın içine daldım; eşikte, karanlıkta, aşağıda ne olduğuna bakmadım, tökezledim ve bir kocakarıya çarptım, kadın da bir testiden süt içiyordu, bütün süt dökülüverdi. Ciyak ciyak bağırdı, esip üfürdü aptal kocakarı, “Nereye gidiyorsun, moruk, ne işin var burada?” Başladı ağır ağır konuşmaya. Canım, bu tür olayların hep benim başıma geldiğini fark ettim; demek kaderime böyle yazılmış; durmadan hiç alakasız bir şeyler yüzünden bocalıyorum. Gürültüye yaşlı, cadaloz ve <em>çuhonka</em> ev sahibesi geldi, ben de ona hemen, “Markov burada mı yaşıyor?” diye sordum. “Hayır,” dedi; durdu, bana iyice baktı. “Ne işiniz var onunla?” Ona açıkladım, Emelyan İvanoviç dedim, sonrasını anlattım, bir işim var dedim. İhtiyar kızına seslendi, kızı çıkıp geldi, çıplak ayaklı, büyükçe bir kız. “Babanı çağır; yukarıda kiracının yanında.” Bana da, “Buyurun,” dedi. İçeri girdim. Odada hiçbir şey yoktu, duvarlarda tablolar asılıydı, hep birtakım general portreleri, bir divan duruyordu, yuvarlak bir masa, bir muhabbet çiçeği, bir kınaçiçeği; düşündüm, düşündüm, çıkıp gidemedim, yeter, öyle mi, böylemi, gitsem mi kalsam mı? Yani, canım, az kalsın kaçacaktım! En iyisi diye düşündüm, yarın geleyim; hava da daha iyi olur, gelir beklerim; bugün süt döküldü işte, bu generaller de öfkeyle bakıyor... Tam kapıya doğru yürürken adam içeri girdi; kendi halinde, saçları ak, gözleri hırsızımsı, beli iple bağlanmış yağlı bir sabahlık var üzerinde. Ne istediğimi sordu, ben de anlattım: “Şöyle şöyle,” dedim, “işte Emelyan İvanoviç, kırk ruble,” dedim; “durum bu.” Başka da bir şey söylemedim. Gözlerinden davayı kaybettiğimi gördüm. “Hayır, yazık ki,” dedi, “konu şu ki, param yok; sizin rehin verebileceğiniz bir şey var mıydı?” Açıklamaya çalıştım rehinlik bir şey olmadığını, ama Emelyon İvanoviç, açıklamaya gerek olmadığını belli etti. Sonuna kadar dinleyip, “Hayır,” dedi. “Emelyan İvanoviç bilmem! Param yok benim.” Neyse işte, neler dediğini ona anlattım. “Hep böyledir zaten,” diye düşündüm; bunu biliyordum, hissetmiştim; kısacası, Varenka, yer yarılıp beni içine alsa çok iyi olurdu; hava soğuk, ayaklarım donmuş, sırtım karıncalanmış. Ben adama bakıyorum, o da bana bakıyor ve hiçbir şey söylemiyor –gitsene, kardeşim, diyor, burada yapacak bir şey yok– yani bu da olsa, iyice yerin dibine geçecektim. “Nedir peki, ne için para lazımdı?” (Durmuş neyi soruyor, canım!) Ağzımı açtım öyle boş boş durmamak için, ama dinlemedi bile, “Hayır,” dedi, “para yok; olsaydı,” dedi, “memnuniyetle verirdim.” Ona anlattım, anlattım, “Az bir para dedim zaten, size ödeyeceğim, vaktinde ödeyeceğim,” vaktinden bile evvel vereceğim, ne kadar isterseniz alın faizi, Tanrı aşkına, ödeyeceğim. Canım, o anda sizi hatırladım, hep sizin talihsizliğinizi ve ihtiyaçlarınızı hatırladım, sizin yarım rublenizi hatırladım. “Hayır,” dedi, “faiz önemli değil, keşke rehin olsaydı! Ama zaten param yok, Tanrı aşkına yok; olsaydı,” dedi, “memnuniyetle,” böyle yemin de etti, haydut!</p>

    <p>Neyse, sonra, bir tanem, oradan nasıl çıktığımı, Vıborg’da nasıl yürüdüğümü, Voskresenski Köprüsü’nü nasıl geçtiğimi hiç hatırlamıyorum, çok yoruldum, dondum, kemiklerim dondu ve işe ancak saat onda varabildim. Çamurları temizlemek istedim, ama kapıcı, Snegriyev yapamayacağımı, fırçayı kirleteceğimi, fırçanın devlete ait, zımmetli fırça olduğunu söyledi. İşte böyleler, canım, bu adamların ayaklarını sildiği paçavradan daha kötü bir durumda değil miyim? Bu beni öldürmez mi, Varenka? Para değil beni öldüren, bütün bu yaşam kaygıları, bütün bu fısıltılar, gülüşler, şakalar. Majesteleri hiç haber vermeden işime son verebilir; ah, canım, benim altın çağım geçti! Bugün sizin bütün mektuplarınızı okudum yeniden; hüzünlendim, canım! Hoşça kalın, bir tanem, Tanrı sizi korusun!</p>

    <p class="p-right">M. Devuşkin</p>

    <p class="no-indent">Hamiş: Varenka, bu kederimi, size yarı yarıya şaka yollu anlatmak istedim, fakat, anlaşılan, şaka benim işim değil. Gönlünüzü almak istemiştim. Size geleceğim, canım, hemen geleceğim, yarın geleceğim.</p>

    <p class="r-baslik">11 Ağustos</p>

    <p>Varvara Alekseyevna,</p>

    <p>Güvercinim benim, canım! Bittim ben, bittik ikimiz de, ikimiz birden, onarılması imkânsız bir şekilde bittik. Şerefim, gururum... hepsini kaybettim! Ben öldüm, siz de öldünüz canım, siz de benimle birlikte, onarılması imkânsız bir şekilde öldünüz! Ben yaptım, sizi ölüme ben sürükledim! Beni kovdular, canım, aşağıladılar, alay ettiler, ev sahibesi de hakaret etmeye başladı; bağırdı, bağırdı bana bugün, azarladı, azarladı beni, paspastan beter yaptı. Akşamleyin Ratazyayev’deyken, oradakilerden biri bir mektup taslağını yüksek sesle okumaya başladı, benim size yazdığım, cebimden gizlice çekip aldığı bir mektubu okumaya başladı. Anacığım, ne biçim alay ettiler! Küçülttüler, küçülttüler bizi, kahkahalar attılar, alçaklar! Üzerlerine yürüyüp Ratazyayev’i hainlikle suçladım; ona alçak olduğunu söyledim! Ratazyayev de asıl benim alçak olduğumu, çeşit çeşit <em>coquette</em>’lerle<a class="si-noteref" href="#f24" id="ref_f24">24</a> dolaşıp gönül eğlendirdiğimi; “Siz bizden saklandınız,” dedi, “siz bir Lovelace’sınız,<a class="si-noteref" href="#f25" id="ref_f25">25</a> ” dedi; şimdi de beni Lovelace diye çağırıyorlar, başka adım yokmuş gibi! Duyuyor musunuz, küçük meleğim, duyuyor musunuz... artık her şeyi biliyorlar, her şeyden haberdarlar ve sizi, bir tanem, sizi biliyorlar, size ait ne var ne yok her şeyi, her şeyi biliyorlar! Olacak şey değil! Faldoni de oradaydı, onların tarafını tuttu; bugün onu kasaptan bir şeyler almaya gönderdim; gitmedi, işim var dedi! “İyi de sen mecbursun,” dedim. “Hiç de değil,” dedi, “benim hanımıma para ödemiyorsunuz, size bir mecburiyetim yok benim,” dedi. Dayanamadım onun gibi birinin, eğitimsiz bir köylünün yaptığı bu hakarete ve bir aptal olduğunu söyledim; o da bana, “Asıl bunu söyleyen aptal,” dedi. Sarhoş olduğu için bana karşı böyle kaba konuşuyor, diye düşündüm, “Sarhoşsun, dedim, köylü herif,” şöyle yanıt verdi: “Siz mi içirmiştiniz beni? Ayılmak için bile bir damlanız yok; kuruş için dileniyorsunuz,” diyerek ekledi: “Ah, buna bir de efendi diyorlar!” İşte, canım, olay nerelere vardı! Yaşamak utanç veriyor, Varenka! Tam anlamıyla dile düştük; kimliksiz bir berduştan beter olduk. Çok ağır felaketler! Bittim ben, kesinlikle bittim ben! Onarılması imkânsız bir şekilde bittim.</p>

    <p class="p-right">M.D.</p>

    <p class="r-baslik">13 Ağustos</p>

    <p>Sevgili Makar Alekseyeviç,</p>

    <p>Başımıza peş peşe felaketler geliyor, artık ben de bilmiyorum ne yapacağımı! Şimdi siz ne yapacaksınız, benim de umudum tükendi; bugün sol elimi ütüyle yaktım; kazara düşürdüm ütüyü, elim hem incindi, hem yandı, bir anda. Çalışmama imkân yok, Fedora da üç gündür hasta yatıyor. Acı verici bir huzursuzluk içindeyim. Size otuz gümüş kopek gönderiyorum; bu bizim son varlığımız sayılır, yoksa, Tanrı biliyor, sizin ihtiyacınıza yardım etmeyi çok isterdim şimdi. Ağlayacak kadar üzgünüm! Hoşça kalın, dostum! Bugün bize gelseydiniz, beni çok teselli etmiş olurdunuz.</p>

    <p class="p-right2">V.D.</p>

    <p class="r-baslik">14 Ağustos</p>

    <p>Makar Alekseyeviç,</p>

    <p>Neyiniz var sizin? Tanrı korkunuz yok, herhalde! Beni kesinlikle delirteceksiniz. Utanmıyor musunuz siz! Kendinizi mahvediyorsunuz, sadece kendi itibarınızı düşünüyorsunuz! Şerefli, soylu, gururlu bir insansınız, herkes böyle biliyor sizi! Ama utançtan ölmeniz lazım sizin! Yoksa yazık değil mi ağarmış saçlarınıza? Ama, Tanrı’dan korkun! Fedora, artık size yardım etmeyeceğini söyledi, ben de size bir daha para vermeyeceğim. Beni ne hale getirdiniz, Makar Alekseyeviç! Herhalde, bana bir şey olmayacağını, böyle çirkin davranmanızın beni etkilemediğini sanıyorsunuz; siz hâlâ benim sizin yüzünüzden nelere katlandığımı bilmiyorsunuz! Merdivenlere bile çıkamıyorum: herkes bana bakıyor, parmağıyla gösterip tuhaf tuhaf şeyler söylüyor; evet, “benim bir ayyaşla ilişkim olduğunu” açıkça söylüyorlar. Bunu duymak ne ağır şey! Sizi eve taşıdıkları zaman bütün kiracılar tiksinerek gösteriyor: İşte, diyorlar, o memuru getirdiler. Sizin yüzünüzden nasıl utandığımı söylemem imkânsız. Yemin ederim, buradan taşınacağım. Bir yere gidip oda hizmetçisi, çamaşırcı olacağım, burada durmayacağım. Bana gelmenizi yazmıştım, gelmediniz. Demek, benim gözyaşı ve ricalarım sizin için önemsiz, Makar Alekseyeviç! Peki parayı nereden buldunuz? Tanrı aşkına, kendinize gelin. Mahvolacaksınız, bir hiç için mahvolacaksınız! Hem rezalet, hem ayıp bu yaptığınız! Ev sahibeniz de akşam eve almak istemedi, sokakta yattınız: Biliyorum bunları. Keşke bunu öğrenmenin bana ne kadar ağır geldiğini bilseydiniz. Bana gelin, bizde neşeniz yerine gelir; birlikte kitap okuruz, eskileri hatırlarız. Fedora dinî ziyaretlerini anlatacak. Benim için, güvercinim, perişan etmeyin kendinizi, beni perişan etmeyin. Ben bir tek sizin için yaşıyorum, sizin için yanınızda kalıyorum. Ne yapıyorsunuz şimdi böyle! Soylu bir insan, talihsizlikler karşısında kararlı bir insan olun; unutmayın, yoksulluk kusur değil. Ne diye umudunuzu yitiriyorsunuz: Bütün bunlar geçici! Tanrı verir – her şey düzelir, yeter ki siz şimdi kendinizi toplayın. Size yirmi kopek gönderiyorum, kendinize tütün ya da istediğiniz bir şey alın, yeter ki, Tanrı aşkına, kötü bir şeye harcamayın. Bize gelin, hemen gelin. Belki, eskisi gibi, utanırsınız, ama utanmayın; sahte bir utangaçlık bu. Yeter ki siz en samimi bir şekilde pişman olun. Tanrı’ya güvenin. O her şeyi iyi eder.</p>

    <p class="p-right2">V.D.</p>

    <p class="r-baslik">19 Ağustos</p>

    <p>Varvara Alekseyevna, canım,</p>

    <p>Utanıyorum, canımın içi, Varvara Alekseyevna, çok utanıyorum. Fakat, bunun nesi değişik, canım? Neden kalbimi eğlendirmeyeyim? O zaman ayakkabımın tabanını düşünmüyorum, çünkü saçma geliyor ve o da hep sade, sefil, kirli bir taban olarak kalıyor. Çizmeler de bir saçmalık! Yunan bilgeler de çizmesiz gezerdi, o zaman bizim kardeşimiz niye böyle değersiz meselelerle uğraşıyor? Ne diye gücendiriyor, ne diye küçümsüyor beni bu durumda? Ah! Canım, canım, neler yazmışsınız! Fedora’ya söyleyin, saçmalayan, huzursuz, asi bir kocakarı kendisi ve iki kat aptal, hem de tarifsiz aptal! Benim ak saçlarıma gelince, bunda yanılıyorsunuz, bir tanem, çünkü hiç de sizin sandığınız kadar ihtiyar değilim. Emelya size selam söylüyor. Üzülüp ağladığınızı yazıyorsunuz; ben de size, ben de üzüldüm, ağladım diye yazıyorum. Sonuçta size her tür sağlık ve refah dilerim, bana gelince, ben de hem sağlıklı hem mutluyum küçük meleğim.</p>

    <p class="p-right2">Dostunuz,<br/>
    Makar Devuşkin</p>

    <p class="r-baslik">21 Ağustos</p>

    <p>Saygıdeğer Hanımefendi ve Sevgili Dostum,</p>

    <p>Varvara Alekseyevna!</p>

    <p>Suçlu olduğumu hissediyorum, size karşı kabalık ettiğimi hissediyorum ve bana göre, bunun hiçbir yararı yok, canım, yani benim bütün bunları hissederken sizin hiçbir şey söylememeniz karşısında. Suç işlemeden önce de bütün bunları hissetmiştim, ama işte ruhen düştüm, günahımı bilerek düştüm. Canım benim, kötü değilim, acımasız değilim; sizin kalbinizi parçalamak için de, güvercinim, en azından kana susamış bir kaplan olmak gerekir, ama bende bir koyun kalbi var. Ve ben, bildiğiniz gibi, kan dökmeye arzu duymuyorum; bu yüzden, küçük meleğim, hiç de suçlu değilim davranışımda, çünkü ne kalbimde ne de düşüncelerimde suç var; üstelik neyle suçlandığımı da bilmiyorum. Yani bu iş karanlık bir iş, canım! Otuz gümüş kopek göndermişsiniz, sonra da yirmi kopek gönderdiniz; sizin öksüz paralarınıza bakarken kalbim karardı. Eliniz yanmış, yakında açlık çekeceksiniz, ama bana tütün almamı söylüyorsunuz. Ama nasıl hareket etmeliyim böyle bir durumda? Yoksa, hiç vicdan azabı çekmeden, bir haydut gibi, sizi, bir öksüzü soymaya mı başlayayım! Bunun karşısında ruhen düştüm, canım, yani başta, hiçbir şeye yaramadığımı ve ayakkabımın tabanlarından sadece biraz daha değerli olduğumu hissederken, kendimi daha anlamlı bir şey saymak edepsizlik gibi geldi, tersine, kendi kendimi edepsiz ve belli ölçüde terbiyesiz biri olarak görmeye başladım. Ama, kendi kendime saygımı nasıl kaybettim, nasıl iyi niteliklerimi ve kendi değerimi reddetmeye kalkıştım, her şeyi kaybeder etmez de düşmeye başladım! Bu da kaderin yazısı, ben bundan suçlu değilim. Önceleri biraz hava almaya çıkıyordum. O sırada her şey birbirini izledi: doğa o kadar ağlamaklıydı, hava da o kadar soğuktu, yağmur yağıyordu, o sırada Emelya’yla karşılaştık yine. Varenka, elinde ne varsa rehin vermiş adam, evinde ne varsa vermiş ve ona rastladığım sırada, iki gündür çiy damlası bile girmemişti ağzına, yeni bir şey rehin vermek istiyordu, ama bulamıyordu, verecek bir şeyi kalmamıştı. Yani, Varenka, bende meyil olduğundan değil, adama merhamet ettiğim için karıştım bu işe. İşte böylece günah işledik, canım! Onunla birlikte nasıl ağladık! Sizi andık. O çok iyi, çok aşırı iyi bir insan ve çok hassas biri. Canım, ben bütün bunları anlıyorum; benim de başıma gelen şeyler bütün bunlar, çok iyi hissediyorum bunları. Size ne kadar borçlandığımı biliyorum, güvercinimsiniz benim! Sizi tanıyınca, birincisi, kendimi daha iyi tanıdım ve sizi sevmeye başladım; küçük meleğim, sizden önce, tek başımaydım ve yeryüzünde uyuyor, yaşamıyordum sanki. Onlar, bana zalimlik edenler, çehremin bile uygunsuz olduğunu söylüyorlardı ve hor görüyorlardı beni, kendi kendimi hor görür olmuştum; kütük gibi olduğumu söylüyorlardı, ben de gerçekten kütüğüm ben, diye düşünüyordum, ama siz karşıma çıkınca, siz karanlık hayatımı aydınlattınız kalbimi ve ruhumu aydınlattınız ve ben ruhsal huzur bularak diğerlerinden daha kötü olmadığımı anladım; belki parıltı yok, ışıltı yok, renk yok, ama yine de insanım, kalbiyle ve düşünceleriyle bir insanım ben. Şimdi de, kaderin kovaladığını hissederek, onun tarafından ezilerek, kendi kendimin değerini reddetmeye kalkıştım, ben felaketlerimle içim kararmış ve ruhen düşmüş bir halde bunu yaptım. İşte siz de her şeyi bildiğinize göre, canım, size gözyaşlarıyla yalvarıyorum bu konuyu daha fazla kurcalamamanız için yalvarıyorum, çünkü kalbim parçalanıyor, acı geliyor, ağır geliyor.</p>

    <p>Size saygılarımı sunuyorum.</p>

    <p class="p-right2">Sadık dostunuz,<br/>
    Makar Devuşkin</p>
  </div>

  <div class="si-footnotes">
    <div class="si-footnote" id="f22">
      <a class="si-backref" href="#ref_f22">22</a><span>. (Fr.) Kâğıda sararak pişirilen et ve sebze yemeği.</span>
    </div>

    <div class="si-footnote" id="f23">
      <a class="si-backref" href="#ref_f23">23</a><span>. Memuriyetteki en düşük derece.</span>
    </div>

    <div class="si-footnote" id="f24">
      <a class="si-backref" href="#ref_f24">24</a><span>. (Fr.) Güzel görünmeye özenen kadın.</span>
    </div>

    <div class="si-footnote" id="f25">
      <a class="si-backref" href="#ref_f25">25</a><span>. Samuel Richardson’ın (1689-1761) <em>Clarissa</em> (1748) adlı romanının başkarakteri olan Robert Lovelace, Clarissa Harlowe’u serveti için baştan çıkarmaya çalışmaktadır. Bu tür durumlar için simge isim halini almıştır. Roman, Rusya’da XIX. yüzyıl başında popüler romanlar arasındaydı.</span>
    </div>
  </div>
</body>
</html>