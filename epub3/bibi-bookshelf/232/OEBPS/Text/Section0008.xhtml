<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Thomas Harkness Zuga'ya iki gün sonra gelmesini söylemişti ve harita, bir an önce Quelimane’ye kapağı atmaktan bile daha önemliydi. Zuga Garniet'le Kaptan Codrington'a bir mektup gönderip ertesi sabah kardeşiyle birlikte ziyarete geleceklerini bildirdi. Kızkardeşinin erkekler üzerinde nedense büyük etkisi vardı. Amiral bile özellikle onu davet etmemiş miydi? Codrington'un öfkesini biraz olsun yatıştırmak için kardeşini öne sürmekten hiç çekinmiyordu işte. Ama şimdilik işi daha önemliydi. Tam yola çıkmışken döndü. Çekmecesinden Colt tabancasını aldı, tabanca doluydu. Eyer çantasına soktu. Atına atladı.</p>

  <p>Harkness'in haritasını ne pahasına olursa olsun ele geçirmek zorunda olduğunu biliyordu.</p>

  <p>Ağaçların arasında kulübe, terkedilmiş, sessiz, umutsuz bir görünümdeydi. Atından indi. Eyer çantasındaki tabancayı çıkartıp beline soktu. Ceketini ilikledi. Köpekler onu tanımış ti. Sessizce kapıya yaklaştı. Yumrukladı. Sonra kapının kolunu yokladı. Kilitliydi. Yüklendi, açılmadı. Evi dolandı. Kepenkler sımsıkı kapalı olduğundan içerisini göremedi. Harkness'in uşağına seslendi. Ses gelmedi. Kulübesine girdi. Kimsecikler yoktu. Kütler soğumuştu bile. Zuga yeniden eve döndü. Mutfak kapısını yokladı. Kilitliydi. En iyisi atına atlayıp hemen uzaklaşmaktı ama ille de haritayı istiyordu. Büsbütün alamasa da zararı yoktu, kopyasını çıkartabilsin, yeterdi. Bir köşede gözüne, üstüste yığılmış, paslı bahçe âletleri ilişti, içlerinden küçük bir orak seçti. Kapıyla pervazın arasına dikkatle soktu. Kilit zaten eskiydi, aşınmıştı. Dili kolayca açıldı. Kapıyı itti. Havanın kararmasına henüz vakit vardı. Bir an durdu. Derin bir soluk aldı.</p>

  <p>Sonra usulca yarı loş koridora daldı. Bu koridor, kapalı kapıların arasından, öndeki büyük odaya kadar uzanıyordu. Zuga kapıları birer birer açarak yürüdü. Odaların birinde kocaman, sütunlu, perdeli bir karyola vardı, perdeler açılmış, yatak dağılmıştı.</p>

  <p>Zuga çarçabuk büyük odaya geldi. Yarı karanlıktı. Bir an durdu. Gözlerinin alışmasını bekledi. O anda kulağına hafif bir uğultu geldi. Böcek vızıltısını andırıyordu. Tüylerinin diken diken olduğunu hissetti. Boğuk bir sesle:</p>

  <p>«Bay Harkness!» diye seslenince uğultu büsbütün arttı. Yanağına konan bir şeyi tiksintiyle ürpererek itti. Sendeleyerek en yakın pencereye yürüdü. Kepenkleri zorlukla açabildi, oda ışığa boğuldu.</p>

  <p>Thomas Harkness masanın başında, geniş Koltuklardan birine oturmuş, kayıtsız, Zuga'ya bakıyordu. Sinekler her yanına üşüşmüştü. Kocaman, maden mavisi ve yeşilinde, güneş ışığında parıldayan sinekler. Göğsünün ortasındaki derin, kapkara yaranın üzerinde sevinçle uçuşuyorlardı. Kar gibi aksakal pıhtılaşan kanla kararmış ve koltuğun altında da küçük bir kan gölü oluşmuştu.</p>

  <p>Zuga uğradığı şoktan, birkaç saniye yerinden kıpırdayamadı. Sonra isteksiz, bir adım attı. Yaşlı adam, kocaman fil tüfeklerinden birini masanın ayağına, namluyu göğsüne dayamıştı, elleri hâlâ namlunun üzerinde kenetliydi.</p>

  <p>Zuga, yüksek sesle, aptalca bir soru sordu: «Neden yaptın bunu sanki?»</p>

  <p>Ve Harkness sadece bakıyordu. Sağ ayağının çizmesini çıkarmış, tetiği çıplak parmağıyla çekmişti, öldüğü zaman bile namluyu bırakmamıştı işte. Zuga, tabakasından çıkardığı bir yaprak sigarasını titreyen elleriyle yakarken, gene söylendi:</p>

  <p>«Aptalca bir şey bu yaptığın.» ölüm kokusu odanın her yanına sinmiş, şimdi genzini tırmalıyordu. Tütün dumanını derin derin içine çekti.</p>

  <p>Üzülecek bir şey yoktu ortada. Adam sadece bir gün ve bir gece boyu tanımıştı. Buraya gelişinin de tek bir nedeni vardı. Haritayı mümkün olduğunca olaysız, ele geçirmek. Peki, o halde neden sanki gözleri batıyor, dizlerinin bağı çözülüyordu? Gülünç bir şey! Belki de adamın ölümünden çok, bir çağın kapanmış olmasına dertleniyordu? Harkness Afrika efsaneleriyle içiçe girmiş, bir bütün oluşturmuştu. Zaten adam başlı başına bir tarihti.</p>

  <p>Zuga ağır ağır, iskemlede oturan ölüye yaklaştı. Sonra avucunu uzatıp gözkapaklarını usulca kara gözlerin üzerine indirdi. Adamcağız bu haliyle çok daha huzur içinde gibi görünüyordu.</p>

  <p>Sonra masanın kenarına ilişerek, sessizce, ölünün başında sigarasını içti bitirdi, izmariti koltuğun yanında duran kocaman bakır tükürük hokkasına atıp yatak odasına geçti.</p>

  <p>Yataktaki çarşaflardan birini çekti, aldı geri döndü. Sinekleri öfkeyle kovaladıktan sonra çarşafı, oturan ölünün üzerine örttü. Harkness, ona verdiği öğüdü tutmuş, tam yakından, kalbe nişan almıştı. Zuga bu işi bitirdikten sonra, birden, üzeri dolu masaya dönüp telâşla haritayı aramaya koyuldu, ama aradıkça sabrı taşıyordu. Derken paniğe kapılır gibi oldu. Doğrulduğunda soluk soluğa kalmıştı, üzeri örtülü ölüye bakıp söylendi:</p>

  <p>«Onu almaya geleceğimi biliyordun, değil mi?»</p>

  <p>Masadan ayrılıp sandığa gitti. Rezeleri inleterek açtı kapağı, içinde altın gerdanlığın bulunduğu kese de kayıplara karışmıştı. Sandığı ta dibine kadar karıştırdı, aradı, taradı, bulamadı. Sonra odanın her yanında sistemli bir araştırmaya başladı Aradan bir saat geçti. Bir şey bulamayınca gene üzeri kalabalık masanın başına döndü. Bu arada sehpada duran aslan avı tablosunun da yerinde yeller estiğini farketmişti. Birden kendi durumunu gülünç buldu, kıkır kıkır güldü: «Ballantyne’lere son bir şaka yaptın, değil mi? Zaten sen her zaman canının istediği gibi davranmıştın, Thomas Harkness, kimseye metelik vermemiştin, bravo doğrusu.» Elini, ölünün çarşafla örtülü omuzuna koydu: «Sen kazandın ihtiyar. O halde sırlarını da birlikte götür» Yapacak bir şey kalmamıştı, çarçabuk çıktı, atına atladı. Gidip savcıyı ve yardımcılarını getirmesi bütün gününü aldı.</p>

  <p>***</p>
</body>
</html>
