<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kara Şaka'ya vardıklarında gemide bir telâştır gidiyor, bir yandan kömür, bir yandan su ikmali yapılıyordu. Codrington da güvertedeydi. Ceketini çıkartmıştı. Çevresindeki subaylardan bir baş daha uzundu. Güneşten ağarmış sapsarı saçları pırıl pırıl parlıyordu. Robyn’in aklında kaldığından daha da genç duruyordu. Çünkü keyfi yerinde, davranışları rahattı, kendi gemisindeydi. Çevresindeki kır saçlı, yanık tenli, rüzgârdan kavrulmuş kurt gemicilerin yanında âdeta yeni yetme bir delikanlı gibi görünüyordu ama bu izlenim, ziyaretçileri görür görmez dağılıverdi. Yüzüne, gözlerine buz gibi soğuk bir ifade geliverdi hemen. Zuga onu gülerek selâmladı: «Kaptan Codrington, ben Binbaşı Ballantyne »</p>

  <p>Codrington soğuk bir tavırla karşılık verdi: «Sizinle önceden tanışmıştık efendim.»</p>

  <p>Zuga hiç oralı olmadı, sözlerini sürdürdü: «Size kardeşim doktor Ballantyne’ı takdim edebilir miyim izninizle?» Codrington Robyn'e bir göz attı. Başını çok hafif salladı: «Emrinizdeyim, hanımefendi. Bu sabahki gazetede, son karşılaşmamızdan beri yeni serüvenlerinizi okumuş bulunuyorum. Pek keskin görüşlüymüşsünüz hanımefendi, sağ eliniz ise dilinizden de güçlüymüş!» Bunları söylerken gözleri parlar gibi olmuştu. Sonra Zuga'ya döndü: «Amiral Kemp'den emir aldım. Sizleri Quelimane’ye götüreceğim. Hiç kuşkusuz önceki yol arkadaş larınıza oranla bizleri pek tatsız bulacaksınız. Her ne halse, yarın değil öbür gün tam öğle üzeri gemide olursanız minnettar kalırım, çünkü deniz çekilirken körfezden ayrılmayı tasarlıyorum. Şimdi izninizle.» Codrington elini uzatmaksızın, başıyla kısa bir selâm verdi, yanlarından ayrıldı. Zuga iyice bozum olmuş, suratı asılmıştı. «Hadi gidelim artık,» diyerek merdivene doğru yürürken Robyn yerinden bile kıpırdamadı. Kaptanın tayfabaşıyla konuşmasını bitirmesini bekledi Sonra:</p>

  <p>«Kaptan Codrington, Huron gemisinden benim ısrarım üzerine ayrıldık. Bunun için şimdi başka gemi aramak zorunda kaldık. Haklıymışsınız. O gemi gerçekten de köle taşımak üzere hazırlanmış, St. John da bir köle taciriymiş. Bunu kanıtlamış bulunmaktayım.»</p>

  <p>Kaptanın tavrı ansızın değişivermişti. İlgiyle sordu: «Nasıl?»</p>

  <p>«Şimdi konuşamam, ağabeyim... Ama bugün öğleden sonra Roger Bay iskelesinde olurum, saat üçte.» Ve döndü, yürüdü.</p>

  <p>***</p>
</body>
</html>
