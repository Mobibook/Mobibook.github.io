<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga, Robyn'in yanından ayrılıp kervana döndüğünde adamları, ikinci dişi de çıkarmışlar, sarmaşıklarla birbirine bağlayıp yanyana uzatmışlardı. Taşıyıcılar, yüklerini de bir kenara bırakıp taze et yemeğe hazırlanıyordu.</p>

  <p>Zuga anlamıştı, adamları, doyuncaya kadar yerlerinden kıpırdatmak olanaksızdı. Bu yüzden, yediği etten karnı iyice şişmiş Jan Cheroot'a, fil eti biter bitmez, yola çıkmalarını tembih ederek, Sharps tüfeğini alıp Robyn'in yanına döndü. Birden şaşırdı, kızın yüzü sararmış, daha doğrusu yeşermiş gibiydi. Gözleri kızarmıştı, ağlıyordu. Telâşlandı:</p>

  <p>«Nen var kardeşim, ne oldu?» diye sordu. Ama Robyn konuşacak durumda değildi. Güçlükle yutkunup ağabeyine ardından gelmesini işaret etti. Şimdi, daracık, düz bir çıkıntıdaydılar. Burası alçak bir mağara oluşturuyordu, daha önce başkaları bu mağarayı kullanmış olacaklardı, çünkü kayalık tavan sayısız ateşin isinden iyice kararmıştı. Duvarlar da küçük, sarı buşmanlara özgü, çocuksu resimlerle bezenmişti. Herhalde buşmanlar yüzyıllar boyu, sonu gelmeyen göçlerinde, oradan oraya dolaşırken bu mağarada barınmışlardı.</p>

  <p>Resimlerde perspektif de yoktu, biçim kaygısı da. Ama gene de gördüklerini tam olarak yansıtabilmişlerdi. Zürafa boynunun o zarif eğiminden, Kap buffalosunun o hantal, omuzlarına o uçları düşük boynuzlarına varıncaya kadar… Buşman ressam kendisini de, kabilesini de çırpı gibi, sıskacık kişiler olarak çizmişti. Ellerindeki yaylarını germiş, zıplıyor, dansediyorlardı. Karşılarında, ayaklarının dibinde uzanan o eşsiz manzaraya bir balkon gibi açılmış bir kaya çıkıntısına geldiler. Bu arada çeşitli kaya katmanları, uçurumun duvarı boyunca, açık seçik belli oluyordu. Bunların sertliği de farklı olduğundan, yumuşak kayalar aşınıma uğramış o mağarayı oluşturmuştu. Taşa, iyice derin olarak, sade bir Hıristiyan haçı kazılmıştı, altında da, usta bir kalemden çıktığı belli, çok özenli bir isim ve tarih:</p>

  <p><i>«FULLER MORRIS BALLANTYNE»</i></p>

  <p>Zuga babasının, kendi elinden çıktığına hiç kuşku olmayan adını böyle görünce elinde olmaksızın bağırdı. Yazı her ne kadar yeni kazılmış gibi görünüyorsa da, altındaki tarih yedi yıl öncesini gösteriyordu, 20 Temmuz 1853. iki kardeş, değişik duyguların etkisinde, susup kalmıştı şimdi. Robyn, babasına olan tüm sevgisi depreşmiş, bunca yıl sonra babasının yanında olabilmek için amansız bir özlem duyuvermişti birden. Hayatındaki boşluğu çok daha iyi anlıyor, babasına karşı görevlerini düşünüyordu. Gözlerine yaşlar doldu. Yanaklarından süzülmeye başladı. Sessizce dua etti:</p>

  <p>«Tanrım, ne olur, beni babama götür. Tanrım/ çok geç kalmadan kavuşayım ona, iş işten geçmeden.»</p>

  <p>Zuga'nın duyguları da aynı derecede şiddetli ama bambaşkaydı. Babası olsun olmasın kendisinden başka birinin şu kayalık kapılardan geçip Monomatapa Krallığını seyretmiş olmasını kıskanmıştı. 3urası onun arazisiydi. Bir başkasıyla paylaşmak istemiyordu. Hele hele babası olacak o acımasız, kendini beğenmiş canavarla, asla.</p>

  <p>Ama öfkesini belli etmemeye çalıştı. Babasının adının altında bir de, «Tanrının kutsal adına,» ibaresi bulunuyordu. «Haklıymışsın, Zuga'cığım, sen bizi dosdoğru ona götürüyorsun demek! Sözünde duruyorsun. Senden kuşkulanmakta hata etmişim meğer.»</p>

  <p>Eğer yalnız olsaydı Zuga av bıçağını çıkartır, kayaya kazılmış şu yazıları silmeye çalışırdı. Ama boşuna zahmet olacağını da pekâlâ biliyordu. Çünkü ne yapsa, adamın yani babasının, hayalete benzeyen varlığını yok edemezdi ki!</p>

  <p>Kaya ve üzerindeki yazılara sırtını dönüp yeni topraklara baktı. Ama her nedense artık keyfi kaçmıştı. Kendisinden önce buralardan bir başkasının da geçmiş olduğunu bilmek, işin tadını kaçırmıştı. Derken taşıyıcılar kervanı yetişti. Adamlar filin etini de, kemiklerini de, yağlarını da, gık demeden, seve seve yüklenmişler, bu iki kat artmış ağırlık altında ses çıkarmadan yürüyorlardı.</p>

  <p>Kervan ağır ağır ormandan çıkıp geçide girdi, Zuga'nın bacaklarını aşağı, uçuruma sallandırıp oturduğu taşın tam altına geldi, Zuga ayağa kalktı. Jan Cheroot'a seslenecek, geçidin tepenin eteklerine çıktığı yerde konaklamasını söyleyecekti. Bulunduğu yerden, ta aşağılarda, yemyeşil bir çayır görüyordu. Bir çift de soluk kurşuni renkte balıkçıl, o yeşil arazide kurbağa avlamakla uğraşıyordu. Hiç kuşkusuz orada bir pınar vardı ve tıka basa yedikleri o kadar etin üzerine adamlar mutlaka susuzluktan ölecek hallere düşeceklerdi. O pınarın başında konaklarlarsa hem bol bol su içebilirler, hem de Zuga yeniden buraya tırmanıp şu duvarlardaki buşman resimlerini defterine geçirebilirdi. Tam ellerini boru gibi ağzının yanına koyup Jan Cheroot'a seslenecekti ki, ansızın bir gümbürtü koptu. Kayadan kayaya yankılanarak büyüdü. Birkaç saniye için Zuga, neler olup bittiğini anlayamadı. Ama gümbürtü yinelendi. Taşıyıcıların çığlıklarını bile boğdu. Şimdi adamlar yüklerini yere fırlattıkları gibi şahin saldırısına uğramış güvercin sürüsü örneği dağılmışlardı.</p>

  <p>Sonra gözüne bir şey çarptı. Kocaman, yuvarlak bir cisim, bayır aşağı, dosdoğru kervanın üzerine yuvarlanıyordu. Zuga önce bunu vahşi bir hayvan sandı. Silahını doğrulttu. Ateş etmeye hazırlanırken, koskocaman kaya parçaları olduğunu farketti. Belki bir düzineden fazla kaya, tonlarca ağırlıkta, sanki havaya fırlıyordu. Nereden geldiğini görmeye çalıştı. Boşuna. Aşağıda adamlar dehşet içinde bağrışarak, çil yavrusu gibi dağılıyordu. Yuvarlanan kayalar, o değerli, yerine konulması olanaksız eşya sandıklarını eziyor, içindekileri darmadağın ediyordu.</p>

  <p>Çok, çok aşağısında bir tüfek patladı. Baktı, Jan Cheroot, neredeyse dosdoğru havaya ateş ediyor. Tüfeğin doğrulduğu yönü gözleriyle tarayınca, uçurumun tam kıyısında, bir kıpırtı çarptı gözüne.</p>

  <p>Kocaman kayalar, uçurumun ta tepesinden yağıyordu ve Zuga bakarken, bir, bir tane daha geçide doğru yuvarlandı. Orada bir hayvan olmalıydı mutlaka. Zuga'nın aklına insan gelmiyordu, çünkü şu yeni toprakların da insan ayağı basmamış olduğuna inandırmıştı kendini. Birden, olmayacak bir korkuya kapıldı. Ürperdi. Sanki orada bir dev maymun sürüsü pusu kurmuş, adamlarının üzerine şu kocaman kayaları yağdırıyordu. Sonra silkindi. Kendini topladı. Biraz yükseğe çıkıp, orasını görebileceği bir yer aradı çevresinde.</p>

  <p>Robyn onun yolunu kesti: «Ne yapıyorsun sen, Zuga? Yukarıda insanlar var! Onlara ateş edemezsin! Cinayet olur bu!» Yanakları alev alev yanıyordu.</p>

  <p>«Ama onlar benim adamlarımı öldürmeye çalışıyorlar ya?»</p>

  <p>Ve kardeşini silkti. Geçti. Robyn arkasından sesleniyordu:</p>

  <p>«Dur Zuga, elini boş yere kana bulama! Onlarla belki pazarlığa girişebiliriz!»</p>

  <p>Zuga tepeye tırmanırken kardeşinin bu sözleri kulaklarında çınlıyordu. Sonra birden Tom Harkness'in söylediklerini hatırladı. Babasının, yoluna çıkmaya kalkışacak herkesi, gözünü bile kırpmadan soğukkanlılıkla, öldürmekten çekinmeyeceğini söylememiş miydi? Zuga onun ne demek istediğini şimdi çok daha iyi anlıyordu. Acaba ondan önce babası da bu geçitten geçmek için, böyle, savaş vermiş miydi? Eğer bunu babası başardıysa, oğlu da haydi haydi başarırdı elbet. Aşağıda Cheroot çavuşun tüfeği gene patladı ardından gene bir kaya yağmurudur koptu. Ama hedefi bulması için taşı yuvarlayanların uçurumun kıyısından sarkıp aşağıya bakmaları, kendilerini göstermeleri gerekiyordu. Besbelli çavuş ateş açmakla sadece onların gözünü korkutmayı amaçlıyordu.</p>

  <p>Zuga, korkusuzca tırmanıyordu. O ilk kaya aşağıya yuvarlanandan beri on dakika geçmemişti henüz. Saldırganlar bombardımanı sürdürüyor, yuvarlanan taşların gümbürtüsü tepelerde yankılanıyordu.</p>

  <p>Zuga kan ter içinde kalmıştı ama durup dinlenecek zaman yoktu. Ta aşağılardan gelen incecik, ıstırap dolu çığlıktan, bir taşıyıcının hesabının görüldüğünü anladı. Birden, tepeye, bir düzlüğe çıkıverdi. Soluk soluğa, yüzükoyun yere attı kendini. Şimdi geçidin karşısındaki yükseklikle aynı hizadaydı. Arada ancak üç, dört yüz metre vardı. Bu uzaklıktan Sharps tüfeğiyle attığını vurabilirdi. Tüfeğini doğrulturken saldırganların niçin bulunduğu düzlüğü değil de karşı tepeyi seçtiğini anladı. Oraya tırmanmak görünüşte hemen hemen olanaksızdı, üstelik bitip tükenmeyecek bir kaya stoku da vardı. Zuga seyrederken, onların bir fil iriliğinde bir kayayı yuvarlamak için bir sırığı kaldıraç gibi kullandıklarını görüyordu.</p>

  <p>Elleri titriyor, doğru dürüst nişan almakta güçlük çekiyordu. Karşıdaki tepeye tünemiş küçük insan topluluğunu seyrederken elindeki tüfek de sallanıyordu bu yüzden. Bir düzineden fazla değillerdi. Hepsi de çırılçıplaktı. Sadece önlerine birer deri parçası takmışlar, kapkara vücutları, güneşte, terden parlıyordu.</p>

  <p>Biraz sürünerek tüfeğin namlusunu bir kayaya dayadı. Nişan alırken adamlar da kocaman kayayı aşağı yuvarlamaya başlamışlardı. Altmış metre aşağıda, yere vurmasıyla tepeler yeniden sarsıldı.</p>

  <p>Şimdi küçük, siyah adamlar uçurumun kıyısından geri çekilmiş, başka bir kaya seçmeden önce azıcık soluklanmak üzere durmuşlardı. Yalnız bir tanesinin başında başlık vardı ve bir erkek aslanın yelesinden yapılmışa benziyordu. Bu başlık adamı arkadaşlarından daha uzun boylu gösteriyor ve el kol hareketleriyle, yanındakileri itip kakarak çevresine buyruklar veriyordu.</p>

  <p>Zuga artık iyice kendine gelmiş, teri de soğumuştu. Aslan yeleli adama nişan aldı. Tetiği çekti. Silah sesi, karşıdaki küçük topluluğu gafil avlamıştı. Birden irkildiler. Ne olduğunu, nereden geldiğini anlayamadıklarından, şaşkın bakışlarını çevrede gezdirdiler. Başı yeleli uzun boylusu sakınarak uçurumun kıyısına yaklaşıp aşağı doğru baktı. O anda Zuga silahını yeniden doldurmuştu. Bu kez tam o aslan yelesine nişan aldı. Tetiği çekti. Kafası yeleli adam, kolları havada sallanarak, olduğu yerde, gülünç bir dans yapıyormuşçasına döndü. Sonra yere yığıldı. Ta uçurumun kıyıcığına yuvarlandı. Arkadaşları donup kalmıştı. O yuvarlanırken yardımına koşmak akıllarına gelmiyordu. Sonra adamın bacakları son bir kez, havada sallandı, boşluğa indi. Düşüşü uzun sürdü. Yana doğru açtığı kolları, bacakları, bir arabanın tekerlekleri gibi dönüyordu. Sonunda küt diye ta aşağılarda, yere vurdu.</p>

  <p>Zuga yeniden ateş etti. Hiç birine nişan almadan, karşıdaki kalabalığa yöneltmişti tüfeğini, ama bu kez, bir atışta iki kişiyi vurdu. Çünkü bu kadar yakından kurşun bir insanın vücuduna girip çıkıyor, gene de hızından bir şey yitirmiyordu. Bu kez bağrışa çağırışa dağıldılar ve Zuga bir daha ateş etmeye zaman bulamadan, tavşan gibi, şaşılası bir hızla daracık bir kaya aralığına dalıp gözden kayboluverdiler.</p>

  <p>Ortalığa ansızın derin bir sessizlik çöküvermişti. Sonunda Jan Cheroot'un, ta aşağıdan, derinlerden gelen sesi duyuldu. Zuga kalktı. Bir portakal ağacının dalına tutunarak sarktı, bağırdı:</p>

  <p>«Kervanı götür Çavuş » Yankı, sanki onunla alay ediyormuş gibi, sözlerini tekrarladı: «Çavuş... çavuş... çavuş...»</p>

  <p>***</p>
</body>
</html>
