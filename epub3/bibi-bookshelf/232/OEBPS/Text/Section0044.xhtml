<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Beş gün penceresiz, havasız, hâlâ kışın rutubetiyle dolu, buz gibi bir hücrede kaldıktan sonra, dışarı çıkartıldığında denizi hissetmek, onu adeta sarhoş etmişti. Ah, gemisini bir kerecik olsun görebilmek! Acaba ne haldeydi? Onarılabilmiş miydi? Ah, eğer Tippu... Ama bunları düşünmemeliydi artık. Kendisini toparladı, omuzlarını gerdi. Askerlerin arasında, Valinin makamına doğru yürüdü. Avluyu geçtiler. Kapıda bir deniz teğmeni, onları karşıladı, sordu: «Bay St. John mu?» Ve olumlu karşılık alınca, kaptanı gardiyanlarından teslim alıp valinin göz kamaştırıcı bir zenginlikle döşenmiş bekleme odasına götürdü. Ama Mungo'nun sandığı, umduğu gibi valinin huzuruna değil, yaverinin huzuruna çıkardı. Önceden tanışmış oldukları halde, Mungo'nun içeri girmesiyle yaver ne yerinden kalktı, ne başını kaldırdı, ne de gülümsedi. Odada Koltuklara oturmuş iki kişi daha bulunuyordu. Birisi Amiral Kemp, öteki ise Kap Kolonisi Yüksek Mahkemesi Başyargıcı Sir Alfred Murray.</p>

  <p>Mungo, bir saat kadar önce tıraş olmasına izin verildiği ve üstünü başını yıkatmış olduğu için seviniyordu. Bu adamların karşısına perişan bir kılıkta çıkmak hiç hoşuna gitmezdi. Yaver, masada duran resmi belgeyi, aldı:</p>

  <p>«Huron yelkenlisinin kaptan ve sahibisiniz, değil mi?»</p>

  <p>«Evet.»</p>

  <p>«Gemiye, Brüksel Antlaşmasının Beş ve On birinci maddeleri uyarınca Kraliyet donanması tarafından el konuldu.</p>

  <p>Halen İngiliz mürettebatı gözetiminde Britanya karasularında bulunmaktadır. Durumunuz Yüksek Mahkeme tarafından incelendi ve tanıkların dinlenmesinden sonra Mahkeme, Huron gemisi açık denizde ele geçirildiğine göre, Kap Kolonisinin dava konusunda yetkili olmadığı kararına vardı. Başyargıç, Kap Kolonisi Genel Valisine, şey, hımm, Huron yelkenlisinin yüküne Kraliçenin Hükümeti tarafından elkonmasını ve yelkenlinin sahibine geri verilmesini tavsiye etti. Gemi sahibi de bir an önce Amerika'ya gidip yetkili mahkemenin huzuruna çıkacak ve orada, hesap verecektir.»</p>

  <p>Mungo derin bir soluk aldı. Demek herifler işi örtbas ediyorlardı! Gerçi kölelerini elinden almışlar, sekiz yüz bin dolar zarara uğramıştı ama gemisini geri veriyor, onu da salıveriyorlardı ya... Yaver başı önünde, okumasını sürdürüyordu: «Kap Kolonisi Valisi Mahkemenin tavsiyesini gözönüne alıp ona göre karar verdi. Geminizi en kısa zamanda yola çıkmaya hazır hale getireceksiniz. Bu açıdan, Kap Donanma Komutanı, Donanma üssünün olanaklarını emrinize vermeyi kabul etmiş bulunuyor.»</p>

  <p>Mungo, Amirale döndü: «Teşekkür ederim, Amiral,» dedi. Uyuşuk Kemp'in kaşları çatıldı, suratı allak bullak oldu ama konuştuğunda sesi sakindi:</p>

  <p>«Adamlarımdan on altısı sizin yüzünüzden öldü, bir o kadarı da yaralandı efendim. Pis geminizin iğrenç kokusu da her gün odamın pencerelerinden içeri doluyor. Teşekkürünüz sizin olsun Bay St. John, cehennemin dibine kadar yolunuz var. Bana kalsaydı, Bay Lincoln'a hoş görünmeye çabalayacak yerde sizi o pis kokulu köle geminizle koyuvermek yerine bir İngiliz gemisinin grandi direğinden sallandırırdım, hem de bunu seve seve yapardım.»</p>

  <p>Uyuşuk Kemp arkasını döndü, gitti pencereden dışarısını seyre daldı. Yaver bunları duymamış gibi, okumasını sürdürdü: «Kraliyet Donanmasının bir temsilcisi, sizi geminize götürecek ve geminin yola çıkmaya hazır olduğuna kanaat getirinceye kadar sizinle kalacaktır.» Okuması bitince arkasına uzanıp zilin ipini çekti. Kapı hemen açıldı. Bir deniz teğmeni göründü:</p>

  <p>«Son bir şey daha Bay St. John: Vali sizi istenmeyen bir düşman ilân etmiştir ve bir daha Kap Kolonisine ayak basma cüretini göstermeye kalkıştığınız anda tutuklanacaksınız.»</p>

  <p>***</p>
</body>
</html>
