<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Robyn Huron'un Rio Save'den hareketini geciktirmek için çare aramıştı ama boşuna. Mungo St. John çarçabuk toparlandı, Robyn'in savaş alanı salgınları dediği, gömülmemiş ölülerin yol açacağı hastalıkların da korkusuyla ve gene onun uyarısını gözönüne alarak, adamlarını gece gündüz çalıştırdı. Zaten onlar da bir an önce şu lanetlenmiş ırmaktan uzaklaşmaya can atıyordu. Bu yüzden geceleri de, ucu katrana batırılmış halattan yaptıkları meşalelerle çalışarak köleleri gemiye yükleme işini tamamladılar. Yüklemenin başlamasından dört gün sonra, Huron'un ambarları dolmuştu ve o akşam, deniz çekilirken, Huron da geceye yelken açtı. Okyanusa doğru.</p>

  <p>Açıklardan gelen o tertemiz okyanus rüzgârları gemiyi de sanki temizledi. Hastalığın kol gezdiği o kulübelerin iğrenç kokusunu sildi süpürdü.</p>

  <p>Mungo, bir kattan feragat ederek ve katlar arasındaki geleneksel elli santimlik aralığı yetmiş beş santime çıkartarak, kölelere biraz daha soluk almak olanağını sağladığı gibi, aralara giriş çıkışı da kolaylaştırmış oldu. Rüzgâr ve deniz elverdikçe köleler, gündüz güverteye çıkartılıp hava aldırılıyorlardı. En alt katlara bile inme olanağını sağlayan merdivenlerle, hepsi ellişer ellişer yukarıya alınıyordu. Ama güvertede her yanı dövmeli, çıplak bir yerlinin çaldığı tamtama uyarak dansetmeye zorlanıyorlar, dansederken zincirlerinin şakırtısı, tamtama ve tatlı ezgilere acıklı bir fon müziği oluşturuyordu.</p>

  <p>Robyn de, böyle, düzenli hava almanın ve biraz daha genişçe bir yerde kapatılmanın kölelere ne kadar iyi geldiğini görüyordu. Onlar yukarıda, açık havadayken, boşalan yerlerine geminin tulumbalarından deniz suyu basılıyor, sonra lizolle güzelce yıkanıyordu. Ama bu bile, köle kokusunun yavaş yavaş gemiye yayılmasını, her yanına sinmesini önleyememişti.</p>

  <p>Her köle, gün aşırı güvertede iki saat kalıyor ve Robyn de bundan yararlanarak onları teker teker muayene ediyordu. Aşağıya indirilmeden her birine zorla limonla karıştırılmış şeker pekmezi içiriliyor, böylelikle sade suyla undan ibaret beslenme sisteminin yol açacağı iskorbüt salgını önlenmiş oluyordu.</p>

  <p>Bu bakım kölelere de iyi geliyor olmalıydı. Genellikle de sakin, boyun eğmiş görünüyorlar, ama arasıra olaylar da çıkmıyor değildi. Bir sabah, bir grup köle yukarıya çıkartılırken, zarif yapılı, çıplak bir kadın nasılsa zincirinden kurtulmayı başardı ve güverteye ayak bastığı an koştu. Kendini küpeşteden aşağı masmavi sulara koyverdi.</p>

  <p>Bileklerindeki demir kelepçelere karşın, dakikalar boyu su üzerinde kalmayı da başardı. Sonra yavaş yavaş, acınacak bir çırpınışla, dalgalara gömüldü, gitti. Robyn küpeşteye koşmuş, kadının yaşama dönmek için verdiği uğraşı, çaresizlik içinde seyretmiş, bu arada Mungo'nun onu kurtarmak üzere bir kayık göndereceğini ummuştu. Ama kaptan hiç oralı olmamış, arkasına dönüp bakmamıştı bile. Gerçi kadın boğulmadan önce yelkenliyi durdurup ona yetişmek olanaksızdı ama gene de Mungo'ya ters ters bakmış, ona ağzına geleni söylememek için kendini zor tutmuştu.</p>

  <p>O gece küçücük kamarasında yatarken, hep gemiyi yolundan alıkoyabilecek çareleri düşünmüş durmuştu. Belki kayıklardan birini indirip açılabilse Mungo onu aramak üzere durur, dönerdi? Ama bir kayığı indirmek en azından on iki güçlü gemicinin yapabileceği bir işti, üstelik Mungo’nun onu aramak için döneceğine ihtimal vermek de gülünçtü. Köle kadına yaptığı gibi onu da bırakır, çeker giderdi.</p>

  <p>Gemiyi ateşe vermeyi düşündü. O zaman en yakın bir limana sığınmak, onarımını yapmak zorunda kalırdı ama ya yangın büyür, ambarlardaki o sekiz yüz zavallı da diri diri alevlerin arasında kalırsa? Sonunda beklediği fırsat, hiç ummadığı bir yerden, Tippu'dan geldi. Dev tayfabaşının, Robyn'in gördüğü, anladığı kadarıyla bir zayıf noktası vardı, tek bir zayıf noktası: Boğazına aşırı derecede düşkündü. Tippu'nun en sevdiği yiyeceklerden biri, iki yüzelli gramlık teneke kutularda, çok keskin kokulu bir ringa balığı ezmesiydi. Kutunun üzerinde, «peksimet veya kızarmış ekmek üzerine ince bir tabaka sürüp yiyiniz,» diye yazdığı halde Tippu kaşık kaşık kutudan yiyor, bir oturuşta bir kutuyu hiç soluk almadan, gözleri zevkten yarı kapalı, yiyip bitiriyordu. Rio Save'den ayrıldıklarının dördüncü gecesi yemeğe bu kutulardan biriyle başlamak istedi ama kutunun kapağını çakısının ucuyla deldiği sırada keskin bir hışırtı duyuldu, kutudan hava çıktı. Mungo St. John, başını önündeki çorba tabağından kaldırdı ve:</p>

  <p>«Bozulmuş o kutu Bay Tippu, senin yerinde olsaydım yemezdim,» dedi.</p>

  <p>«Evet, yemezdin ama sen ben değilsin ki!»</p>

  <p>Geceyarısına yakın Robyn'i kaldırdılar. Tippu iki büklüm, kıvranıyor, çırpınıyordu, karnı şişmiş, taş kesilmişti. Şimdiye kadar durmadan küsmüştü ama artık öğürdükçe sadece biraz kan karışımı safra çıkartıyordu.</p>

  <p>Robyn Mungo St. John'a, «Ptomain zehirlenmesi. Bozuk konserve yemekten olmuş ama bunun ilâcı bende yok,» dedi. Rio Save'deki o sabahtan beri kaptanla ilk kez konuşuyordu. Sesi soğuk ve resmiydi: «Onu bir limana çıkartmak zorundasınız, ancak öyle tedavi edilebilir. Natal Limanında bir askeri hastane var.»</p>

  <p>Mungo da aynı resmi tonla ama altın yaldızlı gözleri insanı çileden çıkartacak biçimde, alaylı alaylı parıldayarak, karşılık verdi:</p>

  <p>«Doktor Ballantyne, Bay Tippu'nun annesi bir devekuşuymuş. Taşları, çivileri, cam parçalarını bile sindirir onun midesi. Bu gösterdiğiniz kaygı gerçi çok dokunaklı ama tamamen yersiz. Yarın öğleye kalmaz, savaşmaya, kırbacını kullanmaya hazır hale gelir, tasalanmayın.»</p>

  <p>«Ben de size şu kadarını söyleyeyim ki gereken tedaviyi görmezse bir haftaya kalmaz, ölür.»</p>

  <p>Bununla birlikte, Mungo'nun dedikleri doğru çıktı, çünkü sabaha kusma ve öğürtü hafiflemişti. Tippu zehirli balığı barsaklarından tamamen atmışa, temizlemişe benziyordu. Robyn de kamarasında diz çöktü. Bir karar vermek zorunda kaldı.</p>

  <p>«Bağışla beni Tanrım ama kullarından sekiz yüzü şu pis, iğrenç zindanda, ambarlarda zincire vurulmuş durumda, onu öldürmeyeceğim zaten, senin yardımınla, öldürmeyeceğim...»</p>

  <p>Sonra kalkıp hemen işe koyuldu. Tadını gizlemek için nane ruhunun içine, onbeş damla, tıp biliminin en güçlü müshili sayılan ipeka özünden damlattı. Bu normal dozun üç katıydı.</p>

  <p>İlâcı Tippu'ya götürdü, «iç şunu, midene iyi gelir, ishalini durdurur,» dedi.</p>

  <p>Akşama doğru aynı dozu yineledi ama Tippu çok halsiz düşmüştü. Kamarot başını kaldırıp zorla içirmek durumunda kaldı, ilâcın etkisi, Robyn'i bile telâşa verecek kadar şiddetli oldu.</p>

  <p>Bir saat sonra Mungo'ya haber gönderdi. Kamarot şu mesajla geri geldi:</p>

  <p>«Kaptan geminin güvenliğinin şu sırada tüm dikkatini gerektirdiğini, bu yüzden yerinden ayrılamayacağını söylüyor, özür diliyor, doktor.»</p>

  <p>Robyn güverteye çıktığında Mungo, elinde sekstan, güneşin bulutlar arasından görülmesini bekliyordu. Ona sadece: «Tippu ölüyor,» dedi.</p>

  <p>Mungo da gözünü sekstandan ayırmaksızın, «Ben de günün ilk ölçümünü yapmak üzereyim. Yer saptayacağım,» karşılığını verdi.</p>

  <p>«Sonunda sizin, insancıl duygulardan tamamen uzak bir canavar olduğunuza gerçekten inandım.» Robyn böyle söylenirken güneş birden ortalığı aydınlatıverdi. Mungo ölçümünü yaptı, güneşin yüksekliğini okudu, sonra Robyn'e döndü: «Hiç kuşkum yok, Tippu’nun hastalığı konusunda yanılıyorsunuz. Sandığınız kadar ağır değildir.»</p>

  <p>«İyi ya öyleyse gidip kendiniz görün.»</p>

  <p>«Zaten niyetim de buydu, doktor.»</p>

  <p>Mungo, Tippu'nun kamarasına girer girmez duraladı. Yüzündeki ifade değişti. Birdenbire dudaklarındaki o alaycı gülümseme siliniverdi. Tippu gerçekten de çok hastaydı. Durumu tehlikeliydi, hiç kuşku yok. Alçak sesle; «Nasılsın, aziz dostum?» diye sordu. Robyn onun tayfabaşına böyle seslendiğini ilk kez duyuyordu. Mungo sonra elini hastanın terden pırıl pırıl alnına koydu. Tippu da başını ondan yana çevirdi, gülümsemeye çalıştı. Ama boşuna. Robyn, bu adama ne kadar acı çektirdiğini düşündü, vicdan azabı duydu, içi burkuldu. Tippu doğrulmaya çalıştı, ama doğrulamadı, inledi, iki eliyle midesine yapıştı. Dizlerini karnına çekti. Sonra başını umutsuzca öte yana çevirirken şiddetli öğürtülerle tepeden tırnağa sarsılmaya başladı.</p>

  <p>Mungo hemen yerde duran kovayı kaptığı gibi, bir kolunu Tippu'nun omuzlarına dolayarak başını hafifçe kaldırdı.</p>

  <p>Kovayı tuttu ama Tippu sadece biraz kan karışımı, kahverengi safra çıkardı. Başı yeniden yastığa düştüğünde kesik kesik soluk almaya çabalıyordu. Ter içindeydi. Gözleri devrilmiş, akları belirmişti. Mungo tam beş dakika öyle, yatağın başından ayrılmadı. Sesini de çıkarmadı. Alnı kırışmış, bakışları dalmıştı, Robyn onu gözlüyor, hayatının kumarını oynamakta olduğunu seziyordu. Şu dostun hayatına karşı gemisini hatta belki kendi özgürlüğünü tehlikeye atmak vardı işin içinde, çünkü ambarlarındaki kölelerle bir İngiliz limanına girmek, korkunç bir tehlikeyi göze almak demekti.</p>

  <p>Garip şey, şimdi şu adamın şu yufka yürekliliğine tanık olunca, bir zamanlar ona duyduğu sevgi de olanca şiddetiyle canlanmıştı Üstelik şu yatakta yatan koskocaman adama işkence ettiği, onu kullandığı için de kendinden utanıyordu, pişmanlık duyuyordu. Mungo kamaradan çıktı gitti. Robyn'in sevgisi birden tiksinti ve düş kırıklığına dönüşüverdi. Şu acımasız ve hain adamın gözünde demek eski ve sadık bir dostun bile beş paralık değeri yoktu! O da tutmuş, bu adamı sevmeye kalkmıştı ha? Üstelik Tippu'yu da boşu boşuna tehlikeye atmış, ıstırap çektirmişti. Birden, güvertede bir patırtı koptu. Bir koşuşma başladı. Halatlar çekildi. Başını kaldırdı. Kulak verdi. Uzun Atlantik yolculuğu boyunca geminin her hareketini yorumlamasını öğrenmişti. Şimdi de işte, batıya yöneliyordu, rota değiştirmişti. Demek ki kurnazlığı işe yaramış, Kaptan, Natal Limanına uğramaya karar vermişti. Tanrıya şükürler olsun!</p>

  <p>Gemi çok, çok açıkta demirlediği için limandan en güçlü dürbünle bakacak biri bile yükünün ne olduğunu anlayamazdı. Direğine Amerikan bayrağını bir de sarı salgın bayrağını çekmişti. Bu, «Bana yaklaşma! Salgın var!» demekti Mungo St. John geminin sancak ve iskele yanlarına silahlı gözcüler dikti ve Robyn'in karşıkoymalarını hiçe sayarak onu da kamarasına kapadı. . '</p>

  <p>«Nedenini pekâlâ biliyorsunuz, Doktor Ballantyne, limandaki yurttaşlarınızla herhangi bir ilişki kurmanızı istemiyorum,» demekle yetindi.</p>

  <p>Sonra Tippu'yu kayığa bindirip, özenle seçtiği adamlarıyla birlikte kıyıya gönderirken, liman başkanına da, gemide çiçek salgını olduğunu söylemelerini tembih etti. Böylelikle başka hiçbir gemi Huron'a yaklaşmazdı.</p>

  <p>Tippu'yu sedyeyle güverteye çıkardıklarında Mungo, ona eğilmiş; «Seni ancak üç gün bekleyebilirim. Bundan ötesini göze alamam. O zamana dek iyileşmezsen burada benim dönüşümü beklersin. En çok beş ayda döneceğim,» diyerek Tippu'nun örtüsünün altına deri bir kese sıkıştırmıştı: «Bununla da masraflarını karşılarsın. Çabuk iyileşmeye bak, Tippu, sana ihtiyacım var.»</p>

  <p>Robyn birkaç dakika önce adamcağıza bir doz daha, ipeka içirdiğinden Tippu güçlükle konuşabiliyordu:</p>

  <p>«Seni bekleyeceğim Kaptan Mungo. Ne kadar geciksen de bekleyeceğim.»</p>

  <p>Tam üç gün Robyn, daracık kamarasında ter düktü, güncesine anılarını yazarak vakit geçirmeye çalıştı ama yukarıdan gelen en ufak bir ses, en belirsiz bir gürültü dikkatini dağıtmaya yetiyor, İngiliz gambotunun yetişmesi için dua ederken, bir yandan bundan ürküyor, çekiniyordu.</p>

  <p>Üçüncü günün sabahı Tippu gemiye döndü. Yardıma bile gerek duymadan, kendi kendine ip merdivenden tırmandı. Yeniden ipeka içirilmediği için, öyle çabuk kendini toparlamıştı ki, buna kıyıdaki askeri hekimler bile şaşmıştı. Ama son derece zayıflamıştı, yaşlı bir buldog gibi, derisi her yanından, kat kat sarkıyordu. Pantolonunu da düşmesin diye, iple bağlamak zorunda kalmıştı. Teni fildişi gibi sararmıştı. Güverteye çıktığında, düşmemek için küpeşteye tutunmak zorunda kaldı. Mungo kaptan köprüsünden seslendi:</p>

  <p>«Gemiye hoşgeldin Bay Tippu. Eğer kıyıdaki tatilin bittiyse, derhal şu gemiyi yola çıkarmanı istiyorum.»</p>

  <p>On iki gün sonra Huron, Kap Burnuna varıyordu. Pırıl pırıl bir yaz günüydü, burnu dolanması ve Atlantik rotasına yönelmesi yarım gün sürmüştü. Şimdi yeni rotaya girdiklerine göre, Mungo St. John çevredeki öteki yelkenlileri de gözden geçirmeye zaman bulabiliyordu. Şu sırada dokuz, hayır, on yelkenli daha görünmekteydi. Çünkü bir tane de çok açıklarda vardı, ancak yelkenlerinin ucu görünen. Çoğu balıkçı tekneleriydi, deniz kuşları sürü sürü üzerlerinde uçuyordu, çoğu Huron ile kıyı arasında bulunuyor ve yelkenlerini indirmiş, ağlarını atmakla uğraşıyordu. Ancak o çok, çok uzaklardaki geminin tüm yelkenleri fora edilmişti ve teknesi görünmediği halde, Mungo'nun denizci gözü onun, şu balıkçı teknelerinden çok daha büyük bir gemi olduğunu tahmin ediyordu. Tippu da bu arada Mungo'nun omuzuna dokundu. Tam yanlarından geçen, dörtköşe yelkenli, bir Doğu Hindistan teknesini gösterdi,</p>

  <p>Huron kadar güzel bir tekneydi bu da. Yelkenlerini açmış, beyaz, kırmızı boyası, mayi suların üzerinde göz alıyordu. Bir süre böyle yanyana seyrederken iki kaptan da dürbünle birbirlerini izlediler. Robyn de güverteye çıkmış, küpeşteye dayanmış, o güzel gemiye dalmış gitmişti. Ama aklı o yassı tepeli dağdaydı. Gözlerini oradan ayıramıyordu bir türlü.</p>

  <p>Tek umut kapısı oradaydı. Orada dostları vardı, İngiliz Valisi vardı, Kap Komutanlığı vardı, ah, onun şu köle gemisinde tutsak olduğunu bir bilebilselerdi...</p>

  <p>Birden Mungo dikkatini çekti. Gözünün ucuyla bile olsa, bu adamın her davranışıyla nasıl da ilgileniyordu, şaşılacak şey! Kaptan şimdi, dürbünü kaldırmış, büyük bir dikkatle ufku tarıyordu, Robyn de onun baktığı yere bakınca, ilk kez gözüne küçücük bir beyazlık ilişti. O anda Mungo St. John, sesleniyordu: «Bay Tippu, şu yelkenliye ne dersin sen » Ama sesinde, gizleyemediği bir korku, bir telâş vardı, o 'anda Robyn'in yüreği umutla hop etti.</p>

  <p>***</p>
</body>
</html>
