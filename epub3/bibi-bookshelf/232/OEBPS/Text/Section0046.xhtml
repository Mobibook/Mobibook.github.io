<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kuruman'da Moffat dedenin misyon üssünden ayrılalı beri günde yirmi mil yolu geride bırakmışlardı. Zuga katırlarına da, hizmetkârlarına da yol boyunca soluk aldırmamıştı. Şimdi, tepeye vardıklarında katırın sırtında doğrulmuş, aşağıya, ayaklarının dibine serilen Kap Yarımadasını bir süre seyretti, sonra Jan Cheroot’a seslendi: «Geldik sayılır artık, çavuş...»</p>

  <p>«Evet, yarın gece bastırmadan orada oluruz.» Sonra neşeyle katırını kırbaçladı, paldır küldür, dimdik, kayalık bayırdan inmeye başladılar.</p>

  <p>Zuga ardından ağır ağır gelmekte olan iki tekerlekli Kap arabasına baktı. Bin mili aşkın bir yolda o değerli yükünü, o fildişleriyle yeşil sabuntaşı heykelini bu araba taşımıştı.</p>

  <p>***</p>

  <p>Robyn kaleye ilk ziyaret iznini ancak bir ay sonra alabildi. Kapıdaki nöbetçi, giriş kâğıdını denetledikten sonra onu küçük bir odaya götürdüler. Burada yüksek aralıklı, yastıksız üç sandalyeden öte hiçbir şey yoktu. On dakika kadar ayakta bekledikten sonra, karşıdaki alçak kapı açıldı, Clinton eğilerek kapıdan geçti, içeri girdi. Teni öylesine sararmıştı ki, Robyn onu görür görmez yıldırımla vurulmuşa döndü. Denizin tuzundan, güneşten uzak kaldığı için saçlarının dipleri, koyulmaya yüz tutmuştu. Daha yaşlanmış, yorgun, yılgın görünüyordu. Sadece:</p>

  <p>«Demek siz beni şu durumda bile terketmediniz? Bir tek siz kaldınız?» dedi.</p>

  <p>Yanındaki subay, üçüncü sandalyeye oturup sözde onları dinlemiyormuş gibi bir tavır takındı. Robyn ile Clinton o rahatsız sandalyelere karşılıklı, dimdik oturup bir süre havadan sudan konuşmaya çalıştılar. Sonra Robyn sordu: «Size gönderdiğim gazeteleri aldınız mı?»</p>

  <p>«Evet, gardiyan bana karşı çok iyi davrandı.»</p>

  <p>«O halde yeni Amerikan cumhurbaşkanının ilk konuşmasında nelere söz verdiğini de okudunuz?»</p>

  <p>«Evet, Lincoln öteden beri köleliğin amansız düşmanıdır zaten.»</p>

  <p>«Sonunda Kraliyet Donanmasının gemilerine de araştırma hakkını tanımış.»</p>

  <p>«Ama güney eyaletlerinden altısı şimdiden birlikten ayrılmışlar. Daha üzerlerine gidecek olursa savaş çıkar kuşkusuz.» Robyn bağırdı: «öyle büyük haksızlık ki bu! Birkaç haftacık daha geçmiş olsaydı kahraman olacaktınız, şu...» Birden sustu, elini ağzına götürdü: «Bağışlayın, Kaptan Codrington!»</p>

  <p>«Artık kaptan değilim.»</p>

  <p>«Bütün suç bende. Eğer o mektubu göndermeseydim...»</p>

  <p>«Öyle nazik, öyle iyisiniz ki...» Birden kendini tutamadı, «öyle güzelsiniz ki yüzünüze bakmaya dayanamıyorum.» Robyn yanaklarının kızardığını hissetti, yan gözle, nöbetçi subaya baktı. Subay, hücrenin tavanını seyre dalmıştı.</p>

  <p>Clinton sözlerini sürdürdü:</p>

  <p>«içeri girip de hançerin ucunu bana yöneltilmiş görünce ne düşündüm biliyor musunuz? Sizi kaybedeceğimi. Beni asacaklarını ve sizi bir daha hiç görmeyeceğimi düşündüm.» Sesi heyecandan titriyordu. Onları dinleyen subay ayağa kalktı:</p>

  <p>«Doktor Ballantyne beş dakika dışarı çıkıyorum, yokluğumda tutukluya bir silah veya herhangi bir âlet vermeyeceğinize inanabilir miyim?»</p>

  <p>Robyn başını salladı ve, «Teşekkür ederim,» diye fısıldadı. Kapı kapanır kapanmaz Clinton, Robyn'in önünde diz çöktü. Kollarını genç kadının beline doladı. Yanağını onun göğsüne bastırdı:</p>

  <p>«Ama artık size sunabilecek hiçbir şeyim yok.» Robyn, bir çocukmuş gibi onun başını okşuyordu. Usulca: «Yakında Zambezi ırmağının aşağısındaki o güzelim topraklara döneceğim. Benim yazgımın orada çizildiğini biliyorum çünkü. Orada yaşayanların ruhunun, vücudunun sağlığıyla ilgilenmek benim alın yazım. Bana sunacak, benimle paylaşacak bir şeyiniz olmadığını söylüyorsunuz. Ama benim size sunacak, sizinle paylaşacak bir şeyim var.»</p>

  <p>Genç adam başını kaldırıp soran bakışlarıyla ona baktığında, açık mavi gözlerinde bir umut ışığı belirmişti. Robyn, sözlerini sürdürdü:</p>

  <p>«Bir misyoner olarak kendinizi Tanrının hizmetine adar, benimle birlikte o vahşi topraklara, o Zambezya ülkesine gelir miydiniz?»</p>

  <p>Clinton'un sesi boğulur gibi, kısıktı: «Hayatımı sizinle ve Tanrıyla paylaşmak! Böylesine bir onura lâyık olduğum aklımın ucundan bile geçmezdi.»</p>

  <p>Zuga kararlı bir tavırla: «Herif ukalânın teki. Üstelik şimdi bir de zindan kuşu olmuş, öyle mi? ikiniz de toplum içinde başınız dik gezemeyeceksiniz demektir.»</p>

  <p>Robyn oralı olmadı; «Çok soylu, sağlam karakterli bir adam. üstelik Tanrının hizmetine kendisini adamaya da hazır. Zaten hiç kuşkun olmasın, ikimiz de toplum içinde pek görünmeye niyetli değiliz.»</p>

  <p>Zuga omuz silkti, güldü: «Elbette bu senin bileceğin iş. En azından kazandığı ödül paralarını elinden almazlar ya, bu da bir şey...»</p>

  <p>«Seni temin ederim ki verdiğim kararın parayla hiç mi hiç ilgisi yok.»</p>

  <p>***</p>
</body>
</html>
