<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Limanda demirledikleri ilk gece kıyıdan müzik sesi, sarhoş kahkahaları, kadınların tiz çığlığı başaltında yatan Hotantoların kulağını tırmalamış, deniz kıyısındaki barların, genelevlerin ışıkları gözlerini almıştı, üstelik hepsinin cebinde de Ballantyne'in avans verdiği altınlar ağırlığını duyurmaktaydı. Cheroot Çavuş, geceyarısından az önce Zuga'yı uyandırdı, öfkesinden tirtir titriyordu: «Gitmişler.» dedi. «Sıçan gibi yüzerler zaten, içmeye, kadın peşine gitmişler hepsi de. Gidip yakalayalım, getirelim hemen.» Bu öfkesine azıcık da kıskançlık karışmamış değildi. Nitekim karaya çıkar çıkmaz adamların bulunduğu yerin kokusunu aldı. «Sen gir içeri, Efendi, ben burada beklerim,» diyerek elindeki kısa meşe sopayı zevkle kavradı.</p>

  <p>Tütün dumanı ve ucuz rom kokusu, içeri girer girmez bir duvar gibi Zuga'nın yüzüne çarptı. Ama askerleri, Zuga'yı daha eşikte görüp tanımıştı. Dört kişiydiler. Masaları devirerek şişeleri kırarak bir an önce savuşalım derken kapıya sıkıştılar. Sonra kendilerini güç belâ dışarıda buldular. Zuga belki yarım dakika, kalabalık içinde kendine yol bulmaya savaştı. Sonunda arka kapıya ulaşabildiğinde Cheroot çavuş, Hotantoları yan yana yere yıkmıştı bile. Zuga kaygıyla sordu: «Onları öldürmedin ya?»</p>

  <p>«Yok canım! Kafaları taş gibi sağlamdır.» Cheroot sopasını kuşağına soktuğu gibi eğildi. Yerde yatanlardan birini aldı, çelimsiz görünüşünden umulmayacak bir çeviklikle omuzladığı gibi kumsala indirdi. Hepsini teker teker taşıdı böylece. Orada bekleyen kayığa fırlattı. «Hadi şimdi de gidip ötekileri bulalım.» Onları da teker teker, gizlendikleri yerlerden bulup çıkardılar: Sonuncusu olan dokuzuncuyu ise, rıhtımın hemen arkasındaki daracık sokakta, balçık duvarlı bir kulübede, koskocaman, çırılçıplak bir Somalili kadının kollarından zorla çekip alabildiler.</p>

  <p>Zuga kayıktan Kara Şaka'nın güvertesine yorgun argın çıkıp dokuz Hotanto’yu başaltı merdiveninden ite kaka indirdiğinde şafak sökmek üzereydi. Tam gözleri uykusuzluktan kıpkırmızı, yorgun argın yolunu tutacakken birden, kayıktakiler arasında Cheroot Çavuşu göremediği aklına geldi. Yol boyu o tiz sesi de duyulmamıştı zaten.</p>

  <p>Zuga yeniden rıhtıma döndüğünde, karşısına ilk çıkacak olanı oracıkta gebertiverecek kadar öfkeliydi. Dosdoğru o kocaman kadının kulübesine koştu. Kadın, en azından dört tane Jan Cheroot ederdi. Jan Cheroot kafasını bu koskocaman et yığınına gömmüş, sanki boğuluyor gibiydi. Kadın da onun başını bir ana gibi okşuyordu. Hem gülünecek, hem de acınacak bir görünümdü bu.</p>

  <p>Dönüşte kayıkta Cheroot Çavuş sessiz sedasız oturuyordu. Cinsel birleşmeden ileri gelen yorgunluğuna bir de başındaki dayanılmaz ağrı, kulaklarının uğultusu eklenmişti. Ancak bir İngiliz, hiç umulmadık bir anda böylesine amansız bir tokat aşkedebilirdi. Bu yüzden Cheroot Çavuşun yeni efendisine duyduğu saygı da büsbütün derinlik kazanmış oluyordu. Zuga onu üniformasının yakasından tuttuğu gibi ip merdivenden gemiye çıkartırken homurdandı: «Sen adamlarına örnek olmalısın.»</p>

  <p>«Biliyorum efendim ama ne yapayım, abayı yakmıştım bir kez. Neyse ki benim aşklarım pek uzun sürmez.»</p>

  <p>Clinton Codrington Robyn'e anlatıyordu: «Az çok zengin bir erkek sayılırım, öteden beri aylıklarımın büyük kısmını biriktiririm zaten, ihtiyacımdan fazlasını harcamam, annemden de ufak bir miras kalmıştı. Bir de el koyduğum köle gemilerinden kazandığım ödül paraları buna eklenince, bir aileyi rahat rahat geçindirebilecek para sahibi oldum sayılır.»</p>

  <p>Öğle yemeğini Portekiz Valisinin davetlisi olarak yemiş, biraz da şarap içmişlerdi. Yemekten sonra valinin arabasıyla çevrede bir geziye çıkmışlardı. Güneş yakıp kavuruyor ama açık lâğımlardan fışkıran pis kokular insanın genzini daha da beter yakıyordu. Paçavralar içinde çocuklar, sıska katırın çektiği arabanın peşine takılmış, küçücük, pembe avuçlarını 'uzatıyor, dileniyorlardı. Sonra katedralin önünde durup indiler, içeri girdiler. Codrington boyuna konuşuyor. Robyn, öteden beri bu sözleri duymaya can attığı halde şimdi bir türlü kafasını doğru dürüst toparlayıp düşünemiyordu işte.</p>

  <p>O sabah birden kusmaya başlamıştı. Midesi hâlâ da bulanıyordu. Bir hekim olarak bunun ne anlama geldiğini çok iyi biliyordu elbette. Ne yapıp yapıp Clinton'u bir an önce kandırması, bu yükü onun üzerine yüklemesi gerekiyordu. Kaptan, şimdi de yirmi beş yıla kalmadan amiral olmaktan filan söz etmeye başlamıştı. Tam ona göre bir davranış.</p>

  <p>Oysaki Robyn yirmi beş yıl sonrasını düşünmektense bugünü yaşamayı yeğlerdi.</p>

  <p>«Şurasını da belirtmeliyim ki amiral karısı olmak, bir kadının toplum içindeki saygınlığını geniş ölçüde artırır.» Zaten hep bunu düşünüyordu genç kız da: Saygınlık. Ama kendi başına kazanacağı bir saygınlık. Köle alışverişine karşı çıkmakla, tropik hastalıkların tedavisinde öncülük etmekle, Afrika gezisi konusunda herkese parmak ısırtacak, ilginç kitaplar yazmakla kazanılacak bir ün. Kendini tutamadı: Tatlı bir sesle:</p>

  <p>«Bir kadının da bir eş olmanın yanında, kendine ait bir mesleği olabilir,» deyiverdi.</p>

  <p>Clinton kaskatı kesildi: «Bir eşin yeri evidir. Başlangıçta, Portsmouth'da limana yakın, rahat, küçük bir ev. Ama elbette, çocuklar olduktan sonra daha geniş bir yere taşınmak düşünülebilir.»</p>

  <p>Robyn'in yanakları hafifçe kızarmıştı, gene tatlı bir sesle sordu:</p>

  <p>«Çocuk sever misiniz?»</p>

  <p>«Elbette, her yıl bir tane olsun isterim.»</p>

  <p>Genç kız, hastaneye gelen o zavallıları düşündü, iki memelerinde birer tane, kollarında birer tane. Her zaman bir tane de karınlarında. Elinde olmayarak ürperdi.</p>

  <p>«Üşüdünüz mü yoksa?»</p>

  <p>«Hayır, hayır, devam edin siz lütfen.»</p>

  <p>«Bayan Ballantyne, Doktor Ballantyne, size söylemeye çalıştığım şuydu, yani, karım olmayı kabul ederseniz bundan büyük onur duyacağım.»</p>

  <p>«Yüzbaşı Codrington, beni öylesine şaşırttınız ki!»</p>

  <p>«Ama neden? Size olan hayranlığımı gizlemedim ki! Üstelik geçen gün de bana cesaret verdiniz. Yani, size sarılmama izin verdiniz ya?»</p>

  <p>Birden bir kahkaha koyverecek gibi olan Robyn, kendini zor tuttu:</p>

  <p>«Ne zaman evlenebiliriz?»</p>

  <p>«Şey, dönüşümde...»</p>

  <p>«Zengibar’a gidiyorsunuz, değil mi? Orada da bir İngiliz konsolosu var. Nikâhı o kıyabilir.»</p>

  <p>Clinton sevinçle güldü: «Ah Bayan Ballantyne! Yani, bana evet diyorsunuz, öyle mi? inanabilir miyim buna?»</p>

  <p>Robyn birden dehşete kapıldı, Portsmouth'da, Codrington'un tıpatıp benzeri, küçük, sarı kafalı çocuklarla dolup taşan ev gözlerinin önünde canlanıverdi. Elinde olmaksızın bir adım geri çekildi: «Biraz düşüneyim de. Beni anlamanızı isterdim. Yaşantımı böyle birdenbire altüst edivermek kolay değil elbet. Tüm tasarılarımdan, şu çıktığımız seferden filan vazgeçmem gerekecek. Çok büyük, çok önemli bir karar bu.»</p>

  <p>«Ben beklerim, bir yıl, gerekirse daha da uzun bir zaman. Ne kadar isterseniz.»</p>

  <p>Genç kız birden paniğe kapıldı: «Yok canım, birkaç gün düşüneyim, yeter bana. Size söz veriyorum, Quelimane’ye varmadan önce cevabımı alacaksınız.» </p>

  <p> ***</p>
</body>
</html>
