<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Robyn taşıyıcıları kandırmakta büyük zorluk çekmişti, ilk girişimleri alayla, kahkahayla karşılanmış, kimse oralı olmamış, onu ciddiye almamıştı. Juba bile Nomusa'nın, şu kadın haliyle kervana emir vermeye kalkışmasına bir türlü akıl erdirememişti.</p>

  <p>Robyn baktı lâfla yola gelmeyecekler, Jan Cheroot'un askerlerinin başına bıraktığı küçük Hotanto onbaşıya gergedan derisinden kırbacı kaldırdı. Kırbaç hemen etkisini gösterdi. Onbaşı, Robyn'den kaçıp sığındığı mukusi ağacının üst dalları arasından adamlarına emirler yağdırmaya başladı.</p>

  <p>Bir saat sonra yola koyulmuşlardı. Ne var ki o alaylı kahkahaların yerini şimdi homurtular, asık suratlar almıştı. Hepsi de safarinin başına bir iş geleceğine yürekten inanmışlardı. Bir kadının daha kötüsü, beyaz bir kadının üstelik de genç bir kadının bir kervanın başına geçip onu bilinmedik yerlere sürüklediği nerede görülmüştü ki? Yarım mil gitmemişlerdi ki taşıyıcıların çoğu yok ayağına batan dikenlerden, yok gözüne kan oturduğundan filan yakınmaya başladı.</p>

  <p>Robyn kocaman Colt tabancasıyla başlarının üzerine ateş ederek onları yeniden ayağa kaldırmayı başardı.</p>

  <p>Robyn taşıyıcıların ve askerlerin önünde renk vermemeye çabalıyordu ama kendinden de pek emin sayılmazdı. Zuga pusulayla uğraşırken onu dikkatle izlemiş, ta uzakta bir tepeyi veya ilgi çekici bir yeri nirengi noktası olarak alıp oraya doğru yürümeyi, sonra yeni bir nirengi noktası bulmayı böylelikle, ondan öğrenmişti. Şu inişli çıkışlı, ormanlık bölgede dosdoğru yürüyebilmenin tek çıkar yolu buydu.</p>

  <p>Fırsat buldukça da Harkness'in haritasını incelemiş, Zuga'nın yön seçiminde nasıl akıllıca davrandığını görmüştü. Amacı, Zambezya adını verdiği şu geniş, keşfedilmemiş araziyi boydan boya geçerek Robert Moffat dedelerinin Kuruman'daki misyon merkezinden Thabas Indunas'a, Matabele Kralı Mzilikazi'ye ulaşmak için açtığı yolu bulmaktı. Ama Zuga'nın niyeti, Tom Harkness'e göre, Mzilikazi'nin gözünü kan bürümüş sınır bekçilerinin tüm yolcuları öldürdüğü Yanık Beldeden uzak durup güney sınırlarından Matabele krallığına girmekti. Çünkü Robyn de, Zuga da, «Moffat'ın torunlarıyız» diyerek paçayı kurtarabileceklerine emin olamazlardı. Bir kez Kuruman'a giren araba yolunu bulsalar, o zaman keşfedilmiş, bilinen dünyaya dönmüş olacaklar ve bu yol onları Moffat dedenin işaretlediği bir dizi su birikintisine götürecekti. Kuruman'da, aile bir araya geldikten sonra, Cape Town'a dönüş yolu uzun ve yorucuydu ama doğru dürüst, kazasız belâsız geçebilirlerse bir yıla kalmaz İngiltere'ye dönmüş olurlardı, işin en zor yanı, göz kararıyla Matabele topraklarının güneyine inebilmek ve yolu buluncaya dek karşılaşılacak tehlikeleri zararsızca atlatabilmekti.</p>

  <p>Robyn, yön saptamak işini günün birinde tek başına yapmak zorunda kalacağını aklının ucuna bile getirmemişti. Belki Zuga arkasından yetişir o zaman iki kardeş birbirine girerdi. Gene de ne olursa olsun, önünde sonunda Zuga'yı, babasını bulmanın hayvanları öldürmekten çok daha önemli bir iş olduğuna inandıracağını biliyordu. Üstelik öldürdüğü hayvanların dişlerini de şimdilik gömdüğü yerlerden fırsatını bulup çıkartabilecek miydi, orası da hiç belli değildi. Belki de tüm bu fil kıyımı boşunaydı.</p>

  <p>Bu yüzden Robyn'in davranışı sadece bir meydan okumaydı. Çok geçmeden ağabeyi nasıl olsa ona yetişecekti. Bu arada da, İngiliz bayrağının ardında, peşinde suratını bir karış asmış taşıyıcılarla, ilerlerken içinde garip, anlaşılmaz bir boşluk duymuyor değildi.</p>

  <p>İkinci gece bir derenin ucunda mola verdiler. Taşıyıcılar dal kopartıp yemek pişirmek üzere ateşi henüz yakmıştı ki, bir aslanın kükrediğini duydular. Çok, uzaktan geliyordu.</p>

  <p>Robyn bir aslanla karşılaşmamıştı ama ilk korkudan, ürpertiden sonra her şey kayıtsızlığa, ilgisizliğe dönüştü sonunda. Aslan yalnız bir kez kükredi, bu yüzden herkes işine gücüne daldı gitti. Güneş battıktan birkaç saat sonra gece hazırlığı başladı Robyn, alelacele çalı çırpıdan kurulmuş barınağının altında, yanıbaşında Juba taze kesilmiş otların üzerinde kıvrılıp yatarken taşıyıcılarının o uyumlu Afrikalı seslerinin de giderek, yavaş yavaş kesilmesine kulak verdi. Bir kez, derin derin içini çekti, hemen uyudu. Çevresinde bir gürültü bir patırtıyla uyandı. Göz gözü göstermeyen karanlıktan, havanın soğuğundan, vaktin çok geç olduğunu anlamıştı. Gece dehşet çığlıklarıyla, koşuşmalarla dolmuştu. Sonra bir silah patladı, ateşlere odunlar atıldı, sonra da başucunda, Juba'nın yürek paralayıcı çığlığını duydu:</p>

  <p>«Nomusa! Nomusa!»</p>

  <p>Robyn uyku sersemi, doğrulmaya çabaladı. Düş mü görüyordu, yoksa gerçeği mi yaşıyordu pek emin değildi.</p>

  <p>«Ne oldu? Ne var?»</p>

  <p>«Bir şeytan! Şeytanlar gelmiş, hepimizi öldürmeye!»</p>

  <p>Robyn üzerinden battaniyesini attı. Yalın ayak, sırtında geceliği, başında kurdelesi, barınaktan dışarı fırladı. O anda yeni atılan odunlar alevleri canlandırdığından, karşısında, çıplak, sarı, siyah vücutlar, korkudan evinden uğramış gözler, bir karış açık, çığlık atmakta olan ağızlar görüverdi. Küçük Hotanto onbaşı, anadan doğma çıplak, ateşin başında, tüfeğini sallıyordu. Robyn ona doğru koşarken karanlığa, rasgele ateş etti. Robyn onbaşı tam silahını yeniden doldururken onu kolundan yakaladı. Kulağına bağırdı: «Ne oldu?»</p>

  <p>«Leeuw! Aslan!» Gözleri korkudan çakmak çakmaktı, ağzı köpürmüştü. «Nerede?»</p>

  <p>«Sakkie'yi götürdü. Battaniyesinin altından çekip aldı.»</p>

  <p>Robyn avaz avaz bağırdı: «Susun! Susun hepiniz!»</p>

  <p>Hepsi sustular, ona döndüler. Ortaya, yönetimi ele alacak biri çakınca, korku ve güvensizlik duygusu çabucak silinivermişti.</p>

  <p>«Sakkie!» diye seslendi ve kayıp Hotanto'nun sesi ta aşağıdan, dere yatağının oradan duyuldu.</p>

  <p>«Aslan, aslan yakaladı beni! Şeytan beni öldürecek.» Ve korkunç bir çığlık duyuldu. Bu çığlığın üzerinden hepsi, kırılan bir kemiğin sesini ve ağzına yiyecek almış bir köpeği andırır bir homurtu duydular. Robyn bulunduğu yerden ancak elli metre ötede diri diri kemirilmekte olan bir adamın çıkardığı seslen dinlediğinin farkına vardı. Karanlıktan gelen ses, dayanılmaz bir acıyı ifade ediyordu: «Bacaklarımı yiyor!» O korkunç kemik çıtırtıları, o korkunç homurtular ise, Robyn'in yüreğini ağzına getirmişti, neredeyse boğulacaktı. Hiç düşünmeden, ateşten yanar bir dal kaptığı gibi başının üzerine kaldırdı, sonra Hotanto Onbaşıya seslendi: «Gel hadi, onu kurtarmalıyız!» Dere kıyısına koştuğunda yalnız ve silâhsız olduğunu gördü. Arkasına baktı. Ateşin başındakilerden bir tanesi bile ardından gelmemişti. Birbirlerine sokulmuş, tüfeklerine ya da baltalarına, sırıklarına sımsıkı yapışmış, omuz omuza, sanki oldukları yere çakılı gibi, öyle duruyorlardı. Onbaşının sesi korkudan titriyordu:</p>

  <p>«İşi bitti onun. Artık çok geç. Bırak onu!»</p>

  <p>Robyn yanar odunu aşağıya, ayaklarının dibinde uzanan dere yatağına fırlattı ve alevler sönmeden karanlıkta, kocaman, ürkütücü bir şey görür gibi oldu. Hemen adamların yanına koştu. Hotantolardan birinin tüfeğini kaptı.</p>

  <p>Horozu kaldırdı, gene dere kıyısına koşup aşağıya, kuru yatağa baktı. Kapkaranlıktı, göz gözü görmüyordu. Derken omuz başında biri belirdi. Elinde ateşten aldığı yanar bir odun tutan biri.</p>

  <p>«Juba. Geri dön sen!» Juba çırılçıplaktı. Sadece beline bir dizi boncuk takmıştı. O kadar. Alevler, düzgün vücudunu aydınlatıyordu. Robyn'e bir şey söyleyemedi, çünkü tombul yanaklarına yaşlar iniyordu. Dehşetten boğazı kurumuştu. Gene de başını şiddetle sallayarak geri çekilme emrine karşı geldiğini belirtti.</p>

  <p>Altlarında, o korkunç, karanlık gövde, kuru dere yatağının beyaz kumları üzerinde görünüyor ve ölmek üzere olan adamın çığlıkları, hayvanın homurtularına karışıyordu. Robyn tüfeği kaldırdıysa da Hotanto'yu vurmak korkusuyla bir an duraksadı. Aslan, ışıktan tedirgin olmuş, ayağa kalkmıştı. Kıpırdamaya hali kalmamış kurbanını çarçabuk karanlığa çekti. Robyn derin bir soluk aldı. Ağır tüfek ellerinin arasında sallandı ama kararlı bir ifadeyle çenesini kaldırdı ve uzun geceliğinin eteklerini bir eliyle tutarak aşağıya, dere yatağına indi. Juba, sadık bir köpek gibi, ardından geldi. Yanan odunu yüksekte tutuyordu ve odun titrediği halde alevler gene de çevreyi aydınlatıyordu.</p>

  <p>Robyn onu yüreklendirmek istedi: «Aferin sana! Yiğit kız! Aferin!»</p>

  <p>Bileklerine kadar yumuşak, beyaz kumlara bata çıka yürüyorlardı, önlerinde, alevlerin aydınlattığı dairenin hemen dışında, o korkunç, kara gölge kıpırdıyor ve homurtuları geceyi inletiyordu sanki.</p>

  <p>Robyn titrek bir sesle bağırdı: «Bırak onu, hemen bırak!»</p>

  <p>Farkına varmadan, çocukken köpeğine seslendiği gibi seslenmişti. O da lastik topu ağzından bırakmadığı zaman böyle seslenirdi.</p>

  <p>Karanlıkta Sakkie onu duydu, inledi: «Yardım edin bana, Tanrı aşkına, bana yardım edin.» Ama aslan, kumlarda upuzun, ıslak bir iz bırakarak onu çekti götürdü.</p>

  <p>Robyn yoruluyordu. Kolları ağır tüfeği taşımayacak hale gelmişti, göğsü, soluk aldıkça körük gibi inip kalkıyor, boğazı yanıyordu. Korku, demir çember olmuş, onu sıkıyordu sanki aslanın her defasında ancak birkaç adım gerileyeceğini anlamıştı. Birdendire, karşısındaki hayvanı olduğu gibi seçebildi.</p>

  <p>Avını yere bırakmış, fareyle oynayan bir kedi gibi başına dikilmişti, ama bir midilli atı iriliğindeydi. Yelesinin kara tüyleri kabarmış, boyunu iki kat daha büyük gösteriyordu.</p>

  <p>Alevlerin ışığında gözleri vahşi bir altın parıltısı saçıyordu. Ağzını açtı. Kükredi. Robyn'in kulak zarı patlayacak gibi oldu. Elinde olmayarak bir iki adım geri çekildi. Arkasındaki Juba da öyle. Çocuk şimdi ağlamaya başlamış, kendini kaybetmişti. Korkusundan idrarını tutamıyor, alevlerin aydınlığında bacaklarından aşağı akıtıyordu. Aslan üzerlerine doğru gelirken, elindeki yanar odunu kuma düşürdü, koyu karanlıkta kaldılar.</p>

  <p>Robyn düşünerek değil de, bir savunma içgüdüsüyle, tüfeği kaldırdı. Belinin hizasına gelince, vargücüyle tetiğe asıldı. Namludan fışkıran alevin ışığında bir an aslanı gördü, o kadar yakındaydı ki, tüfeğin uzun namlusu, neredeyse kocaman kafasına dokunacaktı. Ağzını alabildiğine açmış, dişlerini bembeyaz, acımasız gösteriyordu. Gözler ise alev gibi parıl parıldı ve Robyn, çığlık çığlığa bağırdığını farketti, ama sesi, aslanın kükremesinden hiç duyulmuyordu. Sonra silahın patlamasından bir saniye sonra, geri tepen kabzası sanki karnına gömüldü, soluğu kesildi, bembeyaz kumlara yuvarlandı. O anda aslan da olanca ağırlığıyla üstüne çöktü.</p>

  <p>Robyn yere düşmeseydi aslan kaburgalarına yüklenecek, boynunu kopartacaktı, iki yüz kilodan ağırdı. Ama düştüğü için, bu ağırlık kızı bayıltmıştı, o kadar. Ne kadar zaman öyle kaldıklarını bilemiyordu. Ayıldığında burnunda aslanın ekşi kokusunu duydu, üzerinde de sonsuz bir ağırlık. Kıvranıp kurtulmaya çalıştıysa da üstündeki ağırlıktan soluk alamıyor ve ancak, derisini kavuracak kadar sıcak kan, oluk oluk başına, boynuna fışkırıyordu. Derken Juba'nın sesi hemen yakınından, duyuldu: «Nomusa!» Ama o kulakları sağır edici kükreme duyulmuyordu artık. Sadece dayanılmaz bir ağırlık ve o ekşi aslan kokusu, o kadar.</p>

  <p>Robyn birden gücünü topladı, kıvrandı, tekmeledi, çırpındı, üstündeki ağırlığı yana devirdi, ayağa kalktı. Juba hemen onun boynuna sarıldı.</p>

  <p>Robyn onu bir bebekmiş gibi avutmaya, yatıştırmaya çabalıyor, gözyaşlarından ıslanmış yanaklarını öpüyordu. Aslanın kanından saçının sırılsıklam olduğunun farkındaydı «Hadi hadi, ağlama geçti artık, bitti,» diye mırıldanıyordu. Baktı Hotanto onbaşının ardından bir düzine kadar adamı, ellerindeki yanan odunları havaya kaldırmış, dere boyuna dizilmişler. O solgun sarı ışıkta aslan, Robyn'in yanına kumlara boylu boyunca uzanmış yatıyordu. Kurşun tam burnundan girmiş, beyinden geçerek ense köküne saplanmış, kocaman «kedi»yi daha sıçrayışını tamamlayamadan, havadayken öldürmüş, cansız vücudu da Robyn'i kuma çakmıştı.</p>

  <p>Robyn adamlara seslendi: «Aslan öldü!» önce çekingen, birbirlerine sokularak aşağıya indiler, ama o koskocaman, sarı cesedi görünce yüreklendiler.</p>

  <p>Onbaşı önemli bir söylev çekiyormuş gibi, «Tam usta işi bir atıştı. Bir iki santim yukarıya olsa, kafatasına çarpıp seker, bir iki santim aşağıya gelseydi beyine saptanmazdı.» dedi.</p>

  <p>Robyn'in sesi titriyordu: «Sakkie! Sakkie nerede »</p>

  <p>Daha ölmemişti. Battaniyesine koyup kampa taşıdılar. Ama yaraları korkunçtu. Robyn onu kurtarmanın olanaksızlığını biliyordu. En ufak bir umut bile yoktu. Kollarından biri bileğinden dirseğine kadar çiğnenmiş, kemikleri un ufak olmuştu. Ayrıca kalça kemiği, omurgası da kırılmıştı. Karın zarındaki bir yırtıktan her soluk alışında akciğerleri şişiyor, pespembe kabarıyordu. Ayağından bir tanesi tam bileğin üzerinden ısırılmış bir lokmada yutulmuştu.</p>

  <p>Robyn, o feci yırtığı kesip dikmeye kalkışmanın da, o paramparça olmuş kolu, bacağı kesmeye çabalamanın da şu küçük, sarı adamcağızın ıstırabını arttırmaktan, can çekişmesini uzatmaktan öte bir işe yaramayacağını biliyordu. Usulca, ateşe yakın bir yere yatırdı. Yaralarını biraz temizledi, sonra üzerini battaniyelerle sıkıca örttü. Oldukça kuvvetli bir doz da uyku ilâcı verdi. Sonra yanıbaşına oturup elini tuttu, ölünceye kadar.</p>

  <p>Zuga'nın yanındayken Robyn'i sinirlendiren, sadece kervanın ağır ilerlemesi değildi. Yerli kabilelerle, surlarla çevrili köylerin sayıları pek az olan insanlarıyla bir türlü ilişki kurulamamasına da içerliyordu. Oysaki Robyn, babasının izini bulmanın tek çaresinin onun buradan geçtiğini görenlere sormak olduğunu düşünüyordu. Çünkü o, babasının, Zuga'nın yaptığı gibi, kervanın önüne çıkan tüm engelleri, ne pahasına olursa olsun, yakıp yıkarak geçtiğine inanmak istemiyordu.</p>

  <p>Ağabeyinin acımasızca vurduğu, kafasına yele takmış küçük, kara adamın, paldır küldür uçuruma yuvarlanışı gözlerinin önünden gitmiyordu bir türlü. Kafasında hep, kendisinin veya abasının, şu fil yolundan tek bir tüfek patlatmadan, tek bir ana kıymadan nasıl geçebileceklerini kuruyordu. Ustalıkla geri çekilme, küçük armağanlar verme, gereğinde konuşarak anlaşmaya çalışma, hatta bir anlaşma yapabilme, pekâlâ başvurulabilecek ve başarılı olabilecek yollardı. Zuga'nın kampından ayrıldıktan sonra dördüncü gün olağanüstü bir jeolojik oluşumla karşılaştılar. Sanki yüksek, çok yüksek bir baraj duvarı, önlerini kesivermişti. Kuzeyden güneşe doğru göz alabildiğine uzanan kocaman, kayalardan bir baraj. Bu duvarın tek geçilebilecek noktası hemen hemen tam yollarının üzerindeydi. Bitki örtüsünün değişmesinden, sıklaşasından ve yeşilin koyulaşmasından, bu gedikten bir akarsuyun geçtiği anlaşılıyordu. Daha birkaç mil uzaktayken, burada insanların yaşadığını görmek, Robyn'i çok mutlu etti. Akarsu atağının ta yukarısında, tahkim edilmiş duvarlar göze çarpıyor, oraya buraya, saz damlı gözcü kuleleri dikilmiş bulunuyordu. Toprağa akdarı ekilmişti. Hotanto onbaşı pek sevindi: «Bu gece karnımızı iyice doyuyuruz artık. Akdarı yenebilecek kadar olgunlaşmış, baksanıza,» diyordu.</p>

  <p>Robyn kararını vermişti: «Mola yerimiz burası. Kampı burada kuracağız, onbaşı...»</p>

  <p>Robyn tarlalara girmelerini yasaklayıp da onları kamptan dışarı çıkarmayınca hem şaşırdılar, hem kızdılar. Ama Robyn, yanına sadece Juba'yı alıp, silahsız olarak kamptan ayrılmaya kalkışınca, bu kızgınlık, telâşa dönüştü. Onbaşı onu önlemeye çalıştı:</p>

  <p>«Bu adamlar vahşidir, sizi öldürürler, o zaman Binbaşı Zuga da beni gebertir,» dediyse de dinletemedi.</p>

  <p>Kadınlar en yakındaki tarlaya girip ihtiyatla gözcü kulübesine yaklaştılar. Yüksek platforma çıkan merdivenin altında sönmüş bir ateş, henüz küllenmekteydi, Robyn diz çöküp ateşi yelpazeleyince alevler yeniden canlandı. Sonra Juba bir kucak dolusu yeşil yaprak getirdi, yükselen duman, boğazın üzerindeki kayada bulunan gözcülerin dikkatini çekmişti. Hepsi de dimdik, kıpırtısız durmuş, gözlerini onlara dikmişlerdi. Ama Robyn, gene de, her olasılığa karşı pantolonunun beline sokup, gömleğinin altına gizlediği Colt tabancadan güç alıyordu. Dumanı tüten ateşin yanına, küçük bir ağaç kabuğu içerisinde bir avuç tuz bıraktı. Yanına da, tütsülenmiş fil etinden arta kalan birkaç parça kurumuş et koydu. Ertesi sabah Juba ile gene oraya geldiklerinde etin ve tuzun alınmış olduğunu gördüler, yerdeki tozda ayak izleri vardı. Gerçekten de et stoku tamamen tükenmişti. Robyn tüm cesaretini topladı. Ertesi gün onbaşı ile adamlarını alarak ava çaktı. Bir buffalo sürüsüne raslayınca ateş ettiler, altı tanesini vurdular. Adamlar çok sevinmişti. Hemen hayvanları parçalayıp kampa getirdiler, ama Robyn onlara bir buffalonun tamamını götürüp akdarı tarlasındaki kulübenin yanına bırakmalarını emrettiği zaman hevesleri kursaklarında kaldı. Juba hanımını yola getirmeye çalışıyordu:</p>

  <p>«Bu insanlar kök yerler, pislik yerler, çöp yerler. Et onların neyine?»</p>

  <p>Onbaşı da karşı çıkıyordu: «Bu hayvanları vurmak için canımızı tehlikeye atmadık mı? Yani, Nomusa demek istiyorum Ki, hiç olmazsa bir parçasını versek, olmaz mı? Tüm bir hayvan, yazık, yazık. Paçasından güzel çorba olurdu, bunlar ise vahşi. Ne bulurlarsa yerler. Hadi sen beni dinle de biz onlara bütün bir but verelim. O kadarı yeter.»</p>

  <p>***</p>
</body>
</html>
