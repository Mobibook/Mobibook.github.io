<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Amiral Kemp Koltuğuna kurulmuş, karşısındaki genç subayı cansıkıntısıyla dinliyordu, içinde bir duygu vardı. Bu adamın, şu Yüzbaşı Codrington'un bir gün gelip başına iş açmasından, bunca özlemle beklediği soyluluk unvanını simasını engellemesinden korkuyordu. Ne yazık ki böyle, parlak zekâlı, girişken subayları pek sevmezdi. Zaten kendisi de gençliğinde hiç böyle değildi Hatta «Uyuşuk» Kemp derlerdi ona. Ama bulundukları yerde genç subaylar, verilen görev gereği uzun süre başıboş kalıyor, aylar boyu bağımsız olarak sefere gönderiliyor, böylelikle bir üst rütbeli subayın sürekli gözetimi altında bulunmaktan kurtulmuş oluyorlardı. Bu nedenle de işte böyle kendi başlarına buyruktular.</p>

  <p>Şimdi de Codrington diyordu ki: «Amiral Kemp, Huron'un bir köle ticareti gemisi olduğuna hiç ama hiç kuşku yok. Şu sırada açık denizde de değil, İngiliz karasularına demirlemiş durumda, iki saatte yanımda tarafsız tanıklar hatta bir yüksek mahkeme yargıcı olduğu halde gemiye girip arama yapabilirim. Sonra da gereken müeyyideyi uygularız. Şu St. John dedikleri adam çağımızın en iğrenç köle tacirlerinden biri. Adı şu kıyılarda efsane haline gelmiş. Bir yılda üç bini aşkın köle taşıdığı söyleniyor. Bu, bizim için bulunmaz bir fırsat.»</p>

  <p>Kemp sonunda konuşabildi: «Çarşamba günü Hükümet konağında yemekteydim. Bay St. John Genel Vali hazretlerinin özel konuğuydu orada. Onun bir beyefendi olduğuna inanıyorum, üstelik kendi ülkesinde de etkili biri olduğu kuşkusuz.»</p>

  <p>«Ama o bir köle taciri. Köle çalıştırıyor çiftliklerinde.» Robyn Ballantyne Amiralin çalışma odasında, pencerenin önünde oturduğu yerden ilk kez söze karışıyordu, iki erkek birden ona döndüler:</p>

  <p>«Ben Huron'un ambarına girdim, köle taşımak üzere hazırlanmış olduğunu gözlerimle gördüm » Amiral Kemp'in iyice canı sıkılmıştı. Şimdi, şu genç kadınla ağabeyine de özel olarak davetiye göndermesi için sekreterine talimat verdiğine pişmanlık duyuyordu. Üstelik kız pek güzel de sayılmazdı, burnu geniş ve çenesi de iriceydi. Oysa ki amiral güzel kızlardan hoşlanırdı. Acaba sekreterine söyleyip davetiyeyi geri aldırsa mıydı? «Bana kalırsa, Amiral Kemp» diyordu genç kadın, «Huron’a bir araştırma heyeti göndermek, görevinizdir.» Yıllardır ona kimse böyle akıl öğretmeye kalkmamıştı</p>

  <p>Genç kıza ters ters baktı. Sesinde bir acılık var mıydı? öyle ya, kaptan St. John yakışıklı bir erkekti. Bu genç bayan da onun gemisinde uzun bir yolculuk yapmıştı. İşin içinde bir bit yeniği vardı ama ne? Uluorta sordu:</p>

  <p>«Öfkenizi tutamayıp başhekime saldırdığınız doğru mu, Bayan Ballantyne?» Sonra onun karşılık vermesine meydan bırakmadan sözlerini sürdürdü: «Besbelli çok çabuk duygularınıza kapılıyorsunuz. Ama sizin tanıklığınıza dayanarak dost bir ulusun önemli bir yurttaşına karşı düşmanca bir davranışta bulunmadan önce iyice düşünmem gerektiğini anlıyorum. Gene de, ziyaretiniz için teşekkür ederim, Bayan Ballantyne, yarın akşam bekliyoruz ama şimdi izninizle, Kaptan Codrington ile özel görüşmek istiyorum.»</p>

  <p>Robyn kalktı, hışımla odadan çıktı. Kemp, Codrington'a karşı bu derece yumuşak davranmadı. Boyun damarları hiddetle şişerek, söylendi:</p>

  <p>«Şu genç bayanı buraya, bize ait işleri konuşmak üzere getirmeniz çok yanlış bir davranıştı. Amerikan yönetimindeki değişikliği gözönünde bulundurmamanız da öyle. Bay Lincoln'un cumhurbaşkanı seçilmek üzere olduğunuzdan haberiniz yok mu sizin? Dışişleri Bakanlığımız, yeni yönetimin köle ticaretine de bambaşka açıdan bakacağı inancındadır. Düşününüz bir, açık denizlerde de Amerikan gemilerinde araştırma yapma hakkına sahip olacağız. Bunun ne demek olduğunu anlayabiliyor musunuz? Ama elbette, bizim donanmanın küçük rütbeli subayları, başlarına buyruk davranışlarıyla Amerikalıların tutumunu değiştirmezlerse...»</p>

  <p>«Evet efendim.»</p>

  <p>«Bakın Codrington, size son kez söylüyorum, daha önce de böyle, başımıza dert açmanıza kıl payı kaldığı olaylara neden oldunuz. Size yemin ederim, bir daha böyle düşüncesizce işlere kalkarsanız, sizi görevinizden uzaklaştırmakta bir an bile duraksamam, bilmiş olun.»</p>

  <p>«Başüstüne efendim.»</p>

  <p>«Şimdi, söyleyin bakalım, Mozambik boğazına doğru ne zaman yola çıkıyorsunuz?»</p>

  <p>«Cumartesi günü demir almak üzere emir almış bulunuyorum efendim.»</p>

  <p>«Hareket tarihinizi öne alabilir misiniz »</p>

  <p>«Evet, efendim ama o zaman cephane ikmalimizi tamamlayamamış oluruz. Barut mavnasını cumartesi günü şafakta bekliyorduk da.»</p>

  <p>Kep içini çekti, başını salladı:</p>

  <p>«Pekâlâ, öyleyse, ne yapalım? Denize açıldığınızı görmek içimi rahatlatacaktı ama anlaşılan çare yok. Gene de cumartesi sabahını dört gözle bekleyeceğim.»</p>

  <p>***</p>
</body>
</html>
