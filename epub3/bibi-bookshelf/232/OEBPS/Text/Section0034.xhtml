<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Gemide aşılananların çoğunun aşısı tutmuş, hastalığı hafif atlatmışlardı. Arada bir gemiye geliyor, onlara bakıyordu. Böyle gelişlerinden birinde, günlerdir uykusuz kalmanın verdiği bitkinlikle, birkaç saat uyumuş, sonra da büyük bir suçluluk duygusuna kapılarak telâşla yeniden kıyıya koşmuştu. Kimbilir yokluğunda kaç kişi ölmüştü orada?</p>

  <p>Salgın şiddetini yitirmeye yüz tuttuğunda Robyn başka bir tehlikenin geleceğini biliyordu. Ormanda yığılan cesetlerin kokusu, dayanılmaz hal almıştı. Mungo St. John'a dedi ki: «Bunun bir adı da savaş alanı salgınıdır, ölüler böyle, gömülmeden bırakılınca, ırmaklar, kuyular cesetle dolunca, tifo ve barsak hastalıkları çıkar. Hepimiz zayıf düştük zaten, salgın şimdi gelirse tek kimse sağ kurtulamaz. Bu yüzden ayrılmanın tam zamanı. Kurtarabileceklerimizin hepsini kurtardık. Yeni salgın gelmeden kaçmalıyız, çünkü çiçeğin çaresi var ama onun çaresi de yok.»</p>

  <p>«Ama adamlarımın çoğu aşıdan hasta, güçsüz: »</p>

  <p>«Merak etmeyin, okyanusa açılınca çarçabuk düzelirler.» Mungo St. John Nathaniel'e döndü, sordu: «Kaç köle kurtuldu?»</p>

  <p>«Ham'fendinin sayesinde sekiz yüzden fazla.»</p>

  <p>«Yarın şafakla beraber onları yüklemeye başlarız.»</p>

  <p>O gece hava karardıktan sonra Robyn Mungo'nun kamarasına geldi. Ondan uzak duramıyordu. Kaptanın da kendisini beklediğini, yüzündeki ifadeden, hemen gülümsemesinden anlamıştı.</p>

  <p>«Sekiz yüz tane hastalıklı köleyi bana tercih etmiş olmanızdan korkmaya başlamıştım,» dedi.</p>

  <p>«Kaptan St. John, sizden son defa ricada bulunmaya geldim. Bir Hıristiyan, bir beyefendi olarak, şu zavallıları koyuverin, geldikleri yere gönderin, ne olursunuz...»</p>

  <p>Beriki oralı değildi: «Lütfen sen de bana Kaptan St. John yerine Mungo de, ne olur...»</p>

  <p>Robyn onu duymazlıktan gelerek sözlerini sürdürdü: «Bunca çektikten sonra, o korkunç yoldan aşağıya, binbir zahmetle yürüdükten sonra, köleliğin acısına katlandıktan sonra şimdi de şu salgın... Eğer onları salıvermeye razı olursanız, geldikleri yere götürmeyi ben seve seve üstlenebilirim.»</p>

  <p>Kaptan, oturduğu iskemleden kalkıp ona gene, «Mungo!» dedi.</p>

  <p>«Hiç kuşkum yok, Tanrı sizi bağışlayacaktır, şimdiye kadar insanlığa karşı işlediğiniz tüm günahları bağışlayacaktır...» Erkek gene «Mungo!» diye fısıldayarak ellerini kızın omuzlarına koydu. Robyn birden titremeye başladı. Kaptan onu göğsüne bastırdı, öyle zayıflamıştı ki Robyn kaburgalarını hissediyordu. Boğulacak gibiydi, soluk alamadı. Mungo St. John ağır ağır eğildi, Robyn, kolları iki yana yapışmış, gözleri sımsıkı kapalı, yumrukları sıkılı, öyle bekledi. Yeniden: «Mungo de bakayım!» dedi. . Dudakları serin, yumuşacık, onun dudaklarına kapandı. Robyn'in dudakları aralandı, kolları erkeğin boynuna dolandı, hıçkırır gibi:</p>

  <p>«Mungo,» dedi. «Ah, Mungo, Mungo!»</p>

  <p>***</p>
</body>
</html>
