<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kara Şaka, Rio Save'ye vardığında, ırmakta kara kara cesetler yüzüyor, kıyıdaki ateşe verilmiş kulübelerin dumanı hâlâ tütüyordu. Akbaba sürüleri, çaylaklar ve leş yiyen marabu leyleği sürüleri havada daireler çiziyordu. O kadar kalabalıktı ki bu kuşlar, sanırsınız ki güneşi kapatıyorlar. Ortalığa çökmüş derin sessizliği yalnızca kuşların tiz çığlıkları arasıra bozuyordu ve ırmak bomboştu. Gemi, tekne filan yoktu. Huron'u ellerinden kaçırmışlardı.</p>

  <p>Yeniden denize açılırlarken Clinton düşünüyordu. Amerikalının yelkenlisi buradan ayrılalı acaba ne kadar olmuştu?</p>

  <p>Ona kaç günde ulaşabilirdi? Robyn Ballantyne'in mektubu 16 kasım tarihini taşıyordu. Bugün ise günlerden 27 kasımdı. Demek on bir gün geçmişti. Çok uzun bir zamandı bu. Acaba Robyn söz verdiği gibi, geminin hareketini geciktirebilmiş miydi? İşte bütün umudu bundaydı. Şu kulübeler kaç gündür böyle yanıyordu? Herhalde üç dört günden fazla olamazdı. Dumanı hâlâ tüttüğüne göre... Ama bu bile uzun bir zamandı. Huron'u rüzgâr altında görmüştü, kırlangıç gibi süzülüyor, çok hızlı gidebiliyordu. Rüzgâr böyle estikçe, ambarlarında sekiz yüz köle, su tankları ağzına kadar dolu bile olsa gene de Kara Şaka ile çocuk oyuncağı gibi oynardı. Clinton'un tek üstünlüğü, yelkenli açıktan geçmek, yelkenlerini rüzgârla doldurmak zorundayken kendisi üçgenin bir kolundan ötekine, kıyıya yakın, kestirmeden gidebilmesiydi. Ama bu da ancak birkaç yüz mil kazandırırdı, o kadar. Farkında olmaksızın, küpeşteyi yumrukladı, sonra toparlandı.</p>

  <p>Ellerini arkasında kavuşturdu ama gözeri hâlâ o soluk safir mavisiyle pırıl pırıldı. Dudaklarının kanı çekilmiş, bembeyaz olmuştu. Yerinde duramıyordu. Çarkçıbaşıya dedi ki: «Geminin gidebildiği kadar hızlı gitmesini istiyorum, ufkun hemen altında yirmi bin lira ödül parası var, ama tilki gibi kurnaz, kaçıyor. , istim vereceksin.»</p>

  <p>Biliyordu, yelkenliyi açık denizde bulması olanaksızdı. Milyonlarca mil kare okyanusta tek bir gemiyi bulmak, her şeyden önce şans işiydi. Tek şansı, kıtanın güney ucuna Huron'dan önce varmak ve Kap Burnu'na giren o daracık koridorda onu beklemekti. Ama Huron bir kez güney burnunu döndükten sonra Atlantik Okyanusu önünde alabildiğine açılacak, Amerikalı gene elinden kaçacaktı. Bu rüzgârla, on bir gün önünde idiyse eğer, şu sırada Kap Burnu'nun kayalıklarını görmüş bile olabilirdi. Ama en iyisi bu düşünceleri kafasından uzaklaştırmaktı.</p>

  <p>***</p>
</body>
</html>
