<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Robyn genç yüzbaşıyı dışarıda, Cartwright'lerin arabasında bekliyordu. Bir süre hiç konuşmadılar. Sonra Robyn sordu: «Ne yapıyoruz şimdi?»</p>

  <p>«Hiçbir şey.»</p>

  <p>Yirmi dakika sonra, yokuşun başına vardıklarında aşağıda körfez ve Huron gözlerinin önüne serilince, genç kız sordu: «Şu canavara engel olacak bir çare gelmiyor mu aklınıza?»</p>

  <p>«Hayır. Ya sizin?» Bir daha hiç konuşmadılar, iskeleye vardıklarında Codrington sordu: «Yarın gece amiralliğin verdiği baloya geliyorsunuz, öyle mi? Uyuşuk Kemp söyledi, duydum?»</p>

  <p>«Hayır gelmeyeceğim, bu balolardan hiç hoşlanmıyorum, bir sürü boş kafalı insan, boş boş konuşmalar, dedikodular canımı sıkıyor. Hele o adamın bir kez daha konuğu olmayı hiç mi hiç istemiyorum.»</p>

  <p>Codrington arabaya bindiklerinden beri ilk kez ona döndü. Pırıl pırıl teni, yay gibi karakaşlarının altındaki koyu yeşil gözleriyle bu kızı güzel buluyordu. Ayrıca sağlam karakterli biriydi. Belli. Bu da genç adamda derin bir saygı uyandırıyordu, Kolayca başka bir duyguya dönüşebilecek bir saygı. Alçak sesle:</p>

  <p>«Acaba fikrinizi değiştirmenizi umud edebilir miyim? Sizinle boş konuşmamaya çalışırım, iyi bir kavalye de olurum, dans ederiz.»</p>

  <p>«Ben dans etmiyorum, kaptan.»</p>

  <p>«Aman ne iyi, derin bir soluk aldım. Çünkü ben de zorunlu kalmadıkça dans etmeyi hiç sevmem.» Gülümsedi. Robyn onu ilk kez gülümserken görüyordu. O açık mavi gözlerindeki ifade tamamen silinmiş, gözleri neşeyle koyulaşmıştı adeta ağzının köşelerinde beliren iki çizgi, incecik, dümdüz burnuna kadar gidiyordu.</p>

  <p>«Üstelik Uyuşuk Kemp'in ahçısı eşsizdir. Nefis yemekler ve ciddi söyleşiye ne dersiniz » Güneş yanığı teninde dişleri inci gibi düzenli, pırıl pırıl parlıyordu. Robyn de elinde olmadan gülümseyince genç adam fırsatı kaçırmak istemedi.</p>

  <p>«Belki sizinle Huron'u tartışmak için yeni yeni planlarım da olabilir. Size yeni haberler getirebilirim »</p>

  <p>Robyn kendini tutamadı. Güldü: «Bu öneriye hayır denebilir mi?» Codrington, onun gülünce ne kadar çekici olduğunu farketmişti:</p>

  <p>«Sizi nereden alayım? Ne zaman?»</p>

  <p>«Buna gerek yok. Ağabeyimle gideceğim ama eğer oradaysanız, sizinle konuşmak benim için zevk olacaktır.» Elini erkeğin koluna koydu. Hafifçe sıktı. Adamın kasları parmaklarının altında hemen kasılınca içi bir tuhaf oldu. Kaptan uzaklaşırken arabacıyı bekletti. Arkasından baktı.</p>

  <p>Amirali ziyarete giderken tören üniformasını giymişti. Altın yaldızlı apoletleri omuzlarının genişliğini büsbütün belirtiyor ve kılıç kuşağı, belini sımsıkı sarıyordu. Robyn birdenbire, acaba vücudundaki tüyler de ensesinde topladığı saçları gibi, sarı mı diye düşündü. Bu düşüncesi onu hem utandırmış, hem de çok heyecanlandırmıştı. Eskiden böyle bir şey asla aklına gelmezdi. Ne zaman? Ne kadar eskiden? Huron'daki geceden önce elbette. Mungo St. John bunların hesabını verecekti. Hele dursun bakalım. Böylece suçu rahat rahat başkasının üzerine atarak, gözlerini kayığa binmiş, uzaklaşan Clinton Codrington'dan ayırıp arabacıya döndü: «Lütfen eve gidelim,» dedi. Amiralin balosuna gitmemeye karar vermişti</p>

  <p>Ama Zuga onu kandırmayı başardı. İkisi, Cartwright'lerin en büyük kızıyla birlikte, hava çok güzel olduğu için üzeri açık arabaya bindiler. Cartwright ile karısı, kapalı arabada onları izlerken bir yandan da tartışıyorlardı. Bayan Cartwright: «Onun Aletta'ya abayı yaktığına hiç kuşkum yok.»</p>

  <p>«Karıcığım, adam meteliksizin biri nasıl olsa.»</p>

  <p>«Ama beklentileri varmış, duyduğuma göre bu seferde voliyi vuracakmış. Hayatta çok başarılı olacak bir gence benziyor. Hiç kuşkum yok.»</p>

  <p>«Ben bankada nakit parayı yeğlerim canım.»</p>

  <p>«İnan bana, burada epeyce olay yarattı, genç kızların yüreğini hoplattı. Hem çok ciddi, duygulu bir genç, hem de pek yakışıklı. Aletta'ya uygun. Ona firmanda bir iş verebilirsin zaten »</p>

  <p>***</p>
</body>
</html>
