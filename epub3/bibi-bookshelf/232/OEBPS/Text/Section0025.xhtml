<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ertesi gün öğle olmadan Camacho bağırıp çağırarak, kırbacını şaklatarak, yüz tane sağlam yapılı adamı kampa getiriyordu.</p>

  <p>«Taşıyıcı buldum size, hem de çok iyi taşıyıcılar, iyi mi? Ha?»</p>

  <p>Hıristiyan kadın Sarah ertesi gün öğleden sonra Robyn akasya ormanından çıktığında mezarın başında bekliyordu. Genç kızı önce çocuk gördü, gülerek koştu, Robyn gene bu çocuğu birine benzetmiş, çok şaşırmıştı. Kime benziyordu ki? Hiç de yabancı gelmiyordu. Ağızda, gözlerde olan bir şeyler. Ama bir türlü aklına gelmiyordu işte. Elele tutuşup, bekleyen kadına doğru gittiler.</p>

  <p>«Kötü mevsimdeydik. Yani yağmurların gelişinden önceki o sıcak mevsimdi.» Robyn babasının kitabında, suçu yardımcılarına, yaşlı Harkness ile Kumandan Stone'a yüklediğini, onların gecikmesi yüzünden serin mevsimi kaçırdıklarını, bu yüzden boğaza kasım ayında yani intihar denecek bir mevsimde girdiklerini anlattığını anımsadı. «Sonra yağmurlar gelince sıtmayı da birlikte getirdi. Beyazlar ve annen çabucak hastalandılar.» Belki de annesi İngiltere'de kocasının çağırmasını beklediği o uzun yıllar boyunca, sıtmaya karşı doğal bağışıklığını kaybetmişti? «Manali kendisi bile hastalandı. Onu ilk kez hasta, ateşli görüyordum. Günlerce şeytan, içinden çıkmadı.» Bu sözleriyle Sarah, sıtma nöbetlerinde kendini yitirmiş olduğunu anlatmak istiyordu. «Bunun için de annenin ölümünü bilemedi.»</p>

  <p>«Ya annem?»</p>

  <p>«Onun suyu karardı.» Demek karasu hummasına yakalanmıştı? Robyn'in tüyleri diken diken oldu. Sıtma, yolunu değiştirip de böbreklere saldırdığında ve onları pıhtılaşmış kapkara kandan incecik duvarlı birer keseye dönüştürdüğünde, hastanın en ufak bir kıpırtısıyla idrarı kapkara gelirdi. Bu hastalıktan kurtulabilen pek azdı. Sarah alçak sesle anlatmasını sürdürdü:</p>

  <p>«Ama anneniz güçlüydü, sağlamdı. En son o gitti.» Başını öteki, kendi haline terkedilmiş, yıkık dökük mezarlara çevirdi. «Onu buraya gömdüğümüzde şeytanlar hâlâ Manali'nin içinden çıkmamışlardı. Ama sonradan, yürüyebildiği zaman kitabını alıp geldi, gereken sözleri söyledi burada. Bu haçı da kendi elleriyle yapıp dikti. Ama çok hastaydı, yeniden şeytanlara uğradı. Anneniz için gözyaşı döktü. Sık sık da onu mahva sürükleyen ırmaktan söz ediyordu. O ırmaktan sanki bir düşmanmış gibi nefret ediyordu. Rüyalarını gerçekleştirecek yolda önünü kesen bir düşman. Sıtma nöbetleri gelip gidiyordu. Kimi zaman çırpınıyor, kimi zaman düşmanını yola getirecek makinelerden, suların üzerine yollar yapıp insanları, gemileri boğazın yukarısına taşıyacağından filan söz ediyordu.» Sarah sustu, anılar yüzüne kederden bir perde indirmiş gibiydi. Çocuk da annesinin bir şeye dertlendiğini sezmiş olacak ki hemen gelip başını onun dizine dayadı. Kadın, çocuğun saçlarını dalgın dalgın okşadı.</p>

  <p>O anda Robyn, çocuğu tanıyıverdi, dehşetle ürperdi. Yüzü öylesine allak bullak olmuştu ki, Sarah onun bakışlarını izledi ve çocuğuna, korumak istercesine sarıldı. Hiç konuşmadan birbirlerini anlamışlardı işte.</p>

  <p>Sarah açıklamaya kalkıştı: «Annen öldükten sonraydı...» diye söze başladı ve vazgeçti, sustu. Robyn hep öyle, çocuğa bakıyordu, Zuga, evet, tıpkı Zuga’nın bu yaştaki hali. Küçücük, esmer bir Zuga işte.</p>

  <p>«Çok hastaydı ve yalnızdı. Hepsi çekip gitmiş veya ölmüşlerdi. O da ölecek diye korktum.»</p>

  <p>Robyn anlayışla başını salladı: «Ve onu sevdin, değil mi?»</p>

  <p>«Bu bir günah değildi çünkü o, Tanrıydı.» Robyn içinden: «Hayır, hayır, o bir insandı ve ben, onun kızı, ben de bir kadınım sadece,» derken içinde, büyük bir ferahlık duyuyordu.</p>

  <p>«Nerede o, Sarah? Babam nerede? Ne yana gitti?» Kadın gözlerini indirdi: «Bilmiyorum. Bir sabah uyandığımda gitmişti. Nerededir bilmiyorum ama onu bekleyeceğim, bana ve oğluna dönmesini bekleyeceğim.» Birden başını kaldırdı: «Dönecek, değil mi? Bana olmasa bile, çocuğuna dönecek değil mi?»</p>

  <p>Robyn hiç emin olmamakla birlikte, gene de:</p>

  <p>«Evet, tabii dönecek,» demek zorunluluğunu duydu.</p>

  <p>Taşıyıcılar teker teker seçiliyor, sonra Robyn'in çadırına gönderiliyor, orada hastalıkları, sakatlıkları var mı diye genç doktor tarafından uzun uzadıya muayene ediliyor, sağlam çıkınca da bu kez her birine dağıtılacak olan kırkar kiloluk yük, herkesin önünde tartılıyor, aylar ve belki de yıllarca taşıyacakları yükün boyutları, dengesi konusunda tartışmaların ardı arkası kesilmiyordu. Zuga Pereira'nın adamları kırbaçla yola getirmesine engel olup, araya girdi. Onlara iyilikle dert anlatmaya başladı. Bu sayede karakterleri konusunda da az çok bilgi edindi. Kimler öncü olabilecek yapıdadır, kimler hep yakınacaktır, kimler çetin koşullara daha iyi dayanıklıdır? Böylelikle de ertesi gün yürüyüş kolunu hazırlarken bu edindiği bilgilerden yararlandı. İlk iş, her fırsatta mesele çıkarmanın yoluna bakan yedi taşıyıcıya birer kese boncuk verip açıklamada bulunmadan, özür filan da dilemeden hemen kamptan uzaklaştırdı. Sonra en akıllı, en iyilerden beşini çağırıp yirmişer taşıyıcıdan oluşan bölüklerin başına geçirdi her birini. Bunlar, yürüyüş hızını ayarlamaktan, yüklerin devrilmesini önlemekten, kamp kurup kaldırmaktan, kumanya dağıtımından, sorumlu olacak ve bölüklerinin sözcülüğünü yapacak, gerektiğinde şikâyetleri Zuga'ya bildirecek ve Zuga'nın emirlerini arkadaşlarına ileteceklerdi.</p>

  <p>Taşıyıcı bölükleri birbirlerinden ayrı ama yakın yürüyecekler, Cheroot çavuş da geri kalan askeriyle kolun artçılığını yapacaktı. Kolun hareketlerini düzenlemek üzere basit bir işaretleşme sistemi kuruldu. Boyundan asılmış tamtamlarla 'yürü', 'dur', 'yaklaş', 'toplan' buyrukları iletilecekti. Tam dört gün Zuga, adamlarını çalıştırdı. Yola çıkmaya hazırdılar artık. Robyn kuzey kıyısına bakarak sordu:</p>

  <p>«iyi ama ırmağı nasıl geçeceğiz?»</p>

  <p>Gerçekten de Zambezi burada yarım mil genişlikte ve deli deli akıyordu. Kuzeye, Shire ırmağı ve Marawi gölüne gideceklerse, oyulmuş kütüklerden bir filotillaya ve birkaç da güne ihtiyaçları olacaktı karşıya geçmek için. Helen istimbotu ise çoktan ayrılmış, belki akış aşağı gittiği için şimdi Quelimane’ye varmıştı bile.</p>

  <p>Zuga, «Sen merak etme, her şey hazır,» deyince genç kız üstelemedi.</p>

  <p>Son gün Robyn ilk kez mezarlığa giderken Juba'yı da yanına aldı. İkisinin de elleri kolları armağanla doluydu. Zuga yarım kan bir melez kardeşi olduğunu duyarsa kimbilir nasıl kızardı?</p>

  <p>Saran ile çocuk mezarın basındaydılar. Kadın, armağanları güler yüzle alıp teşekkür etti. Robyn ona:</p>

  <p>«Yarın gidiyoruz,» deyince kadıncağızın yüzü bir an karardı, sonra çaresiz, boyun eğdi: «Ne yapalım, Tanrı böyle istemiş,» derken Robyn, sanki babasını duyuyor gibi oldu.</p>

  <p>Juba çocukla hemen arkadaş olmuş, kırmızı boncukları birlikte dizmeye başlamışlardı. Robyn ile Sarah ise birbirlerini tanıdıkları şu kısacık zamanda bir dostluk kuruvermişlerdi. Zaten babası, kitabında, zencilerin arkadaşlığını beyazlarınkine yeğ tuttuğunu söylemişti, bunu kanıtlamıştı da. Nedense beyazlarla olan ilişkileri hep aksamış, karaderililerden ise güven, saygı ve dostluk görmüştü. Sarah ile kurduğu ilişki de bu duyguların sadece bir uzantısıydı. Besbelli bu bakımdan Robyn ağabeyine hiç ama hiç benzemeyecekti. Zuga Afrika'da elli yıl bile yaşasa, karaderilileri anlamayacak, onlara hep yüksekten bakacak, hor görecekti. Robyn ise birkaç hafta içinde sağlam dostluklar kurabilmişti. Acaba gün gelecek babası gibi o da bu insanları kendi ırkdaşlarına yeğ tutacak mıydı? Kimbilir? Sarah mırıl mırıl bir şeyler anlatıyordu. Robyn dalıp gitmiş, ne söylediğini duymamıştı, sordu: «Ne dedin?»</p>

  <p>«Baban, Manali, onu bulduğun zaman çocuğu söyler misin ona?»</p>

  <p>Robyn, şaşkınlıktan donakalmıştı: «Ne, bilmiyor muydu yoksa? Peki neden babamla birlikte gitmedin öyleyse?»</p>

  <p>«O istemedi, yolculuğun çok çetin geçeceğini söylemişti. Ama gerçekte dişileriyle uzun süre kalmaktan hoşlanmayan, rüzgârın estiği yöne giden yaşlı bir aygır file benzer o.»</p>

  <p>Camacho Pereira söyleniyordu: «Bunları çok fazla besliyoruz. Şişman zenci tembel zenci demektir.» Bu sözlerin Zuga'yı çok kızdırdığını bile bile, inadına söyleniyordu işte. Zuga özellikle karaderili hizmetkârların önünde böyle konuşmasını yasaklamıştı çünkü zavallıların tek anladıkları İngilizce söz buydu. «Az yedir, çok döv, çok çalışsınlar.»</p>

  <p>Zuga bu felsefe incilerini duymazlıktan geldi. Bölük başkanlarına dönüp tayın dağıtımını seyretti.</p>

  <p>«Yarın yürüyüş başlıyor,» der demez, en önde çömelmiş başkanlardan biri heyecanla ayağa kalktı, sordu: «Nereye? Hangi yoldan?»</p>

  <p>Zuga kollarını indirdi, bir süre sustu, onların merakını iyice gıcıklamış olduğuna kanaat getirince yumruğunu sıkıp kolunu güneyde, ta uzaklardaki mavi dağlara doğru uzattı:</p>

  <p>«Buradan.»</p>

  <p>Sevinçle bağrıştılar. Zuga kuzeyi veya batıyı da gösterseydi aynı sevinçle bağrışacaklardı kuşkusuz. Artık gitmeye hazırdılar. Yön önemli değildi. Bölük başkanları, yani indunalar, dili anlamamış olanlara çeviriyorlardı. Ansızın herkes susuverdi, Zuga döndü baktı, Pereira, suratı öfkeden şişmiş, kararmış, yanıbaşında dikiliyordu. Zuga'nın niyetinin güneye inmek olduğunu ilk kez duyduğundan, ağzından köpükler saçarak, zorlukla konuşabiliyordu. Yerel lehçelerden biriyle ve öyle hızlı konuşuyordu ki Zuga söylediklerinin ancak tek tük birkaç sözcüğünü anladı. Ama anladığı kadarı ona yetmişti. Ayrıca karşısında çömelmiş adamların yüzündeki dehşeti de açık seçik okuyabiliyordu.</p>

  <p>Camacho onları tepelerin ardında bekleyen tehlikelere karşı uyarmaktaydı. Zuga Monomatapa sözcüğünü duydu ve efsanevi imparatorluğun o korkunç ordularından, o acımasız askerlerinden söz ettiğini anladı. Sözde bu askerlerin en büyük eğlencesi, bir erkeğin üreme organlarını kesip ona zorla yedirmekmiş. Camacho bir dakika daha konuşacak olursa şu adamları dünyada hiçbir kuvvet yürüyüşe geçiremezdi artık, iki dakika daha geçerse taşıyıcıların çoğunun yerinde, ertesi sabah yeller eserdi.</p>

  <p>Şu Portekizliyle başa çıkmanın tek bir çaresi vardı. Yenik düşürmek. Zuga bir şey daha öğrenmişti. Afrikalılar, Hindistan'da çok yakından tanıdığı Asyalılar gibi, zaferi kazanana büyük bir saygı gösteriyor ve başarıdan geniş ölçüde etkileniyorlardı.</p>

  <p>Sert bir sesle, «Pereira!» diye bağırdı. Bir an Portekizliyi susturmuş oldu böylece. Sonra tam adam ona döndüğü sırada, sol yumruğunu Pereira'nın gözüne indirince onu iki eliyle yüzünü kapatmaya zorladı. Bundan yararlanarak bu kez karnına, daha doğrusu midesine vurdu, beriki ikibüklüm oluverdi, elini midesine indirince yüzü açıkta kaldı.</p>

  <p>Bu kez sağ kulağının altına bir sol yumruk savurdu. Tüylü şapkası uçtu, gözleri devrildi, dizlerinin bağı çözüldü. Yüzükoyun yuvarlandı. Sessizlik ancak bir saniye sürdü. Ardından seyircilerden bir bağrıştır koptu. Çoğu Camacho'nun çizmesini veya kırbacını tatmış olduğundan birbirlerine sevinçle sarıldılar. Camacho'nun küçük söylevinin yarattığı heyecan şu iki yumruğun çabukluğu ve etkisinin yarattığı şaşkınlık karşısında silinmiş gitmişti. Çoğu ömründe yumruk atan adam görmemişti, bu dövüş biçimi, hepsini de hem etkilemiş, hem de hoşlarına gitmişti.</p>

  <p>Zuga hiç oralı değilmiş gibi, yerde yatan adama sırtını döndü. Yüzünde en ufak bir öfke belirtisi yoktu, hatta hafifçe gülümsüyordu bile.</p>

  <p>Sesini alçaltarak, sakin sakin konuştu: «Yanımızda askerler var. Nasıl ateş ettiklerini gözlerinizle gördünüz. Bakın, bu bayrağı da görüyor musunuz?» Elini ana çadırın tepesinde dalgalanan kırmızı, beyaz, mavi, İngiliz bayrağına doğru uzattı: «Hiç kimse, hiç bir reis, hiçbir savaşçı şimdiye dek. .»</p>

  <p>Robyn çığlığı bastı: «Zuga!» Sesindeki dehşet, Zuga'yı hemen döndürdü. İki adim yana fırlattı. Kalabalıktan tek bir ses çıktı: «Cii!»</p>

  <p>Bu, insanı iliklerine dek donduracak bir sestir, çünkü ölümcül bir savaşta Afrikalı savaşçı, kendisini veya bir başkasını bu sesle yüreklendirmeye çalışır. Camacho Zuga'nın sırtının alt kesimini hedef almıştı. Daha önceleri bıçakla çok dövüşmüş bir adam olduğundan, kürek kemikleri arasını hedef almamıştı, oraya vurursa kaburgalara çarpabiliyordu çünkü. Bu yüzden böbreklerin tam üstündeki yumuşak belgeye yönelmişti ve Robyn'in uyarısına karşın bile Zuga gereğince atik davranamamıştı işte. Bıçağın ucu kalçasını sıyırdı, pantolonunu on beş santim kadar yırttı. Deriyi de, eti de yardı. Kan pırıl pırıl dizine akmaya başladı.</p>

  <p>Camacho bu kez yandan savurdu. Bıçak, öfkeli bir kobra yılanı gibi parlayıp tıslarken Zuga ellerini kaldırdı, karın kaslarını içeri çekip geriye doğru sıçradı. Bıçağın ucu gömleğine değdiyse de derisine dokunmadı.</p>

  <p>Camacho yeniden saldırırken kalabalıktan üçüncü kez, «Cii» yükseldi. Portekizlinin öfkeden gözleri dönmüş, suratı kıpkırmızı kesilmişti. Zuga bıçaktan kaçmak için geriye doğru kaykılırken sırtındaki yaranın büsbütün açıldığını, kanın oluk gibi bacağına indiğini hissediyordu. Bir an duraladı, çünkü bir silahın horozunun kaldırılma sesini duymuş, gözünün ucuyla da Jan Cheroot çavuşun Enfield tüfeğini kaldırdığını, Portekizliyi nişan aldığını görmüştü. Bağırdı: «Hayır, ateş etme!» Karnına bir kurşun yemeye hiç niyetli değildi, çünkü Camacho ile ikisi birbirlerine pek yakın, dansedercesine dönüyorlardı. Bıçağın ucu onları birbirlerine bağlamış gibi.</p>

  <p>«Ateş etme çavuş!» Bunun bir nedeni daha vardı. Şu sırada yüz kişinin önünde hesap veriyor sayılırdı. Yüz kişi yargılıyordu onu. Aylar, belki yıllar boyu birlikte yürüyeceği insanlar. Onların saygısına ihtiyacı vardı.</p>

  <p>Seyirciler bir ağızdan, «Cii!» derken Camacho öfkesinden soluk soluğa kalmıştı. Sağ elindeki bıçak gene uçan bir kırlangıcın kanadı gibi hışırdadı, bu kez Zuga da boş durmadı, altı adım kadar geri çekildi. Dengesini yitirdi. Diz üstü çöküp doğrulmak için elini yere koydu. Ama Camacho yeniden saldırıya geçtiği anda ayağa fırladı, bir matadorun boğadan kaçışı gibi kalçalarını yana doğru savurdu. Yere koyduğu elinde bir avuç kaba, kurşuni kum vardı şimdi. Gözlerini Portekizlinin gözlerine dikmişti, çünkü beklediği işaret Camacho'nun elinden değil, gözlerinden gelecek, niyetini orada okuyacaktı. Toz kaldırarak ağır ağır birbirlerinin çevresinde dönüyorlardı şimdi.</p>

  <p>Camacho bıçağını aşağıda tutuyor, ağır bir müzik parçası yönetiyormuşçasına yavaş yavaş sallıyordu. Sağ ayağından güç alıp fırladığı sırada seyirciler gene bir «Cii» koyverdiler. Camacho ilk kez dengesini yitirdi. Sırtüstü düştü, kalktı. Zuga onu iki kez daha böyle, gerilemeye zorladı. Seyirciler kahkahayla gülüyordu artık ve Camacho'nun yüzünü kızartan öfke şimdi korkuya dönüşmüş, o mosmor rengin yerini ölümcül bir beyazlık almıştı. Ama bıçak hâlâ aralarında, pırıl pırıl ve ustura gibi keskin, üç parmak kalınlığında, üstelik bir kez gömüldükten sonra yapıştığı ıslak etten kolayca sıyrılsın diye boyunca uzanan kan oluğuyla sallanıp duruyordu.</p>

  <p>Bu kez tam Portekizli saldırıya geçtiği anda Zuga avucundaki kumları onun gözüne savurdu. Onun bir daha görmesine kadar geçen kısacık sürede, bıçak tutan elini bileğinden sımsıkı kavradı.</p>

  <p>Kalabalık gene «Ciii!» diye gürledi. Camacho'nun gözlerinden yaşlar akıyordu, kum tanecikleri görmeyen gözyuvarlarına battıkça gözkapaklarını kırpıştırıyordu. Zuga onu bileğinden şiddetle silkeledi. Dengesini yitiren Camacho yüzükoyun kapaklanırken Zuga vargücüyle karşı koyarak geri çekildi. Bıçak tutan kolu bükmeye çalıştı. Camacho'nun omuzundan çat diye bir ses çıktı, sonra kolu arkaya büküldü. Zuga bir kez dana şiddetle silkeleyince Camacho çocuk gibi çığlığı bastı ve bıçak parmaklarından kaydı, öteki eliyle yakalamaya çalıştıysa da başaramadı. Zuga çizmesiyle yerde duran bıçağın ucuna bastı, havaya zıplattı. Adamın kolunu koyverdi. Havada yakaladığı bıçak sağ elinde, geri çekildi.</p>

  <p>Seyirciler bu kez bir ağızdan: «Bulala!» diye haykırıyorlardı: «Gebert onu! Gebert onu! Bulala!» Kan görmek istiyorlardı, çünkü böyle bir kavganın sonunda ille de kan dökülmesi gerekirdi.</p>

  <p>Zuga bıçağı bir akasyanın gövdesine kabzasına dek sapladı, büktü, kabza elinde kaldı, tiksintiyle yere attı. Sonra: «Cheroot çavuş, kamptan defet şunu!» diye seslendi.</p>

  <p>Hotanto; yanına gelirken «isterseniz vurayım onu!» diyordu.</p>

  <p>«Bir daha kampa girmeye kalkışırsa, o zaman vurabilirsin ama şimdilik sadece defet gitsin.»</p>

  <p>Zuga boynundaki atkıyı çözüp kalçasındaki yaraya bastı, topallamamaya özen göstererek çadırına yöneldi. Bir an önce şu bakışlardan uzaklaşması gerekiyordu çünkü başı dönmeye, midesi bulanmaya başlamıştı bile. Yarası müthiş ıstırap veriyor, ellerinin titrediğini de kimse görsün istemiyordu.</p>

  <p>Robyn yarasını sararken, «Onun omuzunu yerine taktım, kırık filan yok sanıyorum ama sen, bu durumda yürüyemezsin. Attığın her adımda dikişlerin gerilir,» diyordu.</p>

  <p>Haklıydı da, yürüyüşe ancak dört gün sonra başlayabildiler ve Camacho Pereira bu aradan yararlanmasını bildi. Robyn çıkık omzunu yerine taktıktan bir saat sonra dört kürekçiyle birlikte kütükten oyma bir kayığa binmiş, Zambezi'den akış aşağıya inmeye koyulmuştu. Kolu, askıya alındıktan sonra bile öyle ıstırap veriyordu ki, dayanılır gibi değildi.</p>

  <p>Dinlenmek istiyordu ama bir an önce öcünü alması gerektiğinden durmadı. Ayışığında yol aldılar. Ertesi gün öğleye doğru Zambezi'nin güney kıyısında, Tete'den yüz mil kadar aşağıda, küçük bir yerli köyüne yanaştılar. Kayıkçıların parasını verip savdı, tüfeğini ve battaniyesini taşımak üzere iki taşıyıcı tuttu, iki gün sonra Inyangaza yani Dehşet dağlarından denize inen Sırtlan Yolunu bulmuştu bile. Bu, gizli bir yoldu, gerçi anayola paralel uzanıyordu ama onun kırk mil kuzeyinden gidiyor ve anavatandan başka ülkelere, başka kıtalara son ve zoraki yolculuklarını yapan kalabalıkların kullanılabilmesi için bir su boyunca ilerliyordu.</p>

  <p>Vila Manica Doğu Afrika'daki Portekiz yönetiminin son ileri karakoluydu. Valinin bir kararnamesi, şu balçık duvarlı kaleden öteye, Dehşet dağlarına, siyah olsun, beyaz olsun, Portekizli olsun, yabancı olsun, hiç kimsenin geçmesine izin vermiyordu. Kesinlikle yasaktı. İşte bu yüzdendir ki Sırtlan yolu gizlice açılmıştı.</p>

  <p>Ne var ki Camacho'nun yasağı filan umursadığı yoktu. Kolu müthiş ıstırap vermesine karşın, gene de dağlara vurdu, iki kişinin yanyana yürüyebileceği genişlikteydi ve yerdeki izlere bakılırsa son zamanlarda buradan pek kimse geçmemişti. Gerçi yol boyunca dağılmış insan kemikleri göze çarpıyordu ama bunlar bile kurumuş, ağarmıştı. Buradan üç ay önce geçmiş olan son köle kervanından arta kalanlardı. Zamanında yetişmişti demek. Hızla yolunu sürdürdü. Ancak iki gün sonra, uzaklardan bir mırıltı duydu. Camacho ağacın tepesine tırmanarak ileri baktığında akbabaların havada daireler çizdiklerini gördü. Yerden dokuz metre yüksekte, bir çatal dala oturup bekledi. Sesler giderek yaklaşıyordu. Korkunç, yaslı sesler, iniltiler, yürek paralayıcı çığlıklar bir yükseliyor, bir alçalıyordu. Sonunda Camacho ta uzaklarda kervanın öncülerini gördü. Ormandan sürünerek çıkan yaralı bir yılan gibi...</p>

  <p>Ağaçtan inip telâşla yürümeye başladı. Kervanın önünde beş silahlı zenci ilerliyordu. Onların da başında bir beyaz vardı. Hain, kırış kırış suratlı, cüce denilecek kadar kısa bir adam. Güneşten kavrulmuş, küçülmüş gibiydi. Camacho'yu iki yüz adım uzaktan tanıdı, hemen şapkasını çıkardı, salladı. Sonra iki adam kucaklaştılar, sevinçle gülüştüler. Camacho birden ciddileşti:</p>

  <p>«Alphonse, kardeşim, kötü haberlerim var, hem de çok kötü,» dedi.</p>

  <p>«İngiliz mi? Aiphonse sırıtıyordu, üst ön dişlerinden biri eksikti.</p>

  <p>«Evet, İngiliz. Duydun demek?»</p>

  <p>«Babam haber göndermişti, biliyorum.» Alphonse, Quelimane valisinin hayatta kalan en büyük oğluydu. Kırk yıl önce Lizbon'dan getirdiği Portekizli karısından olduğu için safkan beyazdı. Kadıncağız peş peşe üç oğul doğurmuş, ikisini sıtmaya, dizanteriye kurban vermiş, sonra da şu küçücük, sapsarı Aiphonse Jose Vilay Pereira'yı dünyaya getirmişti. Onu da yağmurlar başlamadan iki ağabeyinin yanına gömeceklerini sanıyorlardı. Ne var ki sonunda anne gömülmüş, çocuk bir karaderili sütninenin kucağında büyümüş, gelişmişti.</p>

  <p>Camacho ise bir piçti, bir yarımkandı. Valinin bir zamanlar güzel olan melez kapatmalarından birinin oğluydu. Oğul olarak tanınmıyordu bile, sadece yeğen unvanına sahipti, iğrenç bir şey. Başlıbaşına bu unvan bile onu Alphonse'a saygılı davranmaya zorluyordu. Buna ek olarak Aiphonse babası gibi kararlı ve ondan daha acımasız, daha çetin biriydi. Camacho onun bir adamı öldüresiye kırbaçlarken bir yandan aşk şarkısı söylediğini gözleriyle görmüş, flüt sesine kırbacıyla tempo tuttuğunu işitmişti.</p>

  <p>«Ne yani? Sana onun kuzeye gitmesini sağlaman emredilmemiş miydi?»</p>

  <p>«Engel olamadım, ne yapayım? Adamdaki İngiliz inadı.»</p>

  <p>«Bu konuya gene döneceğiz. Şimdi bana kısaca anlat nerede, ne yapmayı tasarlıyor?»</p>

  <p>Camacho, hazırladığı açıklamayı bülbül gibi anlattı. Hikâyenin kendine zararı dokunacak, canalıcı noktalarını ustalıkla geçiştirmeyi ve özellikle, İngiliz’den yediği dayağa değinecek yerde, keşif kolunun taşıdığı zenginliklerin üzerinde durmayı unutmadı.</p>

  <p>Alphonse bir ağacın gölgesine uzanmış, bıyıklarını çekiştirerek onu sessizce dinlerken, yarımkan kardeşinin anlattığı hikâyedeki boşlukları kendiliğinden dolduruyordu. Hikâye bitince sordu:</p>

  <p>«Peki, Zambezi vadisinden ne zaman ayrılacakmış?»</p>

  <p>«Yakında. Gerçi onu ağır yaraladım ama bilinmez ki belki de bir tahtıravan yaptırıp taşıtır kendisini.»</p>

  <p>Alphonse donuk bir sesle, «Monomatapa'ya girmesine asla izin vermemeli!» diyerek bir sıçrayışta ayağa kalktı. «Bu iş en iyi vadinin bittiği yerdeki o kötü arazide görülür.»</p>

  <p>Geriye, kıvrıla kıvrıla inen iki büklüm insanlara baktı, bunlar çok acıklı ve güzel şarkı söylüyorlardı ama boyunlarındaki boyundurukla, hiç de insana benzemiyorlardı. «On beş kişi verebilirim.»</p>

  <p>«Yetmez ki.»</p>

  <p>«Yetecek. İşi gece görürsün yeter.»</p>

  <p>Camacho yalvardı: «Yirmi kişi ver bari. Yanında askerler var, eğitilmiş askerler, kendisi de asker zaten.»</p>

  <p>Alphonse bir süre düşündü. Sırtlan yolunun en çetin bölümü geride kalmıştı. Bundan sonrası kıyıya kadar, nispeten kolaydı. Tehlikeler giderek azaldığından, bekçiye de daha az gereksinme duyabilirdi.</p>

  <p>«Pekâlâ, yirmi olsun. Ama yabancılardan biri bile kurtulmayacak.» Ağabeyinin buz gibi, kapkara gözlerine, bakınca Camacho'nun tüyleri diken diken oldu: «İz miz de bırakma. Çok derine göm onları ki çakallar, sırtlanlar kazıp çıkarmasın. Taşıyıcıları, heyetin eşyasını tepeye çıkartmakta kullan, sonra onları da gebert. Eşyayı bir dahaki kervanla aşağıya, kıyıya indiririz. Sevgili amcaoğlukardeşim bu kez bizi düş kırıklığına uğratma sakın, anlaşıldı mı?» Bu, müthiş bir tehditti; Camacho güçlükle yutkundu.</p>

  <p>«Biraz dinleneyim, hemen giderim.»</p>

  <p>«Hayır, hemen şimdi gideceksin. O İngiliz dağların ardına ulaşırsa bir daha köle filan bulamayabiliriz. Zaten yirmi yıldır altın bulamıyoruz. Bir de köle kaynağımız kurursa babam da ben de hiç hoşlanmayız bundan, bilmiş ol, hiç hoşumuza gitmez.»</p>

  <p>Zuga'nın emriyle şafak sökmeden bir saat önce, ortalık henüz zifiri karanlıkken boru öttürüldü, indunalar bağırıştılar: «Safari' Kalkın, yürüyoruz!»</p>

  <p>Robyn ile Zuga onları seyrediyordu: Zuga'nın koluna giren Robyn kaygıyla sordu: «Artık kılavuzumuz yok, nereye gittiğimizi de bilmiyoruz. Ne olacak bizim halimiz?»</p>

  <p>«Eğer bilseydik işin tadı kaçardı. Kılavuz için de endişelenme sen. Ava çıkıyorum diye gittiğim zamanlar şu dağlara tırmandım. Hiçbir Portekizlinin, hatta belki de babam hariç hiçbir beyazın gitmediği kadar uzaklara gittim. Sen bana güven, gerisini düşünme. Kılavuzun benim kardeşim. Dürbünle baktım, gerçi yamaçlar çok dik ama sanırım geçebileceğimiz iki geçit buldum. Onun ötesini de birlikte keşfedeceğiz. Zaten işin eğlencesi de burada değil mi ya?»</p>

  <p>***</p>
</body>
</html>
