<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Mungo dürbünü gözünden indirirken sırıtıyordu: «Aman Tanrım, bizi kıyıya sıkıştırdı. Çevresinden dolanıp denize açılmak için deli gibi koşmamız gerekecek. Bay Tippu lütfen tüm yelkenleri fora eder misiniz? Ama bu kadar talih de olmaz yani. Şu koskoca denizde karşılaşmak istemediğim tek adam nasıl oluyor da onu görmeye arzulamadığım tek noktada beni bekliyor, böylesi raslantı akıl alacak şey değil.» Sonra, çevik adımlarla az öteye küpeşteye dayanmış, yaklaşan gemiyi seyreden Robyn'in yanına gitti. Soğukkanlılığı elden bırakmaksızın, sorarken, gülümsemesi yalnız dudaklarındaydı. Bakışları buz gibi, dondurucuydu:</p>

  <p>«Dostlarınızdan biri mi yoksa, Doktor Ballantyne?»</p>

  <p>«Onun gelmesi için gece gündüz dua ediyordum. Mektubu gönderdiğimden beri.»</p>

  <p>«Demek ki ihanetinizi inkâr etmiyorsunuz?»</p>

  <p>«Tam tersine, bir Hıristiyan olarak görevimi yerine getirmekten gurur duyuyorum.»</p>

  <p>«Peki, mektubunuzu kim götürdü?»</p>

  <p>«Sizin mürettebatınızdan biri değil efendim. Umman yelkenlisinin kaptanı.»</p>

  <p>«Anlıyorum. Peki, ya Tippu'nun hastalığına ne demeli? Sakın bir hekim, hastayı zehirlemeye kalkışmış olmasın? Bu kadar alçalır mı dersiniz?»</p>

  <p>Robyn bu suçlama karşısında sadece gözlerini yere indirdi.</p>

  <p>«Lütfen Doktor Ballantyne derhal kamaranıza ininiz ve ben size izin verinceye kadar oradan çıkmayınız. Kapınıza silahlı bir nöbetçi dikilecektir.»</p>

  <p>Ve döndü, yukarıya, kaptan köprüsüne koştu.</p>

  <p>Clinton da denizin kabardığını, görmüş, neler olacağını tahmin etmişti. Uzun direkli tekne şimdilik tembel tembel gidiyordu ama bu rüzgârı alır almaz dalgaların üzerinden kırlangıç gibi seyirteceğine hiç kuşku yoktu. Şimdilik kapana kıstırılmış gibiydi. Ne var ki rüzgâr üç mil ilerisinde onu bekliyordu, işte, daha şimdiden, yelkenleri göz göre göre şişmeye başlamıştı bile. O sırada aşağıda bir şamatadır koptu. Ferris soluk soluğa güverteye çıktı.</p>

  <p>«Ateşçiler, efendim, aşağıda ne var ne yoksa yakıyorlar, sizin ranzanız gitmiş efendim, masanız da.»</p>

  <p>Clinton onu dinlemedi bile, gözlerini yelkenliden ayırmıyor, ne kadar hız kazandığını hesaplamaya çalışıyordu. Sonra başını kaldırıp kendi yelkenlerine baktı. Onlar da kocaman, bronz uskura yardıma çabalıyorlardı. Huron şimdi tüm yelkenleri şişmiş, önlerinde kaçıyordu. Aşağıda, makine odasından boru öttü, hemen boruya yaklaştı: «Makina odası, kaptan konuşuyor, ne var,»</p>

  <p>«Kömür çoktan bitti efendim. Basınç 50' kiloya indi, daha da iniyor.»</p>

  <p>«Ne bulursanız yakın.»</p>

  <p>«Kömür kâğıt gibi yanıyor efendim. Üstelik kazanı da boğuyor.»</p>

  <p>«Elinizden geleni yapın. Sizden kimse daha fazlasını istemiyor.»</p>

  <p>Acaba topu ateşlese, isabet ettirecek kadar yaklaşmış mıydı? Belki de talihi iyi gider, direklerden birini indirirdi. O anda, kazan dairesindeki titreşimler ta güverteye ulaşıyordu. Besbelli, basınç giderek düşmekteydi.</p>

  <p>«Bay Ferris, lütfen bayrağı çekiniz.»</p>

  <p>Kırmızı, beyaz bayrak masmavi gökyüzünde dalgalanırken, Huron da cevap vermekte gecikmemiş, Amerikan bayrağını pırıl pırıl beyaz yelkenlerin üzerine açmıştı. Bu, meydan okuduğunu gösteriyordu.</p>

  <p>Clinton toplardan birini ateşleme komutu verdi. Gemi isabet almadığı gibi, umursamadı. Yolunu bile değiştirmek gereğini duymadı. Bu kez yelkenlere nişan alındı, top bir daha ateşlendi. Yelken tam ortasından delindi, bir kesekâğıdı gibi patladı, sarktı. Ama topun bir daha doldurulmasına zaman kalmadan parçalanmış yelken indirilmiş, yerine yepyeni, tertemiz bir tane çekilmişti. Bu hız, Clinton'u bile şaşırttı, etkiledi.</p>

  <p>«Şeytan herif iyi bir gemici. Pes doğrusu.»</p>

  <p>Gemi şimdi, tüm yelkenleri dolmuş, Atlantik okyanusuna açılmak üzereydi. Atış mesafesinin de dışına çıkmıştı artık.</p>

  <p>Kollarını kaskatı yanına uzatmış, yumruklarını acıyla sıkmış, daracık yatağında yatarken Robyn güverteden Huron'un rotasını değiştirdiğini belirten gıcırtıları, iniltileri duydu, dümenci dümenini çevirirken kalın halatların sürtünmesiydi bu. Artık alışmıştı. Yerinde duramadı, fırladı, kapıya koştu: «Nathaniel!» diye seslendi. «Bana cevap ver.» Nathaniel’in sesi boğuk geliyordu. «Kaptan sizinle konuşmamı yasakladı.»</p>

  <p>«Bana böyle eziyet edemezsin. Neler oluyor, bilmek istiyorum?»</p>

  <p>Uzun bir sessizlik, herhalde Nathaniel terazinin bir kefesine görevini, öteki kefesine şu akıllı genç kadına duyduğu sevgiyi koymuş, tartıyordu. Sonunda, «Rüzgârı aldık hanımefendi, kuyruğuna teneke bağlanmış bir şeytan gibi uçuyoruz şimdi,» diye karşılık verdi.</p>

  <p>«Peki ya İngiliz gambotu? O ne oldu?»</p>

  <p>«Artık bizi yakalayamaz. Gece basmadan peşimizi bırakacaktır. Buradan, sanki demir atmışa benziyor, öyle görünüyor.»</p>

  <p>«Teşekkür ederim Nathaniel. Şimdi biraz uyumak istiyorum, kimse beni rahatsız etmesin.»</p>

  <p>«Merak etmeyin efendim, ben buradayım, kimseyi bırakmam.»</p>

  <p>Robyn bir an derinden sarsılmıştı. Sonra yatağına yaklaştı. Diz çöküp dua etmeye başladı. Clinton gözlerinin önünden gitmek bilmiyordu. O güzel, açık mavi gözleriyle, o güneşten ağarmış, platin saçlarıyla, iyiliğin, temizliğin, dürüstlüğün simgesiydi sanki. Onu hiç özlemediği kadar özlüyordu şimdi.</p>

  <p>Sonra gözlerinin önünde o alaycı gülümseme, o altın yaldızlı gözler belirdi. Utançla titredi, onu kandıran, duygularıyla oynayan, bir gün karısı olmayı umduğu hayır, umduğu değil, dua ettiği, çocuklarını doğurmayı arzuladığı o erkek... Umutsuzluğu yeniden nefrete dönüştü ve nefretinden güç buldu. «Bağışla beni Tanrım, duamı daha sonra ederim, ama bir şeyler yapmak zorundayım.»</p>

  <p>Ayağa kalktı. Şu sıkışık, daracık kamaranın bir kafesten farkı yoktu, boğuluyordu burada. Dayanamayacaktı. Kapıyı yumrukladı. Nathaniel hemen karşılık verdi: «Nathaniel, burada bir saniye daha duramayacağım. Beni dışarı çıkarmalısın,» diye bağırdı.</p>

  <p>Adamın sesi üzgün ama kararlıydı: «Yapamam efendim, Tippu kemiklerimi kırar sonra!»</p>

  <p>Kapıdan uzaklaştı. Ne yapacağını bilemiyordu. Bu yolculuğun sonu nereye varacaktı? Huron'un rıhtıma yaklaştığını, yanında üç küçük oğluyla, geniş etekli bir elbise giymiş, incilerini, pırlantalarını takmış uzun boylu, güzel, soylu Fransız kadınının kaptana el salladığını görür gibi oldu.</p>

  <p>Bu manzarayı zihninden kovmaya çalıştı. Dümen çarkını dümene bağlayan halat ayaklarının dibinde gene gıcırdayınca aklına bir şey geldi. Clinton ona bir şey anlatmıştı. Genç teğmenken, bir ırmak halicinde köle yüklü yelkenlileri bastırmışlar, ama hepsine birden el koyacak zaman olmadığından, hepsinin dümen halatlarını kesmekle yetinmişler, sonra onlar öyle çaresiz, sürüklenirken, teker teker ele geçirmişler.</p>

  <p>Robyn silkindi. Hemen kamaranın köşesine koştu, tahta sandığını binbir güçlükle ortaya çekerek dizüstü çöktü. Yerde küçücük bir kapak vardı, Atlantikten inerlerken bir gün marangoz kapısını çalmış, binbir özür dileyerek bu kapağı açıp elinde bir yağ kavanozu, aşağıya inmişti.</p>

  <p>Kapağı açmaya çalıştı ama öylesine sıkıydı ki, açılmadı. Sandığından bir yün atkı alıp kapağın demir halkasına geçirdi. Onunla asılınca kapak önce kımıldadı, sonra açıldı. Nathaniel sesi duyduysa meraklanmış olacaktı, kulak kabarttı. Çıt çıkmıyordu. Eğilip aşağıya baktı. Burnuna bir yağ kokusu çarptı. Tüm o lizolle, temizlenmekle de çıkmak bilmeyen o köle kokusu, bu yağ kokusuna karışıyor, midesini bulandırıyordu. Gözleri karanlığa alışınca, Huron'un dümen çubuğunu barındıran alçak ve dar tüneli gördü. Dümen halatları yukarıdan, güverteden iniyor, Huron'un ana tahtalarına çakılı halkalardan geçip dosdoğru arkaya yöneliyordu. Halatlar bir bacak kalınlığında görünüyordu. Çelik borular gibi gerildiğine göre, üzerine çok çok büyük bir yük bindiği anlaşılıyordu.</p>

  <p>Peki ama bu halatları neyle kesebilirdi ki? Ancak balta gerekirdi. Baltayla kesilebilse bile halatın kopan ucu kırbaç gibi uzun, adamı parça parça ederdi. Bir çare vardı. Tek ve güvenilir, şaşmaz bir çare. Yangın çıkarma fikrini bir kez kenara itmişti ama bu defa başka çıkar yol yoktu. Yoksa son fırsatı kaçırmış olacaktı.</p>

  <p>Yün atkılarından birinin üzerine, gaz lâmbasının içindeki gazı döktü. Sonra gözleriyle tutuşturabileceği bir şey aradı. Günce defterlerine kıyamadı. Tıp kitaplarını aldı, sayfalarını kopardı. Buruşturdu. Gaza bulanmış atkısını torba yapıp içini buruşturulmuş kâğıtlarla doldurdu. Aşağıya attı. Atkı halatların geçtiği demir makaralara takıldı kaldı. Şiltesinin içi kuru ot doluydu. Onları aşağıya boşalttı. Sonra ranzasının tahtaları, kapının arkasındaki rafta duran gemicilik kitapları onları izledi. Çevresine bakındı, yakılacak başka bir şey aradı, bulamadı.</p>

  <p>Aşağıya attığı ilk yanar kibrit, söndü gitti. Bunun üzerine günce defterinin son sayfasını kopartıp tutuşturdu. Yanar kâğıdı aşağıya attı, gaza bulanmış yün, ateş aldı, sonra içindekiler, üzerindekiler tutuştu. Aşağıdan yükselen sıcak dalgası Robyn'in yanaklarını kavurdu. Alevlerin sesi, tekneye çarpan dalgaların gürültüsünü bile bastırdı. Robyn, olanca gücünü toplayarak kapağı kapadı, ses kesildi. Sonra heyecandan soluk soluğa, geri çekildi. Duvara dayandı. Kalbi kulaklarını sağır edecek gibi, güm güm vuruyordu. Birden sonsuz bir korkuya kapıldı. Ya Kara Şaka gemiyi kovalamaktan vazgeçtiyse? O zaman şu sekiz yüz zavallıyı kim kurtaracaktı.</p>

  <p>Mungo St. John, memnun, döndü baktı, kara görünmez olmuştu bile. Kara Şaka da çok gerilerde kalmıştı. Yalnız; üst yelkenleri görünüyordu. Duman neden yoktu acaba? Mungo kaşlarını çattı, düşündü, uygun bir cevap bulamayınca omuz silkti, geçti. Güneş batmadan Kara Şaka, Huron'un en yüksek direğinin tepesinden bile görünmez olacaktı.</p>

  <p>Derken yukarıdan, gözcü seslendi:</p>

  <p>«Duman! Tam arkada!»</p>

  <p>Mungo: «Gambotun dumanı olacak. Yeniden istim verildi herhalde.» diye söylendi. «Bir işine yarasa bari!»</p>

  <p>Yukarıdan gene ses geldi: «Tam arkadan duman, dumanı sürüklüyoruz.»</p>

  <p>Mungo birden, iliklerine kadar ürperdiğini hissetti. Tippu gök gibi gürledi: «Yangın!»</p>

  <p>Yaşamını ahşap gemilere, tahtaları ziftle, üstüpüyle tutturulmuş, yelkenleri, halatları saman gibi alev alabilen teknelere bağlamış adamların en korktuğu sözcüklerden biriydi bu! Mungo koştu, eğilip baktı. Kuru meşe ağacı böyle, küçük, incecik bir alevle ve az duman çıkartarak yanar. Mungo yapması gereken ilk işin alevleri havasız bırakıp boğmak, yani gemisini durdurmak, rüzgârın hızını azaltmak ve tulumbaları çalıştırıp alevleri söndürmek olduğunu biliyordu. Dümen çarkını iki kişi birden ancak zorlukla tutabiliyordu. Çünkü bu rüzgârda, böyle, tüm yelkenleri açılmışken, çok, çok büyük bir yük biniyordu dümene. Birden, bu iki kişinin elinde dümen boşalıverdi. Deli gibi dönmeye başladı. Yangın halatları kemirmişti sonunda. Şimdi Huron'un yelkenlerine binen o sonsuz basınç başıboş kalmış, tekneyi dev bir rüzgâr horozu gibi döndürmüştü. Yelkenler birden boşaldı, yapraklandı. Uzun direkler geriye doğru tehlikeli bir biçimde eğildi, bir pruva istralyası tam ortadan yarıldı. Yelken, boşlukta asılı kaldı.</p>

  <p>Mungo St. John savrulduğu yerden güçlükle ayağa kalktı. Küpeşteye tutundu. Çevresine bakındı, gözlerine inanamıyordu. O güzelim gemisi şu perişan duruma nasıl düşüvermişti birden? Şimdi dalgaları yandan alıyor, geri geri gidiyordu. Öylesine bir kargaşa vardı, öylesine zarar olmuştu ki, ölüm tehlikesi öylesine büyüktü ki, nereden başlayacağını kestiremiyordu. Birden Kara Şaka'nın yelkenleri, bu kez tam ileriden, karşıdan belirdi. Mungo donakaldı. Sonra kendini toparladı. Şimdi sakin bir sesle emirlerini vermeye başlamıştı. Boşta kalan yelkenleri indirtti, tulumbaları çalıştırdı. Yangının ne kadar yayıldığını öğrenmek üzere aşağıya birini gönderdi. Sonra geminin sandallarından birini indirtti. Gemiyi ona bağlayacak, onun dümeninden yararlanarak, küçük yelkenlerini de açarak dümeni onarıncaya, kadar biraz soluk alabilecekti.</p>

  <p>Huron hızla geri geri gidiyor, gambot da giderek yaklaşıyordu, ibiğini dikmiş, tüylerini kabartmış, saldırmaya hazırlanan bir dövüş horozu gibi, üzerine geliyordu.</p>

  <p>Clinton Codrington, büyük bir çaresizlik içerisinde, subaylarının yanında daha fazla kalamamış, geminin ta burnuna gitmiş, dürbününü elinden kaçmakta olan yelkenliye dikmişti. Güneş batmadan gözden kaybolacaktı, Robyn Ballantyne de beraber. Fırsatı elinden kaçırmıştı işte. Yakalayamamıştı, iyi ama gözleri ona oyun mu oynuyordu? Ne oluyordu bu gemiye? Yelkenlerini mi indiriyordu? Yoksa şekil mi değiştiriyordu?</p>

  <p>Tepeden gelen gözcünün sesine inanmıyor gibiydi: «Gemi yavaşlıyor! Dönüyor! üzerimize geliyor!»</p>

  <p>Clinton dürbünü bir daha gözüne kaldırdı. Evet, Huron'un tek bir çizgi üzerindeki direkleri şimdi ayrı ayrı görünüyordu. Gemi dönmüştü. Yelkenler şişti, yapraklandı, rüzgârda vurmaya başladı. Sonra yığıldı kaldı. Huron perişan haldeydi. Clinton dürbünden onun parçalandığını, yelkenlerinin yırtıldığını, ön direğinin çöktüğünü açık seçik görüyor gene de gördüklerine inanamıyordu.</p>

  <p>Denham'ın sesi duyuldu: «Duman çıkıyor! Yangın var!»</p>

  <p>Clinton, mendilini çıkardı, yüzünü gözünü kuruladı, burnunu sildi sonra:</p>

  <p>«Bay Ferris, derhal Huron'a flamayla işaret verilsin. 'Geminize çıkmak üzere adamlarımı gönderiyorum. Karşı koyarsanız sizinle çarpışacağım. ' Böyle deyiniz. Topları da hazır ediniz.»</p>

  <p>Clinton, Huron'un kaptanının gemisini kurtarmak için nasıl umutsuzca çırpındığını görüyor, anlıyordu. O yırtılan yelkeni, halatları çarçabuk hemen indirtmişti. Önde küçük bir flok açmış, gemisini yeniden yürütmeye çabalıyor, ama başaramıyor, Kara Şaka giderek yaklaşıyor, yaklaşıyordu.</p>

  <p>Denham keyifle bağırdı: «Bahse girerim dümeni kopmuş bunun.»</p>

  <p>Ama Huron pes edecek gibi değildi. Yeniden yelkenlerini açmış, rüzgârı almış, inanılmaz bir hızla yola koyulmuştu. Clinton uğradığı o büyük düş kırıklığında bile, şu denizcinin ustalığına hayranlık duyuyordu.</p>

  <p>İki geminin aracındaki mesafe şimdi giderek açılıyordu. Gece de neredeyse bastırmak üzereydi. Peşine kayığını takmış, onun dümeninden yararlanıyordu, inanılır gibi değildi. Bir yandan da flamayla karşılık veriyordu: «Benden uzak durun yoksa yangını size de sıçratırım!» Ama hâlâ top menziline girmemişti.</p>

  <p>Tayfa, koşarak raporunu vermeye geldi: «Yangın, doktorun kamarasının altından çıkmış. Onu getirdim,» Robyn, içine alelacele güncelerini ve değerli öteberisini tıktığı siyah deri çantası elinde, güvertede göründü.</p>

  <p>Mungo tulumbaların hemen çalıştırılmasını emretti. Birkaç saniye sonra, tulumbalar çalışmaya başlamıştı. Ama ateş kontrol altına alınıncaya kadar böyle idare etmek zorundaydılar.</p>

  <p>Daha fazla yelken de açamaz, dümenin onarımına da girişemezlerdi. Her şey rüzgâra bağlıydı. Şimdilik yön değiştirmezse, gambottan kurtulma olasılığı büyüktü.</p>

  <p>Mungo bir sigara yaktı. Başını kaldırınca Robyn ile gözgöze geldiler. Sonra Robyn bakışlarını, hâlâ peşlerinden ayrılmayan o çirkin, küçük gambota dikti. Mungo, «Durmadan aynı hatayı yineliyor, size güveniyorum.» dedi.</p>

  <p>«Ben ise bu hatayı bir kez işledim, size bir kez güvendim.»</p>

  <p>«Peki ama o dümen halatına nasıl ulaştınız? Ah, sahi, unuttum ya, kamaranızdaki kapaktan. Ama bu oyununuz da tutmadı, Doktor Ballantyne. Dostlarınız gene bize yetişemeyecekler. Hava da neredeyse kararacak, o zaman dümen halatlarını onaracağım.»</p>

  <p>Son bir dakikadır Mungo, denizi de, gemiyi de, rüzgârı da unutmuş, genç kadının yüzünü seyre dalıp gitmişti. Üzerine gelen sağanağı göremedi. Rüzgâr vurduğunda karşı koyacak dümenci yoktu. Birden tehlikenin büyüklüğünü kavradı ve gözlerindeki korku pırıltısını Robyn açık seçik okudu. «Yelkenler mayna Bay Tippu, hemen!» diye bağırdı.</p>

  <p>Sağanak Huron'un dengesini iyice bozmuştu, çünkü yedeğinde çektiği kayık, dalgaların üzerinde bir an yükseldi, sonra burun üstü sulara vurdu. Paramparça oldu, dağıldı gitti. Huron şimdi başı boş kalmış, rüzgâra kapılmış dönüyordu gene. Uzun, çıplak direkleri denize hemen hemen paralel, sallanıyor, yalpa vuruyordu. Sular güverteyi basmıştı.</p>

  <p>Robyn'i de yakaladığı gibi, Mungo St. John'un göğsüne savurdu, eğer kaptan olmasaydı, genç kadın küpeşteden aşağı sürüklenecekti ama Mungo ona sımsıkı yapıştı, sonra Huron gene doğruldu. Güvertesindeki sular köpürerek geri çekildi. Şimdi gemi, çıplak direkleriyle, bir sarkaç gibi sallanıyordu ama hiç olmazsa o dalga, bulduğu her delikten içeri dalmış, yangını söndürmüştü.</p>

  <p>Mungo St. John Robyn'i bileğinden yakalayıp geriye doğru sürükledi. Bir eliyle sıkı sıkı küpeşteye tutunarak peşlerinden gelen gambota baktı. O kadar yaklaşmıştı ki, toplarının ağzını görüyor, başında duran topçuları seçebiliyordu. Bayrağı hâlâ meydan okurcasına, direkte dalgalanıyordu. Birkaç dakika içinde onlara yetişecekti. Mungo’nun gemisini yola koymaya zaman bulamayacaktı. Saçlarındaki suları silkeledi, sonra ciğerlerine hava doldurdu, var gücüyle bağırdı:</p>

  <p>«Buraya bir çift köle kelepçesi getirin. Robyn, onun sesini böyle yükselttiğini ilk kez duyuyordu. Şaşırdı. Bileklerinde demirin soğuğunu duyduğunda şaşkındı. Mungo kelepçeyi onun sol bileğine geçirdi, zinciri iki kez küpeşteden dolayıp bu kez de ikinci kelepçeyi sağ bileğine taktı.</p>

  <p>«Hiç kuşkum yok, dostların seni böyle, topun ağzında görünce pek sevineceklerdir,» diyerek yürüdü gitti. «Herkese tüfek ve tabanca dağıtılsın, topları hazırlayın, doldurun, Bay Tippu, en üst kattaki köleleri yukarı getirin.»</p>

  <p>«Safra mı atıyoruz?» Tippu daha önce köle gemilerinde çalışmıştı ve biliyordu, kaptanlar böyle yakayı ele vereceklerini anlayınca, hafifleyip kaçabilmek için safta atar gibi köleleri, zincirleriyle filan denize atıverir, böylece aleyhte kullanılacak kanıtları ortadan kaldırmış olurlardı.</p>

  <p>«Hayır, onları şu kadınla birlikte, küpeşte tahtalarına zincirleyeceğiz.» inadına Robyn'in adını da, unvanını da söylememişti. «Bakalım, ateş açmadan önce bir düşünsün hele.» Tippu bir kahkaha attı, emri yerine getirmek üzere o kalın, çarpık bacaklarının üzerinde, uzaklaştı.</p>

  <p>Denham gördüğüne inanamıyor gibiydi: «Efendim! Bakın, Doktor Ballantyne değil mi bu? Bir de, zenci köleler. Onları küpeşteye zincirliyorlar. Ne biçim adam bu Yanki »</p>

  <p>Clinton alçak sesle karşılık verdi: «Çok akıllı bir adam.» Dürbünle, kurtarmaya geldiği kadını seyrediyordu. Yüzünü açık seçik görebiliyordu işte. Benzi sararmış, gözleri korkudan büyümüştü, sırılsıklam, buruşmuş elbiseleri üzerine yapışmıştı. Buluzundaki bir yırtıktan omzunun, kolunun güneşte inci gibi parladığını bile görebiliyordu.</p>

  <p>«Bay Denham, mürettebatı uyarın. Beş dakikaya kadar ateş altında kalacak ve ateşe karşılık veremeyeceğiz. Bilmiş olsunlar. Güverteye dümdüz yatsınlar. Rüzgâr bizden yana, ateşten çabuk kurtulacağız. En iyi adamlarınızı seçin, çengellerini hazırlasınlar, onların güvertesi bizimkinden yüksek, tırmanmak zorunda kalacaklar.»</p>

  <p>Artık o kadar yaklaşmışlardı ki, dürbününü indirdi. Yelkenlinin altı tane topu vardı. Namluları Kara Şaka'nın namlularının iki katı uzunlukta ama çapları çok daha küçüktü. Dürbünsüz bile Clinton bir toptan ötekine telâşsız, ağır adımlarla gidip onların doldurulmasını gözeten, lâcivert ceketli uzun boylu adamı iyice görebiliyordu. Sanki bir oyunun son sahnesindeydiler. Oyuncular seyircilerden alkış toplamak üzere dizilmişti. Kollarını uzatmış, bileklerinden küpeşteye kelepçeli, omuz omuza sıralanmış çıplak, kara vücutlar, sonra başoyuncu, tam ortalarında, sarı elbisesiyle göz alan, o incecik, zarif kadın. Ayrıca geminin direklerine, halatlarına da adamlar tırmanmış, tüfeklerini doğrultmuş, nişan almışlardı. Herhalde baş hedefleri, güvertede birikmiş subaylar olacaktı. Clinton, dümensiz kalmış yelkenlinin yalpa vuracağını, atışların hedefe isabet edemeyeceğini umuyordu. Gene de subaylarına, «Baylar, biz harekete geçinceye kadar kendinizi korumanızı tavsiye ederim,» dediyse de Denham da, Ferris de yerlerinden kıpırdamadılar. Ateşten kaçmamak, gözünü bile kırpmamak, Drake ve Nelson gibi ünlü denizcilerden gelme bir gelenekti ve Clinton subaylarıyla gurur duydu. Kendisi de oralı olmadı. Derken Amerikan gemisinin kaptanı kılıcını çekti, kolunu kaldırdı, indirdiğinde altı topu birden patladı. Bir denizci, tam göğsünden isabet aldı. Gülle daha sonra yuvarlandı, gitti, Kara Şaka'nın direğini ta dibinden sarstı. Uzun bir parça kopardı, sonra da güverte boyunca yuvarlandı. Denham da, Ferris de oralı olmamıştı. Aralarında konuşuyorlardı, neden, korkmadıkları için mi? Yoksa tehlikeden habersiz oldukları, hayal gücünden yoksun oldukları için mi? Vurulan denizci az ötede kıvranıyordu.</p>

  <p>Clinton korkuyordu, ölmekten korkuyordu. Görevini yerine getirememekten korkuyordu. Korktuğunu belli etmekten korkuyordu. Şimdi de Denham dayanamamış: «Böyle karşılık verememek insana cehennem azabı çektiriyor yahu!» diye ağzından kaçırmıştı işte. Sonra çarçabuk toparlandı: «Yani, adamların moralini bozuyor, demek istemiştim efendim.» Clinton o anda anladı, Denham da en az kendisi kadar korkuyordu. Bunu bilmek yüreğine su serpti. Gerçekten de, burada böyle dikilip havadan sudan konuşuyor gibi yapacak yerde harekete geçebilselerdi! Şimdi gülleler yağmur gibi iniyordu. Gambot altıncı kez isabet almış, o pırıl pırıl, lekesiz güverte, kan gölüne dönmüştü. Ama iyice yaklaşmışlardı. Birkaç saniye sonra, Huron'da olacaklardı. Bu arada Huron'un direklerine tırmanmış olan nişancılar da ateş açmıştı. Clinton, hâlâ öyle, dimdik duran kızı daha iyi görebilmek için bir iki adım attı. Kız ona el sallamak istedi, ama kelepçeli olduğundan kolunu kaldıramadı. O anda biri Clinton'un kolundan çeker gibi oldu ve arkasında Ferris'in inlediği duyuldu. Clinton koluna baktı. Ceketi yırtılmış, beyaz astarı görünüyordu. Ancak Ferris dimdik durmuş, mendilini göğsüne bastırıyordu. «Yaralanmışsınız Bay Ferris, aşağıya inebilirsiniz.»</p>

  <p>Ferris hışırdar gibi bir sesle, «Teşekkür ederim efendim ama şu adamların hakkından gelindiğini gözlerimle görmek istiyorum,» dedi. Konuşurken ağzının kıyıcığında bir damla kan belirdi. Clinton ürperdi, çocuk belki de ölümcül bir darbe almıştı, çünkü ağzından kan gelmesi, ciğerlerinden vurulduğuna işaretti. Resmi bir tavırla; «Nasıl isterseniz, Bay Ferris,» dedi ve gene resmi bir tavırla döndü. Kararından caymamalı, Huron'a rampa etme konusunda verdiği kararının doğru ve yanlış mı olduğuna, şu çocuğun, bunca gemicinin ölümünün boş yere olup olmadığına kafasını takmamalıydı. Birden top atışı kesildi, iki gemi borda bordaya geldiler, adamlarına bağırdı:</p>

  <p>«Hadi bakalım çocuklar, şimdiye kadar iyiydiniz. Şimdi de sıra bizim, şu başbelâsı Yankilere kim olduğumuzu gösterelim, hadi!» On iki kadar gemici, Huron'a çengelleri takıp güvertesine tırmandılar, maymun sürüsü gibi her yana dağılıverdiler. Clinton kargaşayı bastırmaya çalışarak, olanca sesiyle bağırdı: «Komutayı alın, Bay Denham.» Ve adamlarının arasına katıldı, iki tekne birbirine değirmen taşı gibi şiddetle sürtünüyor, aralarındaki mesafe rüzgâra, dalgalara göre bir açılıyor, bir kapanıyordu.</p>

  <p>Bağrışmalar, küfürler, iniltiler, kölelerin korku çığlıklarına karışıyordu. Tüfekler, tabancalar hepsi de boşalmış, yeniden dolduracak zaman yoktu. Kara Şaka'nın gemicileri savaşta pişmişti. Şu son yılda elli kez birlikte, yan yana çarpışmışlardı çünkü. Bundan da gurur duyuyorlardı. Huron gemicileri ise savaşçı değil, tüccardı. Çoğu ömründe ilk kez silah patlatıyor ya da bıçak çekiyordu. Bu yüzden üstünlük İngilizlere geçti. Ancak bir yerde, duraladılar. Huron'un mizana direğinin dibinde, omuz omuza dikilmiş iki kişinin karşısında. Tippu yarı beline kadar çıplak, elindeki baltayı bir hanımın şemsiyesini çevirmesi gibi kolaylıkla kullanıyordu. Kafasına bir kurşun yemişti ama yarası derin değil, sıyrıktı. Kan oluk gibi akıyordu gene de. Yanıbaşında da Mungo St. John dövüşüyordu. Ter gözlerine inip görmesini engellemesin diye ipek mendilini alnına bağlamıştı. Sağ elindeki kılıcını acımasızca savurup duruyordu. Clinton ona seslendi: «St. John!» ikisi de çevrelerini saran adamlardan bir baş uzun oldukları için göz göze geldiler. Clinton ona meydan okudu: «Hadi, kolla kendini bakalım!» Mungo karşılık verdi: «Gene mi?» Geçen defa Mungo'nun alışkın olduğu silahla, tabancayla çarpışmışlardı. Bu kez ise Clinton'un elinde çok alışkın olduğu bir silah, kısa bahriye kılıcı vardı. Daha on dört yaşındayken kullanmaya başladığı bir silahtı bu. İki hamlede karşısındakinin zayıf noktasını anlamakta gecikmedi. Mungo'nun bileği zayıftı. Nitekim bileğine yüklenmekte gecikmedi. Kılıcı düşürmeyi başardı. Mungo St. John iki elini birden havaya kaldırmıştı ama Clinton'un gözüne öfke bürüdüğünden, karşısındakinin silahsız olduğunu filan düşünmeden atıldı. O sırada aralarına Tippu girdi. Efendisinin elinden kılıcını düşürdüğünü görmüştü. Baltasını kaldıracaktı ki, baktı Clinton'un kılıcı, sırtı direğe yaslanmış olan Mungo'nun karnına saplanmak üzere, kocaman ellerini açıp baltayı savurdu. Sonra elini uzatıp pırıl pırıl kılıcı çıplak parmaklarıyla kavradı. Olanca ağırlığıyla asılıp kılıcın ucunu sırtı direğe dayanmış çaresiz adamdan uzaklaştırdı, ama parmakları kesilip kopmuştu. Artık dayanamayacaktı. Kılıç elinden kaydı. Clinton'un olanca ağırlığıyla, dev adamın kaburgalarına saplanıverdi, ta kabzasına kadar girdi. Dayandı. Bu darbe bile Tippu'yu devirmeye yetmedi, ancak bir adım geriletti. Kanayan parmaklarıyla kısa kılıcın kabzasına sımsıkı yapışmıştı. Ancak Clinton geri çekilip kılıcı çıkardığından, Tippu yavaş yavaş çöktü, boylu boyunca uzandı. O sırada Mungo St. John da İngiliz denizciler tarafından yakalanıp aşağı güverteye indirilmişti. Huron'un gemicileri teker teker silahlarını atıyor, teslim oluyorlardı. Mungo St. John'u iki kişi kollarından tutmuş sürüklüyordu. Yaralanmamıştı. Clinton'un öfkesi ise hâlâ yatışmamış, kılıcını bu kez şu hainin karnına saplamamak için kendini zor tutuyordu. Mungo ise kendini tutan ellerden kurtulmaya çabalıyor, çırpınıyordu:</p>

  <p>«Bırakın beni, ona yardım edeyim, bırakın!» Sonra başını kaldırdı, Clinton'u gördü: «Allah aşkına, bıraksınlar beni!» Clinton bunu hiç ummamıştı. «Size söz veriyorum efendim, namus sözü veriyorum. Sizin tutsağınızım ama o adam dostumdur...»</p>

  <p>Clinton bir an duraksadı. Derin bir soluk aldı. Sonra St. John'u kıskıvrak yakalamış gemicilere işaret etti. Kaptana dönerek; «Ancak beş dakika izin size,» dedi.</p>

  <p>Mungo, hareketsiz yatan zavallının başına diz çöktü. Alnına sarmış olduğu ipek mendili yırtarcasına çıkartıp Tippu'nun kaburgaları arasındaki o çirkin, küçük yaraya bastırdı: «Aziz dostum,» diye fısıldadı.</p>

  <p>Clinton, kılıcını kınına soktu. Robyn'e yaklaştı. Onu göğsüne bastırdı. Sonra başını kaldırıp adamlarına buyurdu:</p>

  <p>«Çabuk, anahtarları bulun.» Anahtarları bulup getirdiler, Robyn'in bileğindeki kelepçeleri daha yere düşmeden yakalayıp, «Bunlar köleci kaptana takılsın,» dedi. Sonra genç kadına döndü: «Bağışlayın, Doktor Ballantyne, sonra konuşuruz, şimdi yapacak çok iş var.»</p>

  <p>Sonra emir vermeye başladı: «Marangoz hemen işe koyulsun. Gemi derhal onarılacak. Tayfabaşı, mürettebatın silahlarını al, hepsini aşağıya indirip kapat. Başlarına nöbetçi dik. İki kişi dümene geçsin, şafak sökerken gemiyi Table Körfezine sokacağız çocuklar. Hepiniz bol bol ödül alacaksınız.»</p>

  <p>Robyn, ürkek adımlarla, grandi direğinin dibindeki ikiliye yaklaştı. Mungo St. John, ölünün başını dizine yatırmış, sırtını direğe dayamış, oturuyordu ve Robyn yaklaşırken onun gözlerini kapatmaktaydı. Yüzünde sonsuz bir şefkat vardı, ipek mendille ölünün sarkan çenesini bağlıyordu şimdi. Robyn gitti, diz çöktü, elini uzattı, Mungo alçak sesle; «Dokunma ona,» dedi.</p>

  <p>«Ama ben doktorum...»</p>

  <p>«Doktora ihtiyacı kalmadı artık. Hele senin gibisine...»</p>

  <p>«Çok üzgünüm.»</p>

  <p>«Doktor Ballantyne, birbirimizden özür dilememize hiç gerek yok, bir daha birbirimizle konuşmamıza da.»</p>

  <p>Robyn ona, o buz gibi soğuk gözlerine baktığı an her şeyin bittiğini anladı. Gerçekte bunu istediğini sanıyordu ama işte, şimdi şaşkın, sanki ortalıkta kalakalmış gibiydi. «Mungo, bunun böyle olmasını hiç istememiştim. Tanrı şahidim ki böylesini istememiştim,» diye fısıldadı.</p>

  <p>O anda acımasız eller Mungo'yu yakaladığı gibi sürükleyerek ayağa kaldırdı. Tippu'nun başı kucağından kaydı. Güvertenin tahtasına çarptı. Mungo, ellerine, ayaklarına zincir vurulurken direnmedi, Robyn diz çöktüğü yerden son bir kez, «üzgünüm, gerçekten üzgünüm,» diyebildi.</p>

  <p>Kaptan, başını salladı: «Evet, ben de öyle.» Dimdik, uzaklaşırken arkasına dönüp bakmadı bile.</p>

  <p>***</p>
</body>
</html>
