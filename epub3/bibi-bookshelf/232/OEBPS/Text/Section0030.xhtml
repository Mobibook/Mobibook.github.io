<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Robyn kararından dönmedi. O gece Juba onu uykusundan uyandırdı. Yanyana oturup tepedeki köyden gelen tamtam seslerine ve şarkılara kulak verdiler. Besbelli, adamcıklar kendilerine şölen çekiyordu. Adeta bir bayram yaşanmaktaydı.</p>

  <p>Juba asık suratla mırıldandı: «Her halde hiç biri ömründe bu kadar çok eti bir arada görmemiştir!»</p>

  <p>Ertesi sabah Robyn, buffalo etinin yerinde, ağaç kabuğundan örülmüş bir sepetin içinde güvercin yumurtası iriliğinde on beş tavuk yumurtası, iki koca toprak çanak da akdarı birası buldu. Biranın görünüşü bile midesini bulandırmaya yetti. Dağıtsın diye hemen onbaşıya verdi. Hotantoların keyfi, birayı içince yerine gelivermişti. Sonra Robyn, peşinde Juba, ikisinin de kucağında birer demet yarı kurutulmuş buffalo eti, gidip barınağın altına oturdular, beklemeye başladılar. Saatler geçti. Akşam oldu. Güneşin batmasına yakın, Robyn akdarıların usulca sarsıldığını gördü. Juba'yı uyardı: «Kımıldama sakın.»</p>

  <p>Ağır ağır, biri belirdi. Eski püskü derilere bürünmüş, ikibüklüm, zayıf bir insan. Robyn onun kadın mı erkek mi olduğunu çıkartamadı, çünkü ürkütmekten çekiniyor, açık açık bakamıyordu. Şimdi çömelmiş, zıplayarak, ama çok ağır, onlara doğru geliyordu, öylesine sıska, kırış kırış, kurumuştu ki Robyn'e, British Museum'da gördüğü Mısır mumyalarını anımsattı. Bir erkekti bu, çünkü büzülmüş, küçücük kalmış cinsel organı önüne örttüğü kısacık deri parçasının altından sallanıyordu.</p>

  <p>Üstelik yün gibi kıvır kıvır saçları da iyice ağarmıştı. Robyn de, Juba da hiçbir harekette bulunmayınca ihtiyar cesaret almış olacak ki on adım ötelerine kadar yaklaştı. Sonunda Robyn başını ondan yana çevirince, korkusundan ağlar gibi seslerler çıkarmaya başladı. Besbelli, kabilenin en değersiz kişisi olduğundan, haberci olarak seçilmiş ve tepeden aşağıya, yanlarına inmesi için gözü kimbilir nasıl, nelerle korkutulmuştu?</p>

  <p>Robyn, karşısındaki ürkek, yabani bir hayvanmış gibi çok yavaş davranarak bir parça buffalo eti uzattı. Yaşlı adam, büyülenmiş gibi ete bakakaldı. Juba'nın söylediği gibi bu zavallılar herhalde ormanda bulabildikleri köklerle yabani meyvalardan, bir de yetiştirebildikleri cılız üründen öte bir şey yemiyor, bilmiyordu. Et yemek onlar için olağanüstü bir şeydi. Hele, kabilede böyle, üretimde hiç payı olamayacak birinin et yemesine asla sıra gelmezdi.</p>

  <p>Zaten Robyn'in elindeki parçaya gözlerini dikmesine bakılırsa, akşamki şölenden bu zavallıcığa tek lokma bile düşmediği anlaşılıyordu. Açlıktan bitmiş, tükenmişe benziyordu. Tüm cesaretini topladı. Biraz daha yaklaşarak avuçlarını açtı.</p>

  <p>Robyn et parçasını eline koyar koymaz da telâşla ağzına attı. Dişsiz etleriyle, ağzından salyalar aka aka, şapır şupur sesler çıkartarak emmeye başladı. Zevkten ağzı kulaklarına varıyordu.</p>

  <p>Robyn de, Juba da gülmeye başladılar. Adamcağız da gözlerini kırpıştırdı, gülmeye benzer sesler çıkardı. Bunun üzerine akdarılar aralandı, başka kara, yarı çıplak kişiler ağır ağır ilerlediler. Besbelli kadınların kahkahasından onlar da korkacak bir şey olmadığı sonucuna varmışlardı.</p>

  <p>Tepedeki köyde oturanlar, erkeği, kadını, çocuğuyla yüz kişiyi geçmiyordu. Her biri teker teker ortaya çıktı. Onlara baktı. Güldü, sonra da el çırptı. Yaşlı, gümüş saçlı adam ise, başarısından son derece gururlu, Robyn'i elinden tutmuş yol gösteriyor, bir yandan da gıcırdar gibi bir sesle çevresindekiler© açıklamalarda bulunuyor, arasıra durup kısacık bir zafer danan yapmayı da unutmuyordu.</p>

  <p>Kadınlar bebeklerini havaya kaldırıp şu olağanüstü, göz kamaştırıcı yaratığı gösteriyor, çocuklar da koşup Robyn'in bacaklarına dokunuyor, sonra kendi cüretlerine kendileri de satarak bağıra çağıra kaçışıyorlardı. Köy, saz damlı, penceresiz kulübelerin yusyuvarlak dizildiği küçük bir alandan ibaretti. Alanın çevresine de gerektiğinde aşağı yuvarlanmak üzere koca kayalar hazır edilmişti. Kulübelerin duvarları kille sıvanmıştı. Alçak kapılardan geçilerek içeri giriliyordu. Her birinin yanında aynı malzemeden ama zararlı hayvanlardan korunmak üzere kazıklar üzerine yükseltilmiş birer de tahıl ambarı vardı, birkaç sıska piliçten öte, evcil hayvan görünmüyordu. Kulübelerin arasındaki boşluklar da, ortadaki alan da süpürülmüştü. Köyde genellikle bir düzen ve temizlik göze çarpıyordu. Adamlar sırım gibiydi. Hiç birinde dirhem fazla yağ yoktu. Bu, onların hemen hemen sadece bitki yediklerini, etle yakından uzaktan ilgileri olmadığını gösteriyordu. Robyn'i karşılarken attıkları kahkahalar, söyledikleri şarkılar da içtendi, yapmacık değil. Robyn, mutlu mutlu çevresine bakarken içinden, «işte Zuga'nın hayvan gibi vurduğu, böyle insanlar,» diye düşündü. Gölgeye genç kızın oturması için alçak, bir iskemle koymuşlardı, Juba da yanıbaşına çömeldi. Robyn oturur oturmaz ihtiyar, bir şeyler bağırdı, kıkır kıkır gülen genç bir kız hemen bir çanak dolusu akdarı birası getirdi. Biradan birkaç yudum içmişti ki kalabalık sustu, iki yana çekilerek görkemli birinin geçmesi için yol verdi.</p>

  <p>Adamın başında, fil yolu geçidinde vurulan reisinkine benzeyen, hayvan derisinden yapılmış yüksek bir başlık vardı. Omuzlarına da pars derilerinden bir pelerin atmıştı, ancak deri öylesine yıpranmıştı ki herhalde çok eski olmalıydı.</p>

  <p>Belki de babadan oğula geçen, reislik simgesiydi. Adam Robyn'in tam karşısında bulunan bir başka iskemleye oturdu. Orta yaşlı, güler yüzlü ve uyanık birine benziyordu. Robyn'in elleriyle yaptığı işaretleri dikkatle izledi ve sonra, yüz ifadesiyle, el kol hareketleriyle ne demek istediğini genç kıza kolaylıkla açıklayabildi.</p>

  <p>Robyn'e nereden geldiğini sordu, Robyn de kuzeyi gösterdi, sonra güneşe doğru her gün için bir daire çizerek kaç gün yol aldıklarını anlattı. Reis onun kocasının kim olduğunu kaç çocuğu olduğunu öğrenmek isteyip de hem evlenmemişi hem de çocuksuz olduğunu öğrenince tüm köy halkı şaşkınlıktan donakaldı. Toprak çanaklarda bira getirildi. Robyn'in hafif başını döndürmüştü bu içki. Yanakları pembeleşmiş, gözleri parlıyordu. Juba ise ev sahiplerini küçümsüyor, söyleniyordu: «Şunlara bak, bir keçileri bile yok!»</p>

  <p>Robyn onu tersledi: «Belki de sizin o yiğit gençleriniz bu zavallıların tüm keçilerini çalmışlardır?» Ve reise, bakarak bira çanağını kaldırdı.</p>

  <p>Reis ellerini çırptı. Tamtamcılara tamtamlarının başına geçmelerini işaret etti. Sonra pars derisi pelerinini bir yana fırlatarak kalktı. Bileziklerini, gerdanlıklarını şangırdata şangırdata, hoplamaya, tepinmeye, dönmeye, çılgınca dansetmeye koyuldu. Göğsünde fildişinden bir süs sallanıyordu. Kar beyazı, cilâlı fildişi alevleri yansıtıyordu, çünkü güneş çoktan batmıştı artık. Süs, bir daire biçimindeydi ama kusursuz bir daire, çepeçevre de düzenli bir motifle bezenmişti. Bu motifin gerçekte, hangi dilden olduğunu pek çıkaramadığı ama Lâtin harfleri olduğuna hiç kuşkusu bulunmadığı bir yazı olduğunu anlayınca Robyn'in yüreği hop etti. Ama reis yerinde durmadığı için okuması olanaksızdı. Sabırla onun yorulup oturmasını bekledi genç kız. Bir fırsatını bulup eğildi, okumaya çalıştı. Yanılmıştı, süs, fildişinden değil, porselendendi. Avrupa işiydi, küçük bir kavanozun kapağı belki de, içinde diş tozu ya da konserve et satılan kavanozlardan. Yazısı İngilizceydi ve «Balık ezmesi, baylara ağız tadı» diyordu.</p>

  <p>Robyn'in heyecandan tüyleri ürperdi. Babasının bu ezmeye ne kadar düşkün olduğunu, küçük bir kızken, evde kalmayınca, yenisini almak üzere bakkala koşturulduğunu dün gibi hatırlıyordu.</p>

  <p>Son Afrika yolculuğuna çıkarken de bu ezmeden düzine sandık almıştı. Şu porselen kapağın buraya gelişinin ise bir tek anlamı olabilirdi.</p>

  <p>Robyn, porselene dokunmak üzere elini uzattığında reisin ifadesi hemen değişiverdi. Şiddetle geriye sıçradı. O anda şarkılar da, tamtam sesleri de kesildi. Robyn anladı ki, porselen kapak, büyü değeri taşıyan çok önemli bir şey sayılıyor ve bir başka elin ona dokunmasının felâketler getireceğine inanılıyor. Reisi yumuşatmak istedi ama beriki oralı olmadı. Hemen pars derisinden pelerinine sarınarak köyün ta ucundaki kulübesine yöneldi. Besbelli, eğlence sona ermişti, öteki köylüler de süklüm püklüm, kulübelerine çekildiler. Ortada yalnız o gümüş saçlı, dişsiz ihtiyarcık kaldı. O da Robyn'i elinden tuttuğu gibi, konuk için ayrılmış olan kulübeye götürdü.</p>

  <p>Bir daha reisle karşılaşma ve ondan özür dileme olanağını bulamadı. Üstelik köylüler de ondan uzak duruyor, herhalde çekip gitmesini istiyorlardı ama Robyn tepedeki köyde kalmakta inat ediyordu. Yalnız o ihtiyar, kendisine yardımcı olmaya çabalıyor, hizmetine koşuyordu. Çünkü Robyn, adamcağızın uzun ömrü boyunca başına gelen en önemli şeydi ve reis bile olsa, hiç kimse uğruna onu elinden kaçırmak istemiyordu. Sonunda Robyn, reise önemli bir armağan göndermekten başka çare bulamadı. Son sam sam boncuklarını ve çift taraflı baltalardan birini feda etmek zorunda kaldı.</p>

  <p>Reis böylesine zengin armağanlara karşı koyamazdı. Eskisine oranla daha soğuk, daha resmi bir tavırla da olsa, Robyn'i dikkatle dinledi, sonra köyün yaşlılarıyla ciddi ciddi tartıştı, karşılığını öyle verdi.</p>

  <p>Babası güney yönüne gitmişti. Güneş beş kez yeryüzünü dolanmadan önce. Reis, Robyn'e yol göstermek üzere birini katacaktı yanına. Besbelli, sonunda kızı başından atacağı için rahatlamıştı. Çünkü armağanlar ne kadar hoşuna gitmiş bile olsa, reis, hâlâ kızın, boynundaki tılsıma dokunmaya kalkışmakla kabilesine uğursuzluk getireceği korkusu içindeydi.</p>

  <p>Yol gösterici olarak gümüş saçlı ihtiyarı seçmekle bir taşla iki kuş vurmuş, hem şu davetsiz konuğu, hem de boşuna beslenmesi gereken bir boğazı başından savmış oluyordu.</p>

  <p>Juba, «Aman,» diyordu Robyn'e. «Ne de pis kokuyor bu ihtiyar!» Evet, pis koktuğu doğruydu. Robyn gene de renk vermemeye çalışıyor; «insan bir süre sonra alışıyor, farketmez oluyor gene de,» diyordu. Ama fark edilmemesi olanaksız bir şey daha vardı, ihtiyar çömeldiğinde, cinsel organı deri önlüğünün altından hemen çıkıveriyordu. Dinlenirken de hep çömeliyordu. Robyn bu sorunu da, Karanga'ya, Zuga'nın yün iç donunu vermekle çözümledi. Ağabeyi bunu öğrenince çok kızacaktı ama çare yoktu, iç donu, Karanga'yı dayanılmaz derecede onurlandırmıştı. Upuzun, sıska bacaklarında dalgalandıkça, bir tavuskuşu gibi kurumlanıyordu. Yol boyunca onları köylerden uzak tutmaya çabalıyordu, ama Robyn'e bu köylerin de aynı kabileden olduklarını söylemeden geçmiyordu.</p>

  <p>Artık Robyn Karanga'nın dilini yeterince öğrenmiş, ulu büyücü konusunda ondan daha geniş bilgi alabiliyordu. Reis o büyülü porselen tılsımı ulu büyücüden almışmış meğer. Birçok, birçok yağmur mevsimi önce, kaç mevsim olduğunu Karanga kestiremiyordu, ama gene de çok eski bir zamanda değilmiş, olağanüstü bir adam tıpkı Nomusa gibi, ormandan çıkagelmiş. Tıpkı onun gibi de açık renkmiş. Ama saçı sakalı alevlerin rengindeymiş (bunu söylerken kamp ateşini gösteriyordu) ve iç kuşkusuz bir büyücü, bir ermiş, bir yağmurcu olmalıymış, çünkü onun geldiği gün uzun süren kuraklık yerini yağmurlara bırakmış, ortalığı seller götürmüş, yıllardır ilk kez dereler dolmuş. Bu soluk renkli büyücü başka olağanüstü işler de yapmış, önce bir aslana, sonra bir kartala dönüşmüş, ölüleri mezardan kaldırmış, elini sallamakla şimşeğe yön değiştirtmiş. Robyn sordu:</p>

  <p>«Onunla konuşan oldu mu?»</p>

  <p>Karanga dehşetten tirtir titreyerek: «Konuşamayacak kadar korkmuştuk. Ama ben büyücünün bir kartal gibi köyün üzerinde uçtuğunu ve tılsımı gökten indirdiğini gözlerimle gördüm.» Bunu söylerken kanat çırpar gibi sıska kollarını sallıyordu.</p>

  <p>Robyn düşündü. Herhalde kavanozdaki balık ezmesinin kokusu, kartalı, boş kavanoza çekmiş olacaktı. Ama yenecek bir şey olmadığını anlayınca hayvan, kavanozu tesadüfen Karanga'nın köyüne atmıştı.</p>

  <p>«Büyücü bizim köyün orada kısa bir süre kaldıktan sonra güneye doğru uzaklaştı. Herhalde aslan kılığına girmiş, çok hızla yol alıyordu, öyle duyduk. Yarattığı mucizeleri de duyduk. Tamtamlar köyden köye haber verdiler.»</p>

  <p>Anlaşılan, insan yiyen bir arslan gibi, ortalığı kasıp kavurmuştu bu büyücü. Sonunda da gidip güneydeki o kara tepeye, o demir dağa, Thaba Simbi'ye yerleşmişti. Orada mucizeler yaratıyor, büyüler yapıyormuş, insanlar ta uzaklardan geliyor, ona mısır ve armağanlar getirerek işlerini gördürüyorlarmış.</p>

  <p>Robyn sordu: «Hâlâ orada mı?»</p>

  <p>Yaşlı Karanga, sulanmış gözlerini devirdi, omuz silkti: «Büyücülerin ne zaman geldiğini, nereye gittiğini söylemek çok tehlikelidir.»</p>

  <p>Yolculuk, Robyn'in umduğu kadar olaysız geçmiyordu, çünkü köyünden uzaklaştıkça Karanga'nın yön bulması güçleşiyor, her akşam kamp kurduklarında, ertesi sabah mutlaka yolunu bulacağını söylüyordu, iki kez, kayalıkları göstererek, «İşte burası Demir dağıdır,» demesine karşın iki kez de tepelerden kaya ve mızrak yağmuruna tutuldular.</p>

  <p>Karanga mırıldandı: «Yanılmışım, gözlerim bazen öğle güneşinde bile kararıyor, bir şey göremez oluyorum.»</p>

  <p>Robyn'in sabrı tükenmek üzereydi, terslendi: «Sen o dağı gerçekten, gözünle görmüş müydün?» Karanga o gümüş saçlı başını önüne eğdi ve utancını gizlemek için kemikli parmağıyla burnunu karıştırmaya koyuldu.</p>

  <p>«Evet, gerçi ben orasını gözlerimle görmedim, ama birisi söyledi bana, o da şeyle konuşmuş...»</p>

  <p>Robyn, artık kendini tutamadı, İngilizce bağırdı:</p>

  <p>«Seni hınzır ihtiyar şeytan seni! Bunu neden daha önce söylemedin?»</p>

  <p>Yaşlı Karanga, söyleneni değilse bile, söyleniş tarzını anlamış ve öylesine yıkılmıştı ki, Robyn'in öfkesi pek sürmedi.</p>

  <p>Hele matarasıyla yiyecek torbasını taşımasına izin verdiğinde ihtiyarın sevinci acınacak bir manzaraydı.</p>

  <p>Robyn'in sabırsızlıktan içi içine sığmıyordu.</p>

  <p>«Babamı bulmak istiyorum ama onu yalnız ben bulmak istiyorum, onu benim yalnız başıma bulduğumu da dünyanın bilmesini istiyorum. Gurur günahtır ama ben öteden beri günah işlemişim zaten. Bağışla beni Tanrım. Şu küçük, önemsiz günahımı bağışla, öteki günahlarımın kefaretini nasıl olsa öderim.»</p>

  <p>Böyle dua ederken bir yandan da kulağı kirişteydi. Her an Zuga çıka gelecek diye ödü koyuyor, en ufak bir gürültüde yerinden sıçrıyordu. Elinde olsa gece olmasına filan bakmadan adamları kaldıracak ayışığında, Karanga'nın gene ve kesinlikle Demir Dağ diye tanımladığı ta uzaktaki o tepeye doğru yola koyulacaktı. Ne var ki taşıyıcılar yorgunluktan bitkin düşmüştü. Juba bile ayağına batan dikenlerden yakınıyordu. Yalnız kendisi, bir de yaşlı Karanga dipdiriydi. Bu yüzden adamların dinlenmesine çaresiz izin vermek zorunda kalmıştı.</p>

  <p>Ertesi sabah daha gün ışırken yola koyuldular ama artık arazi nitelik değiştirmiş, pantolonu ta dizlerine kadar ıslanmıştı. Şimdiye dek yürüye geldikleri o yüksek yayla ile göz alabildiğine uzanan çayırlar yavaş yavaş güneye doğru eğiliyor, bir gece önce gördüğü o tek sivri tepe, ufku doğudan batıya kaplayan bir dizi tepelere dönüşüyordu. Robyn umutsuzluğa kapılmaktaydı.</p>

  <p>Yanında Juba, aşağıdaki dere yatağına indi. Gözlerden uzak bir su birikintisi buldu, sabunu çoktan tükendiğinden, bir avuç kum alarak ovunmaya, arınmaya çalıştı, üstünü başını da yıkayıp düz kayalara kuruması için serdi. Sonra, öyle çırılçıplak güneşe oturdu. Juba da arkasına diz çöküp hanımının saçlarını taramaya başladı. Bu işten pek hoşlanırdı. Bir yandan da bir şeyler anlatıyor, sonra kendi anlattıklarına kendisi gülüyordu. Bunun için, kumda yaklaşan adım seslerini ikisi de duymadı, ancak ayağının dibine gölge düşünce Robyn yalnız olmadıklarını anladı. Bağırarak ayağa fırlarken ıslak giysileriyle de örtünmeye çalıştı.</p>

  <p>Önünde duran kadın silahsızdı. Onun gibi heyecanlı, üstelik de ürkekti. Ama pek genç sayılmazdı. Maşonalardan olduğu belliydi. Daha çok, Mısırlılara benziyordu. Belden yukarısı çıplak, göğüsleri kocamandı. Ürkek, fısıldadı: «Sizi Manali'ye götürmeye geldim.» Robyn bu adı duyar duymaz, sıcacık yaşların yanaklarından yuvarlandığını hissetti. Yüreği sanki ağzına geldi. Manali, al gömlekli adam babası her zaman kırmızı rengin çeçe sineğini de, öteki sokucu sinekleri de uzaklaştırdığına, kalın fanilanın da sıtma nöbetlerini önlediğine inanırdı. Robyn, çıplak olduğunu tamamen unutmuş, sıçrayarak ayağa kalktı, kadına koştu, kolundan yakaladı, sarstı, bağırdı:</p>

  <p>«Manali!» Sonra İngilizce, ekledi: «Nerede o? Beni hemen ona götür, şimdi!»</p>

  <p>Kadının peşinden, daracık kıvrıla kıvrıla giden patikadan ilerlerken kendi kendine, bunun ne sadece bir raslantı, ne de Karanga'nın yol göstericilikteki ustalığı olmadığını düşünüyordu. Kan kanı çekmişti, işte bu kadar, içgüdüleriyle, göçmen bir kırlangıç kuşu gibi, dosdoğru babasına doğru uçmuştu, içinden avaz avaz bağırmak, şarkı söylemek, sevincini ormana haykırmak geliyordu. Kadın önünde yürürken dar, yumuşak kaslı sırtı, kalçalarının kayar gibi yuvarlanışına karşın, kıpırdamıyordu bile, Afrika kadını daha çocukluğundan, başının üzerindeki su dolu yükü tek bir damla bile taşırmadan, dökmeden taşımaya alışa alışa böyle zarif yürümesini öğrenirdi işte.</p>

  <p>Ama gene de Robyn'in istediği kadar hızlı gitmiyordu. Robyn babasının geniş adımlarla, kızıl sakalını savurarak ona doğru geldiğini şimdiden görür gibi oluyordu, sesini duyuyordu. Birbirlerine anlatacak o kadar çok şeyleri vardı ki.</p>

  <p>Kızını görünce ilk ne diyecekti acaba? Ne kadar şaşıracaktı? Yüksek sesle güldü. Elbette bunca uzaklardan, babasını aramaya geldiği için kızıyla gurur duyacaktı, Robyn de kendi gözyaşlarını tutamayacaktı, biliyordu. Sevinç gözyaşları. Şimdi Masona kadın, dik bayırı tırmanıyordu. Güneş batmak üzereydi. Robyn güldü. Burası, Karanga'nın ta yirmi mil uzaktayken gösterdiği tepenin ta kendisiydi. Demek ihtiyar yanılmamıştı? Bu yüzden onu sevindirmeliydi. Kendisi öyle mutluydu ki, bu mutluluğunu herkesle paylaşmak istiyordu.</p>

  <p>Şimdi dar bir mağara ağzına gelmişlerdi. Batmakta olan güneşin ışıkları o karanlık kapıyı aydınlatıyordu. Pek derin değildi ancak uzun süredir içinde yaşamla geldiği belliydi. Tavanı ve duvarları isten kapkara kesilmişti, tam girişte bir ateş yanıyordu, üzerinde de küçük bir toprak çanak vardı. Mağaranın önü çıplaktı, şuraya buraya hayvan kemiklerinin, kürk parçalarının, çalı, çırpının, kırık çanak çömleğin dağılmış olması, burada insanların yaşamakta olduğunun ayrı bir belirtisiydi. Havada çürümüş yiyecek artıklarının, insan dışkısının kokusu vardı.</p>

  <p>Dumanı tüten küçük ateşin başında çömelmiş tek bir kişi vardı, insandan çok maymuna benzeyen, pis kürklere bürünmüş bu yaratık, yerinden kıpırdamadı. Robyn de ona bakmadı bile, çünkü dikkati başka bir yöne çevrilmişti. Mağaranın içinde, ta gerilerde, batan güneşin son ışıkları, bir yatağı aydınlatıyordu, üstünkörü kesilmiş sırıklar birbirine sarmaşıklarla bağlanmıştı. Ama Afrika tarzı bir hasır değil, Avrupa tarzı bir karyolaydı işte. Üstüne de bir sürü hayvan postu yığılmıştı. Belki de altında biri yatıyordu.</p>

  <p>Karyolanın hemen üstündeki bir rafta bir dürbün, Zuga’nın sekstanıyla kronometresini içine koyduğu kutuya benzer, tik ağacından yapılmış ama orası burası çizik çizik, eski bir kutu, bir de küçük, ucuz teneke sandık duruyordu. Sandık da çoktan eskimiş, boyaları dökülmüştü.</p>

  <p>Robyn o kutuyu William dayısının çalışma odasından anımsıyordu. Boğulur gibi oldu. Bir çığlık attı. Ateşin başına oturan ihtiyarın yanından koşarak geçip içeri daldı. Kendisini kaba-saba karyolanın yanıbaşına attı. Dizüstü çöktü. «Baba! Babacığım, benim ben, Robyn!»</p>

  <p>Ama postun altında bir kıpırtı olmayınca elini uzattı. Uzattığı anda da daha dokunmadan, dehşet içinde durdu, «ölmüş,» diye düşündü. «Çok geç kalmışım!»</p>

  <p>Sonra kendini zorladı. Elini uzatıp pis kokulu, eski püskü post yığınına dokundu. Dokunur dokunmaz postlar yıkılıverdi, yanılmıştı. Karyola boştu.</p>

  <p>Robyn şaşkın, ayağa kalktı. Mağaranın kapısına döndü. Karanga kadın, ateşin başında dikilmiş, ifadesiz bir yüzle onu seyrederken Juba korkuyla geri çekildi. «Nerede o? Manali nerede?»</p>

  <p>Kadın gözlerini indirdi. Bir an Robyn ne demek istediğini anlayamadı. Sonra o da kadının baktığı yere baktı ve ayaklarının dibinde, ateşin başına çömelmiş o gülünç ihtiyara gözleri takıldı.</p>

  <p>Kalbi öylesine sıkışır gibi oldu ki, yürümekte, soluk almakta güçlük çekti. Masona kadın hep öyle donuk bir yüzle Robyn'e bakıyordu, İngilizce sorduğu soruyu anlamamıştı ama sabırla bekliyordu. Robyn ona gene bir şey soracakken ateşin başındaki o iskelete benzer yaratık, iki yana sallanmaya başladı ve kavga eder gibi bir ihtiyar erkek sesi, büyü yaparcasına garip bir ilahidir tutturdu.</p>

  <p>Robyn'in ilahinin İskoç lehçesiyle söylendiğini anlaması ve kutsal kitaptaki ilahilerin hangisi olduğunu çıkarması birkaç dakika aldı. Ama ilahi, başladığı gibi, ansızın kesiliverdi. O sıska yaratık gene öyle kıpırtısız, dondu kaldı, sesi soluğu kesildi. Ateşin başında, Masona kadın, eğildi ve çocuğuna bakan anne gibi usulca, şefkatle, ayağının dibinde oturan adamın başını, boynunu örten postu çekti.</p>

  <p>Fuller Ballantyne büzülmüş, küçücük kalmıştı. Yüzü yaşlı bir meşe ağacının kabuğu gibi kırış kırış olmuş, sertleşmişti. Kırışıkların içi de isle dolmuş, kararmıştı. Saçı sakalı iğrenç bir hastalığa yakalanmış gibi, topak topak yolunmuş, düşmüştü. Geriye kalanlar ise beyazdı ama pislikten, ağzının, burnunun kenarlarında sakalı, bıyığı kapkara olmuştu.</p>

  <p>Yalnız gözlerinde canlılık kalmış gibiydi. Yuvalarında dönüyorlardı ve Robyn bir bakışta babasının aklını kaçırmış olduğunu anladı. Bu, Fuller Ballantyne değildi, o büyük gezgin değildi, köleliğin baş düşmanı, İncil’in güçlü savunucusu değildi. Çok, çok önce gitmişti gerçek babası, yerine şu pis, ufalmış deliyi bırakarak.</p>

  <p>Gördüğüne inanamıyormuş gibi, babasının yüzüne bakakalmıştı. Ayağının altındaki toprak sanki kayıyor, her şey altüst oluyordu. «Babacığım,» diyebildi. Ateşin başındaki yaratık, önce küçük bir çocuk gibi aptal bir kahkaha attı, sonra saçma sapan konuşmaya başladı. Bağırıp çağırıyor, İngilizce sözcükler Afrika lehçelerine karışıyor, sıska kollarını havada sallıyordu. «Sana karşı günah işledim ben, Tanrım,» diyor, sakalına yapışıyor, tutam tutam kopartıyordu. «Senin hizmetinde olmaya lâyık değilim artık,» Bu kez yanaklarını tırmalıyor, incecik bir kan sızıntısı, çenesine doğru iniyordu. Gerçekte şu bir deri bir kemik kalmış, bitmiş tükenmiş gövdede hâlâ akacak kan olması şaşılacak şeydi,</p>

  <p>Masona kadın onun üzerine eğilip bileğinden yakaladı. Sonra usulca eğilip onu kaldırdı, hiç zorluk çekmeden karyolaya götürdü. Bacaklarından birisi kaba bir tahtaya bağlanmış, altından sarkıyordu.</p>

  <p>Robyn, başı önünde, ateşin önünden ayrılamadı. Hâlâ tirtir titriyordu. Sonra kadın geldi, onun koluna dokundu: «Çok, çok hasta.»</p>

  <p>Robyn ancak o zaman duyduğu tiksinti ve dehşeti yenebildi. Bir an duraksadı. Sonra ayağa kalktı. Babasının yanına yaklaştı.</p>

  <p>Kadın anlatıyordu: «Yiyecek bulamadık, bulduğumuzu da yemedi zaten. Küçük bir bebek gibi zorla ağzına tıkmak zorunda kaldım.» O sırada Robyn onun ne demek istediğini anlamamıştı ama işine devam etti.</p>

  <p>O açlıktan bitkin düşmüş, sıska vücut bit içindeydi. Sirkeler salkım salkım, edep yerinin ağarmış kıllarından sallanıyordu. Sonra dışkısı her yanında kurumuş, kabuk bağlamıştı. Kaburga kemiklerinin altını yoklarken karaciğer ve dalak eline gelmişti, iyice büyümüştü. Fuller Ballantyne bağırdı. Canı yanmış olmalıydı. Bu şiş, bu aşırı duyarlık, uzun süreden beri çektiği sıtmanın ve hiç bakım görmemenin sonucuydu. Sordu: «Manali'nin ilâçları, umutisi nerede?»</p>

  <p>«Çoktan bitti, tüfeğin barutuyla, mermisiyle birlikte. Her şey biteli çok, çok oldu.» Kadın başını salladı. «O zamandan beri de kimse bize yiyecek öteberi getirmiyor artık.» Bir sıtma bölgesinde kininsiz kalmak, intihar demekti. Bunu kimse bilmese, en iyi Fuller Ballantyne'in bilmesi gerekirdi.</p>

  <p>Hastalık, dişlerinin çoğunu çürütmüş, boğaz ve damağında da o kendine özgü yaraları açmıştı. Babasının çenesini bıraktı, ağzı kapandı. Bu kez burun kemerini yokladı. Kemik iyice yumuşamış, düşüyordu. Hastalık çok, çok ilerlemiş, şu pırıl pırıl beyini çoktan kemirip tüketmişti. Frengiydi bu, son aşamasına, genel felç aşamasına yaklaşmış bir frengi. Şu kaçınılmaz, yapayalnız ölüme sürükleyen, yalnız, adamlara özgü hastalık.</p>

  <p>Bu sırada bacaklarını örten ağır postu kaldırınca çürümüş et kokusuyla irkildi, zavallı hasta da hemen çırpınmaya başladı, öyle ki, Juba ile Masona kadın onu güç tutabildiler.</p>

  <p>Robyn bacaklara bakınca babasının buralardan niçin hiç ayrılmadığını anladı. İstese de ayrılamazdı, bacağa sarılmış olan tahtanın bağları, etlere öylesine derin gömülmüştü ki, cerahat ta kemiğe kadar inmişti. Koku dayanılır gibi değildi. Bacak, kalçanın altından belki birkaç yerinden kırılmıştı, hatta belki de kalça oynağı bile kırıktı. Ama herhalde kırıklar yapışmamış, onarılmamıştı, orası kesin.</p>

  <p>Hemen bacakları örttü. Hekim çantası ve âletleri gelmeden hiçbir şey yapamazdı. Şimdilik onun canını yakmaktan, onu büsbütün küçük düşürmekten öte bir şey gelmezdi elinden. Babası hâlâ çırpınıyor, kendini oradan oraya atıyor, dişsiz ağzını bir karış açıyordu. Masona kadın onun üzerine eğildi, göğüs uçlarından birini eline aldı, bir an duraladı, başını kaldırıp Robyn'e yalvarırcasına baktı. Belli, utanıyordu. Robyn işte ancak o zaman anladı ve şu kadınla, babası olan şu zavallı sakatın arasında bir zamanki ilişkiye saygı göstererek bakışlarını kaçırdı, mağaranın girişine yöneldi. «Gidip umuti'mi getireyim. Sonra dönerim.» dedi.</p>

  <p>Robyn, karşıdaki ormanda kamp ateşini görünce rahat bir soluk aldı. Dönüşünde taşıyıcıları ve askerleri yanında olurdu. İçi rahat ettiyse de bu duygusu uzun sürmedi. Çünkü ateşin başında, tanıdık biri, onu karşılamak üzere kalkmış, geniş adımlarla geliyordu.</p>

  <p>«Zuga! Seni beklemiyordum!»</p>

  <p>Buz gibi bir sesle karşılık verdi ağabeyi: «Hayır, beklemediğini biliyorum zaten!»</p>

  <p>Ah, neden sanki neden şimdi geldi, yarın gelseydi, babasını temizledikten, sonra gelseydi olmaz mıydı? Aman Tanrım, neden şimdi, tam şu sırada gelmişti? Zuga anlamayacaktı, hayır, asla, asla, asla anlamayacaktı!</p>

  <p>Mağaraya doğru yokuşu tırmanırlarken Robyn de, yanındakiler de Zuga'ya yetişebilmek için zorlanıyordu. Ona bir şey anlatamamış, sadece babasını bulduğunu söylemişti. Mağarada yaşayan yaratık hangi sözlerle tanımlanabilirdi ki? Zuga o saat yumuşamış, öfkesi sabun köpüğü gibi gidivermişti. Fuller Ballantyne’ı bulmuşlardı demek! Şu seferin üç ana hedefinden birine ulaşmışlardı! Ömründe ilk kez Robyn, ağabeyinden nefret edecek gibi oldu. Öyle ya, şimdiden kendisini gazete başlıklarına geçmiş görüyor, seviniyordu, belli. Buz gibi bir sesle:</p>

  <p>«Unutma, onu ben buldum. Ben öne düşüp hızla yürüdüm, yol gösterecek kimseyi ben buldum, onu da bulan benim. Unutma bunu.»</p>

  <p>«Elbette, nasıl unuturum bunu? Nerede şimdi?»</p>

  <p>«Dur hele, ilâçlarımı filân alayım da.»</p>

  <p>işte şimdi hızla tırmanıyordu. Mağaraya onlardan çok önce dalmıştı. Robyn mağaranın önündeki düzlükte azıcık soluklanmak için durdu. Zuga, ateşin başında, sırtı mağaraya dönük duruyordu şimdi, Robyn yaklaşınca onun yüzünün ölü gibi sararmış olduğunu farketti. Görmeyen gözleriyle dimdik önüne bakıyordu. Robyn sordu:</p>

  <p>«Gördün mü babamı?»</p>

  <p>«Yanında yerli bir kadın var. Koynunda.»</p>

  <p>«Evet, babam çok hasta, kadın ona bakıyor.»</p>

  <p>«Neden uyarmadın beni? Neden söylemedin?»</p>

  <p>«Hasta olduğunu mu?»</p>

  <p>«Böyle, yerlilerle içli dışlı olduğunu? Onlardan biri olup çıktığını?»</p>

  <p>«Ama babamız ölüyor, Zuga.»</p>

  <p>«Peki, bütün dünyaya ne söyleyeceğim şimdi?»</p>

  <p>«Sadece gerçeği. Hasta olduğunu, ölmekte olduğunu.»</p>

  <p>«Ama şu kadından söz etmemelisin, aileyi korumak zorundayız.»</p>

  <p>«Peki, ya hastalığı için ne diyeceğiz? Onu öldürmekte olan hastalık için »</p>

  <p>Zuga gözlerini kırpıştırdı: «Sıtma mı?»</p>

  <p>«Kayır Zuga, hayır. Fransız hastalığı, İtalyan vebası veya deha, açıkçası, frengi. Babamız frengiden ölüyor.»</p>

  <p>Zuga sarsıldı, sonra fısıltıyla: «Olamaz bu,» diyebildi.</p>

  <p>«Neden olmasın, Zuga? Bir erkekti o, büyük bir adam, ama ne de olsa bir erkek. Şimdi işim var, bunları sonra konuşuruz.»</p>

  <p>Bir saat sonra başını kaldırıp baktığında, Zuga çoktan aşağıya, kampa inmişti. Robyn o gece ve ertesi gün geç saatlere kadar babasıyla ilgilendi.</p>

  <p>Onu güzelce yıkadı, temizledi. Bit içindeki kıllarını tıraş etti. Tel tel kalmış sakalını, saçlarını kesti. Taradı. Bacağındaki yaraları temizledi, ama vücutça da, ruhça da bitkin düşmüştü. Ölümün yaklaştığını çok görmüştü artık. Hemen tanıyordu. Babası için yapacağı hiçbir şey kalmamıştı. Onu ancak biraz kolaylaştırabilirdi, o kadar. Babasının üzerine eğildi.</p>

  <p>O bomboş gözlerde bir şeylerin kıpırdadığını gördü. Fuller'in dudakları aralandı, iki kez konuşmak istedi, sonra sadece: «Helen!» diyebildi, o kadar. Annesinin adını duyunca Robyn' in gırtlağına bir şey saplanmış gibi oldu. Gözyaşlarını tutamadı. Fuller bir kez daha: «Helen,» dedikten sonra gözlerindeki o anlayış kıvılcımı silindi gitti.</p>

  <p>Robyn hastanın yanında kaldı ama başka bir şey olmadı. O ad, gerçekle son bağlantısı idi ve şimdi o bağlantı da kopmuştu işte.</p>

  <p>Ortalık kararırken Robyn başını kaldırdı. Mağaranın gerisindeki rafta duran sandığın yerinde olmadığının farkına vardı ilk kez.</p>

  <p>Zuga, sandığın içindekileri karıştırıyordu.</p>

  <p>Teneke sandıkta dört tane deri ve bez kaplı defter vardı, her biri beşer yüz sayfalık, sayfaların her iki yüzü de yazıyla veya elle çizilmiş haritalarla doldurulmuştu. Bir tomar da kâğıt vardı. Sarmaşıktan örme iple birbirine bağlanmış iki üç yüz sayfa kadar. Sonra ucuzundan tahta bir kalem kutusu, içinde yedek uçlar ve iki mürekkep hokkası konacak yerleriyle. Şişelerden biri kurumuştu. Kalem uçları da çok kullanılmaktan iyice aşınmış durumdaydı.</p>

  <p>Güncelerin sonuncusu ve tek tek sayfaların çoğu bu karışımla yazıldığı için bulaşmış, solmuş, yazıyı adeta okunmaz hale getirmişti, üstelik bunları yazarken Fuller'in eli de artık hemen hemen aklı kadar durmuş olmalıydı. Ama ilk iki defter, çok okunaklı yazılmıştı. Babasının deliliğinin ilerleyişi burada, şaşılası bir açıklıkla dile geliyordu işte.</p>

  <p>Deri kaplı defterlerin sayfaları numaralı değildi. Tarihler arasında epeyce zaman boşluğunun olması, Zuga'nın işini kolaylaştırıyordu. İlk kitaplar, önceden gezilmiş yerleri anlatıyor, iklimi, yüksekliği, yıldızların, güneşin konumunu veriyor, bu arada arazi ve halk konusunda da doğru ve akıllıca tanımlamalar yer alıyordu.</p>

  <p>Tete’den niçin ayrıldığını, en gerekli araç ve gereçleri alarak yola neden çıktığını ayrıntılarıyla açıklıyordu. Sonra ansızın iki sayfa, eskiden köle olan bir kızla, Fuller'in «Sarah» adını verip Hıristiyan yaptığı bir yerliyle, bir Angoni ile olan cinsel ilişkisine yer veriyor ve kızın, ondan bir çocuk doğuracağından kuşkulandığını da yazıyordu. O kızı Tete'de bırakmasının nedenleri açıktı: «Biliyorum, bir kadın, her türlü sıkıntıya göğüs germeye alışkın bir yerli bile olsa, kucağında çocuk oldukça, beni geciktirecektir. Ama ben Tanrının hizmetinde olduğumdan gecikemem.»</p>

  <p>Gerçi tepede karşılaştığı sahnenin Zuga'yı böyle bir açıklamaya hazırlamış olması gerekirdi ama gene de kafası almıyordu. Ustura gibi keskin av bıçağıyla o iki sayfayı defterden yırttı, buruşturup ateşe atarken; «ihtiyar şeytanın böyle pislikleri yazmaya hakkı yok,» diye homurdandı.</p>

  <p>İki yerde rasladığı cinsel ilişki konularını da defterden yırttı. Artık el yazısı bozulmaya başlamış, son derece açık, akıllıca anlatımlar yer yer saçmalıklarla, olmayacak rüyalarla kesilir olmuştu. Tüm bunlar hasta bir beynin sayıklamalarıydı işte.</p>

  <p>Zuga, bir delinin kaleminden çıktığı besbelli sayfaları da yırtıp yaktı. Biliyordu işini çarçabuk, Robyn aşağı inmeden önce bitirmeliydi. Yaptığının doğru olduğuna da inanıyordu. Çünkü bunu, babasının anısına kara sürülmesin, gelecek kuşaklara ve çocuklarına, onların da çocuklarına ve torunlarına adı lekesiz olarak kalsın diye yapıyordu.</p>

  <p>Hastalık, beyinde, gözleri ve dokunma duygusunu etkileyen bölgeye ulaşmıştı artık. İnancı, bir dinsel çılgınlığa dönüşmüştü. Zuga bu ve sonraki sayfaları da kesip ateşe attı.</p>

  <p>Bundan sonraki yüz sayfayı Zuga ne kadar dikkatle gözden geçirdiyse de, o kentten de, altın yaldızlı resimlerden de söz edilmiyordu.</p>

  <p>Zuga gene başa, Fuller'in Umlimo ile karşılaşmasını yazdığı sayfaya döndü, enlem ve boylam derecesini kendi defterine aktardı. Üstünkörü çizilmiş haritayı da kopya etti, sonra o sayfalan yırtıp teker teker yaktı. Küllerini de bir değnekle karıştırıp dağıttı. Ancak o zaman rahat bir soluk aldı.</p>

  <p>Dört defterin sonuncusu yarıya kadar doluydu ve «Mzilikazi'nin hain çetelerinin kol gezdiği, kana bulanmış topraklardan doğuya, beş yüz mil kadar uzakta, köle tacirlerinin o pis kokulu gemileriyle bu iğrenç yolun türlü tehlikelerinden sağ sağlam kurtulabilmiş olan zavallıları bekledikleri kıyıya kadar uzanan bir kervan yolunu» ayrıntılarıyla anlatıyordu.</p>

  <p>«Bu yolu, doğudaki sıradağlara kadar gittim, kervanların geçtiği yerlerde gözle görülür, elle tutulur kanıtlara rasladım. O ağarmaya yüz tutmuş kemikler, o tepede dönüp duran akbabalar. Şu vahşi kıtada köle tacirlerinin o pis ellerini uzatamayacağı tek bir köşe bile yok mudur acaba?»</p>

  <p>Bu anlatılanlar ondan çok Robyn'i ilgilendirecekti. Bu yüzden bu sayfaları kardeşine özellikle göstermeye karar verdi. Yüz sayfa kadar kölelikten, köle tacirlerinden böyle söz edildikten sonra, deniyordu ki:</p>

  <p>«Bugün tepelerden doğuya doğru inen bir köle kervanına rastladık. O zavallı kurbanları uzaktan, dürbünümle saydım, yüz kadardı. Çoğu yeni yetme çocuklarla genç kadınlardı. Her zamanki gibi, boyunlarından, ucu çatal ağaç kütükleriyle çifter çifter bağlanmıştı.</p>

  <p>Köleleri güdenler de zencidir. Aralarında Arap veya Avrupalı kökeni olanlar var mıydı, çıkartamadım. Gerçi kabilelerini belirtir işaret, tüy filan takmamışlardı ama onların Amandebeleler olduklarına hiç kuşkum yok, çünkü bu kabile kolayca ayırdedilebilecek fizik özelliklere sahiptir, üstelik hain Mzilikazi'nin ülkesinden geliyorlardı. Ayrıca geniş uçlu mızrakları ve öküz derisinden kalkanları da onların bu kabileden olduklarını ortaya koyuyordu, iki üçünün elinde de tüfek vardı.</p>

  <p>Şu sırada bulunduğum yerden iki mil kadar ötede mola vermiş durumdalar ve şafak sökerken doğuya doğru yolculuklarını sürdürecekler. Kıyıda hiç kuşkusuz Arap ve Portekizli köle tacirleri, şu açması insan sürüsünü satın almak ve dünyanın öbür ucuna göndermek için gemilere bindirmek üzere sabırsızlıkla bekliyorlardır.</p>

  <p>Tanrı benimle konuştu. Bana onun kılıcı olarak gidip şu tanrısızları kesmemi, köleleri salıvermemi, çaresizlere, günahsızlara yol göstermemi emretti. Onun sesini açık seçik duydum. Joseph de yıllar yılı yanımdan ayrılmayan o gerçek, güvenilir dostum, bana yardım edecek. Belki pekiyi bir nişancı sayılmaz ama yüreklidir, Tanrı da bizimle.» Bundan sonra, dört defterdeki yazıların sonuncusu kaleme alınmıştı:</p>

  <p>«Tanrı aklımızın alamayacağı, anlayışımızın çok ötesinde işler yapıyor. Yanımda Joseph kölelerin kampına indim. Onları gafil avladık, önce kaçmaya yeltendiler. Sonra Tanrı, üzerimizden elini çekti. O tanrısızlardan biri, tam tüfeğini dolduruyorken Joseph'in üzerine atladı. O korkunç mızrağını zavallı dostumun göğsünden sokup çıkardı ama ben de bir kurşunla onu yere serdim. Sonra savaşı tek başıma sürdürdüm. Tanrı adına savaştığım için o köle güdücüleri, gazabımın önünden kaçıp ormana dağıldılar. En son anda bir tanesi bana ateş etti. Kurşun kalçama girdi.</p>

  <p>Nasıl başardığımı kendim de bilemiyorum ama adamlar beni yakalamadan, sürünerek kaçtım oradan. Peşimden gelmeye kalkışmadılar, ben de saldırıya kalkmak üzere barınağıma dönebildim. Ama yaram ağır, çok kötü durumdayım. Gerçi kalçamdaki kurşunu çıkartabildim. Gene de sakatım, yürüyemiyorum. Üstelik iki tüfeğimi de kaybettim. Joseph'inki vurulduğu yerde kaldı. Ben de sürünerek kaçarken kendi tüfeğimi taşıyamadım. , Kadını gönderdim, tüfekleri bulup getirsin diye ama köle güdücüleri besbelli tüfekleri de alıp götürmüşler.</p>

  <p>Yanımda kalan taşıyıcılarım da ne hale düştüğümü görünce beni terkedip gitmeden önce, kampı yağma ettiler. Değerli ne var ne yoksa hepsini alıp götürdüler. Hatta ilâç sandığımı bile. Yalnız kadın kaldı yanımda, önce peşimize takıldı diye kızmıştım ona, şimdi bunda Tanrının elinin olduğunu görüyorum. Çünkü henüz bir putatapar. Hıristiyan olmuş değil ama Joseph öldüğüne göre, artık bana sadık bir o kaldı demektir.</p>

  <p>Bir insan şu acımasız beldede, tüfeği, kinini olmadan nedir ki? Acaba tanrı böylelikle bana ve benden sonra geleceklere bir ders mi vermek istiyor. Bunun için mi seçti beni? Bir beyaz burada yaşayabilir mi?</p>

  <p>Aman Tanrım, yoksa tüm bu uğraşılarım boşuna mı gitti? Senin sözünü iletmek için gelmiştim, kimseye sesimi duyuramadım. Kötülerin yaşayışını değiştirmeye gelmiştim, hiçbir şey değişmedi. Hıristiyanlığa yolu açmaya gelmiştim, tek bir Hıristiyan bile beni izlemedi. Ne olur Tanrım bana, olmayacak bir hedefe, yanlış bir yoldan yürümediğimi belirtecek bir işaret gönder.»</p>

  <p>Zuga arkasına yaslandı, elleriyle gözlerini ovuşturdu. Çok duygulanmıştı. Gözlerindeki şu yanma sadece yorgunluktan değildi. Fuller Ballantyne nefret edilmesi kolay ama küçümsenmesi çok zor bir adamdı.</p>

  <p>Robyn, yeri özenle seçti. Esas kampın uzağında, suyun kıyısındaki şu girintide kimse onları göremez, kimse duyamazdı. Zamanı da özenle seçti. Öğle sıcağında, Hotantoların çoğu ve taşımacıların tümü de gölgede uyur oluyorlardı. Fuller'i sakinleştirmek için o değerli uyku ilâcından beş damla vermiş, Masona kızla Juba'yı da yanında bırakmıştı. Zuga ile aşağıya indiler. Buluştuklarından beri on gün geçmiş, belki bir on kelime bile konuşmamışlardı iki kardeş. Tüm bu süre içinde Zuga bir daha tepedeki mağaraya dönmemiş, Robyn de onu yalnız bir kez, öteberi almak için kampa indiğinde görmüştü. Juba'nın eline, sertçe yazılmış bir pusula tutuşturup ağabeyine gönderdi. Hemen teneke sandığı istetti, sandık gelince de kuşkuları büsbütün arttı. Ağabeyine güvenmiyordu artık. Karşılıklı geçip konuşmaları gerekiyordu. Yoksa konuşma fırsatını da kaçıracaklardı.</p>

  <p>Şimdi, ırmak kıyısında buluştuklarında, Robyn, «Çok zamanım yok Zuga'cığım, hemen babamın yanına dönmem gerekiyor. Pek iğrenç bulduğun için senden yukarıya gelmeni istemedim. Artık ne yapacağımıza karar vermeliyiz. Herhalde sonsuza dek burada kalamayız, değil mi?» dedi.</p>

  <p>«Sen ne önerirsin?»</p>

  <p>«Babam oldukça güçlendi. Sıtmayı kininle yendim, öteki hastalık da, cıvaya karşılık verdi. Ama bacağı çok canımı sıkıyor.»</p>

  <p>«Hani bana babamızın ölmek üzere olduğunu söylemiştin?»</p>

  <p>Robyn'in gözlerinde şimşekler çaktı: «Seni düş kırıklığına uğrattımsa bağışla. Üzgünüm ama Zuga, gerçekten babam gücünü topladı. Karnı doydu, ilâç ve bakım etkisini gösterdi. Üstelik bünyesi de sağlamdır bilirsin. İşte, tehlikeyi atlattı sayılır. Hatta inanıyorum ki eğer onu usta bir cerraha teslim edebilirsek, bacağı bile düzeltebilirler.»</p>

  <p>Zuga uzun süre sesini çıkarmadı ama duygulandığı, bakışlarından belli oluyordu. Sonunda; «Ama babam aklını kaçırmış, onu da geri getirebilir misin?» diye sordu. Robyn başını salladı:</p>

  <p>«Hayır, ne yazık ki hayır. O bakımdan büsbütün kötüye gidecek. Ne var ki, iyi bir hastanede bakılırsa sağlığına kavuşabilir. Daha yıllarca yaşar.»</p>

  <p>«Peki, ama neden?»</p>

  <p>«Rahat eder, belki mutlu bile olabilir de ondan.» Zuga onun yerine, alçak sesle sözlerini sürdürdü: «Ve bütün dünya da onun frengiye yakalandığını, bu yüzden aklını kaçırdığını öğrenir. Bu efsaneyi olduğu gibi, olanca görkemiyle bırakmak daha iyi olmaz mı sence? Hayır bırakmak değil, üstelik kendi anlattıklarımızla onun görkemine görkem katmak, zavallı hasta ve çılgın yaratığı düşmanlarına, sayısız düşmanlarına alay konusu olsun diye sürüye sürüye onların huzuruna çıkarmaktan daha iyi olmaz mı böylesi?»</p>

  <p>Robyn tiz bir sesle bağırdı: «Bunun için mi değerleriyle oynadın, yazdıklarını ayıkladın?»</p>

  <p>«Bak ama bu pek ağır, tehlikeli bir suçlama kanıtlayabilir misin?»</p>

  <p>«Kanıtlamama gerek yok, ikimiz de öyle olduğunu biliyoruz.»</p>

  <p>Zuga sözü değiştirdi: «Onu kıpırdatamazsın ki, sakat.»</p>

  <p>«Bir sedyede taşınabilir. Nasılsa gereğinden çok taşıyıcımız var.»</p>

  <p>«Peki, hangi yöne götüreceksin onu? Geldiğimiz yolu izleyerek geri dönülebilmesi imkânsız. Güney yolunun ise haritası bile yok.»</p>

  <p>«Babam defterinde köle yolunun haritasını kendisi çizmiş, buradan gidersek dosdoğru kıyıyı buluruz.»</p>

  <p>«Yani, seferin ana hedeflerine ulaşmadan mı döneceğiz?»</p>

  <p>«Ana hedefler Fuller Ballantyne’ı bulmak, köle ticareti konusunda rapor vermekti ki, köle yolundan denize inersek ikisini e gerçekleştirmiş oluruz. Ama sahi, unutuyordum. Ne kadar da budalayım! Asıl hedef, altın ve fildişiydi, öyle değil mi? Sevgili ağabeyciğim?»</p>

  <p>«Bizi paraca destekleyenlere karşı görevimiz var.»</p>

  <p>«Peki, şu yukarıdaki hasta adama karşı, ona karşı hiç mi görevimiz yok?» Robyn kendine de, ağabeyine de kızmış, ayağını yere vuruyor, bas bas bağırıyordu. «Ben babamı kıyıya indiriyorum, hem de mümkün olduğu kadar çabuk, işte o kadar!»</p>

  <p>«Hayır indirmiyorsun!»</p>

  <p>«Cehennemin dibine kadar yolun var, Morris Zuga Ballantyne!» Döndü, geniş adımlarla hızla uzaklaştı. İki gün sonra Robyn yola çıkmaya hazırdı. O olaydan sonra ağabeyiyle ikisi hep pusula yazarak konuşmuşlardı.</p>

  <p>Herhalde Zuga bu pusulaları saklayacak, ileride kendisini haklı göstermek için kullanmaya kalkışacaktı.</p>

  <p>***</p>
</body>
</html>
