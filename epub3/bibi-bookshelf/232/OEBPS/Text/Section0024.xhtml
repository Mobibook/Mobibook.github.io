<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Irmak iyice daralmış, akışı da hızlanmıştı. Bu yüzden mavnaların ilerlemesi büsbütün yavaşlamış oluyordu. Camacho'nun amcası olan, Quelimane Valisi ona bu işi bulmakla sonsuz güvenini kanıtlamıştı. Ve amcası en ufak bir başarısızlığı bile bağışlamaz yaradılıştaydı. İşin içinde ailenin serveti, bir bakıma da ailenin onuru vardı, Portekiz, Brüksel antlaşmasını imzaladığından beri aile büyük bir darbe yemişti. Elde kalanların ne pahasına olursa olsun korunması gerekiyordu. Altın, onurdan önce gelirdi ve onur ancak çıkarlara dokunmadığı oranda önem taşırdı, işte ailenin simgesi buydu.</p>

  <p>Amcası bu seferi, çıkarlarına zarar verici nitelikte görmekle yanılmamıştı. Ne de olsa, Zuga babasının oğluydu, başlarına belâ açabilirdi o da. Üstelik bu sefere ne niyetle çıktığını da kimse bilemiyordu.</p>

  <p>Camacho'nun aldığı talimat açık ve kesindi: Kimi yönlerde aşılması olanaksız engelleri bahane ederek İngilizleri başka yönlere çekmek, o yoldan giderlerse bataklıklara, sıradağlara, hastalığa, vahşi hayvanlara ve onlardan da vahşi insanlara raslayacaklarını söyleyerek onları dostça kişilerin, fildişinden yana zengin, verimli toprakların bulunduğu başka yönlere çekmek, Camacho bunu başaramazsa ki Zuga açıkgözün biriydi, başaramamak da vardı hesapta o zaman, başka yollara başvuracaktı. Valiyle yeğeni bu yolların neler olacağını açık açık söylemeden biliyorlardı. Camacho da buna yürekten inanıyordu. Tete'nin ötesinde bıçak yasasından öte yasa geçmezdi ve Camacho bu yasalara göre yaşayagelmişti.</p>

  <p>Herhalde şu iki kardeşin ona karşı böyle kibirli, soğuk davranmalarının nedeni, melez kanından olmasıydı, bu sonuca varmıştı. Bu Camacho'nun en duyarlı bir noktasıydı, çünkü melezlerin pek bol olduğu Portekiz topraklarında bile, bir kusur sayılıyordu bu. Şu ikisini temizlemekle yalnız uğradığı hakaretin öcünü almakla kalmayacak, aynı zamanda cebi de para dolacaktı. Valiyle ve ötekilerle paylaşsa bile gene de geriye, kendisine yüklü bir şeyler kalacaktı kuşkusuz. Mavnalardaki donanım bile Camacho'nun gözünde bir servetti, ilk fırsatta mavnalardaki yüklü balyalarda, sandıklarda neler olduğuna bakmıştı zaten. Çok değerli ticaret eşyası. Ateşli silâhlar, kronometre ve sekstan gibi pahalı araçlar. Bir de İngiliz'in anahtarını üzerinden hiç eksik etmediği, her zaman kilitli çelik bir taşınır kasa. Kimbilir içinde kaç İngiliz altını vardı? Üstelik vali amcasının bu altından hiç haberi olmayabilirdi de. Kendisi bile bilmediğine göre, o nereden bilecek? Bu yüzden, bir an önce Tete'ye varmak ve ardındaki, o vahşi, sahipsiz topraklara ayak basmak için sabırsızlanıyordu. Robyn'in gözünde, minicik Tete kentine gelmek, Afrika'ya gerçek adımını atmak demekti, öylesine sabırla hazırlandığı, öylesine derin bir özlemle beklediği anavatana dönüş demekti. Zuga, mavnaların boşaltılmasını bahane etmiş, onu; «Hadi sen git de uygun bir yer ara kardeşim. Yarın da. birlikte gideriz,» diyerek yalnız bırakmıştı. Robyn pantolonunu değiştirip yeniden etek giydi, çünkü ne denli küçük olursa olsun Tete, gene de uygarlığın bu yöredeki son karakoluydu. Bu geri kafalı insanların dikkatini çekmenin, onları incitmenin anlamı yoktu. Herhalde annesiyle babası birlikte son kez şu kentin sokaklarında yürümüştü. Bunları düşünerek giderken, ırmak boyuna rasgele sıralanmış balçık dükkânlara da göz atıyordu. Bu küçük dükkânların birine uğradı. Baktı dükkâncı Swahili, İngilizce, Nguni dili karışımı bir dili iyi kötü anlıyor, ondan akasya ormanına giden yolu sorabildi. Orman, öğle sıcağında uykuya dalmış gibiydi. Kuşlar bile susmuştu. Bu sessizlik, Robyn'in içindeki sıkıntıyı büsbütün arttırdı. Eski günleri gözünün önünde canlandı. Ağaçların arasında altı tane mezarla karşılaşınca şaşırdı. Bunu beklemiyordu, sonradan geldi aklına. Babasının Kaborra-Bassa seferine katılanlar altı ölü vermişti, dördü hastalıktan ölmüş, biri boğulmuş biri de intihar etmişti. Onun aradığı mezar ise, ötekilerden az uzaktaydı. Bembeyaz çakıl taşlarıyla çevresi belirlenmiş başına da gene bembeyaz, alçıtaşından bir haç dikilmişti. Ucuz, mavi bir çini vazoda bir küçük demet solgun kır çiçeği bile vardı ki bu, Robyn'i çok şaşırttı. Çünkü çiçekler olsa olsa birkaç günlüktü. Mezarın başında dikilip hâlâ açık seçik okunabilen yazıya dikti gözlerini.</p>

  <p>Helen'in sevgili anısına Fuller Morris Ballantyne'in sevgili eşi. Doğumu 4 Ağustos 1814. ölümü sıtmadan 16 aralık 1852. Tanrı'nın dediği olur.</p>

  <p>Anılar, gözlerinin önünden hızla geçiyordu. Wiliam Dayı'nın bahçesinden topladıkları çileklerin kokusu, ayaklarının ucuna basarak o kıpkırmızı meyvayı annesinin bembeyaz dişlerinin arasına sıkıştırması, sonra da yarısını kendi ağzına atması. Yatakta yarı uykulu yatarken annesinin okuduğu masallar dinlemesi, kışın mutfak masasında, yazın ağaçların altında yapılan dersler, küçük kızdaki sonsuz öğrenme isteği, ilk midilliye binişi, annesinin onu eyerin üzerinde tutan elleri, üzengilere yetişmeyen küçük bacakları, sonra demir leğen içinde, annesi eğilmiş sırtını sabunlarken sabunlu süngerin sırtına değmesi, annesinin kahkahası, sonra geceleri, bölmenin öte yanında, yatarken duyduğu hıçkırıkları, en sonunda da yüzünü annesinin göğsüne gömdüğünde aldığı menekşe ve lavanta çiçeği kokusu.</p>

  <p>«Neden gidiyorsun, anne?»</p>

  <p>«Babanın bana ihtiyacı var. Çünkü nihayet beni yanına çağırıyor.»</p>

  <p>Ve bu sözlerin Robyn'de yarattığı, korkunç kıskançlık duygusu. Robyn mezarın yanıbaşına, tozlara diz çöküp dua etmeye başladı. Duasını fısıldarken anılar, mutlu anılar, kederli anılar, birlikte belleğine doluyordu. Kendini bunca yıldır annesine hiç bu kadar yakın bulmamıştı.</p>

  <p>Orada öyle diz çökmüştü. Ne kadar kaldığını bilemiyordu. Birden karşısında bir gölge belirince şaşkınlıktan hafif bir çığlık atarak ayağa fırladı.</p>

  <p>Bir kadınla bir çocuk gördü. Sevimli yüzlü, hatta güzel denebilecek, bir zenci kadın. Pek genç sayılmaz. Belki otuz beşinde, ama bir Afrikalının yaşını tahmin etmek her zaman çok zordu. Avrupalı gibi giyinmişti. Birinin verdiği eskiler olmalıydı, çünkü öyle soluktu ki. Desenleri silinip gitmişti ama kolalı ve tertemizdi. Robyn bu elbisenin salt buraya gelmek için giyildiğini sezinledi.</p>

  <p>Çocuk ise yerli Şangaan kabilesi gibi sadece kısacık bir deri parçasıyla örtünmüştü, ama Afrikalı olmadığı belliydik Yedi sekiz yaşlarında, sağlam yapılı bir çocuktu. Tozlu gibi bir renkte, kıvır kıvır saçları, garip denecek kadar açık renk gözleri vardı. Robyn pek yabancı gelmeyen bu çocuğa bakakalmıştı. Elinde küçük bir demet sarı akasya çiçeği tutuyor,</p>

  <p>Robyn'e çekingen, gülümsüyordu. Kadın ona bir şeyler söyleyince çocuk ürkek adımlarla yaklaşıp çiçekleri genç kıza uzattı.</p>

  <p>Robyn teşekkür ederek çiçekleri burnuna götürdü. Hafif ama tatlı bir kokusu vardı. Kadın eteklerini toplayıp mezarın başına çömeldi. Solmuş çiçekleri aldı. Mavi vazoyu çocuğa uzattı. Çocuk ırmağa doğru koştu. O yokken kadın mezarın üzerindeki otları ayıkladı. Sonra beyaz taşları dikkatle düzeltti. Bunu öyle alışık bir tavırla yapıyordu ki, Robyn onun, annesinin mezarının bakımıyla görevli olduğunu anlamıştı. Gözgöze gelince başını eğerek teşekkür etti. Çocuk, dizlerine dek çamura batmıştı. Vazosundan sular sıçratarak döndü. Besbelli bu işi daha önce de yapmıştı. Vazoyu kadına verdi. O da dikkatle mezara koydu sonra ikisi birden Robyn'in akasya çiçeklerini vazoya yerleştirmesini seyrettiler. Kadın usulca:</p>

  <p>«Anneniz miydi?» diye sordu, İngilizce konuşmasına çok şaşırmıştı Robyn. Şaşkınlığını gizlemeye çalışarak, «Evet, annemdi,» diyebildi.</p>

  <p>«İyi kadındı.»</p>

  <p>«Onu tanır mıydınız »</p>

  <p>«Efendim?»</p>

  <p>İngilizcesi pekiyi değildi. Robyn bu kez Matabele dilini denedi. Kadının yüzü aydınlandı, Robyn'in alışkın olduğu, Nguni grubundan bir lehçeyle çabuk çabuk karşılık verince genç kız:</p>

  <p>«Matabele misin?»</p>

  <p>«Hayır, Angoni'yim.» Bu Angoli'ler Zambezi ırmağını otuz yıl önce aşmış, Marawi gölünün kuzey kıyısındaki topraklan ele geçirmişti. Kadın orada, Umman'lı bir köle tacirine satılmış, zincire vurularak, Shire ırmağına indirilmişti. Ama açlığa, yorgunluğa dayanamayınca zincirinden kurtarılıp sırtlanlara yem olması için yolda terkedilmiş, orada Fuller Ballantyne tarafından bulunup küçük kampa alınmıştı. Fuller ona bakıp iyileştirmiş, sonra vaftiz ederek bir Hıristiyan adı vermiş, Saran demişti.</p>

  <p>Hava kararmak üzereydi. İki kadın, peşlerinde yarı çıplak çocukla mezardan ayrıldı. Yolda giderlerken Saran, Robyn'in annesinin, Kaborra Bassa gezi heyetinin öteki üyeleriyle birlikte Tete'ye gelişini anlatıyordu. Fuller Sarah'yı karısının yanına vermişti. Şimdi yol ikiye ayrılıyordu. Bir an duraksadıktan sonra Sarah, Robyn'i az ötedeki köyüne davet etti. Ama hava kararıyordu. Zuga merak ederdi, onun için Robyn bu daveti geri çevirmek zorunda kaldı. Sarah'yı düşkırıklığına uğratmamak için de, «Şimdi gitmem gerekiyor ama yarın aynı saatte dönerim. Bana annemle babam konusunda anlatacak çok şeyin olmalı. Hepsini dinlemek istiyorum,» dedi. Gerçekten de şu genç kadın ve şu zeki, sevimli çocukla saatlerin nasıl geçtiğini fark bile etmemişti.</p>

  <p>Tete'ye yaklaşırlarken Robyn, tahminlerinde haklı olduğunu gördü. Sarah çocuğu onun yanına katmış, elele, güle oynaya yürüyorlardı.</p>

  <p>«Yahu Robyn, aklımızı başımızdan aldın. Beş saattir ortalarda yoksun? Hangi cehenneme gittin?»</p>

  <p>Çocuk, gözlerini faltaşı gibi açmış, Zuga'ya bakıyordu. Ömründe böyle uzun boylu, böylesine sert tavırlı birini hiç görmemişti. Herhalde ulu bir reis olacaktı. Elini Robyn'in elinden kurtardı, iki adım geriledi. Sonra döndü. Ok gibi fırladı. Koşarak uzaklaştı</p>

  <p>Zuga onun ardından gülümsedi: «Ben de gene sokakta bir kimsesiz bulup kanadın altına almışsın sanıyordum.»</p>

  <p>«Zuga, annemin mezarını buldum. Bir mil kadar uzakta.»</p>

  <p>«İyi ama bak hava kararıyor. Karanlıkta kamptan çıkmak istemiyorum. Çevrede çakallar dolaşıyor, iki ayaklı çakallar. Hadi dönelim, Quelimane’de vali bana uzun uzadıya güvence verdi ama hâlâ taşıyıcı bulmakta güçlük çekiyoruz. Oysaki çevrede başıboş, aylak adamdan bol bir şey yok. Ama şu hınzır Pereira hepsine birer kulp takıyor. Sözde taşıyıcılar safarinin ne kadar süreceğini ve ne yönde gideceğimizi bilmeden sözleşme imzalamaya yanaşmıyorlarmış.»</p>

  <p>«Akla yakın gibi geldi bana. Ben de olsam, o kocaman sandıkları, nereye gittiğimi bilmedikçe, sırtıma yüklemezdim.»</p>

  <p>«Ama ben öyle düşünmüyorum. Ne yöne gidersek gidelim, onlara ne? Üstelik çok da yüksek ücret verdiğim halde daha tek kişi bile istekli çıkmadı. Bana kalırsa burada bir bityeniği var. Yola çıktığımızdan beri Pereira ağzımdan laf almaya çalışıyor. Bence bu bir tür şantaj. Gerçek niyetimi ona açıklamadıkça o da bana taşıyıcı bulmayacak, öyle anlıyorum. Ama açıklamak istemiyorum çünkü garip bir ilgi gösteriyor, çok üsteliyor. Eminim sadece merak değil bu. İçimden bir ses bana, ille de gerekmedikçe ona hiçbir açıklamada bulunmamamı söylüyor.»</p>

  <p>Kampa geldiklerinde Pereira koşarak onları karşıladı:</p>

  <p>«Ah binbaşı, size iyi haberlerim var. Babanızı gören birini buldum, sekiz ay önce görmüş hem de.»</p>

  <p>Robyn heyecanından her şeyi unuttu. Çadırdaki olaydan beri ilk kez konuşuyordu Portekizliyle: «Nerede? Nerede o? Ah, çok güzel bir haber bu.»</p>

  <p>Ama Zuga o derece sevinmiş görünmüyordu, «Eğer doğruysa,» diye mırıldandı. Camacho, «Şimdi getiririm, siz de görürsünüz,» diyerek telâşla uzaklaştı. On dakika sonra peşinde hayvan derilerine bürünmüş, bir deri bir kemik yaşlı bir adamı sürükleyerek döndü. Adamın gözleri dehşetle yuvalarından fırlamıştı. Camacho onu Zuga'nın karşısında sorguya çekti. Çaresiz, Portekizlinin çevirmenliğine güveneceklerdi.</p>

  <p>Onun anlattıklarına göre şu ihtiyar, Manali'yi görmüştü. Kırmızı gömlek giyiyormuş. Lualaba ırmağının kıyısında, Zim'ide görmüş onu. Yanında bir düzine kadar taşıyıcı varmış. Zuga sordu:</p>

  <p>«Babam olduğunu nereden bilmiş?»</p>

  <p>«Herkes tanırmış Manali'yi Yaşayan bir efsaneymiş o.»</p>

  <p>«Peki, ne zaman görmüş?»</p>

  <p>Son yağmurların gelişinden bir dolunay önce yani, geçen yılın ekim ayı oluyormuş. Camacho öyle hesapladı, sekiz ay önce. Zuga kaşlarını çatmış, gözlerini zavallıya dikmişti, ihtiyar sızlanmaya başladı. Camacho onu çizmesinin burnuyla dürttü, susturdu.</p>

  <p>«Ne diyor?»</p>

  <p>«Doğruyu söylediğine yemin edermiş, öyle diyor.»</p>

  <p>«Peki, Manali konusunda daha neler biliyor?»</p>

  <p>«Manali'nin taşıyıcılarıyla konuşmuşmuş. Lualaba ırmağından yukarı çıktıklarını söylemişler.»</p>

  <p>Zuga'ya bu, akla yakın gelmişti. Gerçekten de Fuller Ballantyne, kaybettiği ününe yeniden kavuşmak amacıyla Nil'in kaynağını arıyorsa, o yöne gitmiş olmalıydı. Doğrudan doğruya kuzeye akan Lualaba, Nil için gerçekten de bir kaynak olabilirdi. Camacho on dakika kadar daha, ihtiyarı sorguya çekti. Sonra eli kırbacına gittiyse de Zuga onu durdurdu. Besbelli adam bütün bildiklerini dökmüştü. Başka söyleyecek şeyi yoktu.</p>

  <p>«Ona bir parça basma kumaş ile bir kese de boncuk verin, koyverin gitsin,» dedi. Zavallı bu armağanları alınca öylesine sevindi ki, açması bir görünümdü. Kamp ateşi yavaş yavaş sönerken Zuga ile Robyn uzun süre başında oturdular.</p>

  <p>Robyn diyordu ki:</p>

  <p>«Eğer kuzeye yönelirsek, Marawi gölünün ötesinde köle ticaretinin kaynağına ulaşırız. Hiçbir beyazın ayak basmadığı o bölge, Zengibar ve Ummanlılara sürekli köle sevkediyor olmalı...»</p>

  <p>«Peki, ya güneydeki köle alışverişinin kanıtlarına ne demeli? Baksana şu senin kız bile başlıbaşına, Zambezi'nin güneyinde yürütülen köle ticaretinin canlı bir kanıtı değil mi? Babam Marawi'ye ulaşmış. On beş yıl önce, köle kervanlarıyla kıyıya kadar inmiş. Kuzeydeki köle alışverişini belgelemiş. Zengibar'da Bannerman da köle pazarı konusunda düzinelerce rapor kaleme aldı. Buna karşılık buranın güneyinde, Monomatapa ve Matabelelerde yürütülen köle ticareti konusunda hiç kimse bir şey yazmış değil bugüne dek.»</p>

  <p>«Evet, bu konuda haklısın. Gene de babam, bir kitabında, Lualaba'nın Nil'in kaynağı olduğunu yazmış ve bir gün bunu kanıtlayacağını söylemişti. Üstelik baksana, kuzeyde görülmüş, öyle diyorlar. O ihtiyar...»</p>

  <p>«Yok canım, bal gibi yalan söylüyordu. Biri ezberletmiş. Kim olduğunu tahmin etmek hiç de zor değil.»</p>

  <p>«Peki, yalan söylediğini nereden bildin?»</p>

  <p>«Hindistan'da bir süre yaşarsan yalana karşı içgüdün gelişir, üstelik de babam, ortadan kaybolduktan sonra Lualaba ırmağının oraları araştırmak için ne diye sekiz yıl beklesin sanki? Kuzeye gittiyse eğer doğrudan doğruya, hemen gitmesi gerekmez miydi?»</p>

  <p>«Sevgili ağabeyciğim, sakın seni ille de ırmağın güneyine iten neden, şu Monomatapa efsanesi olmasın? Gözlerindeki şu parıltı acaba altın parıltısı mı, ha ne dersin?»</p>

  <p>Zuga gülümsedi: «Haksızlık ediyorsun ama beni asıl düşündüren, şu bizim ünlü, eşsiz kılavuz ve gezginimiz Camacho Pereira'nın bizi neden güneye inmemizi engellemeye, ille de bizi kuzeye yöneltmeye çabaladığı.»</p>

  <p>Robyn çadırına çekildikten sonra Zuga uzun bir süre daha, küllenen ateşin başında, hızla tükenmeye yüz tutan viskisinden yudumlayarak, düşündü, düşündü, sonunda kararını verdi. Kalktı. Pereira'nın çadırına yöneldi. Vaktin çok geç olmasına karşın içeride hâlâ lâmba yanıyordu ve Zuga'nın seslenmesiyle hafif bir kadın çığlığı duyuldu. Ardından da adamın homurtusu. Neden sonra kapı aralandı, Pereira'nın başı merakla uzandı. Omuzlarına bir battaniye atmıştı ama tabancası elindeydi. Zuga’yı görünce de rahat bir soluk alır gibi oldu, ama gene de eli tetikteydi.</p>

  <p>Zuga uluorta: «Kararımı verdim ben, kuzeye gidiyoruz. Shire ırmağından yukarı, Marawi gölüne çıkıyoruz. Oradan da Lualaba ırmağına geçeceğiz.» deyince Camacho'nun suratı dolunay gibi aydınlandı, sırıttı.</p>

  <p>«Çok iyi, çok iyi. Bol fildişi. Babanızı da buluruz. Göreceksiniz hem de çok çabuk buluruz.»</p>

  <p>***</p>
</body>
</html>
