<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bir haftadır bir türlü dağların ötesine bir geçit bulamıyorlardı. Karşılarına ya kayalardan dimdik bir duvar ya da aşılması olanaksız bir uçurum çıkıyordu. Ama işte şimdi bir buffalo sürüsünün geçtiği bir yola gelmişlerdi. O koskoca hayvanlar, yüzlercesi, şu daracık boğazdan geçebilmişti, çünkü kalın derileri dikenli çalılardan etkilenmiyordu. Zuga taşıyıcısının sırtındaki çantadan dürbününü alıp baktı ve son birkaç gündür belki de yüzüncü kez kendi kendine, şu labirentin arasından, Monomatapa imparatorluğuna götürecek bir yol var mı acaba? diye sordu.</p>

  <p>Adamlarını doyurması gerekiyordu, bunun için de birkaç buffalo vurması yeterdi. Bu amaçla adamlarından birini karşı</p>

  <p>tepelere gönderip çalıları ateşe verdirdi. Buffalo sürüsü yeri göğü inleterek, vadiyi boydan boya doldurarak üzerlerine geliyordu şimdi, ilk dehşet anını atlattıktan sonra birkaç tanesini vurabildiler. Kervana birkaç haftalık et sağlanmıştı böylece.</p>

  <p>Camacho Pereira İngiliz'in kervanını arayıp duruyordu, önceleri onu kolaylıkla bulabileceğini sanmıştı ama düş kırıklığı giderek büyüyordu. Alphonse'un ona verdiği yirmi kişiden birini yılan sokmuştu. Camacho ile adamları onun başına toplanıp ölmesini sabırsızlıkla beklemişler, zavallı, son nefesini verince de hemen soymaya girişmişlerdi. Üzerinden ancak beş metelik çıkmıştı ama türbanının kıvrımları arasından, Doğu Hindistan kumpanyasına ait ağır altınlar dökülünce bir kargaşadır kopmuştu. Bıçaklar çekiliverdi, bir tanesi, barsaklarını toplayarak geri çekildi: Midesine derin bir bıçak darbesi yemisti. Hiç biri ötekine güvenmediği için Camacho, kura çekilmesini önerdi. Beş kişi birer altın kazandı. Karnından yaralanan adam, yürüyemezdi. Yürümeye kalkışsa midesi düşerdi. Yürüyemeyeceğine göre de ölmüş sayılırdı.</p>

  <p>Herkesin bildiği gibi, ölülerin malı olamaz. Bu yüzden adamı don gömlek bırakıp nesi var nesi yoksa aldılar. İlk cesedi soydukları gibi bunu da soydular. Sonra kaba şakalarla sırtını ağaca dayadılar. Çekip gittiler.</p>

  <p>Camacho öğle güneşinin kör edici parıltısında, gözlerini kısarak vadiye baktı. Güneş arazinin tüm renklerini ağartmıştı, yalnızca gölgeler, ağaçların ve kayaların altında, keskin çizgileriyle beliriyordu. Daracık vadide, upuzun bir insan dizisi çok, ama çok yavaş ilerliyordu. Belki saatte ancak bir mil yapabiliyordu. Camacho, kervanın başında İngiliz bayrağının dalgalanmasına da hiç şaşmıyordu. Burada, Afrika'da tüm kervanlar bayrak altında giderdi. Bu, bir tür güvence sayılırdı.</p>

  <p>Camacho, düşündü, Alphonse haklıydı. En iyisi gece saldırmaktı. Kendisiyle birlikte on sekiz kişi kalmışlardı. Kervan ise dört bölüm olarak ilerliyor, bölümler arasında geniş açıklıklar bulunuyordu. Zaten daha ilk silâh sesinde neler olacağını da tahmin ediyordu. Taşıyıcılar yüklerini yere attıkları gibi dağılacak, çalıların, otların arkasına gizlenmeye bakacak, ancak kavga bitince bu kez kendisi yükü taşıyacak kimse bulamayacaktı. Üstelik İngilizlerin de kervana katılmasını beklemek gerekiyordu. Herhalde ya öncü olacak, ya da ava çıkmıştı. Gece basmadan dönerdi.</p>

  <p>Kadın oradaydı. Yirmi gündür kadınsız olan Camacho'nun iştahı büsbütün kabardı. Mutlu mutlu içini çekti. Evet, bu gece tam sırasıydı işte. Ay çok geç yükselecekti. Geceyarısından bir saat kadar sonra.</p>

  <p>İngiliz gelsin, kamp kurulsun, sonra elayak çekilsin, ateşler sönsün, Hotanto nöbetçiler de uyuklamaya başlasın... jşte o zaman harekete geçecekti. Adamlarının her biri bıçak kullanmakta çok ustaydı. Zaten öyle olmasaydı bugüne dek yaşayamazlardı ki! İşte bu gece bu hünerlerini gösterecek bir fırsat daha çıkacaktı karşılarına. İşe nöbetçilerden başlayacaklardı. Herhalde üç dört nöbetçiden fazla yoktu. Sonra sıra Hotantolara gelecekti. En tehlikelisi onlardı. Kadının çadırına kendisi gidecekti. Ne yazık ki aynı zamanda İngiliz’in de işini görmesi olanaksızdı. Ona da en iyi adamlarından ikisini gönderirdi. En iyisi, işi uzatmadan, uyurken gırtlağını kesivermekti. Ne olur ne olmaz! Tehlikeli bir adamdı.</p>

  <p>Canını sıkan bir şey vardı. Ne yazık ki kadınla uzun uzadıya oyalanacak zamanı bulamayacaktı.</p>

  <p>Zuga'nın adamları, tütsüleme sırıklarını diktiler. Altında yaktıkları ateşi çalı çırpıyla beslerken kırmızı et yığınlarını da ağır ağır döndürmeye başladılar. Usandırıcı bir işti bu, çünkü her an sırtlanlara, çakallara, kargalara, yırtıcı kuşlara karşı uyanık olmak gerekiyordu. Bir yandan da tütsülenmiş eti içine koyup taşımak üzere sepet örmek için mopani denilen ağacın kabuklarından kesip getirmek gerekiyordu.</p>

  <p>Belki bir haftadır sinek beldesindeydiler. Tom Harkness şu münasebetsiz küçük böceklere «Afrika’nın bekçileri» derken yanılmamıştı. Gerçekten de insanların evcil hayvanlarını uzaklara götürmesini engelliyorlardı.</p>

  <p>Portekiz kolonisinin de alçak kıyı şeridinde kalmasının, öteye gidememesinin nedenlerinden biri buydu zaten.</p>

  <p>Süvarileri bu ölüm perdesini hiçbir zaman aşamamış, yük hayvanları da savaş araçlarını kıyıdan içeri taşıyamamıştı. Bu yüzden Zuga da kervana araba katamamış, tek bir köpek bile alamamıştı. Çünkü bu sineklerin ısırmasından yalnızca vahşi hayvanlarla insan etkilenmiyordu. O gün Zambezi vadisinde hiç görmedikleri bir sinek bolluğu vardı işte. Yerden bulut bulut kalkıyor, bacaklarına yapışıyor, enselerine biniyorlardı. Sonra birden, «sinek kuşağından çıkıverdiler. Kervanın onlara yetişmesini beklerken Zuga ile Cheroot Çavuş bir ağacın gölgesine oturup şuradan buradan laflamaya koyuldular. Bu arada Zuga, karşılarındaki sığ vadinin ta uzağında bir şeylerin kıpırdadığını görür gibi oldu. Sonra kıpırtılar görülmez oldu. Anlaşılan hayvan sürüsü, kervanı görüp kaçmış olacaktı. Jan Cheroot anlatıyordu:</p>

  <p>«Yağmurlar kesileli ancak altı hafta oldu. Yükseklerdeki su birikintileri de, dereler de henüz kurumamıştır. Ama burası kuraktır. Toprak dik, çarçabuk kayıp gidiyor su. Bu yüzden de sürüler yayılmış, sulak yerlere göçmüşlerdir. Bu yüzden hiç file rastlamıyoruz. Eski fil yolları, ümit Burnu'nun o yassı dağından ta güneydeki bataklıklara kadar uzanırdı. Ama her yıl sürüler azalıyor ve biz avcılar onları daha, daha içerilere doğru güdüyoruz. "Babam anlatmıştı, Olifants deresinin yani filler deresinin güneyindeki son filini vurduğu zaman henüz delikanlıymış. O gün tek başına tam on iki fil vurduğunu söyler, ovunurdu. Büyük bir iş doğrusu, inanması güç, babam zaten avcılığından çok yalancılığıyla ün yapmıştı ya, orası da ayrı mesele.»</p>

  <p>Zuga gülümsedi. Derken birden, gülümsemesi dudaklarında dondu. Başını kaldırdı. Gözlerini kıstı. Dikkatle baktı. Vadinin karşısında, az önce kıpırtılar gördüğü yerden bu kez, güneş, bir şeye çarpıp yansımıştı. Kısacık bir an, her ne gördüyse hâlâ oradaydı demek, insan elmalıydı, çünkü güneş böyle, yalnız maden veya cama çarpmakla yansırdı. Jan Cheroot bir şeyin farkında değildi, hep anlatıyor, ama Zuga pek dinlemiyordu artık. Vadinin karşısındaki adamdaydı aklı. Belki kervandan biriydi.</p>

  <p>Ayağa kalktı, gerçekte oraya çıkıp bakması, ne olduğunu, kim olduğunu anlaması gerekiyordu ama şafaktan beri ayaktaydılar, üstelik kalçasındaki yara da henüz tam iyileşmemişti. Zonkluyordu, üç gündür kervandan ayrıydılar. Kardeşi onu görünce çok sevindi. Koştu. Sarıldı.</p>

  <p>Kurumuş bir dere yatağının bembeyaz kumlarına, yanyana oturdular. Adamlar, su çıkarmak için kumu kazmaya başlamıştı. Robyn dedi ki:</p>

  <p>«Aman, dua edelim yeterince su çıksın. Tete'den ayrıldığımızdan beri banyo yapmadım. .» Emaye banyo leğeni, kervanın en havaleli yüküydü zaten.</p>

  <p>Zuga dalgın, «Bana bir çaydanlık yeter,» diye karşılık verdi.</p>

  <p>«Ne o? Nen var? Bir şeye canın mı sıkıldı?»</p>

  <p>«Keşmir'de bir vadiyi düşünüyorum da!» Sonra omuz silkti.</p>

  <p>Güneşe baktı, daha bir saat ortalık aydınlıktı. Evet, o yamaca tırmanmalıydı. Yorgun argın ayağa kalktı.</p>

  <p>Kimseye sezdirmeden kamptan çıkıp çalıların ardına gizlenerek tepeyi tırmandı. Çok dikkatli ilerliyor, ikide birde durup çevresine kulak veriyordu. Tepede hava biraz daha serin gibiydi. Buralara kadar çıktığına değmişti doğrusu. Zaten buraya da sadece böyle, serinlemek için tırmanmıştı, öyle anlaşılıyordu, çünkü ortalıkta kimsecikler yoktu. Hava kararmadan kampa dönse iyi edecekti. Tam kalkmaya hazırlanırken, burnuna bir koku çarptı. Sonra da gördü, görür görmez tüyleri diken diken oldu, midesi kasıldı. Hâlbuki son de/ece olağan bir kokuydu bu. Eğildi, yerdeki o küçük, ezilmiş şeyi aldı. Kendi tütününü iki gün önce bitirmişti ve belki de bu yüzden burnu böylesine çabuk koku almıştı.</p>

  <p>Sigar, sonuna kadar içilmiş, iyice de ezilmişti. Koku olmasaydı onu asla göremezdi. Parmaklarının arasında ezdi, çiğnenmiş ucunda, tükürüğün ıslaklığı hâlâ vardı. Parmaklarını burnuna götürdü, kokladı. Şu özel kokulu Portekiz tütününün kokusunu daha önce de almıştı. Hem de kimin içtiğini iyi biliyordu.</p>

  <p>Camacho adamlarından on beşini tepenin gerisinde, bir şato yıkıntısını andıran kayaların arasında bıraktı. Uyuyup gideceklerdi. Çok iyi biliyordu. Onları kıskanıyordu. Çünkü kendi gözkapakları da iyice ağırlaşmıştı. Ama uyumaya vakti yoktu. Yüzükoyun yatıp kervanın konaklama hazırlıklarını seyre koyuldu. Adamlarından ikisini yanına almıştı. Kaç nöbetçi dikildiğine birlikte bakacaklar, ateşlerin söndüğünü görüp, çadırların kurulduğu yerleri iyice belledikten sonra, ay doğmadan önceki zifiri karanlıkta gerekirse ötekilere yol gösterebileceklerdi. Böylece. Ama yok, yok en iyisi ayışığını beklemekti. Karanlıkta yanlış bir şey yapılabilirdi.</p>

  <p>İngiliz, yanında Hotanto ile az önce, oflaya, puflaya gelmişti. Besbelli, ikisi de çok yorgundular. Hatta belki şimdiden uykuya yatmışlardı bile, çünkü Camacho bir saattir İngiliz’i göremiyordu. Birinin kadının çadırına bir leğen su götürdüğünü görmüştü. Sonra da Hotanto’nun sadece iki nöbetçi diktiğini gördüler. Herhalde geceyarısına kalmadan kampta herkes derin bir uykuya dalmış olacaktı. Bir daha da uyanmamak üzere. Bir tanesinin gırtlağını kendi eliyle kesecek, ötekininkini kesmeye de en iyi bıçak kullanan, adamlarından birini gönderecekti.</p>

  <p>öteki Hotantolar her zamanki gibi kendilerine üstünkörü bir barınak çatıverdiler. Zaten yağmur filan yağacağı yoktu. Bu mevsimde hele bu lekesiz, masmavi gökle, olacak iş değildi bu! Adamlar, İngiliz’le kardeşinin çadırından iki yüz adım kadar uzaktaydılar, inilti sızıltı gitmezdi kulaklarına, iyi, iyi. İşler umduğundan da iyi gidiyor sayılırdı.</p>

  <p>Her zamanki gibi iki çadır birbirine çok yakın, âdeta bitişik kurulmuştu. Gece gelmek bilmiyordu bir türlü. Camacho sabırsızlanıyordu. Ah, bir an önce şu kadına sahip olsa... Derken karanlık, Afrika'ya özgü o acelesiyle, birden bastırıverdi.</p>

  <p>Bir saat daha, Camacho, kamp ateşlerinin başında karaltıların gezdiğini gördü. Olağan sesler, bir kovanın şıkırtısı, ateşe atılan bir odunun çatırtısı, uykulu mırıltılar, kamptakilerin herşeyden habersiz olduğunu kanıtlıyordu. Sonra sesler gitti, ateşler söndü. Yıldızlar parıldamaya başladı. Ardından ay, ağır ağır yükseldi. Camacho yanındaki adamına, «Git getir ötekileri,» derken kendisi de ayağa kalktı, kedi gibi gerindi. Her yanı uyuşmuştu. Adamlar sessizce gelip Camacho'nun çevresinde toplandılar. Fısıltıyla verdiği son talimatı cankulağıyla dinlediler. Sonra peşinden, kurt sürüsü gibi, sessizce aşağıya inip, dağıldılar.</p>

  <p>Camacho, sağ elinde bıçağı, sol elinde tüfeği, kampa yaklaştı. Baktı nöbetçilerden biri, ileride, sırtını bir ağaca verip oturmuş, daha doğrusu köpek gibi kıvrılmış, derin bir uykuya dalmış gitmiş. Yaklaştı, adam başına kara bir örtü çekmişti. Sivrisinekler ona da rahat vermemişti anlaşılan. Camacho sırıtarak adamın yanına diz çöktü. Tüfeğini yere bırakıp elini örtünün altına sokar sokmaz, şaşırdı. Örtüyü çekti açtı. Ağacın açıkta kalan köklerinin üzerine çekilmiş örtü. Uzaktan, uyuyan biri görünümü veriyordu. Camacho küfürü bastı. Nöbetçi yerini bırakıp kaçmak için çok kötü bir zamanı seçmişti demek! Herhalde ötekilerin yanına gitmiş, horluyor olmalıydı şimdi. Burasını da böyle boş, korumasız bırakmıştı işte. Camacho, çadırlara yaklaştı. Tüfeğinin kayışını omzuna geçirdi. Derken gölgelerin arasından bir karaltı çıkınca sağ elinde tuttuğu bıçağı kaldırdı, ama kendi adamlarından biriydi bu, İngiliz’in gırtlağını kesmek üzere gönderdiklerinden.</p>

  <p>Adam başıyla, buraya dek herşeyin yolunda gittiğini işaret edince, yanyana sessizce ilerlediler. Ancak iki çadıra yaklaşınca ayrıldılar. Camacho kadının çadırına kapıdan girmeye çalışmayacak, arkadan dolanıp onu gafil avlayacaktı. Bıçağını havalandırma deliğine sokup tek bir vuruşla aşağıya çekince çadır bir hışırtıyla, boydan boya yırtıldı, içeri daldı, gözleri karanlığa alışırken, bir yandan da, vakit kaybetmemek için pantolonunun düğmelerini çözerek küçük, beyaz cibinlik altına gizlenmiş daracık kamp yatağına yaklaştı. Cibinliği bir çekişte yırttı, 'açtı. Yüzükoyun yatağa abanırken kadının çığlıklarını susturmak için elleriyle başını tutmaya bakıyordu. Kemerinin çözük uçları, beline vuruyordu. Pantolonu kalçalarına kadar inmişti. Bir an şok geçirdi, yatak boştu. Sonra el yordamıyla her yere baktı. Ayağa kalktı. Boş eliyle pantolonunu çekmeye çalıştı. Şaşırmıştı. Doğru dürüst düşünemez olmuştu. Belki de kadın doğal bir ihtiyacını görmek için yataktan çıkmıştı ama o zaman cibinliği ne diye böyle sıkı sıkı örtsün? Ya da onun çadıra girdiğini duymuş, elinde neşteri, ilâç sandıklarının ardına gizlenmiş olabilirdi. Camacho, çılgın gibi, karanlıkta bıçağını savurdu ama çadır boştu. Sonra birden aklına, nöbet yerini terketmiş olan nöbetçi geliverdi. Bu, bir raslantı olamazdı, içine bir kuşkudur düştü. Aklının ermediği bir şeyler dönüyordu anlaşılan. Kemerini bağlayarak dışarı koştu. Tüfeğini eline aldı. Adamlarına seslenmemek için kendini zor tuttu. İngiliz’in çadırına daldı. Kendi adamı da bıçağını sallayarak çadırdan çıkıyordu. Ayışığında suratı solgun, dehşet içindeydi. Camacho'yu görünce çığlığı bastı, deli gibi bıçağını savurdu. Camacho hırıldadı:</p>

  <p>«Sus be, deli!»</p>

  <p>Adamı soluk soluğaydı: «Gitmiş. Gitmişler, hepsi gitmiş, herkes!»</p>

  <p>Hotantoların barınağına koştular, öteki arkadaşlarını buldular. Evet, Hotantolar da gitmiş, kimsecikler yoktu. Şeytan almış götürmüştü.</p>

  <p>Bir an Camacho, ne emir vereceğini, ne yapacağını kestiremedi. Adamlar, cin çarpmış gibi, korkuyla çevresine toplanmış, birbirlerine sokulmuş, bekleşiyordu. Bir tanesi, Camacho'nun çekindiği soruyu soruverdi:</p>

  <p>«Ne yapıyoruz şimdi?»</p>

  <p>Bir başkası da sönmeye yüz tutmuş ateşe bir odun atınca ateş canlandı. Hepsi, başına üşüştü. Sırtlarını ateşe vererek, yüzleri karanlığa dönük, yarım daire oldular. Zaten ne geldiyse o karanlıktan geldi.</p>

  <p>Beklenmedik bir anda, birdenbire, tüfekler gök gürültüsü gibi patladı. Ateş kustu. Sonra kurşunlar insan etine gömülürken çamur birikintisine savrulmuş bir avuç bilye gibi donuk bir ses çıktı.</p>

  <p>Camacho'nun adamlarından biri, karnının altına bir kurşun yemişti. Geri geri kaçayım derken ateşe düştü. Saçları, sakalı alev aldı, çığlığı ağaçların tepelerinden, vadinin yamaçlarına doğru yankılandı. Camacho ise tüfeğini kaldırmış, İngiliz'in sesinin komut yağdırdığı yere, rastgele ateş etmişti.</p>

  <p>Zuga, yaylım ateşi emirlerini veriyordu:</p>

  <p>«Birinci bölük, tüfek doldur, ikinci bölük, üç adım ileri. Ateş.»</p>

  <p>Camacho o korkunç yaylım ateşinin birkaç saniye sonra yineleneceğini anladı. Gözünün önüne, kimi günler İngiliz'in askerlere talim ettirişi geldi. Ön sıra nişan alır, emir üzerine silâhları ateşler, sonra ikinci sıra üç adım ilerler, ateş ederdi. Bu sistem, Fransız süvari saldırılarını bile durdurmuştu. Camacho şu anda dehşet içindeydi. Tam da ilk yaylım ateşinden hafif yara almış adamlarından biri, ayağa kalktığı anda, rasgele ateş ettiğinden, iki adım ötesinden, kendi adamını sırtından vurdu. Adam yüzükoyun yere kapaklanırken de sadece: «Aptal herif!» diye söylenerek döndü, kaçmaya başladı. Ardından İngiliz'in sesi duyuluyordu: «Ateş!»</p>

  <p>Kendini sert toprağa attı. Elleri, dizleri, kamp ateşinin sıcak küllerine gömülmüştü. Pantolonu kavruldu, derisi yandı. İkinci yaylım ateşi başının üzerinden geçti, çevresinde birkaç kişi daha bağrışarak düştü. Bıçağını da, tüfeğini de kaybetmişti.</p>

  <p>«Birinci bölük, üç adım ileri, yaylım ateşi.»</p>

  <p>Gece birdenbire, koşuşan, bağrışan karartılarla doldu. Şimdi taşıyıcılar, konakladıkları yerden fırlıyordu. Ne yöne, niçin kaçtıklarını bilemeden, tıpkı Camacho gibi, dehşet içinde, yaylım ateşinden deli gibi kaçıyor, teker teker veya küçük topluluklar halinde çevredeki çalılıklara yayılıyorlardı. Camacho şimdi, İngiliz'in çadırının yakınına yığılmış olan eşyanın ardına gizlenmiş, kavrulan dizleriyle ellerinin acısından olduğu kadar İngiliz'in tuzağına böylesine düşünmeden, tıpış tıpış düşüverdiği için öfkeden, hıçkıra hıçkıra ağlıyordu. Sonra bu öfke yerini korkunç bir kine bıraktı. Belindeki tabancalardan birini çekti, taşıyıcılar karanlıkta ona doğru sendeleyerek ilerlerken en önde geleni vurdu. Sonra bir hortlak gibi, uluyarak ayağa fırladı. Adamlar çil yavrusu gibi dağıldılar. Camacho biliyordu, şimdi millerce koşacak yorgunluktan bitik düşüp yere yığıldıklarında da kuşa kurda yem olacaklardı. Bu, onun yüreğine biraz su serper gibi oldu. Sonra bir şeylere daha zarar verebilmek için çevresine bakındı.</p>

  <p>Ardına çömelip gizlendiği eşyayla İngiliz’in boş çadırının önündeki, sönmeye yüz tutmuş ateş dikkatini çekti. Ateşten yanar bir odun kaptığı gibi biranda beziyle örtülmüş eşya ve malzeme yığınının üzerine savurdu, İngiliz gene komut veriyordu: «Askerler süngü takıp o alçakların peşine düşün!»</p>

  <p>Camacho fırladı. Aşağıya, kurumuş dere yatağına koştu, kendini karşı kıyıya atıp canını kurtardı. Adamlarından üçü önceden belirlenmiş toplanma yerine ondan önce gelmişti. Üçü de ter içinde, korkudan tirtir titriyor, güçlükle soluk alıyordu, ikisi tüfeğini yitirmişti, iki kişi daha, soluk soluğa geldi. Biri çok kötü yaralanmış, omuzları bir tüfek kurşunuyla parçalanmıştı. Güçlükle soluk alarak:</p>

  <p>«Başka gelecek yok,» diyebildi. «O hınzır sarı cüceler, tam dereyi geçerken süngüyle yetiştiler.»</p>

  <p>Camacho güçlükle ayağa kalktı, geriye, vadiye baktı: «Neredeyse buraya da gelirler,» derken, ateşe verdiği eşyanın alev alev yandığını gördü, güldü buna sevinmişti işte. Ama sevinmeye de çok zamanı yoktu, çünkü Hotanto askerlerinin sesi duyulmaya başlamıştı bile.</p>

  <p>Omuzu parçalanmış adam bağırıyordu: «Yardım edin bana. Beni burada bırakmayın, arkadaşlar, dostlarım, kolunuzu uzatın bana, yardım edin.» Ayağa kalkmaya çabalıyor, uğraşıyor, yalvarıyordu 'ama boşluğa, karanlığa konuştuğunun farkında değildi. Acıdan ve korkudan soğuk soğuk ter dökerek yere yığıldıktan pek az sonra Hotantolardan birinin süngüsü sırtından girip göğsünden çıktı zaten.</p>

  <p>Zuga sabahleyin giderek artan sıcakta, kamp yerini öfkeyle arşınlıyordu. Yüzü, kolları isten kararmış, gözleri, dumandan hâlâ kıpkırmızıydı. Sakalı kavrulmuş, alevlerle boğuşurken kirpiklerinin yarısı yanmıştı. Donanımın, eşyanın çoğunu kaybetmişlerdi, çünkü ateş çadırlara da bulaşmıştı. Yağmurlar gelince çadırları çok arayacaklardı ama kayıpları bu kadarla da kalmamıştı ki!</p>

  <p>Uğradıkları zararın listesini kafasında yapmaya çalıştı. Bir kez, yüz taşıyıcıdan geriye kırk altı kişi kalmıştı. Gerçi Jan Cheroot ile Hotantoları birkaçını daha bulup getirirlerdi belki. Şu sırada dağılanlardan canını kurtarabilenleri toplamak üzere kampın çevresindeki vadileri, tepeleri taramaktaydılar. Kaçanları geri çağırmak için öttürülen boruların sesini buradan bile duyuyordu. Ama çoğu, dün geceki saldırının yinelenme tehlikesiyle bir kez daha karşılaşacak yerde Tete'ye kadar o uzun ve tehlikeli dönüş yolculuğunu yeğleyecekti. Bazıları yollarını kaybetmiş olacaklar, vahşi hayvanların pençesine düşecekler, ya da susuzluktan ölecekti. Beş altı kişi de geri çekilirken inadına bu silâhsız zavallılara rasgele ateş eden o haydutların kurşunlarına hedef olup gitmişti. Dördü de öyle ağır yara almıştı ki, geceye kalmadan ölecekleri kesindi.</p>

  <p>Evet, en ciddi kayıp buydu işte, çünkü taşıyıcılar olmadan bir şey yapamazlardı. Taşıyacak kimse olmazsa, onca özen ve dikkatle seçilmiş olan o donanım ve mallar ne işe yarardı ki?</p>

  <p>Donanımın uğradığı zararı saptamak saatler sürerdi. Ortalık tıpkı bir savaş yerini andırıyordu zaten. Yarı yanık eşya, oraya buraya saçılmıştı. Hâlâ dumanı tütüyordu. Geriye kalan birkaç taşıyıcı işe koyulmuştu bile. Küllerin, tozun toprağın arasından, işe yarayabilecek şeyleri arıyor, topluyorlardı. Robyn ise, kampın ortasındaki kocaman ağacın geniş, yemyeşil dalları altında bir seyyar sağlıkevi kurmuş, yaralıların bakımıyla uğraşıyordu. Zuga, az ötede yanyana dizilip üstleri kavrulmuş bırandayla örtülmüş cesetleri görünce kendi kendisine kızdı. Ama seçeneği var mıydı ki?</p>

  <p>Eğer kampta kalıp Camacho'nun haydutlarını burada karşılamaya karar verseydi, kuşatma uzun sürebilirdi. Buraya kısılıp kalırlardı. Hayır hayır, tuzak kurup öldürücü darbeyi indirmekle doğrusunu yapmıştı. En azından şimdi Portekizlinin kıyıya doğru olanca hızıyla kaçtığına emindi. Ama bunu çok pahalıya ödemişti ve bunun için de hâlâ öfkesi geçmemişti.</p>

  <p>Ağır ağır kardeşine yaklaştı. Robyn, sararmış, gözlerinin altı yorgunluktan, uykusuzluktan morarmış, üstü başı kan içinde, alnında boncuk boncuk ter taneleri, çalışıyordu. Karanlıkta başlamıştı çalışmaya. Şimdi ise vakit öğleye yaklaşıyordu. Başını kaldırıp yorgun, Zuga'ya baktı:</p>

  <p>Ağabeyi alçak sesle: «Yola devam edemeyeceğiz. Hayati önem taşıyan donanımımızın çoğunu kaybettik. Yaşamamız için gerekli olan eşyamızı. Geriye kalanları taşıyacak adamımız da yok,» dedi.</p>

  <p>Robyn, önce ağır yaralılara bakmış, nispeten hafif olanları sonraya bırakmıştı. Şimdi de yanıklara, sıyrıklara bakıyordu. Bir taşıyıcının yanan bacağını sarmaktaydı.</p>

  <p>«Babam kıtayı bir baştan bir başa dört taşıyıcıyla geçmişti,» dedi.</p>

  <p>«Babam erkekti. Bir kadın, uygarlığın gerektirdiği bir takım şeyler olmaksızın ne yolculuk edebilir, ne hayatta kalabilir. Bunun için de seni Tete'ye geri gönderiyorum. Cheroot Çavuşla Hotantolardan beşi seni götürecek. Tete'ye var hele, sonrası kolay. Elimde kalan parayı da sana veririm. Yüz İngiliz lirasıyla ırmaktan aşağı bir tekne kiralar Quelimane’ye inersin, sonra bir gemiye binip Cape Town'a geçersin. Orada bankaya koyduğum paradan çeker, İngiltere'ye dönüş biletini alabilirsin.»</p>

  <p>Robyn başını kaldırdı, sordu: «Peki, sen?»</p>

  <p>Henüz kendisi bir karara varmamıştı, «önemli olan senin kurtulman.» Sonra ansızın ne yapacağını anladı: «Sen döneceksin, ben yalnız başıma sürdüreceğim yolumu, çaresi yok.»</p>

  <p>«Peki, ama neden?»</p>

  <p>«Tartışmak istemiyorum şimdi.»</p>

  <p>«İyi edersin, boşuna nefes tüketmemiş olursun böylece.»</p>

  <p>«Ama kendini ne gibi tehlikelere attığından haberin var mı senin? Gerektiğinde savaşmak zorunda bile kalabiliriz belki. Ne sığınacak çadırımız kaldı, ne yiyecek içecek.» Bunların onun için çok önemli olduğunu biliyordu. Sözlerini sürdürdü: «Toprakta ne bulursak onunla geçineceğiz, öldüremediğimiz ya da taşıyamadığımız şeyi yüzüstü bırakacağız, o kadar. Barutumuzdan başka bir şeyimiz olmayacak. Yalnız onu alacağız.»</p>

  <p>Robyn usulca: «Kinini de bırakırsan delilik edersin,» dedi.</p>

  <p>«Evet, en gerekli ilâçları alacağız sadece. Unutma bu bir hafta ya da bir ay sürecek bir iş değil.»</p>

  <p>Genç kız ayağa kalkıp pantolonunu silkelerken, «Belki böylelikle şimdiye dek geldiğimizden çok daha hızlı yol alabiliriz,» demekle yetindi.</p>

  <p>Şimdi yürüyüş kolu çok daha kısalmış, çok daha hareketli olmuştu. Başından sonuna yüz elli metreden azdı yürüyüş hızı da hemen hemen iki katına çıkmıştı.</p>

  <p>İlk gün, öğleye varmadan Zuga ile çavuşun buffalo avladığı yere geldiler ve orada beklemedikleri bir şeyle karşılaştılar.</p>

  <p>Zuga'nın baş silâh taşıyıcısı Matthew, heyecan içinde, koşarak geldi: Tirtir titriyordu:</p>

  <p>«Tüm fillerin babası. Tüm fillerin babasının dedesi!»</p>

  <p>Jan Cheroot fil izinin başında çömeldi, sırıttı:</p>

  <p>«Sonunda talihimiz güldü demek. Gerçekten görülmemiş bir fil!»</p>

  <p>Zuga, en uyanık gördüğü silah taşıyıcılarının dördüne, incili kaleme almış olan dört havarinin adını vermiş, Mark, Matthew, Luke ve John demişti. Matthew işte bu dördünden biriydi. Heyecanı yatışmaya yüz tutar gibi olunca, anlatmaya koyuldu. Şafakla uyandığında, ortalık henüz ağarmaktaymış. Sürünün kampın pek yakınından, ölü gibi sessiz geçtiğini görmüş. Hortlağa benzeyen, kurşuni renkte, üç kocaman gölge, ormandan çıkıp ateşin kavurduğu o kararmış, çıplak vadiye dalmış, öyle de çabuk uzaklaşmışlar ki, görünmeleriyle kaybolmaları bir olmuş ama ayak izleri o yumuşacık kül tabakası üzerinde açık seçik, kalmış işte.</p>

  <p>«Bir tanesi vardı ki, ötekilerden hem daha iri, hem daha yüksekti. Dişleri mızrak uzunluğundaydı ve çok ağır olmalı ki, başını kaldıramıyor, yaşlı, çok yaşlı biri gibi başı öne eğik yürüyordu.»</p>

  <p>Şimdi Zuga da heyecanla ürpermeye başlamıştı. Jan Cheroot bu ürpertinin korkudan ileri geldiğini sandı. Göz kırptı: «Babam derdi ki, çok yiğit bir adam bile fil avlarken üç kez korkarmış. Birincisi ayak izini gördüğünde, ikincisi filin sesini duyduğunda ve üçüncüsü de o koskocaman, kapkara hayvanla karşılaştığında. Böyle derdi işte.»</p>

  <p>Zuga bir şey söylemedi, gözleriyle fil izlerini tarıyordu. Üç tane kocaman hayvan, vadinin tam ortasından, geçmişti demek. Alçak sesle, «Peşlerinden gideceğiz,» demekle yetindi.</p>

  <p>Jan Cheroot başını salladı: «Elbette, buraya niçin geldik iz onları soğumuş küllerin üzerinden, yanmış çalılıkların kararmış, kavrulmuş dalları arasından, giderek yükselen daracık vadi boyunca götürdü.</p>

  <p>Jan Cheroot yol gösteriyordu. Zuga hemen ardından, tüfeği ve fazladan elli atımlık mermisi bir de iki galonluk su şişesiyle gidiyordu. Silah taşıyıcıları da, her biri battaniyeleri, su şişelerini, yiyecek torbalarını, barut keselerini kocaman fil tüfeklerini yüklenmiş arkasından geliyorlardı.</p>

  <p>Zuga bir an önce Jan Cheroot'u iş başında görmeye can atıyordu. Gerçi adamın söylediklerine bakılırsa fil avında üstüne yoktu ancak henüz bunu kanıtlamaya fırsat bulamamıştı. Acaba iz sürmekte de, ateş başında anlattıkları kadar usta mıydı, işte bunu çok merak ediyordu.</p>

  <p>Birden durdu. Yukarıya baktı. Burada koca koca demirtaşı kayaları, merdiven gibi, basamaklarla yükseliyordu. Ama basamakların arası çok açıktı. Filler bile buradan zorlukla tırmanmış olmalıydı. Sirklerde görüldüğü gibi, arka ayaklarının üzerinde dikilerek, çünkü fil, zıplayamaz. İlle de iki ayağına dayanıp doğrulması, sonra koca vücudunu yukarı çekmiş olması gerekiyordu. Ama yer yarılıp da içine girmemişlerdi ya! Mutlaka buradan tırmanmış olacaklardı. Zuga da Jan Cheroot'un birdenbire gözden kaybolduğu yere gelmiş, bu taş basamakların eşiğinde, şaşkın, kalakalmıştı. Aşağıdan görülmeyen bu basamaklar, fil yolunun başlangıcıydı işte.</p>

  <p>Fil yolu sanki mühendislerin elinden çıkmıştı. Eğimi otuz dereceyi aşmıyordu ve doğal basamaklar da hiçbir yerde, bir insanın veya bir filin rahatça aşamayacağı kadar yüksek değildi. Ama anlaşılan yer yer ufak tefek kazalar da olmuyor değildi, çünkü bir çeyrek mil kadar gittikten sonra, bir demirtaşının köşesine sıkışıp kalmış bir fildişi parçası buldular. On kilo kadar vardı. Kocaman hayvanın ayağı kaymış, dişi sıkışıp kopmuş olacaktı. Aşınmış, lekeli bir dişti ve Zuga'nın iki eliyle kavrayamayacağı kadar büyüktü. Koptuğu yer, çok güzel, porselen beyazı bir renkteydi. Jan Cheroot bir ıslık çaldı: «ömrümde böyle iri bir fil görmedim.» derken eli, farkına varmadan, tüfeğini yokluyordu.</p>

  <p>Basamaklar bitince ormanlık yamaçlara ulaştılar. Burada ağaçlar değişikti. Daha dağınık, daha aralıklıydı. O üç yaşlı aygır burada durup ağaçların kabuğunu soymuş, yemiş, sonra da yollarına koyulmuş olmalıydılar. Bir mil ötede, çiğnenmiş ağaç kabuklarının henüz ıslak olduğunu gördüler. Ekşi ekşi de kokuyordu. Fil kokuşuydu bu.</p>

  <p>Birden, bir tepeyi dolanınca karşılarında masmavi, korkunç bir uçurum buluverdiler. Zuga yolun burada bittiğini sandı. Jan Cheroot bir ıslık çaldı:</p>

  <p>Uçurumun hemen kıyıcığındaki daracık bir şeritten, yüzyıllar boyu, on binlerce fil ayağının açtığı, düzlediği bu yoldan ilerlemeye koyuldular.</p>

  <p>Yol durmadan yükseliyordu. Mutlaka bir yere varıyor olmalıydı. Vadide kıvrıla büküle ilerleyen yollar gibi amaçsız değildi. Güneye, inatla güneye yöneliyordu.</p>

  <p>Hayranlıkla çevresine bakındı. Aşağıda, boşlukta iki akbaba öyle yakınına gelip kondular ki, kanat uçlarındaki tüyleri teker teker sayabilirdi. Aç yavruların sabırsız çığlıkları da Zuga'nın kulağına açık seçik geldi.</p>

  <p>Başının üzerindeki kaya çıkıntısında bir kaya tavşanı ailesi oturmuş, şaşkın şaşkın ona bakıyordu. Birden ürktüler, bir sihirbaz değneğiyle dokunmuşçasına kayaların arasında gözden yitiverdiler.</p>

  <p>Güneş, bulutları gözalıcı renklere boyayarak, alçalmaya yüz tutmuştu. Zuga biliyordu artık. Fil yolunun onu nereye götürdüğünü anlamıştı. Onca yorgunluğa karşın, bir hafiflik duydu, içini bir sevinç kapladı, çünkü başının üstünde yükselen şu kayalık tepelerin o efsanevi krallığın, Monomatapa'nın eşiği olduğundan emindi artık.</p>

  <p>Daracık yolda Jan Cheroot'u itip geçerek bir an önce doruğa çıkan o güzelim ormanlara ulaşmak istiyordu ama ufak tefek, sarı Hotanto, elini onun omuzuna koydu, durdurdu. Fısıldadı: «Bak! İşte oradalar!»</p>

  <p>Zuga onun gösterdiği yöne baktı. Çok ileride, o pembeli, kırmızılı yaprakların arasında bir şey kımıldıyordu. Geniş, kurşuni renkli, hantal bir şey, bir gölge gibi. Bir an yüreği heyecandan duracak gibi oldu. İlk kez, doğal ortamında bir Afrika fili görüyordu. Ama filin görülmesiyle sık yaprakların arasında gözden yitmesi bir oldu.</p>

  <p>«Dürbünüm,» diye parmaklarını şaklatarak, gözlerini ileriden ayırmadan elini arkasına uzattı, Matthew hemen dürbünü eline sıkıştırdı.</p>

  <p>Zuga dürbünü kaldırıp Matthew’un omzuna dayadı, ayarladı. Birdenbire hayvan, çok yakınına gelivermiş gibi oldu. Bir ağacı kökünden koparmış, yapraklarını yiyordu. Dallar, başını bir çerçeve gibi kuşatmıştı. Geniş kulakları yelken gibi, tembel tembel salınırken, toz kaldırıyordu.</p>

  <p>Küçük gözden aşağıya, kırış kırış yanağa inen koyu renkli, ıslak gözyaşı çizgisini açık açık görebiliyordu. Hayvan başını kaldırınca, Zuga'nın soluğu kesilir gibi oldu. Lekeli, sarı dişleri, inanılmaz irilikteydi. Bir tanesi ucundan kırılmıştı. Kırık yeri, kar gibi beyaz, parıl parıl görünüyordu. Zuga böyle seyrederken aygır fil, hortumunu uzattı. Ucundaki, lâstik gibi et uzantısıyla devirdiği ağaçtan bir tutam taze yaprak kopardı. Hortumunu bir cerrah gibi, ustalıkla kullanarak üç köşe alt dudağını indirdi. Yaprakları ağzının içine, ta gırtlağına dek soktu. Bulanık, ihtiyar gözleri mutluluktan sulandı.</p>

  <p>Jan Cheroot Zuga'nın omzuna vurdu. Aşağılarda, bir yeri gösterdi.</p>

  <p>İki fil daha çıkmıştı ormandan. Zuga bu kez dürbününü onlara çevirdi. Soluğu kesilir gibi oldu. İlk gördüğü fili çok büyük sanmıştı ya, bunlardan biri de en az onun kadar büyüktü ama üçüncü fil inanılacak gibi değildi.</p>

  <p>Yanıbaşında Jan Cheroot boğuk boğuk bir şeyler fısıldıyor, çekik kara gözleri parlıyordu.</p>

  <p>«Genç filler onun askerleri, indunaları yani. Kulakları ve gözleri. Çünkü çok yaşlı olduğundan herhalde hem sağır, hem de yarı yarıya kördür.»</p>

  <p>En yaşlı fil yüksekti, yanındakilerden en az bir baş yüksek. Ama etleri iskeletinden sarkıyor gibiydi. Tıpkı kimi çok yaşlı insanlar gibi zayıflamış, bir deri bir kemik kalmıştı. Matthew fili anlatırken haklıymış. Hayvan ihtiyar bir adam gibi, eklemleri romatizmadan ağrıyormuşçasına, ağır ağır hareket ediyordu. . Yüzyıllardır taşıdığı dişleri de sanki ağır geliyordu. Başını kaldıramıyordu. Dişler, bir zamanlar onun yenilmezliğinin simgesiydi. Gene de öyle, kusursuz, dudaklarından çıkıp kıvrılıyor, uçları neredeyse birbirine değecek kadar dönüyordu. Birbirinin tıpatıp eşiydi. Güzel, tereyağı sarısı bir renkte, bunca kavgaya, bunca devrilen ağaca, topraktan sökülen bunca köke karşın, hiç kullanılmamış gibi, pürüzsüzdü.</p>

  <p>Zuga, Jan Cheroot'un sesiyle kendine geldi. «Elimizi çabuk tutmalıyız.» Zuga, dalmış gitmişti. Nedense bu hayvanı sanki daha önce de görmüş gibi bir duyguya kapılmıştı. Sanki burada karşılaşacaklarını biliyordu. Alın yazısı böyleydi. Jan Cheroot gene, «Hava kararıyor,» diye üsteledi. Gerçekten de güneş, ölümcül bir yara almış bir savaşçı gibi, kanını bulutlara akıtarak alçalmaktaydı.</p>

  <p>Baktı, Jan Cheroot pantolonunu tozluklarını çıkarmış, dertop edip battaniyesini, kumanya çantasıyla kayanın kovuğuna sıkıştırıyor. «Böyle daha hızlı koşarız,» dedi. Zuga da onun gibi yaptı. Sırt çantasını çıkardı, üzerindeki fazlalıkları bıraktı ama pantolonuna gelince, orada durdu. Jan Cheroot'un çırılçıplak, sarı, sıska kabaetleri epeyce gülünçtü, üstelik sallanan penisi de, gömleğinin altından, saklambaç oynuyordu. Kraliçenin bir subayı, kendisini böyle gülünç bir duruma düşüremezdi. Evet, elâlemin ortasında pantolon çıkmazdı. Jan Cheroot'un peşine takıldı, yamacın hemen dibinde durdular, önlerinde birdenbire dikenle kaplı ağaç gövdeleri belirmişti. Ama daha yukarılardan, dişi aygır devirdiği ağacın yapraklarını yerken çıkardığı hışırtılar, çatırdılar geliyordu.</p>

  <p>Jan Cheroot hızla yamaca tırmandı. Askerden uzak durmak, doğrudan doğruya yaşlı aygıra ulaşmak istiyordu, iki kez durup rüzgârı dinledi. Yamaçtan aşağı, yüzlerine vuruyordu. Başlarının üzerindeki renk renk yaprakları ürperterek geçip gidiyordu.</p>

  <p>Yüz metre kadar ilerlemişlerdi ki hışırtılar birden kesildi. Durup soluklarını tuttular. Jan Cheroot fısıldadı: «ötekilerin yanına gitmiş olmalı.» Zuga da filin henüz bir şeyin farkına varmadığına emindi. Rüzgâr ters yönden estiği için insan kokusu almış olamazdı. Görme duyusu ne kadar zayıfsa, işitme ve koku alma duyularının da o denli keskin olduğunu biliyordu ama hiç ses çıkarmamışlardı.</p>

  <p>İşte üçünün bir arada olmasının yararı böylece somut biçimde ortaya çıkmış olmaktaydı. Böylesine sık bir ormanda avcı her üçünün de yerini ayrı ayrı belirleyemezdi. Olanaksızdı bu. İki askeri, hep yaşlı aygırı koruyacak biçimde durduklarından avcının ona ulaşmak için önce askerleri atlatması gerekiyordu. Şimdi böyle durmuş, kulak kabartırken Zuga düşündü, acaba şu üç hayvanı basıl bir duygu bağlıyordu? Aralarında bir sevgi mi vardı? Arkadaşlıktan mı hoşlanıyorlardı? Gün gelip de yaşlı fil, beynine veya kalbine yediği bir kurşunla yıkıldığı zaman, askerler yas tutacak mıydı?</p>

  <p>Jan Cheroot yürümelerini işaret etti. Alçak dalların altından eğilip geçerek yamacı tırmandılar. Zuga, Hotanto'nun arkasında, dört adım gerisinden ve biraz yandan gidiyordu. Tüm benliğini gözlerinde, kulaklarında toplamıştı. Ta yukarılarda bir dal çatırdadı. Gene oldukları yerde donmuş gibi kalakaldılar, ama tüm dikkatleri bu çatırtıya yöneldiğinden hiç biri askeri göremedi.</p>

  <p>Fil, bir granit gibi sessiz, kıpırtısız bekliyordu. Çizik çizik derisi, dikenle örtülmüş ağaç kütükleri gibi kurşuni renkte ve pürtüklüydü. Alçalan güneşin vurduğu gölgeler görülmesine engel oluyordu. Ormana karışmıştı sanki. Ağaçlarla birdi.</p>

  <p>Sis gibi, görünmez olmuştu. Yirmi adım ötesinden, ayaklarının ucuna basa basa geçtiler de koca hayvanı farkedemediler.</p>

  <p>Bıraktı avcılar geçsin. Rüzgâr altına düştüklerinde etobur insanın o keskin kokusu, ormandan ta burnuna geldi. Hortumuyla aldığı kokuyu ağzına götürüp üst dudağının altındaki koku alma organlarına püskürttü. Sonra bir çığlık attı. Bu çığlık sanki gökyüzüne çarptı, üstlerindeki tepelere çarptı yankılandı. Döndü, olanca nefretin ve acının ifadesiydi bu çığlık. Yüzlerce karşılaşmanın anısında yaşattığı o keskin insan kokusu ve asker fil bir daha bağırdı. O hain kokunun kaynağını yoketmek için olanca ağırlığıyla yokuş yukarı koştu.</p>

  <p>Zuga, o tiz sesten kulak zarları patlayacak gibi olmuş, sersemlemişti. Orman, filin saldırısıyla âdeta sarsıldı. O sık, pırıl pırıl bitkiler yırtılırcasına, deniz kayalara hücum ediyormuş gibi açıldı. Aygır fil koşarak çıktı.</p>

  <p>Zuga nasıl nişan aldı, nasıl tetiği çekti, farkında bile değildi. Hayvanın alnındaki deri, arı sokmuş bir atın derisi gibi, azıcık çizildi, kanadı, o kadar. Gene farkına varmadan o kocaman fil tüfeklerinden biri eline tutuşturuldu. Ama hayvan şimdi çok daha yakında görünüyordu. O upuzun, sarı dişleri sanki tepesinden uzanıyor, göğünü kapatıyordu. Sol dişinin kırığındaki porselen beyazı parlaklığını açık seçik görüyordu. Yanıbaşında Jan Cheroot, heyecanla bağırdı: «Vur onu! Vur!»</p>

  <p>Sonra ağır tüfek, omuzunu tepti, onu bir adım geriletti, sonra filin gırtlağından, küçücük, parlak bir kan fıskiyesinin, güzel, kırmızı bir flamingo tüyü gibi fışkırıverdiğini gördü. Doldurulmuş silahı elindeki boşla değiştirmek üzere arkasına uzandığında bir daha ateş edecek zamanı olmadığını pekâlâ biliyordu, ölmüş sayılırdı ama garip şey, korkmuyordu işte. Fil üzerindeydi şimdi. Hiç kuşkusuz hayatı burada sona eriyordu. Gene de yaşıyormuş gibi, elini uzatıp yeni doldurulmuş tüfeği alıyor, namluyu kaldırıp horozu çekebiliyordu.</p>

  <p>Üzerindeki kocaman, hayvan biçim değiştirmişti şimdi. O kadar yakınında değildi. O zaman filin döndüğünü, o ağır tüfeğin verdiği cezaya katlanamadığını anladı. Fil dönüyor, başından, göğsünden kanları aka aka yanlarından geçiyordu. Geçerken de boynunu, böğrünü onlara açmış oluyordu. Zuga onu omuz ekleminin hemen arkasından, akciğerlerini nişan alarak vurdu. Kurşun göğüs kafesinden içeri girdi. Aygır hâlâ yokuş yukarı, önüne çıkan bitkileri ezerek gidiyordu. Dördüncü atışında Zuga sırt kemiğini nişan aldı, vurdu ve fil, kuyruğunu şiddetle sallayarak ormana daldı, gözden kayboldu.</p>

  <p>Zuga ile Jan Cheroot, dilleri tutulmuş gibi birbirlerine bakakalmıştı. ikisinin de elindeki tüfeğin hâlâ dumanı tütüyordu. İlk kendini toplayan, Zuga oldu. Silah taşıyıcılarına döndü. «Doldurun,» diye gürledi, çünkü onlar da ölümün soluğunu çok yakından duymuş, donup kalmıştı. Efendinin sesiyle kendilerine geldiler. Her biri bellerine asılı torbalardan birer avuç barut alıp tüfeklerin hâlâ sıcak namlusundan içeri doldurdu.</p>

  <p>Jan Cheroot da kendi Enfield marka tüfeğini doldurmaya uğraşırken yakınıyordu: «Reisle öteki askeri kaçacaklar.» Zuga, doldurulan tüfeği kaparken, «Onları tepede yakalayabiliriz,» dedi. Fil, yokuş yukarı ağır tırmanır, koşan biri rahatça yetişebilir ama yokuş aşağı frenleri boşalmış bir lokomotif hızıyla iner, ardından hiçbir yaratık, iyi bir koşu atı bile yetişemez.</p>

  <p>Zuga gene, «Tepeye varmadan yakalamalıyız onları,» diyerek atıldı. Uçarcasına gidiyordu. Fili vuramamasını deneyimsizliğine bağlıyor, bu yüzden kendine kızıyor ve acısını yaşlı filden çıkarmak, öcünü ondan almak istiyordu. Bu işte pek acemi olduğu için hiçbir atışında hayati merkezleri vuramadığını tahmin ediyordu. Beyni de, ciğerleri de, kalbi de ıska geçmiş, gerçek bir avcının yapacağı gibi hayvanı tertemiz, çarçabuk öldürecek yerde boşuna eziyet çektiriyordu. Bir fırsat daha yakalayabilmek umuduyla yokuş yukarı koştu.</p>

  <p>İki yüz adım gitmemişti ki, sandığı kadar acemice davranmamış olduğunu gördü. Sanki birisi oraya bir kova dolusu kan dökmüştü. Garip denecek kadar parlak, kıpkırmızı bir kan, köpük köpük, akciğerlerden gelme bir kan. Hiç kuşkusuz, hayvanın sırtına isabet eden o son mermi, akciğerlerine saplanmış olacaktı. Öldürücü bir darbeydi ama ağır ağır öldürüyordu. Yaşlı aygır fil kendi kanı içinde boğuluyor, hortumunu gırtlağına sokup boğazına dolan kanı çekmeye, püskürtmeye savaşıyordu umutsuzca, ölüyordu ama bu, zaman alacaktı. Zuga koştu. Onu hâlâ ayakta bulacağını hiç ummamıştı. Yere düşünceye kadar veya avcılar peşinden yetişinceye kadar koşacağını tahmin ediyordu. Gerçi insanlara özgü nedenleri ve bağlılıkları vahşi hayvanlara mal etmenin delilik olduğunu pekâlâ biliyordu ama gene de, ölümcül yara almış fil, öteki asker ile yaşlı file zaman kazandırmak için kendini feda ediyor gibi geldi ona. .</p>

  <p>Yokuşun yukarısında, Zuga'yı bekliyordu. O geniş, kurşuni kulaklarını kocaman kocaman açmış, onun ayak seslerine kulak veriyor, yırtılmış akciğerleri zorlukla solumaya çalışırken göğsü hışırdıyordu.</p>

  <p>Adamın geldiğini duyar duymaz saldırdı. Kulaklarını geri yatırmış, hortumunu göğsüne yuvarlamış, çığlıklar atarak, hortumundan incecik, kırmızı bir kan bulutu savurarak, yeri göğü inleterek koştu.</p>

  <p>Zuga, soluk soluğa dikildi, iyice nişan aldı, canıyla uğraşan fili karşılamaya hazırlandı. Son anda fil, saldırıdan vazgeçip geri döndü. Yeniden yokuş yukarı vurdu. Avcılar her harekete geçtiğinde o da saldırıya kalkıyor, adamları durduruyor, sonra yeniden dönüp koşuyordu.</p>

  <p>Her saldırı arasında da dakikalar geçiyor, avcılar sık ormanda sıkışıp kalmış oluyorlar, yaşlı aygır ile yanında kalan askerinin doruğu bulmuş, bayır aşağı fırtına gibi inmekte olduğunu düşünerek sabırsızlıktan ter ter tepiniyorlar ama ellerinden bir şey gelmiyordu.</p>

  <p>Zuga iki ders birden alıyordu. Hem de ne dersler! Birincisi. Tom Harkness'in öğretmeye çalıştığı gibi, bir file asla hafif bir tüfekle ateş edilmemesi gerektiğiydi. Sharps tüfeğinin hafif kurşunu Amerikan bizonu için pek etkili olabilirdi ama Afrika fili bizondan on kat ağır, direnci on kat fazlaydı.</p>

  <p>Öğrendiği ikinci ders de şuydu: Kurşun öldürmezse, ağır av hayvanını uyuşturuyor, büsbütün kızdırıyordu. Bu yüzden, ilk atışta vurmalıydı, yoksa sonradan kalbe ve akciğerlere isabet eden atışlar etkisiz kalıyor gibi oluyordu. Yaralı bir hayvanı böylesine tehlikeli kılan sadece öfke ve kışkırtma değil, aynı zamanda şoktan ileri gelen ölümsüzlüktü. Fil böyle, yarım düzine kadar düzmece saldırıyı geçiştirdikten sonra Zuga her türlü tedbiri bir yana bıraktı, sabrı taştı, bağırarak, fil saldırmadan ona saldırmak üzere koştu.</p>

  <p>«Heey, sen! Gel bakalım ihtiyar, gel de hesaplaşalım!» Bu kez çok yaklaşmış, fil dönüp kaçarken göğüs kafesinden içeri bir kurşun daha saptayabilmişti. Tam da nişan aldığı yere vurmuştu. Kalbe isabet ettirdiğini biliyordu, aygır gene de bağırarak saldırınca Zuga son kez silahını ateşledi, bunun üzerine o öfkeli koşturma, o çılgın bağırışlar uzun acıklı bir böğürtüye dönüştü. Doruklara çarpıp yankılandı. Kayaların ötesindeki masmavi boşluklarda çınçın öttü.</p>

  <p>Düştüğünü duydular. Yere vuran o ağır vücut, ayaklarının altındaki toprağı sarstı. Usulca ilerlediler. Filin diz çöktüğünü gördüler. Ön ayaklarını göğsünün altında kıvırmış, upuzun, sapsarı dişlerine dayadığı karışık, yaşlı kafasını dik tutmaya çabalıyor, ölürken bile meydan okurcasına hâlâ yokuş aşağı, onlara doğru bakıyordu.</p>

  <p>Jan Cheroot bağırdı: «Bırak onu, ötekilerin peşine düşelim!» Ve koşarak yanından geçtiler. Doruğa varmadan gece bastırdı, orta Afrika'nın o ansızın iniveren, gözgözü görmeyecek derecede kopkoyu karanlığı üzerlerini örttü. Çare yoktu, kaçırmışlardı.</p>

  <p>Zuga, «Evet, bu kez elimizden kaçırdık,» diye söylendi. Ama biliyordu, nasıl olsa bir gün karşılaşacaklardı. O yaşlı aygırın yazgısıyla kendi yazgısının birbirine bağlı olduğunu hissediyordu. Evet, gene karşılaşacaklardı. Bundan hiç kuşkusu yoktu.</p>

  <p>Zuga o gece ömründe ilk kez, bir avcının yiyebileceği en seçkin, en nefis yemeği yedi: Yeşil dallara geçirilmiş, fil yüreği dilimleri, aralarında da göğüs boşluğundan alınmış bembeyaz yağ parçacıkları dizilerek ağır ateşte kızartılmıştı. Yanında taş değirmeninde öğütülmüş mısırdan ekmek, üzerine de dumanı tüten, sıcak, acı, koyu, şekersiz çay. Bundan daha nefis bir şölende bulunduğunu anımsamıyordu. Sonra sert toprağa uzandı, üzerine tek bir battaniye çekti. Rüzgârdan korunmak için filin kocaman cesedinin ardına sığınmıştı. Sanki o da vurulup yığılmış gibi, rüyasız, derin bir uykuya dalıp gitti. Uykusunda bir kez olsun bile kıpırdamadı, dönmedi.</p>

  <p>Ertesi sabah, dişlerden birini henüz kesip ağaçların altına yatırmışlardı ki, kervan çıkageldi. Robyn, filin cesedini görür görmez durdu.</p>

  <p>«Dün akşam silah sesleri duymuştuk,» dedi.</p>

  <p>«Çok güzel, yaşlı bir aygır. Bak şu dişe, elli kilo var neredeyse, çok güzel, yaşlı bir aygır işte.»</p>

  <p>«Ama artık değil.» Robyn, Jan Cheroot ile silah taşıyıcıların baltalarla filin kafasını parçalamalarını seyrediyordu şimdi, öteki dişi de çıkarmak çabasındaydılar. Birkaç saniye bakabildi, sonra yürüdü gitti.</p>

  <p>Zuga ona çok kızmıştı, çünkü ilk fil avının zevkini berbat etmişti. Bu yüzden, bir saat sonra kardeşinin yukarıdan seslendiğini işittiğinde duymazlıktan geldi. Sonunda dayanamadı, tepeye yöneldi. Robyn, yüzü sevinçten pırıl pırıl, koşup ağabeyini elinden tuttu:</p>

  <p>«Ah Zuga, gel bak, ne olursun hemen gel bak.»</p>

  <p>En yüksek noktaya ulaştıklarında önlerinde, aşağıda yepyeni ve çok güzel bir manzara açılıveriyordu. Zuga bile böylesini ummamıştı.</p>

  <p>Ayaklarının dibinden alçak, yuvarlak sırtlar, okyanus dalgaları gibi, düzenli aralıklarla uzanıyordu. Koskocaman ağaçlarla kaplıydı hepsi de. Sonra tepelerin altında, olmuş buğday tarlaları gibi altın renkte, çayırlar, ta masmavi ufka değin gözalabildiğine gidiyordu. Arada pırıl pırıl sular, yemyeşil otları kesiyor, bu sulardan vahşi hayvanlar içiyor veya çevrede otluyordu. Her yer buffalo doluydu. Akasya ağaçlarının şemsiye gibi açılmış dallarının altında, omuz omuza vermişlerdi. Daha yakında bir gazal sürüsü, upuzun bir dizi halinde suya inmekteydi.</p>

  <p>Zuga, heyecandan kısılmış bir sesle: «Monomatapa Krallığı!» dedi.</p>

  <p>«Hayır, burada insandan eser yok. Burası yeni bir cennet sadece.»</p>

  <p>Zuga sustu, insan izi aradı, ama bulamadı. El değmemiş, ayak basmamış beldeydi burası. Hiç bozulmamıştı. Elele tutuşup karşılarındaki manzarayı hayran hayran seyrederken iki kardeş, birbirlerine hiç bu kadar yakın olmadıklarını düşünüyorlardı. </p>

  <p>***</p>
</body>
</html>
