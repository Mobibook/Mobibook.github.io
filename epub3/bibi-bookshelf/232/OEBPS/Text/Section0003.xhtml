<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>1860</p>

  <p>Afrika, şafaktaki güneşin ışığında, altın sarısı renkte, pusuya yatmış bir aslan gibi ufukta, alçak, sinmiş, belirdi. Robyn Ballantyne küpeşteye dayanmış, seyrediyordu. Daha şafak sökmeden bir saat öncesinden beri buradaydı, karanın gözükmesini sabırsızlıkla bekliyordu. Kaptan Mungo St. John'u da kamarasından dışarıya uğratan, direkteki gözcünün değil, onun çığlığı olmuştu zaten. Bir anda güverte, doluverdi, her kafadan bir ses çıkıyor, herkes bir şeyler söylüyordu. Mungo St. John, birkaç saniye, karayı gözden geçirdi, sonra döndü, geminin dört bir yanında çın çın öten sesiyle komut vermeye başladı. Tıpkı bir gökgürültüsü gibi.</p>

  <p>İki haftadır şiddetli rüzgârlar ve bulutlu bir gökyüzü, onlara güneş yüzü de, ay yüzü de göstermemiş, bu yüzden mevki tayini yapamamışlardı. Tahmine göre geminin karadan yüz mil kadar açıkta, şu tehlikeli kıyılardan iyice uzaklarda olması gerekiyordu.</p>

  <p>Kaptan uykudan yeni kalkmıştı, karmakarışık saçları rüzgârda uçuşuyordu. Güneş yanığı teni altın benekli, sarıgözleri, pek yaraşıyordu. Bu kargaşa ve telâş içerisinde bile Robyn, bir kez daha, şu adamın yüreğini altüst eden, onu hem iten, hem de karşı konulmaz bir güçle kendine çeken varlığını hissetti.</p>

  <p>Kaptanın beyaz keten gömleği pantolonunun beline rasgele sokuşturulmuştu. Düğmeleri açık. Göğsü, yağlanmış gibi parlıyordu. Genç kız birden, yolculuğun daha başlangıcındaki o sabahı anımsayıverdi. Yüzü kızardı. 35'inci kuzey enleminin hemen altında, Atlas Okyanusunun mavi sularına henüz girmişlerdi. O sabah güvertede geminin tulumbasının çalıştığını duyunca kamarasında, günlüğünü yazmakta olduğu uydurma masasının başından kalkmış, omuzlarına bir şal attığı gibi, pırıl pırıl güneşe, yukarıya çıkmış, güverteye adımını atar atmaz da olduğu yerde donup kalmıştı.</p>

  <p>İki gemici tulumbayı var güçleriyle çalıştırırken Mungo St. John da çırılçıplak, oluk oluk akan deniz suyunun altında dikilmiş, yüzünü, kollarını suya kaldırmıştı. Genç kız gözlerini bir türlü ondan ayıramıyordu, iki gemici başlarını çevirmiş, onu görünce de arsız arsız sırıtmışlardı.</p>

  <p>Elbette çıplak erkek vücudunu ilk görüşü değildi bu, anatomi masasına yatırılmış, karnı yarılıp iç organları dışarı uğratılmış cesetlere de, hastane yatağında inleyerek kendini oradan oraya atan hastalara da alışıktı ama böylesini, böylesine sağlıklı, canlı, dipdiri etkileyici olanını ilk kez görüyordu. Geniş omuzları, daracık beli, güçlü bacakları, güneş yanığı teniyle gerçekten de çok yakışıklıydı. Elinde olmadan bir çığlık atınca kaptan da duymuş, dönüp bakmış, ama örtünmeye filân çalışmamış, sadece o tembel, kışkırtıcı gülüşüyle gülmüştü. O kadar. Sonra da:</p>

  <p>«Günaydın Doktor Ballantyne» diye mırıldanmıştı. «Yoksa bilimsel bir incelemenize mi konu olmaktayım?»</p>

  <p>Genç kız ancak o anda, etkisine kapıldığı o büyüden kendini sıyırabilmiş, telâşla küçük kamarasına kapağı atmıştı. Yirmi üç yıldır yapageldiği gibi de diz çökmüş, günahlarını bağışlaması için Tanrıya dua etmişti.</p>

  <p>O günden beri geçen otuz sekiz gün boyunca hep o sarı benekli gözlerden ve o tembel, kışkırtıcı gülüşten uzak durmaya çabalamış, bu yüzden ekvatorun dayanılmaz sıcağında bile, yemeklerini kamarasında yer olmuştu. Ancak ağır hava koşullarının kaptanı köprüsünde alıkoyacağını bildiği zamanlar geminin küçük salonuna, ağabeyiyle ötekilerin yanına, yemeğe çıkıyordu.</p>

  <p>Şimdi de gemisini şu düşman, tehlikeli kıyılardan uzaklaştırmasını seyrederken yüreği bir tuhaf oldu. Hemen gözlerini karaya çevirdi. Birdenbire o ilk anıları silinivermiş ve içini öylesine bir dehşet duygusu kaplamıştı ki, ister istemez doğduğu toprakların insanı böylesine karşı konulmaz bir güçle kendisine çağırması onu şaşırtmıştı.</p>

  <p>Anasının eteklerine yapışmış, dört yaşında küçücük bir kızken böyle bir geminin güvertesinde durup kıtanın güney ucuna bekçilik eden yassı dağın uzaklaşmasını, ağır ağır ufka gömülmesini seyrettiği günden beri on dokuz yılın geçtiğine inanmak gerçekten hiç de kolay değildi. Şu topraklardan aklında kalmış olan en açık seçik anılarından birisiydi bu. Bir misyoner karısının giydiği o kalın, kaba kumaşı hâlâ ellerinin altında hissediyor, anasının hıçkırıklarını duyuyor gibiydi. O çocuk aklıyla, hayatının altüst olduğunu anlıyordu ama neden? Bildiği bir tek şey vardı; o güne değin küçük varlığının güneşi olan o uzun boylu adam, yoktu artık. Annesi fısıldamıştı:</p>

  <p>«Ağlama yavrucuğum, yakında babana kavuşacağız. Ağlama sen.» Ama bu sözler, küçük kızı büsbütün kuşkulandırmaktan başka bir işe yaramamış ve daha o yaşında bile çok onurlu olduğu için, hıçkırıklarını duyurmamak için başını anasının eteklerine gömmüştü.</p>

  <p>Her zamanki gibi de avuntuyu, üç yaş büyüğü, yedi yaşında bir erkek olan ağabeyi Morris'te bulmuştu. Ağabeyi de onun gibi, Afrika'da, ta uzaklarda, vahşi bir ırmak olan Zuga ırmağının kıyısında doğmuştu. Bu yüzden bir adı da Zuga'ydı, Morris Zuga Ballantyne. Ama Robyn, en çok Zuga adını severdi, bu ad ona hep Afrika'yı hatırlattığı için belki de.</p>

  <p>Döndü baktı. İşte ağabeyi de oradaydı. Eliyle karayı göstererek kaptana hararetli hararetli bir şeyler anlatıyordu. Tıpkı babasına benzerdi. Kemikli, ucu aşağıya kıvrık burnu ve kararlı ama belki de biraz haşin ağız çizgileriyle güçlü bir ifadesi vardı. Dürbünü gözüne kaldırıp alçak kıyı çizgisini dikkatle gözden geçirdi. Sonra gene yanında duran kaptana döndü.</p>

  <p>Bu ikisi arasında hiç umulmadık bir ilişki, bir tür saygıya dayalı dostluk kurulmuştu. Ama doğrusunu söylemek gerekirse bu dostluktan asıl yararlanan Zuga oluyordu. Zaten her zaman böyleydi, karşısına çıkan fırsatlardan yararlanmasını çok iyi bilirdi. Mungo St. John'un bilgisinden, deneyiminden de olabildiğince yararlanmaya bakmıştı. Bristol limanından ayrıldıklarından beri, bunca yıldır şu vahşi kıtanın kıyılarına sayısız sefer yapmış olan şu kaptanın hemen hemen bütün bildiklerini öğrenmiş, öğrendiklerini deri defterine yazmayı da unutmamıştı. Ne olur ne olmaz, bir gün gelir, gerekir diye düşünüyordu.</p>

  <p>Buna ek olarak kaptan ona, bir de güneşe bakarak yön bulmasını, rota tayinini öğretmişti. Kimi zaman da şu tekdüze yolculuk boyunca biraz oyalanmak amacıyla, birbirleriyle silâh atma yarışı yaparlar, bir gemicinin havaya fırlattığı boş şişeye ateş ederlerdi. Mungo St. John'un bir çift nefis düello tabancası vardı. Böyle günlerde özenle kamarasından getirtir, kadife kutudan çıkartıp dikkatle doldururlardı. Sonra, şişeler havada paramparça olup cam kırıkları elmas gibi pırıl pırıl çevreye saçıldıkça kahkahayla gülerlerdi. Kimi zaman da Zuga yeni Sharps marka tüfeğini çıkartırdı. Bu tüfek ona, «Ballantyne Afrika Seferini destekleyenler tarafından armağan edilmişti. Çok iyi bir silâhtı. Ta 800 metre kadar inanılmaz bir uzaklığa hiç şaşmadan ateş edebiliyordu. Bin metreden bir bizonu öldürebilirdi. Ama bu talimlerde de Zuga yenik düşüyordu, Mungo St. John keskin bir nişancıydı. Anlaşılan şu Amerikalılar silâh yapımında olduğu kadar atışta da ustaydılar. Kaptan Amerikalıydı çünkü.</p>

  <p>Robyn gözlerini iki erkekten gene karaya çevirdi ve onun soğuk, yeşil denizde giderek alçaldığını görünce üzülür gibi oldu. Nedense bir an önce doğduğu topraklara ayak basmaya can atıyordu. Buradan ayrıldığından beri geçen bunca yılı sanki salt şu dakikanın hazırlığıyla geçirmişti. Bu arada birçok engeli aşmak zorunda kalmıştı. Kadın olduğu için önündeki bu engeller daha da büyüyordu. Umutsuzluğa kapılıp vazgeçmemek için çok çabalamış, bu çabası başkalarınca açgözlülük ve boş gurur olarak da yorumlanmıştı.</p>

  <p>Dayısı bile onun bu cesaretini kırmaya çalışmamış mıydı? «Kitaplara bu kadar dalman ancak zararına olur, canım. Bir kadına göre değil bunlar. Mutfakta annene yardım etsen, dikiş dikmeyi, örgü öğrenmeyi öğrensen çok daha iyi edersin.» dememiş miydi?</p>

  <p>«Ama zaten öğrendim, William Dayı, ikisini de biliyorum.»</p>

  <p>William Dayı, annesinin en büyük ağabeyiydi. Üçü, o vahşi ülkeden hemen hemen beş parasız döndüklerinde, onları kanadı altına almıştı. Çünkü tüm gelirleri Londra Misyonerler Derneği'nin babasına bağlamış olduğu yılda 50 İngiliz lirası maaştan ibarettir. William Moffat da pek zengin sayılmazdı, kendi halinde bir hekimdi ve omuzlarına birdenbire çöküveren şu aile yükünün altından pek kalkabilecek durumda da değildi.</p>

  <p>Gerçi yıllar sonra, para gelmişti. Hem de çok para. Kimilerine göre üç bin İngiliz lirası kadar... Bu, Robyn'in babasının yazdığı kitapların geliriydi ama William Dayı, bu paraya el koymuş ve yokluk günlerinde aileyi bununla geçindirmişti. Sonra ne yapmış; ne etmiş, binbir güçlükle, hatta varını yoğunu satarak, tefecilere başvurarak Zuga'ya, Madras Yerli Piyade Birliğinin 13. Alayındaki o görevi satın alabilmişti. Gerçi bu, pek gözde bir alay değildi. Hatta tam ordu bile sayılmazdı, Doğu Hindistan Kumpanyasının sınır alayıydı ama William'ın bir araya getirebildiği para da ancak bu kadarına yetmişti işte, öte yandan, Robyn'e tüm bildiklerini öğreten de 'William Dayı' olmuştu denebilir. Ne yazık ki 1854 yılında tüm İngiltere'de kız öğrenci alan tek bir tıp okulu yoktu. Gene dayısının yardımıyla, Londra'nın doğusundaki bir hastaneye girebilmişti sonunda. Uzun boylu, küçük göğüslüydü. Sesi de epeyce kalın çıkıyordu. Saçlarını kısacık kesip bir de pantolon giymesini öğrenince, erkek sanmışlardı onu. Ve ancak yirmi bir yaşına gelip doktor çıktığında kız olduğunu anlamışlardı. Hemen Kraliyet Koleji'ne başvurarak unvanını geri aldırmaya kalkışmışlar, bu, tüm İngiltere'de bir skandal olmuştu, üstelik onun, ünlü Afrika gezgini, misyoner, tıp adamı Doktor Fuller Ballantyne'in kızı olması, bu skandalı büsbütün alevlendirmeye yetmişti. Sonunda unvanını geri aldırmak isteyen hastane yöneticileri çaresiz, boyun eğmek zorunda kalmışlardı. Bu kavgada Robyn ile dayısına, Standard gazetesinin sahibi ve Başyazarı Oliver Wicks de büyük destek olmuş, İngiliz hekimlerinin sırasında ne karanlık işlere bulaştıklarını ortaya dökecekmiş gibi yapmış, genç kızı da alabildiğine övmüştü. Gene de, doktor unvanını alması bile onu Afrika'ya ancak bir adımcık daha yaklaştırmış sayılırdı. Londra Misyonerler Derneği'nin saygıdeğer yöneticileri, bir kadının hizmet önerisi karşısında ne yapacaklarını şaşırmıştı. Misyonerlerin karıları başka şeydi. Hatta onlar, misyonerlere o yarı çıplakların arasında bir tür namus bekçiliği yapıyor, kocalarını olur olmaz günahlar işlemekten alıkoymakta işe bile yarıyorlardı ama bir kadın misyoner. Bu, bambaşka bir şeydi.</p>

  <p>Üstelik Doktor Robyn Ballantyne'in misyoner olarak gönderilmesini güçleştiren bir konu daha vardı. Kendisi, altı yıl önce, Afrika'nın içerilerinde ortadan kaybolmadan, Demekten istifa etmiş olan Fuller Ballantyne'in kızıydı. Bu istifasıyla da dernek yöneticilerinin gözünden düşmüş oluyordu çünkü tanrısız putperestleri hak yoluna getirmekten çok, Afrika'nın içerilerini keşfetmekle ve servetini genişletmekle ilgilendiğini böylece açığa vurmuş bulunuyordu. Gerçekten de, onların bildiği kadarıyla Ballantyne, Afrika'da binlerce mil yol teptiği halde Hristiyanlığı sadece bir kişiye kabul ettirebilmişti: Silâhını taşıyan yerliye. Hazreti İsa'nın bir temsilcisi olmaktan çok, Afrika'da köle ticaretine karşı çıkan bir haçlı neferi gibi davranmıştı genellikle. Koloberg üssü, büyük Kalahari Çölünün güney ucunda, vahşi doğanın ortasında bir küçük vahaydı sanki. Yerden güçlü bir su kaynağı fışkırıyordu ve bu üs, Derneğe çok pahalıya mal olarak kurulmuştu.</p>

  <p>Fuller burasını kölelerin sığınağı haline getirince, önüne geçilmesi olanaksız şey, patlak verdi. Misyon üssünün güney komşuları olan bağımsız küçük cumhuriyetlerin kurucusu Trek Boer'ler, üsse sığınan kölelerin ilk sahipleriydi. Kendi deyimleriyle bir 'Komando' eylemine giriştiler. Şafak sökmeden bir saat önce yüz kadar atlı, Koloberg üssünü bastı. El dokuması kaba kumaştan giysiler içinde, güneş yanığı, sakallı, vahşi suratlı adamlardı. Fuller Ballantyne'in misyon üssünü ateşe verdiler. Ortalık şafak sökmeden önce, gündüz gibi aydınlandı. Sonra ele geçirdikleri kölelerini, üstte çalışanlarla birlikte, bağlayıp, güneye doğru götürdüler. Fuller Ballantyne, küçük ailesi ve alevlerden kurtarabildikleri tek tük eşyasıyla, ortada kalakalmıştı.</p>

  <p>Bu olay, Fuller Ballantyne'in zenci ticaretine karşı duyduğu kini büsbütün körükledi, öteden beri araya geldiği bahaneyi böylece bulmuştu. O güne değin kuzeye, o uçsuz bucaksız, geniş topraklara yönelmekten kendisini alıkoyan bağları, sorumlulukları üzerinden attı. Karısıyla iki küçük çocuğunu, onların iyiliği için İngiltere'ye gönderirken ellerine de bir mektup tutuşturdu. Mektup, Londra Misyonerler Derneği yöneticilerine yazılmıştı ve Tanrının, dileğini Fuller Ballantyne'a açıkladığından söz ediyordu. Tanrı onun kuzeye çıkmasını, varlığını Afrika'ya duyurmasını, yalnızca küçük bir üsse bağlı kalmayıp tüm Afrika'da dolaşmasını istemişti.</p>

  <p>Üssün yok edilmesi gerçi Derneğin epeyce canını sıkmıştı ama tüm dünyanın koskocaman bir çöl olarak bildiği bir yere keşif gezisi düzenlemenin yükleyeceği masraf bu can sıkıntısını büsbütün arttırdı, öyle ya, oraları, ta Akdeniz’e kadar dört bin mil kuzeye uzanan, ıssız, susuz bir çöldü, o kadar.</p>

  <p>Hemen Fuller Ballantyne'e bir mektup yazdılar. Gerçi mektubu nereye göndereceklerini pek bilemiyorlardı ama sorumluluğu üzerlerinden atmaya da kararlıydılar. Ona, bu kuraldışı davranışlarından ötürü, yılda 50 İngiliz lirası tutarındaki maaşından öte tek kuruş bile vermeyeceklerini açık seçik anlattılar. Ama bu mektubu boşuna yazmışlar, boşuna öfkelenmişlerdi. Nasıl olsa mektup Fuller Ballantyne’ı bulamayacak o, bir avuç taşıyıcı, bir de Hıristiyanlığı kabul ettirdiği tüfek taşıyıcısıyla bir Colt tabanca, bir tüfek, iki kutu ilâç, defterleri ve yön bulma araçlarını da yanına alarak kayıplara karışacaktı.</p>

  <p>Sekiz yıl sonra, Zambezi Irmağının aşağılarında, ırmağın ağzına yakın Portekiz üssünün oralarda ortaya çıktı. Burada yerleşenler 200 yıldır, ırmak boyunca 100 mil yukarı gidememişti.</p>

  <p>Fuller Ballantyne İngiltere'ye döndü. «Kara Afrika'nın En Koyusunda Bir Misyoner» adındaki kitabı son derece geniş yankılar yarattı, işte size Transversa'yı gerçekleştirmiş, yani Afrika'nın batı kıyısından doğu kıyısına geçebilmiş, çölden başka bir şey olmadığı sanılan yerlerde büyük ırmaklar, göller, serin, hoş kokulu otlaklar, sürü sürü av hayvanları ve garip insanlar bulmuş bir adam! Ama en çok da köle tacirlerinin kıtayı nasıl altüst ettiklerine tanık olmuş ve yazdıklarını, İngilizlerin yüreğinde, Wilberworce'un tutuşturmuş bulunduğu köle düşmanlığı ateşini büsbütün alevlendirmeye yetmişti, İngiliz Hükümeti, Fuller Ballantyne'in Zambezi ırmağını Afrika'nın zengin iç kesimlerine ulaşan geniş bir yol olarak tanımlamasını gözönünde tutarak Fuller Ballantyne’ı Kraliçenin Konsolosu olarak görevlendirmiş ve geniş bir sefer hazırlamakta ona gereken olanakları sağlamıştı, öte yandan Londra Misyonerler Derneği de bu eski üyenin kazandığı ünden etkilenmiş, ona yeniden kucağını açmış, binlerce İngiliz lirası harcayarak Ballantyne'in Afrika'nın içerilerinde misyon üssü olmak üzere seçtiği yerlerde üsler kurmuş, oralara kalabalık misyoner grupları göndermişti.</p>

  <p>Gerçi Fuller İngiltere'ye kitabını yazmak için dönmüştü ama ailesi onu hemen hemen hiç göremedi denebilir. Çünkü William Dayının çalışma odasına kapanıp kitabını yazmaya dalmadığı zamanlar, dışarıdaki işleriyle uğraşıyor,</p>

  <p>Dışişleri Bakanlığı'yla Misyonerler Derneği arasında mekik dokuyordu. Bu kaynaklardan, Afrika'ya dönmek için ihtiyacı olan parayı sağlayınca da bu kez İngiltere içinde dolaşmaya çıkıyor. Kâh Oxford Üniversitesi’nde konferans, kâh Canterbury katedralinin kürsüsünde vaaz veriyordu.</p>

  <p>Sonra birdenbire, karısını da aldı, çekip gitti. Robyn'in gözünde babası, Tanrıdan farksızdı, Tanrı kadar güçlü, Tanrı kadar hakbilir. Tanrıya da, babasına da körü körüne itaat eder, hayranlık duyardı.</p>

  <p>Yıllar sonra, Ballantyne'in Afrika'da misyon üssü olarak seçtiği yerlerin birer ölüm tuzağından farksız olduğu anlaşılınca, nasılsa canını kurtarabilmiş misyoner arkadaşları, karılarını, çocuklarını hastalığa, açlığa, vahşi hayvan ve insanlara kurban verip Afrika topraklarına gömdükten sonra, anavatana dönünce Fuller Ballantyne'in yıldızı da sönmeye yüz tuttu. Zambezi Irmağından içerilere doğru düzenlenen sefer başarısızlığa uğramış, üç yüz metreden inen çağlayanların yarattığı engeli aşamamıştı. Demek ki Ballantyne, Zambezi Irmağının ta kaynağından denize inilebileceğini söylerken yanılmıştı. Peki, neden öteki iddialarında da yanılmış olmasın? Böylece İngiliz Dışişleri Bakanlığı, her zamanki pintiliğiyle, başarısızlıkla sonuçlanan sefer için döktüğü paralara acıyarak konsolos unvanını geri aldı Ballantyne'den. Londra Misyonerler Derneği de ona gene uzun bir mektup döşenip bundan sonraki faaliyetlerinin sadece putataparlara Tanrıyı öğretmekten ibaret kalmasını isteyince Ballantyne onlara istifa mektubunu gönderdi. Derneği yılda 50 İngiliz lirası maaş ödemekten de kurtarmış oluyordu böylelikle. Ayni zamanda çocuklarına da bir mektup gönderip yılmamalarını, güçlü olmalarını istemiş ve yayınevine de hazırladığı kitabın müsveddelerini yollamıştı. Sonra öteki kitaplarından artakalan birkaç kuruşu topladığı gibi Afrika'nın içerilerine dalmış gitmişti. Tam sekiz yıl önce. O zamandan beri de hiçbir haber çıkmamıştı. Şimdi işte bu adamın kızı çıkıyor,</p>

  <p>Derneğe başvurup misyoner olarak görevlendirilmesini istiyordu. Ne cüret!</p>

  <p>Bu defa da Robyn'in yardımına koşan William dayısı oldu. Onunla birlikte dernek yönetim kuruluna çıkarak kızın savunmasını yaptı. Annesinin babası Robert Moffat'ın da Afrika'da çok başarılı bir misyoner olduğunu, on binlerce putatapara Hıristiyanlığı kabul ettirdiğini filân hatırlattı, üstelik Robyn de başarılı, genç bir hekimdi ve Afrika dillerinden birkaçını da annesinden öğrenmiş, çok iyi biliyordu. Dedesinin sayesinde birçok kabilenin genç kızı hemen kabulleneceklerine, çok iyi karşılayacaklarına hiç kuşku yoktu. Yöneticiler, dayının bu uzun savunmasını sessizce dinlediler. Sonra Robyn'in başvurusuna olumlu cevap verdiler. Ne var ki onu Afrika'ya gönderecek yerde, İngiltere'nin kuzey kesimine, endüstri kentlerindeki yoksul halkın arasına gönderdiler.</p>

  <p>Her ikisine de Afrika yolunu açmayı başaran, ağabeyi Zuga oldu. Hindistan'dan izinli döndüğünde, savaş alanında binbaşılık rütbesi kazanmış, çok başarılı, sözü geçer, yiğit bir askerdi. Ama tüm bunlara karşın o da kızkardeşi gibi, halinden hiç de hoşnut değildi, ikisi de babalarına çekmişti. Disipline, otoriteye pek gelmiyor, yalnız, başlarına buyruk yaşamayı yeğliyorlardı. Bu yüzden Zuga Hindistan'da epey düşman edindiğini de bilmiyor değildi. İki kardeş sanki hiç ayrılmamışlar gibi, büyük bir içtenlikle karşılaşmışlar, birbirlerine içlerini dökmekte gecikmemişlerdi. Robyn diyordu ki: «Zuga, dinle beni, Afrika'ya mutlaka dönmek zorundayım. Oraya gidemezsem ölürüm, çok iyi biliyorum, ölürüm işte. Burada kuruyup ölür giderim.»</p>

  <p>«Peki, ama kardeşim,</p>

  <p>«Çünkü benim vatanım orası, Orada doğdum. Alın yazım orada yazılacak. Sonra babam da oralarda, bir yerlerde de ondan.»</p>

  <p>«Ben de orada doğdum ama alınyazımın nerede yazılacağını bilemiyorum. Gene de Afrika'ya dönüp avlanmak hoşuma giderdi. Babama gelince, bence babam kendisinden başka kimseyi düşünmemiş, kimseyle ilgilenmemiştir. Hâlâ onu nasıl seviyorsun, aklım almıyor bir türlü »</p>

  <p>«Ama babam başkalarından farklıdır, Zuga, onu başkalarını koyduğun teraziye koyup tartamazsın, unutma. Sonra ben onu seviyorum. Tanrıdan sonra en çok sevdiğim o işte.»</p>

  <p>«Unutma, annemi de babam öldürdü. Onu en berbat mevsimde oralara, Zambezi'ye götürdü ve tıpkı kafasına bir kurşun sıkmışçasına, ölümüne neden oldu, öldürdü.»</p>

  <p>Robyn bu söze verecek karşılık bulamadı, sadece: «Zaten o hiçbir zaman bir baba veya bir koca değil, ileriyi gören bir önder, meşaleyi taşıyan bir kahramandı... Kitaplarını okudum, bütün mektuplarını okudum, hepsini, anneme yazdıklarını da, bizlere yazdıklarını da ve yerimin orası olduğunu biliyorum. Afrika’da, babamın yanında olmam gerek.» Zuga bir süre düşündü, sonra, «Her zaman zayıf yanımı bulmayı çok iyi bilirsin sen,» deyiverdi. «Haberin var mı, Oranj ırmağında altın bulmuşlar. Bak, seninle ikimiz birbirimizden hem çok farklıyız, hem de çok benzeşiyoruz. Gırtlağıma kadar borç içindeyim, kardeşim.»</p>

  <p>Genç kız donmuş kalmıştı. Ta çocukluğundan beri borçtan çok korkardı.</p>

  <p>«Ne kadar?» diye sordu alçak sesle.</p>

  <p>Zuga omuz silkti: «İki yüz İngiliz lirası.»</p>

  <p>«Ama bu çok para Zuga: Kumarda mı yoksa?»</p>

  <p>Robyn kumardan da çok korkardı. Ağabeyi oralı değilmiş gibi göründü: «Doğrusunu söylemek gerekirse, evet.»</p>

  <p>Robyn, ağabeyini belki ilk kez, dikkatle süzdü. Yirmi altı yaşında olmasına karşın en az on yaş büyük duruyordu. Dört yılını Afgan sınırında, çeşitli sıkıntılar, yokluklar içinde geçirmiş, amansız çarpışmalara katılmış, hepsinden de yüz akıyla çıkmıştı. Bu kadar kısa zamanda binbaşı olması bunun bir kanıtıydı.</p>

  <p>«Peki, nasıl ödeyeceksin?»</p>

  <p>«Zengin birini bulup evlenebilirim veya elmas madeni bulurum. Şey, geçen gün Harris'in kitabını okuyordum da, hatırladım. Biz Koloberg'de otururken büyük bir av partisi düzenlenmişti. Sen hatırlamazsın. Çok küçüktün. Bir gece bir aslan gelmişti. Kamp ateşinin aydınlığında onu açık seçik görebilmiştim. Harris'in kitabı da Limpopo'ya kadar nasıl avlandığını anlatıyor. Oradan öteye kimse gidememiş, tabii babamdan başka. Herhalde aslan avı, yabani kaz avından veya sülün avından çok daha heyecanlı olmalı. Harris'in kitabından en az beş bin İngiliz lirası kazandığını biliyor muydun? Bak kardeşim, sen Afrika'ya, duygusal nedenlerle gitmek istiyorsun. Ben ise belki çok daha iyi nedenlerle, kan dökmek için, para kazanmak için gitmeyi isterim. Sana bir öneride bulunacağım. Ballantyne Keşif Gezisine ne dersin?»</p>

  <p>Genç kız ağabeyinin şaka yaptığını sanmıştı, güldü; «Elbette varım ama nasıl, Zuga, nasıl gideceğiz?»</p>

  <p>«Neydi senin o gazeteci tanıdığın adı? Hani hep bizi destekleyen?»</p>

  <p>«Wicks, Oliver Wicks ama o bize neden yardım etsin ki?»</p>

  <p>«Merak etme, nasıl olsa bir yolunu bulur, onu kandırırım ben.»</p>

  <p>Robyn ağabeyini ancak altı hafta sonra görebildi. Zuga hemen müjdeyi verdi: «Kardeşim, gidiyoruz, gerçekten de gidiyoruz. İlk işim Londra Misyonerler Derneği'nin yönetim kuruluna çıkmak oldu; onlardan bize fayda gelmez, öyle sanıyorum ki babam Afrika'nın derinliklerinde kaybolup gitmiş. Hiçbirinin umrumda bile değil. Oradan umudumu kesince bu kez Dışişleri Bakanlığının kapısını çaldım. Beni çok iyi karşıladılar, mali yardımda bulunamazlarmış çünkü babamın Zambezi fiyaskosunu unutmamışlar ama bana Kap Valisi'nden Amiraline kadar pek çok kimseye yazılmış, bir düzine mektup verdiler. Sonra senin o gazeteci dostuna gittim. Olağanüstü bir adam. Cin gibi akıllı. Ona Afrika'ya, babamı aramaya gideceğimizi söyleyince yerinden fırladı. Çocuk gibi sevinçle el çırptı. Açık söylemek gerekirse, hiç utanmadan, sıkılmadan senin adını kullandım işte. Oltaya hemen takıldı. Tutacağımız günlük notların tüm yayın haklarını satın alıyor. İki kitabında.»</p>

  <p>«Neymiş o iki kitap bakayım?»</p>

  <p>«Senin ve benim yazacağımız kitaplar işte.»</p>

  <p>«Ben de kitap mı yazacağım yani?»</p>

  <p>«Elbette. Keşif gezisini kadın gözüyle anlatacaksın. Senin adına sözleşmeyi imzaladım bile ben. Küçük Wicks'den beş yüz kopartınca bu kez de soluğu Köle Ticaretini Engelleme Derneği'nde aldım. Orada hiç zorlukla karşılaşmadım. Kıtanın içinde, Yengeç Dönencesinin kuzeyinde, köle ticareti konusunda bir rapor hazırlayacağız. Karşılığında onlardan da 500 İngiliz lirası kopardım. Oradan Londra'daki Afrika Tacirleri Birliği'nin kapısını çaldım. Son yüzyıldır bu tacirler ticareti hep batı kıyısında sürdüre gelmişler. Ben onlara, doğu kıyısını da gözden geçirmenin gerekliliğine inandırınca, beni Birliğin temsilciliğine atadılar. Palmiye yağı, kauçuk, bakır ve fildişi pazarını incelemem karşılığında üçüncü 500 İngiliz lirasıyla bir de Sharps marka tüfeği de onlardan koparmış oldum, üstelik anavatana da şanımıza uygun bir biçimde dönüyoruz. Bir Amerikan ticaret gemisinde yerlerimizi ayırttım. Altı hafta sonra Bristol’den yola çıkıyoruz, hedefimiz Ümit Burnu ve sonra Mozambik'te Quelimane. Benim alaydan iki yıl izin aldım. Sen de Londra Misyonerler Derneği'nden izin alırsın, olur biter.»</p>

  <p>Bundan sonra her şey bir düş gibi, çarçabuk olup bitivermişti gerçekten. Misyonerler Derneği yöneticileri Robyn’e izin süresince maaş vermeye devam edeceklerini ve eğer orada, Afrika'da başarılı olursa sonradan onu kara kıtada sürekli bir göreve atayacaklarını söylediler. Robyn bu kadarını ummuyordu. Çok sevindi. Hemen yol hazırlıklarına girişti. Yapılacak öyle çok iş vardı ki ancak altı haftada toparlanabildiler. Sonunda her şey tamamlandı, gemiye yüklendi.</p>

  <p>Zuga gerçekten de iyi bir seçim yapmıştı, Huron göründüğü kadar sağlam ve hızlı bir gemiydi. Mungo St. John da doğrusu işini iyi bilen bir kaptandı. Şimdi de basbas bağırıyordu İşte:</p>

  <p>«Tayfabaşı, çabuk bana direkteki gözcünün adını ver! Yirmi dakika daha dalga geçseydi kendimizi kumsalda bulacaktık, baksana! Onun derisini bir güzel yüzeyim de görsün, görevini yerine getirmemek ne demekmiş!..»</p>

  <p>Robyn bu sözleri duyunca dehşetle ürperdi çünkü yolculuk boyunca tam üç gemicinin acımasızca kırbaçlandığına tanık olmuştu, nelerle karşılaşacağını biliyordu, önce ağabeyine yalvardı. Adamcağızın kırbaçlanmasına engel olmak istedi ama tam bir asker olan Zuga, oralı bile değildi. Gözcünün bu cezayı hakkettiği kanısındaydı. Bunun üzerine genç kız, gözleri ateş saçarak kaptana yaklaştı. Bağırdı:</p>

  <p>«Geçen hafta kırbaçlattığınız adam ömür boyu sakat kalabilir, biliyorsunuz. Bunu bir daha yapmanıza asla izin veremem!»</p>

  <p>«Yaa, öyle mi. Doktor Ballantyne? Unutmayın, bu gemide yalnız ve yalnız benim dediğim olur. Ama eğer yüreğiniz kaldırmıyorsa, kırbaçlama cezasında hazır bulunmaktan sizi bağışlayabilirim. Ne de olsa, kadın olduğunuzu unutmamalıyız, değil mi?»</p>

  <p>Kaptan açık açık onunla alay ediyordu işte. Robyn öfkesini yenmeye çalıştı. Belki şimdilik adamın fazla üzerine gitmemek daha iyi olurdu Daha sonra bir çaresini bulurdu elbet. Geminin burnuna doğru yürüdü, rüzgâr topuzunu çözmüş, annesine benzeyen, o sık, ipek gibi, yer yer kestane parıltılı siyah saçlarını dağıtmış, savuruyordu. Karşısındaki, soluk kesici güzellikteki manzarayı görmeden bakarken, birden öteki gemi beliriverdi. Grandi direğiyle mizana direği arasında yükselen incecik, kara dumanı seçilecek kadar yakındaydı. Siyaha boyanmış, çepeçevre bir de kırmızıçizgi çekilmişi! İki yanında beşer top bulunuyordu. Yelkenleri de Huron'unkiler gibi pırıl pırıl beyaz değildi. Dumandan yer yer kirlenmiş, pis bir kurşuni renk almıştı.</p>

  <p>Mungo St. John hemen dürbününü gemiye yöneltti. Belli ki istim üzerinde değildi, sadece yelkenle gidiyordu. Alçak sesle tayfabaşına seslendi:</p>

  <p>«Tippu, bu gemiyi hiç görmüş müydün daha önce?»</p>

  <p>Tayfabaşı, yarı arap, yarı Afrikalı, çam yarması gibi, bir devdi. Kafası iyice kazınmış, teni balrengi, her yanı da yara bere iziyle kaplıydı. Kaptanın yanına yaklaştı: «Onu son sekiz yıl kadar önce Table Körfezi'nde görmüştüm, adı Kara Şaka,» dedi.</p>

  <p>O sırada gambotun ana direğine flaması çekildi. Pırıl pırıl beyazı ve göz alıcı kırmızısıyla dünyaya meydan okuyordu sanki. Bu bayrağa yeryüzünde kafa tutabilecek yalnız bir ulus vardı. Huron bu bakımdan bağışıklı sayılırdı. Yıldızlı, çizgili Amerikan bayrağını çekmesiyle, Kraliyet Donanması'nın bu beklenmedik temsilcisini yola getirebilirdi. Ama kaptan, düşünüyordu: Mayıs 1860'da Baltimore limanından yelken açmadan altı gün önce Abraham Lincoln Birleşik Amerika başkanlığına aday olmuştu. Eğer seçildiyse herhalde ilk işi, Büyük Britanya'ya o zamana dek Amerikan cumhurbaşkanlarının tanımaya yanaşmadığı bir hakkı vermek olacak, Kraliyet donanmasının Amerikan gemilerinde arama yapma hakkını onlara verecekti. Bu yüzden, sancağını çekmemeyi, İngiliz gemisinden kaçmayı uygun gördü. Tüm yelkenler fora edildi. 'Gemi, okyanusun iri dalgaları üzerinde, uçarcasına yol almaya başladı. Gambot da tüm yelkenlerini fora etmişti ama sanki yerinden hiç kıpırdamamış gibiydi. Derken topunu ateşledi. Ama Huron, atış mesafesinden çıkmıştı.</p>

  <p>«Kaptan, mürettebatınızın da yolcularınızın da canını tehlikeye atmaktasınız.» Bu ses üzerine St. John döndü. Yanıbaşında duran uzun boylu kadına bir göz attı. «Bu bir İngiliz savaş gemisi, efendim. Biz de suçluymuşuz gibi davranıyoruz. Bakın topu kurusıkı ateşlemiyorlar, isabet alabilirsiniz. Bayrağınızı çekin, yeter.»</p>

  <p>«Galiba kızkardeşim haklı, Kaptan St. John. Ben de bu davranışınıza anlam veremedim.»</p>

  <p>«Burası Afrika kıyısı', Binbaşı Ballantyne. Burada hiçbir şey göründüğü gibi değildir. Burada yabancı, silahlı bir gemiyi olduğu gibi kabullenmek ancak delilik sayılabilir. Şimdi lütfen siz de, doktor hanım da beni bağışlarsanız, işime bakmak zorundayım.» Birkaç adım yürüdü, kuşağındaki anahtarlığı çıkartıp Tippu'ya fırlattı. «Silah sandığını aç, tayfabaşı, kendine ve yardımcına ikişer tabanca al. Karşı koymaya kalkışırsa gözünün yaşına bakmadan vurursun.» Tayfaların birden korkuya kapıldıklarını sezmişti çünkü. Böylesine hızlı giden bir gemide hiç bulunmamıştı çoğu. Kolayca yelkenleri kısmaya kalkışabilirlerdi. O anda Huron, yemyeşil, gürleyen bir duvar gibi üzerlerine gelen bir okyanus dalgasına omuz vermişti, dalga, gabya çubuğuna tırmanmış gemicilerden birini gafil avladı. Kaptığı gibi ta aşağıya, güverteye savurdu, iki arkadaşı ona ulaşmak, kurtarmak isterken, bu kez güverteyi süpüren ikinci bir dalga, zavallıyı çekti götürdü.</p>

  <p>Kaptan, Robyn'in dehşet dolu bakışlarını görmemezlikten gelerek, sanki hiçbir şey olmamış gibi komut yağdırıp duruyordu, İngiliz savaş gemisi epey gerilerde kalmıştı. Birden Mungo St. John dürbününe sarıldı. Homurdandı: «Duman, demek sonunda kazanlarını ateşledi. Ama bizi yakalayamayacak. İskele alabanda!»</p>

  <p>Gambot komutanı geminin bu ani manevrasıyla şaşkına dönmüş olmalı ki, yeterince çabuk davranamadı, Huron'un yolunu kesemedi. Topunu ateşledi ama isabet de ettiremedi. Ne de olsa İngiliz gemisi, o kocaman bronz uskuru döndürecek ağır kazana ve makinelere yer vermek için hantallaşmıştı. Yelkenlerini dilediğince kullanamıyordu. Sonunda tüm yelkenlerini indirdi. Sadece makine gücüyle kovalamaya kalkıştı ama uskur, yelkenlerin yardımı olmayınca büsbütün çaresiz kaldı. Aradaki mesafe giderek açılmaya başladı. Yeniden yelkenleri fora etmek zorunda kaldı. Rüzgâr durmadıkça Huron'u yakalaması olanaksızdı. Ne var ki talih bir yerde kaptan Mungo St. John'dan yüz çevirdi. Günlerdir soluk aldırmayan rüzgâr birden denecek kadar kısa bir sürede duruverdi. Yelkenler sarktı. Artık çare yoktu. Geminin bayrağı çekildi. Bu, İngilizleri çok şaşırtmış olmalıydı. Amerikan bayrağıyla karşılaşacaklarını hiç beklememişlerdi çünkü. Herhalde bir korsan yakaladıklarını sanıp seviniyor olmalıydılar. Nitekim İngiliz savaş gemisinin genç kaptanı Codrington, belgelerini, kimliğini incelemek üzere Huron'a çıktığında bu şaşkınlığı büsbütün artacaktır. Çünkü kaptan St. John'un ünü her yana yayılmıştı. O denizlerde, bir, yıl içinde üç binden fazla köleyi taşıdığı herkesçe biliniyordu ki bu çok büyük bir sayıydı. Kaptan Codrington da duyduğu nefreti gizlemeye hiç gerek görmemişti:</p>

  <p>«Bir dahaki köle yükünüzü ne zaman, nereden yüklüyorsunuz acaba, kaptan?» diye sordu. «Geminiz pek güzel. En az iki bin kişi sıkıştırırsınız buraya.» Yüzü öfkeden sararmış, tir tir titriyordu. «Ama bu batı kıyılarında dolaşmanızı epeyce güçleştirdik biz, değil mi? Şu direğe çektiğiniz ipekli parçasının ardına gizlenseniz bile işiniz pek kolay yürümüyor artık. Demek şimdi de doğu kıyısına el atıyorsunuz? Söylediklerine göre orada iki dolara sağlam bir köle edinmek mümkünmüş. Hele 10 şilinlik bir tüfek karşılığında iki köle birden alınabiliyormuş.»</p>

  <p>St. John, gemi kâğıtlarını İngiliz komutanının elinden almak için uzandı: «Artık gitseniz iyi olacak,» derken parmakları istemeyerek birbirine değince, İngiliz, tiksintisini belli edercesine ellerini hemen pantolonuna sildi.</p>

  <p>O sırada bu konuşmaya kulak misafiri olan Zuga Ballantyne, yanlarına geldi: «Kaptan Codrington! Ben de İngiliz vatandaşıyım ve Majestelerinin ordusunda subayım. Bu gemide köle bulunmadığına dair size teminat verebilirim.» Codrington soğuk soğuk ona baktı: «Mademki İngiliz’siniz, o halde bu gemide, bu kaptanla yolculuk ettiğiniz için kendinizden utanmalısınız. Bu sözler sizin için de geçerlidir, hanımefendi.»</p>

  <p>Robyn, İngiliz komutanının bu ağır suçlamasıyla allak bullak olmuştu. Demek ki, kölelikle savaşacağına ant içmiş, bu uğurda başını koymuş Fuller Ballantyne'in çocukları, böylesine bir gemide yolculuk ediyorlardı! Ne feci bir durum! «Kaptan Codrington, ağabeyim doğru söylüyor. Ben de gemide köle bulunmadığına dair size teminat verebilirim,» diyebildi.</p>

  <p>İngiliz’in yüz ifadesi yumuşadı. Güzel bir kadın sayılmazdı ama kendisine öyle güven veren hali vardı ve öylesine tazeydi ki, karşı konulması olanaksızdı. Hafifçe başını eğdi: «Sözünüze güveniyorum hanımefendi. Gerçekten de, Afrika'ya kara fildişi götürmek için insanın kaçırmış olması gerekir. Ama ben adım gibi biliyorum ki eğer şu geminin ambarlarına insem, gene de kaptanı mahkûm ettirecek kanıtları rahat rahat bulabilirim, elbette köle taşıdığı yerlere başka mal yığılmıştır ama yedek ranza tahtaları gene gemidedir. Yerlerine yerleştirilmeleri bir gün bile sürmez, üstelik zincirlerin, prangaların, halkaların da geminin bir yerlerinde gizlendiğine hiç kuşkum yok.»</p>

  <p>Mungo St. John dayanamadı, onun sözünü kesti: «Kaptan Codrington, gerçekten canımı sıkmaya başladınız. Size gemimi terketmeniz için altmış saniye veriyorum, yoksa tayfabaşım küpeşteden atlamanıza yardım edecektir.» Tippu, kocaman bir kurbağa gibi dazlak, bir iki adım atıp kaptanın sol omuzunda dikildi, İngiliz, öfkesini güçlükle bastırarak Mungo St. John'a döndü: «Umarım bir daha karşılaşırız efendim.» dedi. Sonra Robyn'i başıyla kısaca selâmlarken: «Size iyi yolculuklar dilerim.» deyip hızla merdivene yürüdü.</p>

  <p>Tippu yarı beline kadar soyunmuş, elinde kırbaç, güverteye dikilmişti. Afrika kıyısı görüldüğünde direkte gözcü olan gemici, küpeşteye sımsıkı bağlanmıştı. Mungo St. John alçak sesle:</p>

  <p>«Cezada hazır bulunmayabilirsiniz demiştim, Doktor Ballantyne,» diye uyarıda bulundu.</p>

  <p>«Hayır, bunu görev sayıyorum.»</p>

  <p>«Nasıl isterseniz. Yirmi kırbaç, Bay Tippu.» Sonra gemicilere seslendi: «Mürettebat! Suç, görevi savsama dikkatsizlik ve geminin güvenliğini tehlikeye atmaktır. Cezası yirmi kırbaç olacaktır!»</p>

  <p>Gemiciler sessiz duruyor, başlarını kaldırıp kaptanın yüzüne bakamıyorlardı. «Başla, Bay Tippu.» Kırbaç, havada ıslık çalarak yılan gibi kıvrıldı, adamın bembeyaz sırtına indi. Boydan boya, parlak kırmızı bir çizgi beliriverdi. Adam önce bir çığlık kopardı, sonra sessiz hıçkırmaya başladı. Robyn boğulacak gibiydi, gene de kendini toparladı. Renk vermemeye çalıştı. Kaptanın karşısında pes etmek istemiyordu. Buna izin veremezdi. Onuncu kırbaçta zavallı bayılıp gitmişti, öteki on kırbacı yerken en ufak bir yaşam belirtisi bile göstermedi. Yirminci kırbaç da inince Robyn, kendisini aşağıya, alt güverteye dar attı. Berikiler daha adamı çözmeden hemen nabzını yokladı. Tanrıya şükürler olsun, zayıf da olsa, atıyordu. Tıkışık, pis kokulu başaltında, gemiciyi masanın üzerine uzattırdı, yırtılmış sırt derisini gaz lâmbasının ışığında, at kılıyla, elinden geldiğince dikti. Sonra fenol eriyiği sürdü, iltihaplanmasın diye. Adam kendine gelmiş, acıyla inliyordu, Ona beş damla uyuşturucu laudanum içirdi, ertesi gün gelip sargılarını değiştireceğini söyledi.</p>

  <p>Başlangıçta gemiciler, bu kadın hekimi kuşkuyla karşılamıştı ama yol boyunca çeşitli hastalıklarını, çıkıklarını tedavi ettikçe, güvenir olmuşlardı.</p>

  <p>Robyn kuşkudaydı, Kaptan Codrington'un suçlamaları bir türlü aklından çıkmıyordu. Yirmi yıl sonra Afrika'ya kavuşmanın sevincini bu sözler az da olsa gölgelemiş gibiydi. Evet, Amerika da köle alışverişine karşı çıkan anlaşmayı imzalamıştı ama gene de Kraliyet donanmasına gemilerde araştırma yapma hakkını tanımıyordu işte. 1859 yılında, Afrika kıyılarından Brezilya madenlerine, Küba'daki ve Amerika'nın güney eyaletlerindeki çiftliklere 169.000'e yakın köle taşındığı sanılıyordu. Zengibar'daki İngiliz Konsolosu ise, on iki ay içinde buraya en az 200. 000 köle getirildiğini bildirmişti. Açık denizde ölenler ya da iyileşmesinden umut kesilmiş hastalar karaya çıkartılmıyor, doğrudan doğruya küpeşteden denize fırlatılıyordu. Bu yüzden gece gündüz buralarda kocaman insan yiyen köpekbalıkları dolaşır olmuştu. Karadan adaya kısa yolculukta ölüm oranının yüzde kırkı bulduğu da konsolosun tahminleri arasındaydı. Robyn bunları düşündükçe çılgına dönüyordu. Yüzyılın başından beri tam beş milyon köle! Dünya tarihinde insanlığa karşı işlenmiş en ağır suç diyorlardı ya, doğruydu. Babasının yazdıklarına göre Afrika'nın içerilerinde, ancak birkaç beyaz insanın girebildiği yerlerde sağlam bir köle, bir avuç dolusu boncuğa satılıyordu, iki köle satın almak için Londra'da on üç şilin eden modası geçmiş, eski sistem bir tüfek yetiyordu. Parayla aynı köle on dolara satın alınabiliyor sonra da Brezilya'da beş yüz dolara alıcı buluyordu. Ama ekvatorun kuzeyine gelince köle satıcısı için tehlikeler büyüdüğünden, fiyatlar da o ölçüde artıyordu. Küba'da bin dolar, Louisiana eyaletinde ise bin beş yüz dolara gidiyordu. Robyn, sandığından çıkardığı broşürlerde bu bilgileri gözden geçirirken içinden kısa bir hesap yaptı, İngiliz kaptan, Huron'un bir seferde iki bin köle taşıyabileceğini söylemişti. Amerika'ya götürüldüklerinde bunlar üç milyon dolar ederdi ki bu akıl almaz parayla Huron gibi en az on beş gemi satın alınabilirdi. Şu halde tek bir sefer, bir adamı tahminlerinin çok ötesinde ve birdenbire zengin edivermeye yetiyordu. Bu yüzden her türlü tehlikeyi göze almaya değer buluyorlardı işte.</p>

  <p>Yemekte Robyn kaptanla her zamankinden daha fazla ilgilendi. Onun daha çok içmesini istiyordu. Sonra birden, uykusunun geldiğini bahane ederek kamarasına çekildi. Sandığından çıkardığı erkek giysilerini giydi. Ayağına da çizmelerini çekti. Hastanedeyken erkek öğrenci gibi görünmek için bu kılığa girerdi. Saçlarını toplayıp şapkasının altına gizledi. Sonra hekim çantasından en keskin neşterlerden birini seçti. Bundan başka silâhı bulunmazdı. Neşteri kapatıp arka cebine soktu. Artık hazırdı. Beklemekten başka şey kalmamıştı. Böylelikle sabahın ikisini zor etti. El ayak çekilmiş, herkes uykuya dalmıştı. Usulce kalktı, fenerini alıp çıktı, salonun kapısına gelince çömeldi, çizmelerini çıkardı, oraya bıraktı, sonra sessizce kıç tarafa giden geçide daldı. Koşmuş gibi soluk soluğaydı. Kaptanın kamarasına gelince durdu, çevreye kulak verdi. Yavaşça kapıyı yokladı. Neyse, kilitli değildi. Araladı. Başını içeri uzatıp baktı. Kaptanın kamarasının tavanı, tam üstündeki pusulayı bir bakışta görebilmesi için delinmişti Pusula da dümencinin sarı ışığıyla aydınlatıldığından, kamaranın içi belli belirsiz seçilebiliyordu. Kaptanın yatağının önünde bir perde vardı. Basit bir eşyası solda, silâh dolabının kilitli kapıları, sonra duvarda, elbiselerin asılı olduğu çengeller. Kapının tam karşısında, üzerinde bir sürü gemicilik aletlerinin yığılı olduğu ceviz masa, tam üzerinde, duvarda da barometre ve geminin kronometresi...</p>

  <p>Kaptan besbelli, soyunmadan önce ceplerini bu masanın üzerine boşaltmıştı. Haritaların, kâğıtların arasında, bir sustalı çakı, gümüş sigara tabakası, kumarbazların taşıdığı tipten küçük, altın bir cep tabancası, bir çift fildişi zar ve en önemlisi, asıl aradığı, geminin anahtarları. St. John bunları bir halkayla hep kemerinde taşıyordu ama işte şimdi, yatmadan önce çıkartıp oraya, masanın ortasına bırakıvermişti. Robyn soluk bile almaktan korkarak, usulca içeri süzüldü, yatağın perdesinin aralığından, kaptanın çıplak eti görünüyor, derin derin uyuyan bir adamın düzenli solukları işitiliyordu. Anahtarlardan hangisinin ambarı açtığını bilemezdi. Bu yüzden hepsini almak zorundaydı ki bu daha sonra yeniden kamaraya gelmesini gerektirecekti. Bunu göze alabilecek miydi, bilemiyordu. Anahtar destesini usulca kavrayıp sıkı sıkı göğsüne bastırdı, çıplak ayaklarıyla ses çıkarmaksızın dışarı süzüldü.</p>

  <p>Ancak kapı ardından kapandıktan sonradır ki yatağın perdeleri açılıverdi. Mungo St. John dirseğine dayanarak doğruldu. Kalktı. Masaya bir göz attı. Sonra pantolonunu kaptığı gibi ayağına geçirdi. Gülağacından kutuyu açıp içindeki uzun namlulu tabancaları beline soktu. Kamaranın kapısına yöneldi.</p>

  <p>Robyn üçüncü denemesinde kapının anahtarını buldu. Burası, geminin kıç tarafında, subayların öteberisinin saklandığı kilerdi. Tavandaki çengellerden sıra sıra tütsülenmiş sucuklar, kurutulmuş etler, sarkıyordu. Raflar dolusu peynir, konser ve içki, çuval çuval un ve pirinç, tam karşıda da, koskocaman asma bir kilitle kapatılmış bir zincirin tuttuğu bir başka kapı vardı. Robyn, bu kapının ambara açıldığını, dostluk kurduğu tayfaların birinden öğrenmişti.</p>

  <p>Asma kilidin anahtarı da kendisi kadar kocaman, ağırdı. Kapıyı zorlukla açıp iki büklüm, içeri girdi. Arkasında Mungo St. John, kapının gıcırtısını duymuş, çömelip kilerin anahtar deliğinden bakmış, sonra tabancası elinde, kapıyı yoklamıştı. İçerden kilitliydi. Robyn kilere girer girmez bir önlem olarak kapıyı arkasından kilitlemeyi unutmamıştı. Kaptan hemen yalınayak koştu, tayfabaşının kamarasına dalıp Tippu'yu uyandırdı. «Biri gizlice ambara girdi,» dedi. Dev, homurdanarak doğruldu: «Onu bulur, balıklara yem yaparız.»</p>

  <p>Ana ambar bir katedral kadar geniş görünüyordu. Kimi yerde tavana kadar mal yığılıydı. Hem de özenle ambalajlanmış, etiketlenmiş mallardı bunlar. Sandıkların, balyaların tepesine tırmandı. Fenerini kaldırdı. Kafesli hava deliği var mı, öğrenmek istiyordu ama yelken bezi gerilmişti. Göremedi. Sonra ranza tutturulacak yer var mı diye bakındı. Ana direk, güverteyi delip geçiyor, geminin dibine dayanıyordu. Norveç çamından yapılmış bu kalın sütunda yer yer basamak gibi çentikler vardı. Belki de ranzalar bu deliklere sokuluyordu. Robyn diz çöküp geminin tahtalarını yokladı. Direkteki yarıkların tam karşısına isabet eden yerlerde de sığ rafa benzer çıkıntılar vardı. Herhalde ranzaların birer ucu da buralara dayanıyordu. Saydı, beş raf, demek ki burası beş kat dolusu köle alıyordu. Sardalya gibi, yanyana istiflenmiş, kendi pisliği içinde yatan, üstelik üst ranzada yatanın da pisliği üzerine akan siyah gövdeler... iki bin kişinin birden kusmasını, buradaki cehennem sıcağını zihninde canlandırmaya çalıştı. Şu zavallılara kancasını takan bir kolera veya bir çiçek salgını düşündü, daha doğrusu düşünmeye çalıştı. Ama şimdi bunları bir yana bırakması, daha çok kanıt bulması gerekiyordu. Eğer gemide ranza varsa, şu malların altına, dümdüz yığılı olmalıydı. Onlara ulaşması şimdilik olanaksızdı. Ambarın ucuna doğru koca koca fıçılar vardı gerçi ama bunlar da kanıt sayılmazdı ki. Herhalde içleri romla doluylu. Boşalınca kölelere vermek üzere suyla doldurulabilirdi. Balyalardan birinin yanına çömelip bıçağıyla kesti, içi pamuk ipliğine geçirilmiş, sıra sıra, rengârenk boncuk doluydu. Bunlardan kan kırmızı porselen boncuklara yerliler sam sam der ve çok değer verirdi, öyle ki, böyle bir gerdanlık karşılığında bir yerli seve seve kızkardeşini, iki gerdanlık karşılığı ise erkek kardeşini satardı.</p>

  <p>Öteki balyaların içinden de, gene yerlilerin pek sevdiği, Amerikan bezinden çizgili kumaşlar vardı. Sonra herhalde içinde tüfek olan uzun, tahta sandıklar... Ama ateşli silâhlar kıyıda her zaman alıcı buluyordu. Onun için, ille de köle ticareti yapılacağı anlamına gelmez, bunlarla pekâlâ fildişi veya kauçuk filan da satın alınabilirdi. Robyn iyice yorulmuştu, bir kumaş balyasına dayanıp, azıcık sabun almak istedi, ama sırtına bir şey battı. Kumaş balyası neden batsın? Hemen balyayı bıçağıyla kesti. Etini daldırdı. Soğuk, sert bir şey vardı. Çekti çıkardı. Hemen tanıdı. Afrika'da bunlara «ölüm bileziği» derlerdi. Ağır demir halkalardan oluşan bir tür bilezik, daha doğrusu kelepçe, ucundan sarkan zincirle başka kelepçelere bağlanmış, işte, aradığı kanıtı sonunda ele geçirmiş oluyordu. Balyayı yırttı, iyice açtı. Kumaş katları arasına bu kelepçelerden yüzlercesi gizlenmişti. Herhalde biri ambara inip sıkı bir araştırma yapsa bile, bunları kolay kolay bulup ortaya çıkartamazdı; öylesine kurnazca saklanmıştı. Ağabeyine göstermek için kelepçelerden bir dizi alıp kilere doğru yürüdü. Bir an önce şu tehlikeli yerden çıkıp kendisini kamarasının güvenliği içinde bulmaya can atıyordu. O anda olduğu yerde dondu kaldı. Yukarıdan, güverteden bir tıkırtı duymuştu. Derken ana ambar kapağı gök gürler gibi bir sesle, birden açılıverdi, içeriye kocaman, kapkara bir şey atladı. Sonra kapak kapandı. Robyn dehşet içindeydi. Tippu ile şu koskocaman ambara kapatılmış durumdaydı şimdi. Çünkü devi hemen tanımıştı. Üstelik zifiri karanlıktaydı. En iyi savunmanın, olduğu yerde kıpırdamadan beklemek olduğuna karar verdi, iki sandık arasına çömeldi.</p>

  <p>Yüreği deli gibi çarpıyordu. Tek kurtuluş yolu kilerin kapısını bulmaktı. Bunu da ancak geminin omurga tahtaları boyunca el yordamıyla ilerleyerek bulabilirdi ki, o da bu karanlıkta, avcı gibi bekleyen o zenci dev buradayken olanaksızdı.</p>

  <p>Birden, omuz başında bir soluk duydu. Tippu bir hayvan gibi karanlıkta onun kokusunu almış, her an atlamaya hazır, bekliyor, avıyla eğlenen bir avcı gibi onunla eğleniyordu. Sonra omuzuna bir şey dokununca korkudan bir çığlık attı.</p>

  <p>Sağ elinde tuttuğu o çelik kelepçe ve zincirleri şiddetle indirdi. Dokunan şey, tüylü, çevikti. Cıyak cıyak bağırdı. Sonra karanlığa daldı. Robyn, bunun gemideki, bir kedi iriliğindeki kocaman farelerden biri olduğunu iş işten geçtikten sonra anlamıştı. Birden karanlıkta, gözleri kör edici bir ışık parladı, sonra söndü. Avcı, kızın çığlığını duymuş, fenerini ona yöneltmiş ve herhalde onu görmüştü de. Buna karşılık Robyn de en azından şimdi hangi yöne gitmesi gerektiğini kestirebiliyordu. Çünkü bir an çakan o ışık, kilerin kapısını göstermeye yetmişti. Ama hemen durdu. Düşündü, Tippu da hiç kuşkusuz, ambara oradan girdiğini ve gene oradan çıkmak isteyeceğini anlamış olmalıydı. Kapıya pusu kuracaktı. Elindeki ağır zincir pek güzel bir silâh yerine geçecekti. Hatta arka cebindeki neşterden de çok daha etkili bir silâhtı bu iyice çömeldi. Silâhını sağ eliyle sımsıkı kavradı, kiler kapısına doğru elinden geldiğince sessiz, süzüldü. Dev onu buralarda bir yerlerde bekliyor olmalıydı. Ne var ki geminin tahtaları durmadan gıcırdadığından, adamı işitmesi olanaksızdı. Derken bir koku geldi burnuna. Bir gaz lâmbası kokusu. Demek Tippu yakınlardaydı. Her an lâmbanın kapağını açıp onu olduğu gibi ortaya çıkarabilecekti. Arka cebindeki neşteri sol eline aldı Sağ elinde zincir, ağır ağır doğruldu, vurmaya hazır, bekledi. Sonra birden neşteri aşağıdan yukarıya doğru savurdu. Bıçak yumuşak bir şeye çarpıp yere düşerken birden ambarın içi aydınlanıverdi.</p>

  <p>Tippu'nun dev gövdesi, karanlığın içinden, daha da irileşmiş, korkunç, inanılmaz derecede yakın, belirivermişti.</p>

  <p>Kapağını açtığı feneri sol elinde tutmuş kaldırmıştı. Sağ elinde ise, ağır bir topuz vardı. Neyse ki ondan yana bakmıyordu. Tam başını genç kıza doğru çevirirken Robyn, âdeta içgüdüsel bir davranışla zincirin ucundaki ağır demir kelepçeyi savurdu Kelepçe, fenerin ışığında pırıl pırıl, vınlayarak bir daire çizip Tippu'nun şakağına şiddetle vurdu. Adamın sarı kafederisi, birden, kıpkırmızı bir çizgiyle açılıverdi. Tippu, sarhoş gibi sallandı. Dizüstü dönerken Robyn kelepçeyi bir daha, olanca gücüyle salladı. Devin kafası bir yerinden daha yarıldı. Ağır ağır çöktü. Yere vuran alnından, başından oluk gibi kan akmaya başladı. Fener de elinden kurtulmuş, yuvarlanmıştı. Robyn, fenerin aralığında, Tippu'nun yan döndüğünü, boğazından hırıldar gibi sesler çıkartırken bacaklarının şiddetle titrediğini, bomboş bakışlarını yukarı diktiğini gördü.</p>

  <p>Ama bu durum çok sürmedi. Adam yavaş yavaş kendine geliyordu, inanılır gibi değildi, o iki öldürücü darbe şu deve" bana mısın bile dememişti işte. Sadece birkaç saniye için sersemletmişti, o kadar. Şimdi ise işte, aklını başına toplamıştı. Üstelik büsbütün de tehlikeli olmuştu. Robyn, hıçkırarak kilerin kapısına koşarken, devin yanından geçtiği sırada Tippu elini uzatıp ayak bileğine yapıştı. Kız kendini güçlükle kurtarıp kapıdan geçti. Arkasından hemen asma kilidi vurdu. Tam o sırada Tippu da kapıya yüklenmiş ama bir şey yapamamıştı. Robyn biraz durdu. Soluk aldı. Heyecanının yatışmasını bekledi. Kendini tehlikeden böylesine kıl payı kurtarabilmiş olmak, üstelik nefret ettiği bir düşmanı da cezalandırmak... Tüm bunlar onun için hiç alışılmadık duygulardı. Başını döndürüyordu. Kendine gelmişti.</p>

  <p>Anahtarlar, kilerin öte yana açılan kapısının üzerinde, bıraktığı yerdeydi hâlâ. Çarçabuk kapıyı açınca, sevinci bir sabun köpüğü gibi sönüvermekte gecikmedi, olduğu yerde dondu kaldı. Biri salonun fenerini yakmıştı. O anda arkasından uzanan bir el genç kızın bileğine yapıştı. Dengesini kaybetti. Hep kolu öyle arkada hapis, bir ses kulağına tısladı: «Kıpırdama Allanın cezası, yoksa kafanı uçururum. Dur bakalım, seni kırbaç cezasına çekmeden önce şöyle bir görelim hele.»</p>

  <p>Kaptan Mungo St. John elini uzatıp kızın başındaki şapkayı çekti, saçları omuzlarına dökülünce attığı hayret çığlığı Robyn’nin dikkatinden kaçmadı. Bileğini bırakıp kızı omuzlarından tuttu. Yüzünü çevirdi. Baktı. Kız tam ona doğru dönerken zinciri de şiddetle yüzüne indirdi. Kaptan iki eliyle yüzünü korumak isteyince de Robyn usulca oradan sıyrılıp salonun kapısına koştu. Ama kaptan, kızdan daha çevikti. Çelik gibi parmakları Robyn'in gömleğine yapıştı. Boydan boya yırttı. Robyn dönüp zinciri yeniden savurdu ama kaptan bu kez hazırlıklıydı. Genç kızı bileğinden yakaladı. Aralarında kıyasıya bir mücadele başladı. Robyn öfkesinden kendinden geçmiş, kedi gibi tıslıyor, tırmalıyor, tekmeler atıyordu. Bir ara onun suratını ısırmak için ağzını açıp uzandığında kaptan, saçlarından tutup başını hiddetle geri çekti, üzerine abanmıştı. Genç kızın çıplak göğüsleri bu sert erkek göğsüne değince içi bir tuhaf oldu. Kendinden geçiyor gibiydi. Robyn için kurtuluş yoktu artık. Elinde olmaksızın bir çığlık attı. Bu çığlık, erkeği kendine getirmeye yetti.</p>

  <p>Hemen yanından uzaklaşırken, boğuk bir sesle: «örtün hadi!» diye homurdandı.</p>

  <p>Robyn, önce büyük bir üzüntü duydu, sonra bu üzüntüsünden utandı, kendini ayıpladı. Doğruldu, ürperiyordu ama soğuktan değil, örtünmeye çabaladı. «Senden nefret ediyorum,» diye fısıldadı. Evet, gerçekti bu. Kendisinde uyandırdığı bu duygulardan ötürü, nefret ediyordu bu adamdan. Kaptan onun yüzüne bakmadan mırıldandı:</p>

  <p>«Seni öldürmeliydim. Ya da Tippu'ya yaptırmalıydım bu işi. Hadi durma, git, kamarana dön hemen.»</p>

  <p>Genç kız iyi kötü örtünerek ağır ağır kalktı. Kapıya yöneldi.</p>

  <p>«Doktor Ballantyne!» Kaptan onu tam kapıda durdurmuştu. Genç kız döndü, baktı. Erkek de ayağa kalkmış, bir elinde anahtarlar, ötekinde kelepçeyle zincir, duruyordu: «Bu gece gördüklerinizi ağabeyinize söylemeseniz iyi edersiniz. Size gösterdiğim hoşgörüyü ona göstermem çünkü. Dört gün sonra Cape Town'dayız. O zaman ne isterseniz yaparsınız ama o güne kadar kafamın tasını bir daha attırmayın sakın. Bu defa nasılsa kurtuldunuz elimden, iyi geceler, Doktor Ballantyne.»</p>

  <p>Genç kız sesini çıkarmadan ona baktı.</p>

  <p>Henüz soyunup geceliğini giymiş, yatağına girmişti ki kapısı vuruldu; Zuga seslendi:</p>

  <p>«Kardeşim, benim, ben. Birisi Tippu'nun kafasını fena halde yarmış. Kanlar içinde yatıyor. Gelir misin?»</p>

  <p>Salonda üç kişi vardı. Zuga, tayfabaşı yardımcısı ve Tippu. Mungo St. John ortalıkta görünmüyordu. Tippu'yu da lâmbanın altına, bir tabureye oturtmuşlardı. Kafası, yüzü gözü kan içindeydi. Tayfabaşı yardımcısı elinde tuttuğu pis pamuğu çekince kan gene fışkırmaya başladı.</p>

  <p>Robyn önce ellerini ve aletlerini konyakla bir güzel yıkadı, sonra pensini açık yaraya sokup damarların ucunu kavradı, sıktı. Tippu oralı bile olmadı. Kılı bile kıpırdamamıştı. «Yaraları hemen temizlemeliyim,» diyerek sert konyağı yaraya döküp pamukla sildi. Tippu hep öyle, bir Hindu şeytanının heykeliymişçesine, kıpırtısız oturuyor, duyduğu ıstırabı hiç açığa vurmuyordu. Robyn damarları ipek iplikle bağladı. Sonra yaranın ağzını kapatıp, sıkı sıkı dikti.</p>

  <p>«Damarlar kuruyunca dikişleri çekerim. Bir hafta sonra,» dedi.</p>

  <p>Tippu sadece başını kaldırdı: «Sen iyi bir doktorsun,» dedi, o kadar, işte Robyn o anda ömür boyunca unutmayacağı bir ders almış oldu. ilâç ne kadar acı olursa, ameliyat ne denli ıstıraplı olursa hekim Afrikalı hastanın gözünde o derece yüceliyor, o derece değer kazanıyordu.</p>

  <p>Tippu gene başını salladı: «Evet, sen çok, çok iyi bir doktorsun.» Ve böyle diyerek kocaman avucunu açtı. Robyn’nin ambarda düşürdüğü neşter avucundaydı. Hiç istifini bozmadan bıçağı kızın avucuna tutuşturdu. Sonra yılan gibi süzüldü gitti, salondan.</p>

  <p>***</p>
</body>
</html>
