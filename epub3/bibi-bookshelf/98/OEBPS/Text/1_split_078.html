<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_76">Öğle Vakti</h2>

  <p class="normal">– Ve Zerdüşt koştu da koştu ve artık hiç kimseyi bulamadı ve yalnız başına kaldı ve hep yeniden kendini buldu ve yalnızlığının tadını çıkardı ve iyi şeyler düşündü – saatler boyunca. Ancak, öğle saatinde, güneş tam Zerdüşt’ün tepesindeyken, yaşlı, eğri büğrü ve dallı budaklı bir ağacın önüne geldi. Bir asma dalının coşkulu aşkı sarıp sarmalamış ve gizlemişti bu ağacı: salkım salkım sarı üzümler sarkıyordu bu ağaçtan; gezgine sunuyorlardı kendilerini. Bunun üzerine bir üzüm koparmak ve susamışlığım gidermek istedi Zerdüşt; daha kolunu henüz uzatmıştı ki, bir şeyi daha çok çekti canı: yani tam öğle saatinde ağacın yanına uzanıp, bir güzel uyumayı.</p>

  <p class="normal">Bu istediğini yaptı Zerdüşt; ve yere, rengârenk otların sessizliğine ve kuytuluğuna uzanır uzanmaz susamışlığını unuttu ve uykuya daldı. Çünkü Zerdüşt’ün bir özdeyişindeki gibi: Her şey birbirinden daha gereklidir. Ancak, gözleri açık kaldı: – çünkü ağacı ve asma dalının aşkını görmeye ve övmeye doyamamışlardı. Ama Zerdüşt uyurken şöyle konuştu yüreğiyle:</p>

  <p class="normal"></p>

  <p class="normal">“Sessiz ol! Sessiz! Dünya az önce mükemmelleşmedi mi? Ne oluyor ki bana?</p>

  <p class="normal">Çarşaf gibi bir denizin üzerinde, görünmeden dans eden narin bir rüzgâr kadar hafif, tüy gibi hafif: böyle – dans ediyor uyku üzerimde.</p>

  <p class="normal">Gözlerimi ağırlaştırmıyor, gönlümü ayık tutuyor. Hafiftir o, sahiden, tüy gibi hafif.</p>

  <p class="normal">Nasıl yapıyor bilmiyorum, ama ikna ediyor beni. İçimden dokunuyor bana, okşayan elleriyle zorluyor beni. Zorluyor da uzanıyor ruhum sere serpe: –</p>

  <p class="normal">– Nasıl da uzanıyor ve yoruluyor, şaşılası ruhum! Yedinci günün akşamı tam da öğleyin mi geldi ruhuma? İyi ve olgun şeyler arasında çok mu fazla gezindi mutlulukla?</p>

  <p class="normal">– Uzanıyor ruhum, uzandıkça – uzuyor! Sessizce yatıyor tuhaf ruhum! Şimdiye dek pek çok iyi şey tattı, bu altın hüzün eziyor onu; buruşturuyor ağzını.</p>

  <p class="normal">– En durgun koyuna giren bir gemi gibi: – şimdi yaslanıyor yeryüzüne, uzun yolculuktan ve güvenilmez denizlerden yorgun düşmüş bir halde. Yeryüzü daha sadık değil mi?</p>

  <p class="normal">Böyle bir geminin karaya yanaşması, sokulması gibi: – o zaman bir örümceğin karadan gemiye bir ağ atması yeterlidir. Daha sıkı bir bağ gerekmez orada.</p>

  <p class="normal">En durgun koyda böyle yorgun bir gemi gibi: böyle dinleniyorum yeryüzüne yakın, sadık, güvenerek, bekleyerek, en ince bağlarla ona bağlı.</p>

  <p class="normal">Ey mutluluk! Ey mutluluk! Şarkı söylemek mi istiyorsun ey ruhum? Yatıyorsun otların üstünde. Ama hiçbir çobanın kavalını üflemediği, gizemli, kutsal saattir bu.</p>

  <p class="normal">Sakın kendini! Kızgın öğle yatıyor kırlarda. Şarkı söyleme! Sessiz ol! Dünya mükemmel.</p>

  <p class="normal">Şarkı söyleme, seni çayırkuşu, ey gönlüm! Fısıltın bile duyulmasın! Baksana – sus! Uyuyor yaşlı öğle, kıpırdatıyor ağzını; bir damla mutluluk içmedi mi az önce –</p>

  <p class="normal">– altın mutluluğun, altın şarabın yıllanmış, kahverengi damlasından? Sessizce kayıyor üzerinden, gülüyor mutluluğu. Böyle güler bir tanrı. Sessiz! –</p>

  <p class="normal">– ‘Ne mutlu ki, ne kadar az şey yeterlidir, mutluluk için!’ – Böyle demiştim bir zamanlar ve akıllı sanmıştım kendimi. Ama bir sövgüydü bu: bunu öğrendim şimdi. Akıllı deliler daha iyi konuşurlar.</p>

  <p class="normal">Tam da en az olan, en sessiz, en hafif, bir kertenkelenin hışırtısı, bir soluk, bir an, bir göz açıp kapama – az olandır en iyi mutluluğun özü. Sus!</p>

  <p class="normal">– Ne oldu bana: Kulak ver! Zaman uçup gitti mi? Düşmüyor muyum? Düşmedim mi – Kulak ver! bengiliğin kuyusuna?</p>

  <p class="normal">– Ne oluyor bana? Sus! Bir şey mi batıyor – vah – yüreğime? Yüreğime! Ah, parçalan, parçalan yüreğim, böyle bir mutluluktan sonra, böyle bir sancıdan sonra!</p>

  <p class="normal">– Nasıl? Dünya az önce mükemmelleşmedi mi? Yuvarlak ve olgun?<sup class="calibre3"><a class="calibre4" href="../Text/1_split_132.html#footnote-100-45" id="footnote-100-45-backlink">[45]</a></sup> Ey altın yuvarlak halka – nereye uçuyor ki o? Koşayım peşinden! Çabuk!</p>

  <p class="normal">“Sessiz! – (Bu sırada Zerdüşt esnedi ve uyuduğunu hissetti.)</p>

  <p class="normal">“Kalk!” dedi kendi kendine, “seni uykucu! Seni öğle uykucusu! Pekâlâ! Hadi bakalım, yaşlı bacaklar! Zamanı geldi de geçiyor bile, daha epey yolunuz var –</p>

  <p class="normal">Uyukluyorsunuz, ne kadar zamandır? Şöyle bir yarım sonsuzluk kadar! Pekâlâ! Hadi bakalım şimdi yaşlı yüreğim! Böyle bir uykudan sonra ne kadar uyanık kalacaksın?”</p>

  <p class="normal">(Ama bu sırada yeniden uyuyakaldı, ruhu itiraz etti ve kendini savundu ve yeniden uzandı.) – “Beni bıraksana! Sus! Dünya az önce mükemmelleşmedi mi? Ey altın yuvarlak küre!” –</p>

  <p class="normal">“Ayağa kalk,” dedi Zerdüşt, “seni küçük hırsız kız, seni gündüz hırsızı! Nasıl? Hâlâ geriniyor, esniyor, iç çekiyor, derin kuyulara mı düşüyorsun?</p>

  <p class="normal">Kimsin ki sen! Ey ruhum!” (Ve burada korkuya kapıldı, çünkü gökten bir güneş ışığı demeti düşmüştü yüzüne.)</p>

  <p class="normal">“Ey üzerimdeki gök,” dedi iç çekerek ve doğruldu, “bana mı bakıyorsun? Benim tuhaf ruhuma mı kulak veriyorsun?</p>

  <p class="normal">Yeryüzündeki tüm şeylerin üzerine düşen bu çiy tanesini ne zaman içeceksin – ne zaman içeceksin bu tuhaf ruhu –</p>

  <p class="normal">– ne zaman, ey sonsuzluk pınarı! Seni neşeli, ürkütücü öğle uçurumu! Ne zaman içeceksin ruhumu, geriye, kendine?”</p>

  <p class="normal"></p>

  <p class="normal">Böyle söyledi Zerdüşt ve tuhaf bir sarhoşluktan uyanan biri gibi kalktı, ağacın yanında yattığı yerden: ama ne görsün, güneş hâlâ tepesindeydi. Oysa bundan, haklı olarak, Zerdüşt’ün o sıra çok uzun uyumadığı sonucuna varılabilir.</p>

  <p class="ortayazi">* * *</p>
</body>
</html>
