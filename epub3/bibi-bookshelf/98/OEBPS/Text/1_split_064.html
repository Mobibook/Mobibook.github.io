<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_63">İyileşmekte Olan</h2>

  <p class="h2baslik">1</p>

  <p class="normal">Bir sabah, mağarasına döneli çok olmamıştı henüz, çıldırmış gibi yatağından fırladı Zerdüşt, korkunç bir sesle haykırdı, yatakta sanki biri daha yatıyor da kalkmak istemiyormuş gibi davrandı; Zerdüşt’ün sesi öyle çınladı ki, hayvanları dehşet içinde yanına geldi, Zerdüşt’ün mağarasına yakın mağaralarda ve kuytu köşelerde yaşayan bütün hayvanlar kaçıştı, – kimi uçarak, kanat çırparak, kimi sürünerek, kimi sıçrayarak, her biri ona verilmiş ayakların ya da kanatların doğasına göre. Zerdüşt ise şu sözleri söyledi:</p>

  <p class="normal">Çık yukarı, dipsiz düşünce, derinliklerimden! Ben senin horozun ve gün ağartınım, uykucu solucan: Kalk! Kalk! Sesim uyandıracak seni bir horoz gibi!</p>

  <p class="normal">Kulağının düğümlerini çöz: kulak ver! Çünkü seni dinlemek istiyorum! Kalk! Kalk! Burada mezarlara bile dinlemeyi öğretecek kadar gürleme var!</p>

  <p class="normal">Uykuyu ve tüm bönlüğü, körlüğü sil gözlerinden! Gözlerinle de dinle beni: doğuştan körler için bile bir şifadır sesim.</p>

  <p class="normal">Bir kez uyandığında sonsuza dek uyanık kalmalısın. Benim tarzım değildir büyük büyük nineleri uykudan uyandırmak, söylemek için – uykuya devam etmelerini!</p>

  <p class="normal">Kıpırdıyor, geriniyor, hırıldıyor musun? Kalk! Kalk! Hırıldaman değil – konuşman gerek benimle! Zerdüşt çağırıyor seni, o tanrısız!</p>

  <p class="normal">Ben, Zerdüşt, yaşamı savunan, acıyı savunan, çemberi savunan – seni çağırıyorum, en dipsiz düşüncemi!</p>

  <p class="normal">Şifa ver bana! Geliyorsun – duyuyorum seni! Uçurumum konuşuyor, son derinliğimi ışığa çıkardım!</p>

  <p class="normal">Şifa ver bana! Yaklaş! Uzat elini – – hah! Bırak! Ha ha! – Tiksinti, tiksinti, tiksinti – – – vay halime!</p>

  <p class="ortayazi">* * *</p>

  <p class="h2baslik">2</p>

  <p class="normal">Zerdüşt bu sözleri söyler söylemez, bir ölü gibi yere çöktü ve uzun süre bir ölü gibi yattı. Yeniden kendine geldiğinde sararıp solmuştu, titriyordu ve yattığı yerde kaldı ve uzun süre ne bir şey yemek, ne de içmek istedi. Bu durumu yedi gün sürdü; ama hayvanları gece gündüz yanından ayrılmadılar, sadece kartal ara sıra yiyecek bulmak için uçup gitti. Ve ne bulup kaptıysa, Zerdüşt’ün yattığı yere getirip bıraktı: sonunda Zerdüşt sarı ve kırmızı yemişlerin, üzümlerin, kırmızı elmaların, güzel kokulu şifalı otların ve çam kozalaklarının arasında yatıyordu. Ayakucuna da kartalın çobanlardan güç bela çaldığı iki kuzu serilmişti.</p>

  <p class="normal">Sonunda, yedi gün sonra, Zerdüşt yattığı yerde doğruldu, eline bir pembe elma aldı, kokladı ve kokusu hoşuna gitti. Bunun üzerine hayvanları onunla konuşma zamanının geldiğini düşündüler.</p>

  <p class="normal"></p>

  <p class="normal">“Ey Zerdüşt;’ dediler, “yedi gündür ağırlaşmış gözlerle böyle yatıyorsun: sonunda yeniden ayaklarının üzerinde durmak istemiyor musun?</p>

  <p class="normal">Mağarandan dışarı çık: dünya bir bahçe gibi bekliyor seni. Rüzgâr sana gelmek isteyen ağır güzel kokularla oynuyor; tüm dereler senin peşinden koşmak istiyor.</p>

  <p class="normal">Tüm şeyler seni özlüyor, yedi gün yalnız başına kaldığın için – mağarandan dışarı çık! Tüm şeyler senin hekimin olmak istiyor!</p>

  <p class="normal">Yeni bir bilgi geldi herhalde sana, acı, zor bir bilgi? Tıpkı mayalanmış hamurlar gibi yatıyordun, ruhun yukarı çıktı ve kabardı tüm kenarlarından. – ”</p>

  <p class="normal">– Ah hayvanlarım dedi Zerdüşt, bu sohbete devam edin ve bırakın da dinleyeyim! Sohbet edişiniz öyle ferahlatıyor ki beni: sohbet edilen bir yerde, dünya bir bahçe gibi geliyor bana.</p>

  <p class="normal">Ne kadar da hoş, sözcüklerin ve seslerin olması: sözcükler ve sesler birer gökkuşağı ve sonsuza-dek-ayrılmış olanlar arasında birer sahte köprü değil midir?</p>

  <p class="normal">Her ruhun başka bir dünyası vardır; her bir ruh için başka bir ruh ötedünyadır.</p>

  <p class="normal">Görünüş en güzel yalanını tam da birbirine en çok benzeyenler arasında söyler; çünkü en son aşılır en küçük uçurum.</p>

  <p class="normal">Benim için – benim-dışımda bir şey nasıl olabilir? Dışarısı yok! Ama bunu unutuyoruz biz tüm seslerde; ne kadar hoştur unutuyor olmamız!</p>

  <p class="normal">İnsan şeylerde ferahlasın diye verilmiş değil midir şeylere adlar ve sesler? Güzel bir çılgınlıktır konuşmak: böylece her şeyin üstünde dans eder insan.</p>

  <p class="normal">Ne hoştur seslerin tüm yalanları ve tüm konuşmaları! Seslerle dans eder sevgimiz, rengârenk gökkuşakları üzerinde. –</p>

  <p class="normal">– “Ey Zerdüşt,” dedi bunun üzerine hayvanlar, “bizim gibi düşünenlere tüm şeyler kendiliğinden dans eder: bu dans gelir, elini uzatır, güler ve kaçar – ve yeniden gelir.</p>

  <p class="normal">Her şey gider, her şey geri gelir; varlık çarkının dönüşü bengidir. Her şey ölür, her şey yeniden çiçeklenir, varlığın yılı ebediyen sürer.</p>

  <p class="normal">Her şey kopar, her şey yeniden eklenir; varlık kendi evini sonsuzluğa kurar. Her şey ayrılır, her şey yeniden selamlaşır; varlık halkasının kendisine sadakati bengidir.</p>

  <p class="normal">Her saniyede yeniden başlar varlık; her Burada’nın etrafında döner Orada’nın küresi. Orta her yerdedir. Eğridir bengiliğin yolu.” –</p>

  <p class="normal">– Hey sizi şakacı soytarılar ve laternalar! dedi Zerdüşt ve yeniden güldü, yedi gün içinde nelerin gerçekleşmiş olması gerektiğini ne kadar iyi biliyorsunuz: –</p>

  <p class="normal">– ve o canavarın boğazımdan içeri sürünüp beni boğduğunu! Ama kafasını ısırarak kopardım ve kendimden uzağa tükürdüm onu.</p>

  <p class="normal">Ve siz, – şimdiden bir laterna şarkısı mı yaptınız bu olayı? Ama işte yatıyorum burada, bu ısırmanın ve tükürmenin yorgunluğunu henüz atamadım üstümden, kendi kurtuluşumdan hastayım hâlâ.</p>

  <p class="normal">Ve siz, tüm bunları seyrettiniz ha? Ey hayvanlarım, siz de mi zalimsiniz? Siz de mi benim büyük acılarımı seyretmek istediniz, insanların yaptığı gibi? Çünkü en zalim hayvandır insan.</p>

  <p class="normal">En çok yas-oyunlarından, boğa güreşlerinden ve çarmıha germelerden hoşlanır o; ve kendine cehennemi icat ettiğinde, bakın, işte orasıydı onun yeryüzündeki cenneti.</p>

  <p class="normal">Büyük insan bağırdığında –: uçarcasına koşar küçük insan ona doğru; ve dili sarkar ağzından, şehvetten. Ama “merhametim” der o buna.</p>

  <p class="normal">Küçük insan, özellikle de şair – nasıl da gayretle suçlar yaşamı sözcüklerde! Dinleyin, ama tüm o suçlamalardaki şehveti duymazdan gelmeyin!</p>

  <p class="normal">Yaşamı suçlayan böyle biri: bir göz kırpmayla üstesinden gelir yaşamın. “Beni seviyor musun?” diye sorar o şımarık; “Biraz daha bekle, henüz sana ayıracak zamanım yok.”</p>

  <p class="normal">İnsan kendine karşı en zalim hayvandır; ve kendine “günahkâr” ve “çarmıhını taşıyan” ve “tövbekâr” diyen herkesin bu yakınmalarındaki ve suçlamalarındaki şehvetini duymazlık etmeyin!</p>

  <p class="normal">Ve ben kendim – böylelikle insanı suçlamak mı istiyorum? Ah, hayvanlarım, şimdiye kadar hep bunu öğrendim, insanın içindeki en iyi için insanın içindeki en kötünün gerekli olduğunu, –</p>

  <p class="normal">– İçindeki tüm en kötülerin insanın en iyi kudreti olduğunu ve en sert taşın en yüce yaratıcının olduğunu; ve insanın daha iyi ve daha kötü olması gerektiğini –</p>

  <p class="normal">İnsanın kötü olduğunu bildiğim için bağlanmadım bu işkence tahtasına – aksine, şimdiye kadar hiç kimsenin bağırmadığı gibi bağırdım:</p>

  <p class="normal">“Ah, onun en kötüsü ne kadar da küçük! Ah, onun en iyisi ne kadar da küçük!”</p>

  <p class="normal">İnsandan duyduğum büyük bıkkınlık – bu boğdu beni ve boğazımdan içeri süründü: ve kâhinin kehaneti: “her şey aynı, her şey boş, bilmek boğar.”</p>

  <p class="normal">Uzun bir alacakaranlık aksıyordu önüm sıra, esneyen ağızla konuşan, ölüm yorgunu, ölüm sarhoşu bir hüzün.</p>

  <p class="normal">“Ebediyen geri gelir insan, seni yoran o küçük insan,” – diye esnedi hüznüm, ve ayağını sürüdü ve uyuyamadı.</p>

  <p class="normal">Mağaraya dönüştü insanlığın dünyası, göğsü içeri çöktü, çürümüş insanlar, kemikler ve küflü bir geçmiş gibi göründü bana tüm canlılar.</p>

  <p class="normal">İç çekişim tüm insan mezarlarının üzerinde oturdu ve bir daha ayağa kalkamadı; iç çekişim ve soru soruşum gece gündüz haber verdi felaketi ve boğdu ve kemirdi ve yakındı: – “ah, daima geri gelir insan! Daima geri gelir küçük insan!” –</p>

  <p class="normal">Çıplak görmüştüm eskiden ikisini de, en büyük ve en küçük insanı: çok benziyorlardı birbirlerine – pek insancaydı henüz en büyüğü bile!</p>

  <p class="normal">Pek küçüktü, en büyüğü! – Buydu benim bıkkınlığım insandan! Ve en küçüğün bile bengi yeniden gelişi! – Buydu benim bıkkınlığım tüm varoluştan!</p>

  <p class="normal">Ah, tiksinti! Tiksinti! Tiksinti!” – – böyle söyledi Zerdüşt ve iç çekip titredi; çünkü hastalığını anımsamıştı. Ama hayvanları onu daha fazla konuşturmadılar.</p>

  <p class="normal"></p>

  <p class="normal">“Daha fazla konuşma, ey iyileşmekte olan!” – diye yanıtladı onu hayvanları, “Dışarı çık, dünyanın seni bir bahçe gibi beklediği yere.</p>

  <p class="normal">Dışarıya çık, güllerin ve arıların ve güvercin sürülerinin yanına! Ama özellikle de ötücü kuşların; şarkı söylemeyi öğrenesin diye onlardan.</p>

  <p class="normal">Şarkı söylemek, iyileşmekte olan içindir; sağlıklı olan konuşabilir. Sağlıklı olan da şarkı istediğinde, iyileşmekte olanın istediğinden farklı şarkılar ister o.”</p>

  <p class="normal"></p>

  <p class="normal">– “Hey, sizi şakacı soytarılar ve laternalar, susun artık!” – dedi Zerdüşt ve gülümsedi hayvanlarına. “Ne iyi biliyorsunuz, nasıl teselli bulduğumu kendime bu yedi günde!</p>

  <p class="normal">Yeniden şarkı söylemem gerektiğini – bu teselliyi buldum kendime ve bu iyileşmeyi: bunu da yine bir laterna şarkısı mı yapmak istiyorsunuz?”</p>

  <p class="normal">– “Daha fazla konuşma,” dedi yine hayvanları; “sen iyileşmekte olan, kendine bir laterna, yeni bir laterna yap iyisi mi!</p>

  <p class="normal">Çünkü anlasana ey Zerdüşt! Yeni laternalar gerek, senin yeni şarkılarına.</p>

  <p class="normal">Şarkı söyle ve gürle, ey Zerdüşt, yeni şarkılarla iyileştir ruhunu: büyük kaderini taşıyasın diye, henüz hiçbir insana yazılmamış bu kaderi!</p>

  <p class="normal">Çünkü hayvanların çok iyi biliyor, ey Zerdüşt, senin kim olduğunu ve olman gerektiğini; bak, sen bengi yeniden gelişin öğretmenisin –, işte budur senin kaderin!</p>

  <p class="normal">İlk olarak bu öğretiyi öğretmen gerekir – bu büyük kaderin senin en büyük tehliken ve hastalığın da olmaması mümkün mü?</p>

  <p class="normal">Bak, biliyoruz ne öğrettiğini: her şeyin bengi geri döndüğünü ve bizim de onlarla birlikte geri döndüğümüzü ve bizim daha önce sonsuz kez burada olduğumuzu, her şeyin de bizimle birlikte burada olduğunu.</p>

  <p class="normal">Büyük bir oluş yılının, büyük yılların bir devinin var olduğunu: bu yıl bir kum saati gibi hep yeniden altüst etmeli kendini, yeniden dolsun da boşalsın diye: –</p>

  <p class="normal">– Böylece tüm bu yılların kendilerine eşit olduğunu öğretiyorsun, en büyüğünün ve en küçüğünün bile – böylece bizim de her büyük yılda bile hep aynı olduğumuzu, en büyüğünde ve en küçüğünde bile.</p>

  <p class="normal">Ve şimdi ölmek isteseydin, ey Zerdüşt: bak, biliyoruz, o zaman nasıl konuşurdun kendinle: – ama hayvanların yalvarıyor sana henüz ölmeyesin diye!</p>

  <p class="normal">Konuşurdun ve titremezdin, mutluluk içinde soluk alırdın daha çok: çünkü büyük bir ağırlık ve sıkıntı kalkardı üstünden, ey en sabırlı kişi! –</p>

  <p class="normal">‘Şimdi ölüyor ve gidiyorum,’ diye konuşurdun ve ‘bir an içinde bir hiç olacağım. Ruhlar da ölümlüdür bedenler gibi.</p>

  <p class="normal">Ama içinde bağlı olduğum nedenler düğümü geri döner – beni yeniden yaratacaktır! Ben de bengi yeniden gelişin nedenlerine aidim.</p>

  <p class="normal">Yeniden gelirim, bu güneşle, bu dünyayla, bu kartalla, bu yılanla – yeni bir yaşama ya da daha iyi bir yaşama ya da benzer bir yaşama değil:</p>

  <p class="normal">Bengi yeniden gelirim bu ve aynı yaşama, en büyüğü ve en küçüğüyle, her şeye bengi yeniden gelişi öğreteyim diye, –</p>

  <p class="normal">– yeniden yeryüzünü ve insanların büyük öğle vaktinin öğretisini anlatayım diye, insanlara Üstinsanı yeniden bildireyim diye.</p>

  <p class="normal">Söyledim sözümü, sözümde parçalanıyorum: böyle olsun istiyor bengi kaderim –, müjdeleyen olarak yok oluyorum!</p>

  <p class="normal">Vakti geldi işte batanın kendini kutsamasının. Böyle – sona eriyor Zerdüşt’ün batışı.’” – –</p>

  <p class="normal"></p>

  <p class="normal">Hayvanlar bu sözleri söyledikten sonra sustular ve Zerdüşt’ün kendilerine bir şeyler söylemesini beklediler: ama Zerdüşt onların susuşunu duymadı. Sessiz, gözleri kapalı yatıyordu, uyuyan birine benziyordu henüz uyumadığı halde: çünkü o sırada kendi ruhuyla konuşuyordu. Ama yılan ve kartal onu böyle suskun görünce çevresindeki büyük sessizliğe saygı gösterip sessizce uzaklaştılar.</p>

  <p class="ortayazi">* * *</p>
</body>
</html>
