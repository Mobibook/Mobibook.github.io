<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_35">Zehirli Örümcekler Üzerine</h2>

  <p class="normal">Bak, zehirli örümceğin mağarası burası! Kendi gözlerinle görmek ister misin onu? Şurada asılı duruyor ağı: bir dokun bak, nasıl titreşiyor.</p>

  <p class="normal">İşte geliyor uysalca: hoş geldin zehirli örümcek! Siyah üçgenin ve arman var sırtında; ve biliyorum ruhundakini de.</p>

  <p class="normal">İntikam yatar ruhunda: neyi ısırırsan, siyah bir kabuk bağlar; senin zehrin intikamla sersemletir ruhu!</p>

  <p class="normal">Böyle, benzetmelerle konuşuyorum sizinle, siz ruhları sersemletenler, siz eşitlik vaaz edenlerle! Zehirli örümceklersiniz siz ve sinsi intikam düşkünleri!</p>

  <p class="normal">Ama sizin gizlendiğiniz yerleri açığa çıkartacağım; bu yüzden gülüyorum yüzünüze dorukların kahkahasıyla.</p>

  <p class="normal">Bu yüzden parçalıyorum ağlarınızı, öfkeniz sizi yalan-mağaranızdan çıkartsın diye ve intikamınız “adalet” sözcüğünüzün arkasından çıkıp öne fırlasın diye.</p>

  <p class="normal">Çünkü insanın intikamdan kurtarılması: en yüce umuda giden köprüdür ve uzun fırtınalardan sonraki gökkuşağıdır benim için.</p>

  <p class="normal">Elbette başka türlü olsun ister zehirli örümcekler. “Dünyanın intikam fırtınalarıyla dolu olmasına adalet diyelim biz,” – diye konuşurlar kendi aralarında.</p>

  <p class="normal">“İntikam almak istiyoruz ve bizimle aynı olmayan herkese küfretmek” – böyle ant içer örümcek-yürekliler.</p>

  <p class="normal">“Ve ‘eşitlik istemi’ adı verilsin bundan böyle erdeme; ve güç sahibi olan her şeye karşı yükseltelim çığlığımızı!”</p>

  <p class="normal">Siz, eşitlik vaizleri, acizliğin tiranca-çılgınlığı işte böyle “eşitlik” diye haykırıyor içinizden: en gizli tiranca-hazlarınız erdem sözcükleri kılığına giriyor!</p>

  <p class="normal">Gücenmiş kibriniz, dizginlenmiş hasediniz, belki de babalarınızın kibri ve hasedi: sizden intikam çılgınlığı olarak fışkırıyor alev alev.</p>

  <p class="normal">Babanın söylemediği, oğulda dile geliyor; ve oğlun babanın açığa çıkmış sırrı olduğunu görüyorum çoğu kez.</p>

  <p class="normal">Coşkulu kişilere benziyorlar: ama yürek değildir onları coşturan – intikamdır. Ve kibar ve soğukkanlı olduklarında tinleri değil, hasetleridir onları kibar ve soğukkanlı yapan.</p>

  <p class="normal">Kıskançlıkları düşünürlerin yolundan yürütür onları; ve budur kıskançlıklarının belirtisi – hep çok uzağa giderler: sonunda yorgunluktan karların üstünde uyuyakalıncaya dek.</p>

  <p class="normal">Her yakınışlarında intikamın sesi çınlar, her övgülerinde bir kötü niyet vardır; ve yargıç-olmak mutluluk görünür onlara.</p>

  <p class="normal">Bu yüzden benden size nasihat, dostlarım: cezalandırma dürtüsü güçlü olan hiç kimseye güvenmeyin!</p>

  <p class="normal">Türü ve soyu kötü insanlardır bunlar; yüzlerinde cellat ve hafiye köpeği bakışı vardır.</p>

  <p class="normal">Güvenmeyin kendi adaletinden çok sık söz eden hiç kimseye! Sahiden, onların ruhlarında eksik olan bal değildir sadece.</p>

  <p class="normal">Ve kendilerine, “İyiler ve adiller” deseler bile, unutmayın onların Ferisiler<sup class="calibre3"><a class="calibre4" href="../Text/1_split_101.html#footnote-100-14" id="footnote-100-14-backlink">[14]</a></sup> olmak için tek eksiklerinin güç olduğunu.</p>

  <p class="normal">Dostlarım, başkalarıyla karıştırılmak ya da olduğumdan başkası zannedilmek istemem ben.</p>

  <p class="normal">Benim yaşam öğretimi vaaz edenler var: eşitliği vaaz edenler ve zehirli örümceklerdir onlar aynı zamanda.</p>

  <p class="normal">Bu zehirli örümceklerin, mağaralarında yaşama yüz çevirmiş otururken, yaşamdan yana konuşmaları: acı çektirmek isteyişlerindendir.</p>

  <p class="normal">Şimdi gücü elinde bulunduranlara acı çektirmek isterler; çünkü ölüm vaazı onlarda yerini bulur.</p>

  <p class="normal">Başka türlü olsaydı eğer, zehirli örümcekler de başka vaazlar verirlerdi: işte tam da bu yüzden onlar dünyaya iftira edenlerin ve zındıkları yakanların başını çekiyorlardı eskiden.</p>

  <p class="normal">Bu eşitlik vaazcılarıyla bir araya getirilmek ve karıştırılmak istemiyorum. Çünkü şöyle sesleniyor bana adalet: “İnsanlar eşit değildir.”</p>

  <p class="normal">Eşit olmamalılar da! Başka türlü konuşsaydım, Üstinsana duyduğum sevginin ne anlamı kalırdı?</p>

  <p class="normal">Binlerce köprü ve geçit üzerinden koşmalılar geleceğe, hep daha çok savaş ve eşitsizlik olmalı aralarında: büyük sevgim söyletiyor bunları bana!</p>

  <p class="normal">Düşmanlıklarında hayaller ve hayaletler icat etmeliler; birbirlerine karşı hayalleri ve hayaletleriyle en büyük savaşa girişmeliler!</p>

  <p class="normal">İyi ve kötü, zengin ve yoksul, yüksek ve alçak ve tüm değerlerin adları: birer silah olmalıdır bunlar ve yaşamın kendini her zaman yeniden aşması gerektiğinin göze, kulağa çarpan belirtileri olmalıdır bunlar!</p>

  <p class="normal">Yükseğe doğru kurmak ister kendini yaşam, direklerle ve basamaklarla: çok uzaklara ve mutlu güzelliklere doğru bakmak ister – bu yüzden gereksinir yüksekliğe!</p>

  <p class="normal">Ve yüksekliğe gereksindiği için, basamaklara da, basamaklar ve bu basamaklardan yukarı çıkanlar arasındaki çelişkiye de gereksinir! Yukarı çıkmak ve yukarı çıkarak kendini aşmak ister yaşam.</p>

  <p class="normal">Bakın dostlarım! Burada, zehirli örümceğin mağarasında eski bir tapınağın yıkıntıları yükseliyor – aydınlanmış gözlerle bakın oraya!</p>

  <p class="normal">Sahiden, bir zamanlar burada düşüncelerini taş taş üstüne yığarak yükselten her kimse, en bilge kişi kadar biliyordu tüm yaşamın gizemini!</p>

  <p class="normal">Güzellikte bile hâlâ kavga ve eşitsizliğin, güç ve güç üstünlüğü savaşının bulunduğunu: bunu öğretiyor burada en açık benzetmeyle bize.</p>

  <p class="normal">Burada nasıl da tanrılar gibi güreşe tutuşuyor kemerler ve tonozlar: nasıl da ışık ve gölgeyle karşı koyuyorlar birbirlerine tanrısal bir çatışma içinde olan bu taşlar. –</p>

  <p class="normal">Bu yüzden onlar gibi güvenli ve güzel, düşman olalım, dostlarım! Tanrısal bir biçimde çatışalım birbirimizle! –</p>

  <p class="normal">Aman! Isırdı beni zehirli örümcek, eski düşmanım! Tanrısal bir güven ve güzellikle ısırdı parmağımı!</p>

  <p class="normal">“Ceza ve adalet olmalı” – böyle düşünüyor o: “düşmanlığın şerefine boşuna şarkılar söylemiş olmasın burada!”</p>

  <p class="normal">Evet, aldı intikamını! Vay halime! Şimdi intikamla benim başımı da döndürecek!</p>

  <p class="normal">Dönmeyeyim diye, sıkı sıkıya bağlayın beni bu sütuna, dostlarım! İntikam kasırgası olmaktansa, bir sütun – ermişi olmayı yeğlerim!</p>

  <p class="normal">Sahiden, baş döndüren bir rüzgâr ve kasırga değildir Zerdüşt; ve eğer bir dansçıysa da, bir örümcek-dansçı asla! –</p>

  <p class="normal"></p>

  <p class="normal">Böyle söyledi Zerdüşt!</p>

  <p class="ortayazi">* * *</p>
</body>
</html>
