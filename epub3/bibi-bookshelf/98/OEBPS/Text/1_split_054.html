<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_53">İstenmeden Gelen Mutluluk Üzerine</h2>

  <p class="normal">Zerdüşt yüreğinde böyle bilmeceler ve burukluklarla yolculuk etti denizde. Ancak, mutlu adalardan ve dostlarından uzağa dört gün yol aldıktan sonra yendi tüm acılarını –: zaferle ve dimdik duruyordu yine kaderinin üzerinde. O zaman şöyle dedi Zerdüşt, sevinç içindeki vicdanına:</p>

  <p class="normal">Yalnızım yeniden ve yalnız olmak istiyorum, açık gök ve açık denizle baş başa; ve yine ikindi oldu etrafımda.</p>

  <p class="normal">İlk kez bir öğle sonrasında bulmuştum dostlarımı bir zamanlar; yine bir öğle sonrasıydı ikinci kez de: – tüm ışıkların sakinleştiği saatte.</p>

  <p class="normal">Çünkü gök ile yer arasında yolculuk eden ne kadar mutluluk varsa, konaklamak için aydınlık bir ruh arar kendine; şimdi mutluluktan sakinleşmiştir tüm ışıklar.</p>

  <p class="normal">Ey yaşamımın öğleden sonrası! Bir zamanlar vadilere de inmişti benim mutluluğum konaklayacak bir yer bulmak için; o zaman bulmuştu bu açık, misafirperver ruhları.</p>

  <p class="normal">Ey yaşamımın öğleden sonrası! Neler vermezdim ki tek bir şey için: düşüncelerimin yeşermesi ve en büyük umudumun bu sabah ışığı için!</p>

  <p class="normal">Can yoldaşlarını arıyordu bir zamanlar, yaratıcı kişi ve kendi umudunun çocuklarını: gel gör ki, onları bulamayacağı ortaya çıktı, onları önce kendi yaratmadığı sürece.</p>

  <p class="normal">Böylece ortasındayım eserimin, çocuklarıma gidiyorum ve onlardan dönüyorum: Zerdüşt çocukları uğruna mükemmelleştirmeli kendini.</p>

  <p class="normal">Çünkü sadece çocuğunu ve eserini candan sevebilir kişi; ve kişinin kendine büyük bir aşk duyduğu yerdedir gebeliğin belirtisi: orada buldum ben onu.</p>

  <p class="normal">Henüz ilk baharlarında yeşeriyorlar çocuklarım, birbirlerine yakın duruyor ve hep birlikte sallanıyorlar rüzgârlarla bahçemin ve en iyi toprağımın ağaçları.</p>

  <p class="normal">Sahiden! Böyle ağaçların birbirlerine yakın durduğu yerdedir mutlu adalar!</p>

  <p class="normal">Ama zamanı gelince onları yerinden sökeceğim ve her birini tek başına bırakacağım: yalnızlığı, inadı ve dikkat etmeyi öğrensinler diye.</p>

  <p class="normal">Dallı budaklı, iki büklüm ve esnek bir dayanıklılıkla durmalılar denizin kenarında, yenilmez yaşamın canlı bir deniz feneri gibi.</p>

  <p class="normal">Fırtınaların denize sökün ettiği ve dağın hortumunun su içtiği yerde, herkes bir defa gündüz ve gece nöbeti tutmalı, kendini sınamak ve bilmek için.</p>

  <p class="normal">Tanınmalı ve sınanmalı benim türümden ve kökenimden mi, – sonu gelmez bir istemin efendisi mi, konuşurken bile susar mı ve verirken alabiliyor mu?: –</p>

  <p class="normal">– benim can yoldaşım ve Zerdüşt’ün yaratma ve kutlama arkadaşı olsun diye –: benim istemimi benim levhalarıma yazacak biri: her şeyin tam bir mükemmelliğe ermesi için.</p>

  <p class="normal">Onun ve onun gibilerin uğruna ben de kendimi mükemmelleştirmeliyim: bu yüzden uzaklaştım mutluluğumdan ve her türlü mutsuzluğa açtım kendimi – kendimi son sınayışım ve tanıyışım için.</p>

  <p class="normal">Sahiden, gelmişti gitme zamanım; ve gezginin gölgesi, en uzun dakika ve en sakin saat – hepsi dediler ki bana: “Şimdi tam zamanı!”</p>

  <p class="normal">Rüzgâr esti anahtar deliğinden ve dedi ki: “Gel!” Kapı kurnazca açıldı ve dedi ki: “Git!”</p>

  <p class="normal">Oysa zincirle bağlanmış duruyordum çocuklarıma duyduğum sevgiyle: arzuydu bağlayan beni, sevdaya duyduğum arzu, çocuklarıma ganimet olayım ve onlarda kaybolayım diye.</p>

  <p class="normal">Arzulamak – zaten kendimi kaybetmem demektir bu, benim için. Sizlere sahibim, benim çocuklarım! Bu sahip olmakta her türlü kesinlik olmalı ve hiçbir arzu olmamalı.</p>

  <p class="normal">Ancak sevgimin güneşi ısıtarak kuluçkaya yattı üzerimde, kendi yağında kavruldu Zerdüşt – gölge ve kuşku uçup gitti üzerimden.</p>

  <p class="normal">Kış ve buz istiyordu canım: “Ah kış ve buz yeniden inletse beni!” diye iç geçiriyordum: – bu sırada buz gibi sisler yükseldi üzerimde.</p>

  <p class="normal">Geçmişim mezarlarını yıktı, diri diri gömülmüş kimi acılar uyandı –: uyuyakalmışlardı sadece, kefenlere örtünerek.</p>

  <p class="normal">Böylece her şey bana işaretlerle, “Zamanıdır!” diye sesleniyordu. – Oysa ben – duymuyordum hiçbir şey: uçurumum kımıldayıp, düşüncem beni ısırıncaya dek.</p>

  <p class="normal">Ah, uçurumlu düşünce, sen ki benim düşüncemsin! Senin kazdığını duyarak titremeyecek gücü ne zaman bulacağım kendimde?</p>

  <p class="normal">Senin kazdığını duyunca, yüreğim yerinden fırlayacak gibi çarpıyor! Senin susuşun boğacak beni, ey uçurum suskunluğundaki!</p>

  <p class="normal">Henüz hiç cesaret edemedim seni yukarı çağırmaya: seni beraberimde – taşımam bile yeter! Henüz yeterince güçlü değildim, son aslan-cüretine ve taşkınlığına.</p>

  <p class="normal">Senin ağırlığın zaten yeterince korkunçtu benim için: ama günün birinde seni yukarıya çağıracak gücü de bulacağım, aslan-sesini de.</p>

  <p class="normal">Bu konuda kendimi yendiğimde, daha büyük bir konuda da yeneceğim kendimi; ve bir zafer<sup class="calibre3"><a class="calibre4" href="../Text/1_split_109.html#footnote-100-22" id="footnote-100-22-backlink">[22]</a></sup> olacak mükemmelleşmemin mührü! –</p>

  <p class="normal">Bu arada hâlâ bilinmedik denizler üzerinde yol alıyorum; kaygan dilli rastlantı pohpohluyor beni; ileriye ve geriye bakıyorum –, henüz bir son görmüyorum.</p>

  <p class="normal">Henüz son kavgamın saati gelmedi, – yoksa şimdi mi geliyor? Sahiden, sinsi bir güzellikle bakıyor bana deniz ve yaşam dört bir yandan!</p>

  <p class="normal">Ey yaşamımın öğleden sonrası! Ey akşamdan önceki mutluluk! Ey açık denizdeki liman! Ey bilinmeyendeki huzur! Nasıl da kuşkulanıyorum hepinizden!</p>

  <p class="normal">Sahiden, kuşku duyuyorum sizin sinsi güzelliğiniz karşısında! Fazlasıyla yumuşak gülücüklerden kuşkulanan bir âşık gibiyim ben.</p>

  <p class="normal">Nasıl uzaklaştırıyorsa kıskanç âşık en sevdiğini kendinden, nasıl sertken bile yumuşaklığını koruyorsa –, ben de öyle uzaklaştırıyorum mutlu saatimi kendimden.</p>

  <p class="normal">Uzaklaş buradan mutlu saat! İstemediğim bir mutluluk geldi bana seninle birlikte. En derin acımı arzulayarak duruyorum burada: – zamansız geldin sen!</p>

  <p class="normal">Uzaklaş buradan mutlu saat! Orada konakla daha iyi – çocuklarımın yanında! Acele et! ve henüz akşam olmadan kutsa onları benim mutluluğumla!</p>

  <p class="normal">Yaklaşıyor akşam: güneş batıyor. Uzaklaş – mutluluğum! –</p>

  <p class="normal"></p>

  <p class="normal">Böyle söyledi Zerdüşt. Ve bütün gece mutsuzluğunu bekledi: ama boşuna beklemişti. Gece hep aydınlık ve sakindi ve mutluluk ona gitgide daha çok yaklaşıyordu. Sabaha karşı güldü Zerdüşt yüreğine ve alaylı alaylı dedi ki: “Mutluluk peşimden geliyor. Kadınların peşinden koşmadığım için geliyor. Oysa bir kadındır mutluluk!”</p>

  <p class="ortayazi">* * *</p>
</body>
</html>
