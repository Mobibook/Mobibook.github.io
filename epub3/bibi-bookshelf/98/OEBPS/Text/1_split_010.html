<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_11">Hazlar ve Tutkular Üzerine</h2>

  <p class="normal">Kardeşim, bir erdemin varsa ve o senin erdeminse, hiç kimseyle paylaşmazsın bu erdemi.</p>

  <p class="normal">Gerçekten, ona adıyla hitap etmek ve okşamak istersin; onun kulaklarını çekmek ve onunla oyalanmak istersin.</p>

  <p class="normal">Bak hele! Şimdi onun adını halkla paylaşıyorsun ve erdeminle halk ve sürü oldun sen de!</p>

  <p class="normal">Daha iyi yapmış olurdun: “Dile getirilemezdir ve adsızdır, ruhuma acı ve hoşluk veren, üstelik yüreğimin açlığını çektiği şey,” deseydin.</p>

  <p class="normal">Erdemin, adların mahremiyetinden daha yüce olsun; ondan söz etmen gerektiğinde dilinin dolaşmasından utanma.</p>

  <p class="normal">Böylece ağzında şunları gevele: “Bu benim iyim, bunu seviyorum, bu tam da böyle benim hoşuma gidiyor, sadece böyle istiyorum iyiyi.</p>

  <p class="normal">Bir tanrı buyruğu olarak istemiyorum onu, insanların koyduğu bir yasa ve bir zorunluluk olarak da istemiyorum: yol gösterici olmasın bana yeryüzünün ötesi ve cennet için.</p>

  <p class="normal">Yeryüzüne ait bir erdemdir benim sevdiğim; çok az kurnazlık vardır onda, ortak akılsa daha da az.</p>

  <p class="normal">Ama bu kuş bende yaptı yuvasını: bu yüzden seviyor ve bağrıma basıyorum onu – şimdi altın yumurtalarına kuluçkaya yatıyor bende.”</p>

  <p class="normal">Böyle gevelemelisin ve övmelisin erdemini.</p>

  <p class="normal">Eskiden tutkuların vardı ve kötü dedin onlara. Ama şimdi sadece erdemlerin var: onlar senin tutkularından doğdu.</p>

  <p class="normal">En yüce hedefini bu tutkuların bağrında filizlendirdin: onlar senin erdemlerin ve sevinçlerin oldu.</p>

  <p class="normal">Ve ister ansızın öfkelenenlerden ol, ister şehvetlilerden, istersen de bağnazlardan ya da intikam düşkünlerinden ol:</p>

  <p class="normal">Sonunda tüm tutkuların erdemlere dönüşecek, tüm şeytanların da meleklere.</p>

  <p class="normal">Eskiden mahzeninde vahşi köpeklerin vardı: ama sonunda kuşlara ve sevimli şarkıcı kızlara dönüştüler.</p>

  <p class="normal">Zehirlerinden hazırlardın merhemini; sağardın keder ineğini – şimdi içiyorsun onun memelerinin tatlı sütünü.</p>

  <p class="normal">Ve artık bundan böyle kötü bir şey doğmayacak senden, senin erdemlerinin çatışmasından doğan kötüden öte.</p>

  <p class="normal">Kardeşim, şansın varsa, tek bir erdemin olur, daha fazlası değil: böylece daha kolay geçersin köprüden.</p>

  <p class="normal">Ayırt edicidir çok sayıda erdeme sahip olmak, ama zorlu bir kaderdir de; ve kimileri erdemlerin savaşı ve savaş meydanı olmaktan usandıkları için çöllere vurup öldürdüler kendilerini.</p>

  <p class="normal">Kardeşim, savaş ve çarpışma kötü müdür? Ama zorunludur bu kötü, zorunludur erdemlerinin arasındaki bu kıskançlık, güvensizlik ve iftira.</p>

  <p class="normal">Bak, erdemlerinden her biri nasıl da en yüksektekini arzuluyor: senin tüm ruhunu istiyor, onun habercisi olsun diye; öfkedeki, nefretteki ve aşktaki tüm gücünü istiyor.</p>

  <p class="normal">Her bir erdem bir diğerini kıskanır ve kıskançlık korkunç bir şeydir. Erdemler de mahvolabilir kıskançlık yüzünden.</p>

  <p class="normal">Kıskançlık ateşinin ortasında kalan, sonunda kendine yöneltir zehirli iğnesini, tıpkı bir akrep gibi.</p>

  <p class="normal">Ah, kardeşim, hiç görmedin mi şimdiye kadar bir erdemin kendi kendine iftira edip, iğnesini kendine batırdığını?</p>

  <p class="normal">İnsan aşılması gereken bir şeydir: işte bu yüzden erdemlerini sevmelisin – çünkü onlarda yok olacaksın. –</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
