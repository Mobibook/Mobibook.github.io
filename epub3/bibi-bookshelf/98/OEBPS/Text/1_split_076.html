<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_74">Gönüllü Dilenci</h2>

  <p class="normal"></p>

  <p class="normal">Zerdüşt en çirkin insandan ayrıldıktan sonra bir üşüme sardı içini ve kendisini yalnız hissetti: aklından o kadar çok soğuk ve yalnız şey geçmişti ki, bu yüzden elleri ayakları da soğumuştu. Ama tırmandıkça tırmandı, dere tepe ilerledi, zaman zaman yeşil çayırlardan, zaman zaman da, belli ki sabırsız bir derenin kendine yatak açtığı vahşi taşlıklardan geçti: birden ısındı ve neşesi yerine geldi.</p>

  <p class="normal">“Ne oldu bana böyle?” diye sordu kendine, “sıcak ve canlı bir şey ferahlatıyor içimi, pek yakınımda olsa gerek.</p>

  <p class="normal">Şimdiden daha az yalnız hissediyorum kendimi; bilmediğim yol arkadaşları ve kardeşler dolaşıyor etrafımda, sıcak solukları değiyor ruhuma.”</p>

  <p class="normal">Ama Zerdüşt etrafını inceleyip de yalnızlığını avutanları aradığında: ne görsün, bir tepede yan yana inekler duruyordu; onların yakınlığı ve kokusu ısıtmıştı yüreğini. Ama bu inekler hevesle birini dinliyordu sanki; yanlarına yaklaşana aldırmadılar bile. Zerdüşt onlara iyice yaklaştığında ineklerin ortasından bir insan sesinin konuştuğunu duydu açıkça; belli ki tüm inekler başlarını bu konuşana çevirmişti.</p>

  <p class="normal">Bunun üzerine Zerdüşt bir solukta tepeye çıktı ve hayvanları iterek kendine yol açtı; çünkü burada birinin başına, ineklerin merhametinin merhem olamayacağı acı bir şey geldiğini sanmıştı. Ama yanılmıştı; çünkü ne görsün, bir insan yerde oturuyor ve hayvanlarla konuşarak onları kendisinden korkmamaları için ikna etmeye çalışıyordu. Barışçıl bir insandı bu, bir dağ vaiziydi, iyiliğin ta kendisi vaaz veriyordu gözlerinden. “Ne arıyorsun burada?” diye bağırdı Zerdüşt şaşkınlık içinde.</p>

  <p class="normal">“Ne mi arıyorum burada?” diye yanıtladı adam. “Sen ne arıyorsan onu, seni huzur bozan! Yani yeryüzündeki mutluluğu.</p>

  <p class="normal">Ama bu ineklerden öğrenmek istiyorum onu. Çünkü haberin var mı ki, sabahın yarısını onlara dil dökerek geçirdim; tam da söyleyeceklerdi şimdi. Neden rahatsız ediyorsun onları?</p>

  <p class="normal">Geriye dönüp, inekler gibi olmadığımız sürece göklerin krallığına gidemeyeceğiz. Onlardan öğreneceğimiz tek bir şey var: geviş getirmek.</p>

  <p class="normal">Ve sahiden, insan tüm dünyayı elde etse bile, bu bir tek şeyi, geviş getirmeyi öğrenmediği sürece ne faydası var! Kurtulamaz kederinden,</p>

  <p class="normal">– büyük kederinden: ama günümüzde tiksinti diyorlar buna. Yüreği, ağzı ve gözleri tiksintiyle dolu olmayan var mı? Sen de öylesin! Sen de! Oysa şu ineklere bir bak!” –</p>

  <p class="normal">Böyle söyledi dağ-vaizi ve sonra bakışını Zerdüşt’e çevirdi; – çünkü şimdiye dek ineklere yöneltmişti ilgisini sevgiyle –: ama bu sırada dönüştü kendisi. “Bu konuştuğum da kim?” diye bağırdı dehşete kapılarak ve sıçradı kalktı.</p>

  <p class="normal">“Tiksinti duymayan insan bu, Zerdüşt’ün ta kendisi, büyük tiksintiyi yenen insan; bu göz, bu ağız, bu yürek bizzat Zerdüşt’ün gözü, ağzı, yüreği.”</p>

  <p class="normal">Bunları söylerken, hitap ettiği kişinin ellerini öptü, gözleri yaşlar içinde kaldı ve beklenmedik bir anda kendisine gökten çok değerli bir armağan ve mücevher inmiş biri gibi davrandı. İnekler ise tüm bu olup bitene bakıp şaşırdılar.</p>

  <p class="normal">“Benim hakkımda konuşma, ey tuhaf, sevimli kişi!” dedi Zerdüşt ve sevecenliğini bastırdı, “önce kendinden söz et bana! Gönüllü dilenci değil misin sen, bir zamanlar büyük bir serveti tepen, –</p>

  <p class="normal">– zenginliğinden ve zenginlerden utanıp da en yoksulların arasına sığınan, onlara bolluğunu ve yüreğini armağan etmek isteyen? Ama kabul etmemişlerdi onu.”</p>

  <p class="normal">“Ama kabul etmediler beni,” dedi gönüllü dilenci, “sen de biliyorsun. Sonunda hayvanların ve bu ineklerin arasına geldim ben de.”</p>

  <p class="normal">“Orada öğrendin,” diyerek adamın sözünü kesti Zerdüşt, “kararınca vermenin kararınca almaktan ne kadar daha zor olduğunu ve iyi armağan vermenin iyiliğin en son, en ince, ustalara has sanatı olduğunu.”</p>

  <p class="normal">“Özelikle bugünlerde,” diye yanıtladı gönüllü dilenci, “alçak olan her şeyin kendi tarzınca, yani ayaktakımı tarzınca ayaklandığı ve yabanileştiği ve kibirlendiği bugünlerde.</p>

  <p class="normal">Çünkü sen de biliyorsun ya, zamanı geldi ayaktakımının ve kölelerin o büyük, kötü, uzun ve yavaş ayaklanmasının; yayılıyor da yayılıyor!</p>

  <p class="normal">Şimdi her türlü iyilik ve küçük bir elden çıkarma öfkelendiriyor alçakları; çok zenginler tetikte olmalı!</p>

  <p class="normal">Bugün geniş karınlı şişelerin pek dar boyunlarından damlar gibi damlayan herkes tetikte olmalı: – bugünlerde böylesi şişelerin boynunu kırmaktan hoşlanıyor insanlar.</p>

  <p class="normal">Şehvetli hırs, acı kıskançlık, kederli intikam düşkünlüğü, ayaktakımı gururu: tüm bunlar çarptı yüzüme. Yoksulların mutlu olduğu doğru değil artık. Göklerin krallığı ineklerin.”</p>

  <p class="normal">“Peki neden zenginlerin değil?” diye sordu Zerdüşt sınarcasına; barışçıl adamı hiç çekinmeden koklayan inekleri kovdu bu sırada.</p>

  <p class="normal">“Niye sınıyorsun beni?” diye yanıtladı beriki. “Sen benden daha iyi biliyorsun ya. Beni en yoksullara götüren neydi, ey Zerdüşt? En zenginlerimizden duyduğum tiksinti değil miydi?</p>

  <p class="normal">– Zenginliğin kürek mahkûmlarından, her türlü çöp yığınından kendilerine menfaat çıkaranlardan, kokuları ayyuka çıkan, soğuk bakışlı, azgın düşünceli bu ayaktakımından,</p>

  <p class="normal">– bu altın suyuna batırılmış sahte ayaktakımından, babaları yankesici, leş kargası ya da paçavra toplayıcı olanlardan, kadınları uysal, şehvetli, unutkan olanlardan duyduğum tiksinti: – orospulardan pek farkı yoktur ki bu kadınların –</p>

  <p class="normal">yukarıda ayaktakımı, aşağıda ayaktakımı! Bugün artık kim ‘yoksul’, kim ‘zengin’! Unuttum bu ayrımı – bu yüzden kaçtım uzaklara, kaçtıkça kaçtım, bu ineklerin arasına gelene dek!”</p>

  <p class="normal">Böyle söyledi barışçıl adam ve hızlı hızlı soluklandı ve terledi sözlerini söylerken: bu yüzden inekler yeniden şaşırdı. Ama adam böyle sert konuştuğu sırada Zerdüşt hep gülümseyerek baktı adamın yüzüne ve hiçbir şey söylemeden başını salladı.</p>

  <p class="normal">“Kendine karşı zalimlik ediyorsun, ey dağ-vaizi, böyle sert sözcükler kullandığında. Böyle bir sertlik için yaratılmamış senin ağzın ve gözlerin.</p>

  <p class="normal">Bana öyle geliyor ki, miden de öyle: böylesine öfkelenmek, nefret etmek ve köpürmek ters düşüyor midene. Daha yumuşak şeyler ister mide; bir kasap değilsin sen.</p>

  <p class="normal">Daha çok bir ot ve kök yiyen bir adam gibi görünüyorsun bana. Belki de tahıl öğütüyorsun. Ama kesin olan bir şey var ki, etsel hazlardan uzaksın ve balı seviyorsun.”</p>

  <p class="normal">“Beni çok iyi anladın,” diye yanıtladı gönüllü dilenci, ferahlamıştı yüreği. “Balı severim, tahıl da öğütürüm, çünkü insanın ağzına hoş gelen ve soluğunu temizleyen şeyleri severim:</p>

  <p class="normal">– Uzun süre gerektiren şeyleri de severim, yumuşak başlı tembellere ve aylaklara günlerini geçirten ve onların çenelerini oyalayan şeyleri.</p>

  <p class="normal">Elbette bu inekler bu konuda çok ilerlediler: geviş getirmeyi ve güneşin altında uzanmayı buldular. Yüreği kabartan tüm zor düşüncelerden de uzak dururlar.”</p>

  <p class="normal">– “Pekâlâ!” dedi Zerdüşt: “Benim hayvanlarımı da görmelisin, kartalımı ve yılanımı – onların bir eşi yok günümüzde yeryüzünde.</p>

  <p class="normal">Bak, şu yol benim mağarama çıkar: mağarama misafir ol bu gece. Ve hayvanların mutluluğundan konuş hayvanlarımla, –</p>

  <p class="normal">– ben eve dönünceye dek. Çünkü şimdi bir yardım çığlığı çok acele gitmemi gerektiriyor. Taze bal da bulacaksın mağaramda, buz gibi altın petek balı: ye onu!</p>

  <p class="normal">Ama şimdi hemen vedalaş ineklerinle, ey tuhaf kişi! Ey sevimli kişi! Senin için zor olsa da. Çünkü onlar en sıcak arkadaşların ve ustaların senin!” –</p>

  <p class="normal">“– Daha çok sevdiğim bir tanesi hariç,” diye yanıtladı gönüllü dilenci. “Sen iyisin, ey Zerdüşt, sen bir inekten daha da iyisin!”</p>

  <p class="normal">“Hadi, hadi uzaklaş sen! Seni pis yaltakçı!” diye bağırdı Zerdüşt öfkeyle, “böyle övgüler sunup, yağlayıp ballayarak niye berbat ediyorsun beni?”</p>

  <p class="normal">“Hadi, hadi uzaklaş benden!” diye bağırdı bir kez daha ve asasını sevecen dilenciye doğru salladı: ama dilenci çabucak uzaklaştı.</p>

  <p class="ortayazi">* * *</p>
</body>
</html>
