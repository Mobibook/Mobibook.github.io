<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_72">Hizmet Dışı</h2>

  <p class="normal">Zerdüşt büyücüden henüz ayrılmıştı ki, yürüdüğü yolda yine birisinin oturduğunu gördü; uzun boylu, kara bir adamdı bu, zayıf ve solgundu yüzü: bu adam müthiş canını sıktı Zerdüşt’ün. “Yazık,” dedi kendi yüreğine, “gizlenmiş keder oturuyor orada, rahip türünden biri gibi görünüyor gözüme: ne arıyorlar bunlar benim ülkemde?</p>

  <p class="normal">Bu ne! Şu büyücüden yeni kurtuldum ki yeniden bir kara zanaat erbabı çıktı yoluma, –</p>

  <p class="normal">– dokunarak büyü yapan herhangi bir büyü ustası, tanrının lütfuyla mucizeler yaratan karanlık biri, dünyayı yadsıyan kutsanmış biri, şeytan götürsün onu!</p>

  <p class="normal">Ama şeytan hiçbir zaman bulunmaz, olması gereken yerde: her zaman geç gelir bu lanet aksak cüce!” –</p>

  <p class="normal">Zerdüşt böyle sabırsızca lanetledi içinden ve bakışlarını çevirip bu kara adamın önünden nasıl geçebileceğini düşündü: gel gör ki, düşündüğü gibi olmadı. Aynı anda oturan adam da onu görmüştü; ve beklenmedik bir fırsatı yakalamış biri gibi yerinden sıçradı ve Zerdüşt’e doğru koşturdu.</p>

  <p class="normal">“Her kim olursan ol, ey gezgin,” diye konuştu, “yardım et yolunu şaşırmış, arayan şu yaşlı adama, burada kolaylıkla zarar gelebilir ona!</p>

  <p class="normal">Bu dünya yabancı ve uzaktır bana, yabanıl hayvanların ulumasını da işittim; ve beni koruyabilecek kişi de yok artık.</p>

  <p class="normal">Son dindar insanı arıyordum, bir ermiş ve münzevidir o, bugün tüm dünyanın bildiğini bir tek o duymamıştır henüz kendi ormanında.”</p>

  <p class="normal">“Neyi biliyor bugün tüm dünya?” diye sordu Zerdüşt. “Yoksa bir zamanlar tüm dünyanın inandığı eski tanrının artık yaşamadığını mı?”</p>

  <p class="normal">“Söylediğin gibi,” diye yanıtladı yaşlı adam üzüntüyle. “Ve ben bu yaşlı tanrıya son nefesine kadar hizmet ettim.</p>

  <p class="normal">Ama şimdi hizmet dışı kaldım, efendim yok ve yine de serbest değilim; anılarımın dışında, yaşadığım bir saatten bile memnun değilim.</p>

  <p class="normal">Bu yüzden çıktım bu dağa, sonunda yine bir şölen yapayım diye kendime, yaşlı bir papaya, bir kilise babasına yakışır biçimde: Bilesin ki, son papayım ben! – dindar anıların ve tanrıya yapılan hizmetlerin şöleni.</p>

  <p class="normal">Ama şimdi o da öldü, en dindar insan, ormandaki ermiş, tanrısını sürekli şarkı söyleyerek ve mırıldanarak öven.</p>

  <p class="normal">Kulübesini buldum, ama kendisini bulamadım yerinde, – iki kurt vardı içeride, uluyorlardı onun ölümüne – çünkü tüm hayvanlar severdi onu. Bunun üzerine uzaklaştım oradan.</p>

  <p class="normal">Peki boşuna mı geldim bu ormana ve bu dağa? Bunun üzerine başka birini, tanrıya inanmayanların en dindarını aramaya karar verdi yüreğim – Zerdüşt’ü aramaya karar verdi yüreğim!”</p>

  <p class="normal">Yaşlı adam böyle söyledi ve keskin bakışlarla süzdü karşısındakini; Zerdüşt ise yaşlı papanın elini tuttu ve ona uzun bir süre hayranlıkla baktı.</p>

  <p class="normal">“Bak şuraya, muhterem kişi,” dedi sonra, “ne güzel ve uzun bir el! Bu el her zaman rahmet dağıtmış olan birinin eli. Ama şimdi senin aradığın kişiyi tutuyor sıkı sıkıya, yani beni, Zerdüşt’ü.</p>

  <p class="normal">Benim o, tanrısız Zerdüşt, bu konuşan: var mı benden tanrısız biri, sevineyim öğrettiklerine?” –</p>

  <p class="normal">Böyle söyledi Zerdüşt ve bakışlarıyla yaşlı papanın düşüncelerini ve art düşüncelerini okudu. Sonunda şöyle konuştu beriki:</p>

  <p class="normal">“Onu en çok seven ve ona en düşkün olan, şimdi onu en çok kaybedendir –:</p>

  <p class="normal">– Bak, herhalde en tanrısız olan benim şimdi ikimizden! Ama kim sevinebilir ki buna?” –</p>

  <p class="normal">– “Sonuna dek hizmet ettin mi ona?” diye sordu Zerdüşt kaygıyla, uzun bir suskunluktan sonra, “Biliyor musun nasıl öldüğünü? Doğru mu söylenenler, doğru mu onu merhametin boğduğu,</p>

  <p class="normal">– insanı çarmıha gerili gördüğü; ve buna dayanamadığı, insana duyduğu sevginin onun cehennemi ve sonunda onun ölümü olduğu?” – –</p>

  <p class="normal">Ama yaşlı papa yanıt vermedi; aksine ürkekçe, acılı ve kederli bir ifadeyle yana baktı.</p>

  <p class="normal">“Bırak yoluna gitsin,” dedi Zerdüşt uzun süre düşündükten sonra, yaşlı adamın doğruca gözlerinin içine bakıyordu hâlâ bu sırada.</p>

  <p class="normal">“Bırak yoluna, göçüp gitti o. Bu ölünün ardından sadece iyi konuşman seni onurlandırsa da, onun kim olduğunu sen de biliyorsun benim kadar; ve tuhaf yollardan yürüdüğünü!”</p>

  <p class="normal">“Üç göz arasında kalsın bu konuştuklarımız,” dedi yaşlı papa ferahlamış yürekle (çünkü bir gözü kördü), “tanrı meselelerinde Zerdüşt’ten daha aydınlanmışımdır ben – ve hakkımdır bu benim.</p>

  <p class="normal">Sevgim uzun yıllar hizmet etti ona, istemim boyun eğdi onun tüm istemine. Ama iyi bir hizmetkâr her şeyi bilir, hatta efendisinin kendi kendisinden gizlediklerini bile.</p>

  <p class="normal">Saklanmış bir tanrıydı o, gizlilik doluydu. Sahiden, bir oğulu bile ancak gizli yollardan edindi, inancının kapısında zina beklerdi.</p>

  <p class="normal">Onu bir sevgi tanrısı olarak öven, sevgiyi yeterince yüksek düşünmüyor demektir. Bu tanrı bir yargıç da olmak istememiş miydi? Ama seven kişi ödülün ve cezanın ötesinde sever.</p>

  <p class="normal">Bu Doğulu tanrı gençliğinde sert ve intikamcı biriydi ve gözdelerini eğlendirmek için bir cehennem kurmuştu kendine.</p>

  <p class="normal">Ama sonunda yaşlandı ve yumuşadı, yıprandı ve merhametli oldu, bir babadan çok bir dedeye, ama en çok da mecalsiz bir nineye benzedi.</p>

  <p class="normal">Orada oturuyordu öyle, solgun, sobanın başında; endişeleniyordu zayıf bacaklarına dünyadan usanmış, istemi yorgun düşmüş halde ve günün birinde boğuldu bu pek büyük merhameti yüzünden.” – –</p>

  <p class="normal">“Sen ey yaşlı papa,” dedi bu sırada Zerdüşt araya girerek, “sen bunları gözlerinle gördün mü? Elbette böyle olmuş olabilir; böyle ve başka türlü de. Tanrılar öldüğünde her zaman birçok türlü ölümle ölürler.</p>

  <p class="normal">Ama pekâlâ! Şöyle ya da böyle, işte böyle – göçtü ya! Kulaklarımı ve gözlerimi rahatsız ederdi, daha kötüsünü söylemek istemem ardından.</p>

  <p class="normal">Dupduru bakan ve dürüst konuşan her şeyi seviyorum. Ama o, – biliyorsun ya, seni yaşlı rahip, senin türünden bir şeyler vardı onda, rahiplerin türünden – çeşitli anlamlara gelirdi o.</p>

  <p class="normal">Anlaşılmazdı da aynı zamanda. Neden öfkelendi ki bize, o burnundan soluyan, onu kötü anladık diye! Kendisi niye daha açık konuşmadı ki bizimle?</p>

  <p class="normal">Sorun bizim kulaklarımızdaysa, neden kendisini kötü işiten kulaklar verdi ki bize? Kulaklarımızda çamur varsa, pekâlâ! Kim koydu çamuru oraya?</p>

  <p class="normal">Birçok şeyi başaramadı bu çömlekçi, işini hakkıyla öğrenememişti! Başaramayışının intikamını çömleklerinden ve yarattıklarından alması – iyi beğeniyle çelişen bir günahtı bu.</p>

  <p class="normal">Dindarlıkta da vardır iyi beğeni: sonunda dedi ki ‘Olmaz olsun tanrının böylesi! Hiç tanrı olmasın daha iyi, kendi kaderini kendin çizmen daha iyi, deli olman, kendi kendinin tanrısı olman daha iyi!’”</p>

  <p class="normal"></p>

  <p class="normal">– “Neler duyuyorum!” dedi bu sırada yaşlı papa, kulak kabartarak; “Ey Zerdüşt, sen sandığımdan daha dindarsın böyle bir inançsızlıkla! İçindeki bir tanrı döndürmüş seni dinden, tanrısızlığına.</p>

  <p class="normal">Seni artık bir tanrıya inandırmayan da dindarlığın kendisi değil mi? Ve olağanüstü büyük dürüstlüğün seni şimdi iyinin ve kötünün ötesine de götürecek!</p>

  <p class="normal">Baksana, ne kaldı geriye? Gözlerin ve ellerin ve ağzın var, bunlar ezelden beri kutsamak için belirlenmişler. Sadece ellerle kutsanmaz ki.</p>

  <p class="normal">Tanrısız olmak istesen bile, uzun kutsamaların gizli, tütsü ve güzel kokuları geliyor senden: bu hem iyi geliyor, hem de acı veriyor bana.</p>

  <p class="normal">İzin ver misafirin olayım, ey Zerdüşt, tek bir geceliğine! Yeryüzünün hiçbir yeri senin yanından daha iyi gelmeyecek şimdi bana!” –</p>

  <p class="normal">“Amin! Böyle olmalı!” dedi Zerdüşt büyük bir şaşkınlıkla, “Yukarıya çıkar şu yol, oradadır Zerdüşt’ün mağarası.</p>

  <p class="normal">Sahiden, seni seve seve götürürdüm oraya muhterem kişi, çünkü severim tüm dindar insanları. Ama şimdi bir yardım çığlığı çok acele çağırıyor beni senden uzağa.</p>

  <p class="normal">Benim bölgemde zarar görmemeli hiç kimse; iyi bir limandır mağaram. Ve her üzgün kişinin tekrar sağlam karaya basmasını ve sağlam ayaklarla basmasını sağlamaktır en çok istediğim.</p>

  <p class="normal">Peki kim alacak senin kederini sırtından? Fazlasıyla zayıfım ben bunun için. Uzun süre beklememiz gerek doğrusu, birisinin senin tanrını yeniden uyandırması için.</p>

  <p class="normal">Çünkü bu eski tanrı artık yaşamıyor; tamamen öldü o.” –</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
