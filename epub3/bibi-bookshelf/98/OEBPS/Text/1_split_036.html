<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_36">Ünlü Bilgeler Üzerine</h2>

  <p class="normal">Halka ve halkın batıl inancına hizmet ettiniz hepiniz, siz ünlü bilgeler – hakikate değil! İşte tam da bu yüzden saygı gösterildi size.</p>

  <p class="normal">Ve bu yüzden katlanıldı inançsızlığınıza, çünkü halk için bir nükteden ve sapa bir yoldan ibaretti o. Efendi böyle korur kölelerini ve keyif alır onların küstahlığından.</p>

  <p class="normal">Ama köpekler kurtlardan nasıl nefret ederse: işte öyle nefret eder halk da özgür tinli kişiden, zincirlerin düşmanından, tapınmayandan, ormanı mesken edinenden.</p>

  <p class="normal">Onu saklandığı delikten çıkarmak – halkın gözünde her zaman “adalet anlayışı” budur: hâlâ en keskin dişli köpeklerini salar onun üzerine.</p>

  <p class="normal">“Hakikat neredeyse: halk da zaten orada! Yazık, yazık arayanlara!” – Bu sözler yankılanmıştır ezelden beri.</p>

  <p class="normal">Halkınızın saygısını haklı çıkarmak istediniz: “hakikat istemi” dediniz buna, siz ünlü bilgeler!</p>

  <p class="normal">Ve yüreğiniz her zaman şunu söyledi kendine: “Halktan geldim ben: tanrının sesi de oradan geldi bana.”</p>

  <p class="normal">Bir eşek gibi inatçı ve kurnazdınız her zaman, halkın savunucuları olarak.</p>

  <p class="normal">Ve halkla iyi geçinmek isteyen kimi güçlüler, asil atlarının önüne bir de – küçük eşeği, ünlü bir bilgeyi koştular.</p>

  <p class="normal">Şimdi isterim ki, siz ünlü bilgeler, aslan postunu atın artık üstünüzden!</p>

  <p class="normal">Bu yırtıcı hayvanın alacalı postunu ve araştıranın, arayanın, keşfedenin yelesini!</p>

  <p class="normal">Ah, sizin “hakikatliliğinize” inanabilmem için, saygı duyan isteminizi de yok etmeniz gerekir önce.</p>

  <p class="normal">Tanrısız çöllerde gezen ve saygı duyan yüreğini parçalamış olana derim ben – hakikatli diye.</p>

  <p class="normal">Sarı kumların üzerinde, güneşten yanarak, susuzluk içinde, canlıların gölgeli ağaçlar altında dinlendiği, kaynaklarla dolu vahaları arayarak gezinir.</p>

  <p class="normal">Ama bu rahatlığa ayak uydurmaya susuzluğu bile kandıramaz onu: çünkü vahaların olduğu yerde putlar da vardır.</p>

  <p class="normal">Acıkmış, zorba, yalnız, tanrısız: böyle olmak ister aslan-istemi.</p>

  <p class="normal">Kölelerin mutluluğundan sıyrılmış, tanrılardan ve tapınmalardan kurtulmuş, korkusuz ve korkunç, büyük ve yalnız: budur hakikatlinin istemi.</p>

  <p class="normal">Hakikatliler ve özgür tinliler çöllerin efendileri olarak çölleri mesken edinmişlerdir ezelden beri; ama şehirlerde yaşar iyi besili ünlü bilgeler – yük hayvanları.</p>

  <p class="normal">Çünkü her zaman çekerler, eşekler olarak – halkın arabasını!</p>

  <p class="normal">Bu değildir onlara duyduğum öfkenin nedeni: ama hizmetkârlar, koşulmuş hayvanlar olarak kalırlar, altın koşumlarıyla ışıl ışıl parıldasalar bile.</p>

  <p class="normal">Çoğu kez de iyi ve övülesi hizmetkârlar olmuşlardır. Çünkü şöyle söyler erdem: “Eğer hizmetkâr olacaksan, senin hizmetinden en iyi yararlanacak olanı bul!</p>

  <p class="normal">“Onun hizmetkârı olduğun için, efendinin erdemi ve tini de büyümeli: böylece sen de büyürsün onun tini ve erdemiyle birlikte!”</p>

  <p class="normal">Ve sahiden, siz ünlü bilgeler, halkın hizmetkârları! Siz de büyüdünüz halkın tini ve erdemiyle birlikte – halk da büyüdü sizin sayenizde. Sizin onurunuza söylüyorum bunu!</p>

  <p class="normal">Ama erdemlerinizle de hâlâ halktansınız: bön bakışlı halktan – tinin ne olduğunu bilmeyen halktan!</p>

  <p class="normal">Tin, kendi canını yakan yaşamın kendisidir; kendi acısıyla çoğaltır kendi bilgisini, – biliyor muydunuz bunu?</p>

  <p class="normal">Ve budur tinin mutluluğu: kurbanlık hayvan gibi yağlanıp, gözyaşlarıyla kutsanmış olmak – biliyor muydunuz bunu?</p>

  <p class="normal">Ve körün körlüğü de, onun el yordamıyla arayışı da kanıtlayacaktır daha baktığı güneşin gücünü – biliyor muydunuz bunu?</p>

  <p class="normal">Ve idrak eden kişi, dağlarla inşa etmeyi öğrenmeli! Hiçbir şey değildir tinin dağları yerinden oynatması – biliyor muydunuz bunu?</p>

  <p class="normal">Sadece tinin kıvılcımlarını biliyorsunuz: ama görmüyorsunuz onun örs de olduğunu ve görmüyorsunuz çekicinin zalimliğini!</p>

  <p class="normal">Sahiden, bilmiyorsunuz tinin gururunu! Oysa bir kez olsun konuşmaya gönül indirecek olsaydı, katlanamazdınız tinin alçakgönüllülüğüne!</p>

  <p class="normal">Ve hiçbir zaman tininizi atamadınız bir kar çukuruna: Yeterince sıcak değilsiniz bunu yapmak için! Bu yüzden bilmiyorsunuz tinin soğukluğunun cazibesini de.</p>

  <p class="normal">Ama her konuda tini tanıyormuş gibi davranıyorsunuz; ve bilgeliği de çoğu zaman kötü şairler için bir düşkünler ve şifa yurdu haline getirdiniz.</p>

  <p class="normal">Kartal değilsiniz siz: bu yüzden ruhun dehşetinin mutluluğunu yaşamadınız. Ve kuş olmayan, uçurumların üzerine yerleşmemeli.</p>

  <p class="normal">Benim için ılıksınız siz: oysa soğuk akar her derin bilgi. Buz gibi soğuktur tinin en derindeki pınarı: ferahlık verir sıcak ellere ve eylemcilere.</p>

  <p class="normal">Saygın duruyorsunuz karşımda, kaskatı ve dimdik, siz ünlü bilgeler! – Hiçbir güçlü rüzgâr ve istem kıpırdatamaz sizi yerinizden.</p>

  <p class="normal">Hiç görmediniz mi bir yelkenin denizin üzerinde, yuvarlak, şişkin ve rüzgârın şiddetinden titreyerek gidişini?</p>

  <p class="normal">Denizin üstündeki yelken gibi, tinin şiddetinden titreyerek gider benim bilgeliğim – yabanıl bilgeliğim!</p>

  <p class="normal">Oysa siz, halkın hizmetkârları, siz ünlü bilgeler – nasıl ayak uydurabilirdiniz ki bana!–</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
