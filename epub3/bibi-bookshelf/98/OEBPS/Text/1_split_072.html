<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_70">Sülük</h2>

  <p class="normal"></p>

  <p class="normal">Zerdüşt ormanların arasından ve bataklıkların önünden daha uzaklara ve daha derinlere ilerledi düşünceler içinde; ama zor şeyler hakkında düşünen herkesin başına geldiği gibi, yanlışlıkla bir insanın üstüne bastı. O da ne? O anda yüzüne bir acı çığlığı, iki beddua ve yirmi küfür püskürtüldü: bu yüzden dehşete kapılıp asasını kaldırdı ve çiğnediği adama bir de vurdu. Hemen sonra aklı başına geldi; ve az önce yaptığı budalalığa güldü yüreği.</p>

  <p class="normal">“Bağışla,” dedi, çiğnediği adama. Adam bu sırada öfkeyle kalkmış ve oturmuştu. “Bağışla ve önce bir benzetme dinle.</p>

  <p class="normal">Uzaklardaki şeyleri düşleyen bir gezgin nasıl ki ıssız bir yolda uyuyan bir köpeğe, güneşin altında uzanmış bir köpeğe yanlışlıkla çarparsa:</p>

  <p class="normal">– nasıl ki ikisi de aniden yerlerinden sıçrar ve can düşmanları gibi birbirlerinin üzerine atılırlarsa, yürekleri ağızlarına gelmiş bir halde: böyle oldu bize de.</p>

  <p class="normal">Ama yine de! Ve yine de – bir adım kalmıştır sadece, birbirlerini okşayıp sevmelerine bu köpek ve bu yalnız kişinin! İkisi de zaten – yalnız değil mi?”</p>

  <p class="normal">– “Her kim olursan ol,” dedi çiğnenen adam, hâlâ suratını asarak, “benzetmenle de bastın tam üzerime, ayağınla değil sadece!</p>

  <p class="normal">Baksana, bir köpek miyim ben?” – Oturan adam bu sözleri söyledikten sonra ayağa kalktı ve çıplak kolunu bataklıktan çıkardı. Çünkü ilk başta ellerini kollarını uzatmış yatıyordu yerde, bir bataklık hayvanına pusu kuranlar gibi gizlenmiş ve tanınmaz bir halde.</p>

  <p class="normal">“Ne yapıyorsun sen?” diye bağırdı Zerdüşt, dehşet içinde, çünkü çıplak koldan oluk gibi kan aktığını görmüştü, – “Ne geldi başına? Kötü bir hayvan mı ısırdı seni, ey bahtsız adam?”</p>

  <p class="normal">Kolu kanayan adam güldü, hâlâ öfkeliydi. “Seni ne ilgilendirir ki!” dedi ve gitmeye yeltendi. “Burası benim yerim, benim yurdum. Kim ne isterse sorsun: ama sakarın tekine kolay kolay yanıt vermem.”</p>

  <p class="normal">“Yanılıyorsun,” dedi Zerdüşt merhametle ve adamı tuttu; “yanılıyorsun: burası senin değil benim ülkem ve burada kimsenin zarar görmesini istemem.</p>

  <p class="normal">Sen yine de nasıl istersen öyle an beni – ben, ben olması gerekenim. Ben kendime Zerdüşt derim.</p>

  <p class="normal">Pekâlâ! Şu yukarıya giden yol Zerdüşt’ün mağarasına çıkar: çok uzak sayılmaz, – benim yanımda yaralarının iyileşmesini beklemek istemez misin?</p>

  <p class="normal">Bu yaşam gülmedi yüzüne bahtsız adam: önce hayvan ısırdı seni – sonra insan bastı üzerine!” – –</p>

  <p class="normal">Ama üzerine basılan adam Zerdüşt’ün adını duyunca birdenbire değişti. “Ne oluyor bana!” diye bağırdı, “Kim ilgilendirir ki beni bu yaşımda şu insandan, Zerdüşt’ten başka ve kan emerek yaşayan şu hayvandan, sülükten başka?</p>

  <p class="normal">Sülüğün yüzü suyu hürmetine uzandım bu bataklığa bir balıkçı gibi, on kere ısırılmıştı kolum ki kanıma göz dikti daha güzel bir kirpi, Zerdüşt’ün kendisi!</p>

  <p class="normal">Ey talih! Ey mucize! Beni bu bataklığa çeken bu güne övgüler olsun! Bugün yaşayan en iyi kan emiciye övgüler olsun, büyük vicdan sülüğü Zerdüşt’e övgüler olsun!” –</p>

  <p class="normal">Üzerine basılan adam böyle söyledi; ve Zerdüşt onun bu sözlerinden ve ince, saygılı tarzından sevinç duydu. “Sen kimsin?” diye sordu ve adama elini uzattı, “birbirimize açıklayacağımız ve keyif alacağımız çok şey var: ama şimdiden bana öyle geliyor ki, bugün duru, aydınlık bir gün olacak.”</p>

  <p class="normal">“Ben tini vicdanlıyım,” diye yanıtladı, kendisine sorulan kişi, “ve tinin işlerinde benden daha katısı, daha hoşgörüsüzü ve daha serti yoktur, bana hocalık eden Zerdüşt dışında.</p>

  <p class="normal">Birçok şeyi yarım yamalak bilmektense, hiçbir şeyi bilmemek daha iyi! Başkalarının insafına kalmış bir bilge olmaktansa, kendi başına bir deli olmak daha iyi! Ben – temele inerim.</p>

  <p class="normal">– Ne önemi var onun büyük ya da küçük olmasının? Bataklık ya da gökyüzü adını almasının? Bir avuç temel yeter bana; gerçekten temel ve zemin ise!<sup class="calibre3"><a class="calibre4" href="../Text/1_split_128.html#footnote-100-41" id="footnote-100-41-backlink">[41]</a></sup></p>

  <p class="normal">– Bir avuç temel: bunun üzerinde ayakta durulabilir. Gerçek vicdanlı-bilgide<sup class="calibre3"><a class="calibre4" href="../Text/1_split_129.html#footnote-100-42" id="footnote-100-42-backlink">[42]</a></sup> ne büyük, ne de küçük vardır.”</p>

  <p class="normal">“Belki de sen sülüğü tanıyan kişisin?” diye sordu Zerdüşt; “En temele kadar sülüğün peşinden gidiyorsun öyle mi, seni vicdanlı?”</p>

  <p class="normal">“Ey Zerdüşt,” diye yanıtladı, üstüne basılan adam, “bu muazzam bir şey olurdu, nasıl böyle bir şeye yeltenebilirim ki?</p>

  <p class="normal">Benim usta ve bilgi sahibi olduğum alan sülüğün beynidir: – budur benim dünyam!</p>

  <p class="normal">Bir dünyadır o da! Ama burada gururumun dile gelmesini bağışla, çünkü bir eşim yoktur bu alanda. Bu yüzden ‘Burası benim ülkem’ dedim.</p>

  <p class="normal">Ne kadar uzun süredir gidiyorum bu sülük beyninin peşinden, en kaygan hakikat kayıp gitmesin diye elimden! Burasıdır benim ülkem!</p>

  <p class="normal">– bu yüzden fırlatıp attım geri kalan ne varsa, bu yüzden başka hiçbir şey umurumda değil; ve bilgimin hemen yanı başında yatıyor benim kara cehaletim.</p>

  <p class="normal">Tinimin vicdanı istiyor benden bir şeyi bilmemi ve başka hiçbir şeyi bilmememi: tiksindiriyor beni tüm yarım akıllar, tüm puslular, uçuşanlar, düşlere dalanlar.</p>

  <p class="normal">Dürüstlüğümün bittiği yerde körüm ve kör olmak isterim. Ama bilmek istediğim yerde dürüst de olmak isterim, yani sert, katı, hoşgörüsüz, gaddar, acımasız.</p>

  <p class="normal">Bir zamanlar sen demiştin ya, ey Zerdüşt: ‘Tin, kendi canını yakan yaşamın kendisidir,’ diye, bu sözün inandırdı ve kandırdı beni senin öğretine. Ve sahiden, kendi kanımla çoğalttım kendi bilgimi.”</p>

  <p class="normal">– “Her şey gözler önünde,” diye söze girdi Zerdüşt; çünkü hâlâ kan akıyordu vicdanlının çıplak kolundan. On sülük birden yapışmıştı koluna.</p>

  <p class="normal">“Ey harika yol arkadaşı, ne çok şey öğreniyorum bu manzaradan, yani senden! Belki de her şeyi söyleyemem senin o hoşgörüsüz kulaklarına!</p>

  <p class="normal">Pekâlâ! Ayrılalım burada! Seni yeniden bulmayı çok isterim yine de. Şu yukarıya giden yol mağarama çıkar; bu gece benim sevgili misafirim olacaksın orada!</p>

  <p class="normal">Zerdüşt’ün seni ayaklarıyla çiğnemesini bedeninde telafi etmek isterim: bunu düşüneceğim. Ama şimdi bir yardım çığlığı çok acele çağırıyor beni senden uzağa.”</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
