<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_51">Gezgin</h2>

  <p class="normal">Zerdüşt öteki kıyıya sabahın erken saatlerinde varabilmek için adanın sırtına doğru yola koyulduğunda gece yarısıydı: çünkü oradan gemiye binmek istiyordu. Yabancı gemilerin de seve seve demir attıkları iyi bir dış liman vardı orada; bu gemiler mutlu adalardan denize açılmak isteyenleri de alıyorlardı. Zerdüşt dağa çıkarken, gençliğinde yaptığı sayısız gezintiyi ve şimdiye dek ne çok dağa, sırta ve doruğa çıktığını anımsadı.</p>

  <p class="normal">Ben bir gezginim ve bir dağcıyım dedi yüreğine, düzlükleri sevmem ve öyle görünüyor ki, uzun süre duramam oturduğum yerde.</p>

  <p class="normal">Kader ve yaşantı olarak daha ne gelecekse başıma, – bir dağ gezintisi ve bir dağ tırmanışı da olacaktır onda: sadece kendisini yaşantılar insan sonunda.</p>

  <p class="normal">Tesadüflerle karşılaşabildiğimiz zamanlar çoktan akıp geçti; zaten bana ait olmayan ne çıkabilir ki artık karşıma?</p>

  <p class="normal">Geri dönüyor işte bana, sonunda geliyor yuvasına – kendi benliğim ve uzun süre gurbette tüm nesneler ve rastlantılar arasında saçılmış ne varsa benliğimde.</p>

  <p class="normal">Şunu da biliyorum ki: şimdi kendi doruğumun ve çok uzun süredir bana ayrılmış olanın önündeyim. Ah, en zorlu yoluma koyulmalıyım! Ah, başladım en yalnız dağ gezintime!</p>

  <p class="normal">Ama benim gibi birisi kaçırmaz böyle bir saati: onunla şöyle konuşur bu saat: “Ancak şimdiden sonra koyuluyorsun büyüklük yoluna! Doruk ve uçurum – şimdi bir arada!</p>

  <p class="normal">Gidiyorsun, kendi büyüklük yoluna: şimdiye kadar son tehliken denilen, son sığınağın oldu şimdi!</p>

  <p class="normal">Gidiyorsun kendi büyüklük yoluna: artık ardında hiçbir yolun olmaması en büyük yürekliliğin olmalı şimdi!</p>

  <p class="normal">Gidiyorsun kendi büyüklük yoluna; kimse gizlice gelmeyecek ardından! Kendi ayağınla sildin arkandaki yolu ve bu yolun üstünde ‘imkânsızlık’ yazıyor.</p>

  <p class="normal">Ve hiçbir merdivenin yoksa bundan böyle, öğrenmelisin kendi başının üzerine tırmanmayı: başka nasıl çıkacaksın ki yukarıya?</p>

  <p class="normal">Kendi başının üzerine ve kendi yüreğinin ötesine! En yumuşak yerin de en sert yerin olmalı artık.</p>

  <p class="normal">Kendini hep sakınan, sonunda hasta düşer fazla sakınmaktan. Övgüler olsun insanı sert kılana! Övmüyorum yağ ve bal akan ülkeyi.</p>

  <p class="normal">Kendini görmemeyi öğrenmek gerekir, çok şey görmek için: – bu sertlik gereklidir dağa-çıkan herkese.</p>

  <p class="normal">Bilmek için gözlerini her şeye çeviren biri, nesnelerin ön yüzünden başka ne görebilir ki?</p>

  <p class="normal">Oysa sen Zerdüşt, her şeyin temeline ve arka yüzüne bakmak istedin; bu yüzden kendi üzerine bile çıkmalısın, – yukarıya, yükseğe, kendi yıldızların bile senin altında kalıncaya dek!</p>

  <p class="normal">Evet! Yukarıdan bakmalıyım kendime ve yıldızlarıma: ancak buna derim ben doruğum diye; bir tek bu kaldı benim son doruğum olarak! – ”</p>

  <p class="normal"></p>

  <p class="normal">Böyle söyledi Zerdüşt, yukarıya çıkarken, sert sözlerle yüreğini teselli ederken: çünkü hiç olmadığı kadar yaralıydı yüreğinden. Ve dağın tepesine vardığında, ne görsün, öteki deniz uzanıyordu gözlerinin önünde: durdu ve sustu Zerdüşt uzun süre. Oysa gece soğuktu bu yükseklikte, gökyüzü duru ve yıldızlıydı.</p>

  <p class="normal">Anlıyorum kaderimi dedi sonunda hüzünle. Pekâlâ! Ben hazırım. Şimdi başladı son yalnızlığım.</p>

  <p class="normal">Ah, altımda uzanan bu kara, hazin deniz! Ah, gecenin yüklü isteksizliği! Ah, kader ve deniz! Size inmeliyim şimdi!</p>

  <p class="normal">En yüksek dağımın önünde ve en uzun gezintimin başındayım şimdi: bu yüzden şimdiye dek indiğimden daha da derine inmeliyim:</p>

  <p class="normal">– acının şimdiye dek inmediğim kadar derinine, acının en karanlık akıntısına kadar! Bunu istiyor kaderim: Pekâlâ! Ben hazırım.</p>

  <p class="normal">Nereden gelir en yüksek dağlar? diye sorardım bir zamanlar. Sonra öğrendim, denizden geldiklerini.</p>

  <p class="normal">Bunun kanıtı onların kayalarında ve doruklarındaki duvarlarda yazılıdır. En derinden gelmelidir en yüce olan, kendi yüceliğine. –</p>

  <p class="normal"></p>

  <p class="normal">Bunları söyledi Zerdüşt, dağın zirvesinde, o buz gibi yerde; ama denize yaklaştığında ve sonunda yalıyarın altında tek başına durduğunda yorgun düşmüştü yollardan ve eskisinden daha da özlem doluydu.</p>

  <p class="normal">Her şey henüz uykuda şimdi dedi; deniz de uykuda. Uyku sarhoşluğuyla ve tuhaf bakıyor gözleri bana.</p>

  <p class="normal">Ama soluğu sıcak, hissediyorum bunu. Hissediyorum rüya gördüğünü de. Kıvrılıyor rüya görerek sert yastıklar üzerinde.</p>

  <p class="normal">Kulak ver! Bak! Nasıl da inliyor kötü anılardan! Yoksa kötü beklentilerden mi?</p>

  <p class="normal">Ah, üzülüyorum senin için, karanlık canavar seni, kızgınım kendime de senin yüzünden.</p>

  <p class="normal">Ah, yeterince güçlü değil ellerim! Sahiden, keşke kötü rüyalardan kurtarabilseydim seni! –</p>

  <p class="normal"></p>

  <p class="normal">Zerdüşt böyle söyleyince, hüzün ve acı içinde güldü kendine. “Nasıl yani Zerdüşt?” dedi kendine, “denizi mi teselli etmek istiyorsun bir de?”</p>

  <p class="normal">Ah tatlı kaçık Zerdüşt, güvenmeye pek heveslisin! Ama hep böyleydin sen: hep güvenle yaklaştın korkunç olan her şeye.</p>

  <p class="normal">Her canavarı okşamak istersin. Bir nebze sıcak soluk, bir tutam yumuşak tüy pençesinde –: ve sen hemen hazırsın sevmeye ve baştan çıkarmaya.</p>

  <p class="normal">Sevgidir en yalnız kişinin tehlikesi, her şeye duyulan sevgi, canlı olsun yeter ki! Gerçekten gülünç benim deliliğim ve sevgideki alçakgönüllülüğüm!” –</p>

  <p class="normal"></p>

  <p class="normal">Böyle söyledi Zerdüşt ve bir kez daha güldü: ama hemen geride bıraktığı dostları geldi aklına –, sanki düşüncelerinde onlara karşı bir suç işlemiş gibi, öfkelendi kendi düşüncelerine. Ve çok geçmeden ağlamaya başladı gülen kişi: – acı acı ağlıyordu Zerdüşt, öfkeden ve özlemden.</p>

  <p class="ortayazi">* * *</p>
</body>
</html>
