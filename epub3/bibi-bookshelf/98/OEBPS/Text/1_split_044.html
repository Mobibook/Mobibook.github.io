<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_44">Bilginler Üzerine</h2>

  <p class="normal">Ben uyurken başımdaki sarmaşıktan çelengi yemiş bir koyun, – bir yandan yiyip, bir yandan da, “Zerdüşt artık bir bilgin değil,” demiş.</p>

  <p class="normal">Bunu söyleyip çekip gitmiş hoplaya zıplaya ve de gururla. Bir çocuk anlattı bunları bana.</p>

  <p class="normal">Seviyorum uzanmayı burada, çocukların oynadığı yerde, yıkık duvarın yanında, devedikenlerinin ve gelinciklerin altında.</p>

  <p class="normal">Bir bilginim hâlâ çocukların, dikenlerin ve gelinciklerin gözünde. Masumdur onlar, kötülük yapsalar bile.</p>

  <p class="normal">Ama bir bilgin değilim artık koyunların gözünde: böyle istedi kaderim – övgüler olsun ona!</p>

  <p class="normal">Çünkü hakikat şu ki: bilginler evinden çıkıp gittim: kapıyı da arkamdan çektim.<sup class="calibre3"><a class="calibre4" href="../Text/1_split_106.html#footnote-100-19" id="footnote-100-19-backlink">[19]</a></sup></p>

  <p class="normal">Uzun süre oturdu ruhum aç açına, onların masasında; onlar gibi, ceviz kırarcasına idrak etmeye terbiye edilmedim.</p>

  <p class="normal">Özgürlüğü severim ve taze toprağın üstündeki havayı; onların onurları ve saygınlıkları üstünde uyumaktansa, yeğlerim öküz postları üstünde uyumayı.</p>

  <p class="normal">Ateş oldum, yanıp tutuştum kendi düşüncelerimden: çoğu kez soluğum kesilecek gibi olur. Bu yüzden açık havaya çıkmam, tüm tozlu salonlardan uzaklaşmam gerekir.</p>

  <p class="normal">Ama onlar serin serin otururlar gölgede: her şeye seyirci kalmak isterler ve güneşin basamakları yaktığı yerde oturmaktan kaçınırlar.</p>

  <p class="normal">Sokakta durup da gelen geçene bakanlar gibi: beklerler ve başkalarının düşündüğü düşüncelere bakarlar.</p>

  <p class="normal">Birisi onları tutmaya kalktığında un çuvalları gibi bir toz bulutu yayarlar ortalığa, istemleri dışında: üstlerindeki tozun buğdaydan, yaz tarlalarının altın sarısı bereketinden geldiği ne malum?</p>

  <p class="normal">Bilge pozları takınmazlar mı, küçük özdeyişleri ve hakikatleri dokunur kanıma: genellikle bir koku var bilgeliklerinde, sanki bataklıktan geliyormuş gibi: sahi, kurbağa vıraklamaları bile geldi kulaklarıma!</p>

  <p class="normal">Becerikliler, kurnaz parmakları var: neylesin benim basitliğim onların çok yönlülüğünün yanında! Her türlü iplik atmayı, düğümü ve dokumayı bilir parmakları: böyle dokurlar tinin çoraplarını!</p>

  <p class="normal">İyi saatlerdir onlar: yeter ki doğru kurulsunlar! O zaman hiç şaşmadan gösterirler zamanı ve mütevazı bir gürültü yaparlar bu arada.</p>

  <p class="normal">Değirmenler ve tokmaklar gibi çalışırlar: sadece tanecikleri atmak yeter önlerine! – bilirler buğdayı öğütmeyi ve beyaz toza dönüştürmeyi.</p>

  <p class="normal">Dikkat kesilirler ve hiç güvenmezler birbirlerine. Küçük kurnazlıklarda hüner sahibidirler, beklerler bilgisi sendeleyenleri, – örümcekler gibi beklerler onları.</p>

  <p class="normal">Zehirlerini hep özenle hazırladıklarını gördüm; ve bu işi yaparken hep cam eldivenler takarlar ellerine.</p>

  <p class="normal">Hileli zarlarla oynamasını da bilirler; gördüğümde öylesine gayretle oynuyorlardı ki, terliyorlardı.</p>

  <p class="normal">Birbirimize yabancıyız, erdemleri sahteliklerinden ve hileli zarlarından daha da ters gelir beğenime.</p>

  <p class="normal">Onların yanında yaşarken, onların üzerinde yaşıyordum. Bu yüzden gücendiler bana.</p>

  <p class="normal">Hiç tahammülleri yoktur birisinin kafalarının üzerinde gezindiğini duymaya; bu yüzden tahta, toprak ve süprüntü döşediler benimle kafalarının arasına.</p>

  <p class="normal">Böylece boğdular adımlarımın sesini: ve şimdiye dek en bilgin olanları en az duydular beni.</p>

  <p class="normal">İnsanın tüm kusur ve zayıflıklarını koydular kendileriyle arama: – “bozuk zemin” diyorlar buna kendi evlerinde.</p>

  <p class="normal">Ama yine de düşüncelerimle geziniyorum kafalarının üzerinde; ve kendi hatalarım üzerinde gezinmek istesem bile, onların ve kafalarının üzerinde olurum hâlâ.</p>

  <p class="normal">Çünkü insanlar eşit değildir: bunu söyler adalet. Ve benim istediğimi onlar isteyemezlerdi!</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
