<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_45">Şairler Üzerine</h2>

  <p class="normal">“Bedeni daha iyi tanıdığımdan beri,” – dedi bir gün Zerdüşt havarilerinden birine – “tin benim için sadece lafta tin; sadece bir benzetmedir ayrıca ‘ölümsüz’ denilen her ne varsa.”</p>

  <p class="normal">“Daha önce de böyle konuşmuştun,” diye yanıt verdi havari; “Ve o zaman, ‘ama şairler çok yalan söyler,’ de demiştin. Neden, şairler çok fazla yalan söyler dedin ki?”</p>

  <p class="normal">“Neden mi?” dedi Zerdüşt. “Nedenini soruyorsun demek. Ben nedenleri sorulabilenlerden değilim.</p>

  <p class="normal">Dün mü yaşadım bunları? Çok zaman geçti görüşlerimin nedenlerini yaşamamın üzerinden.</p>

  <p class="normal">Bir bellek fıçısı olup çıkmaz mıydım, nedenlerimi de saklasaydım kendimde?</p>

  <p class="normal">Çok geliyor bana görüşlerimi kendimde saklamak bile; kimi kuşlar da uçup gitti.</p>

  <p class="normal">Kimi zaman uçup gelmiş bir kuş bulurum güvercinliğimde, yabancıdır bana ve titrer elimi uzattığımda.</p>

  <p class="normal">Peki ne söylemişti eskiden Zerdüşt sana? Şairlerin çok yalan söylediğini mi? – Zerdüşt’ün kendisi de bir şairdir oysa.</p>

  <p class="normal">İnanıyor musun şimdi bu konuda hakikati söylediğine? Niçin inanıyorsun ki buna?”</p>

  <p class="normal">Havari yanıt verdi: “Zerdüşt’e inanıyorum ben.” Ama Zerdüşt başını salladı ve gülümsedi.</p>

  <p class="normal">İnanç beni mutlu etmez, dedi, hele ki bana duyulan inanç.</p>

  <p class="normal">Hadi diyelim ki, adamın biri tüm ciddiyetiyle, şairler çok yalan söyler dedi: hakkı vardır, – çok yalan söyleriz biz.</p>

  <p class="normal">Çok da az şey biliriz ve kötü öğrencileriz: zaten bu yüzden gereklidir yalan söylememiz.</p>

  <p class="normal">Şarabına su katmayan var mıdır ki biz şairlerin arasında? Ne zehirli karışımlar kaynatılmıştır, ne anlatılmaz işler yapılmıştır mahzenlerimizde.</p>

  <p class="normal">Çok az şey bildiğimiz için, canı gönülden severiz tin yoksullarını, özellikle de genç kadıncıklarsa onlar!</p>

  <p class="normal">Ve yaşlı kadıncıkların akşamları birbirlerine anlattıkları şeyleri bile arzularız, içimizdeki bengi-kadınsı yan deriz biz buna!</p>

  <p class="normal">Sanki bilgiye açılan, ama öğrenenlere kendini kapatan gizli bir kapı varmış gibi: inanırız halka ve onun “bilgeliği”ne.</p>

  <p class="normal">Ama tüm şairler inanır buna: çayırda ya da ıssız bayırlarda kulak kesilenin gökle yer arasındaki olaylar hakkında bir şeyler anlayacağına.</p>

  <p class="normal">Ve şairler ince duygulara kapıldıklarında, inanırlar doğanın kendilerine âşık olduğuna:</p>

  <p class="normal">Ve doğanın onların kulaklarına aşk sözleri fısıldamak için gizlice sokulduğuna inanırlar: bununla övünür ve böbürlenirler tüm ölümlülerin önünde!</p>

  <p class="normal">Ah, yalnızca şairlerin rüyalarında yer verdiği öyle çok şey vardır ki gökle yer arasında!</p>

  <p class="normal">Hele ki göğün üzerinde: çünkü tüm tanrılar şairlerin benzetmesi, şairlerin hilesidir!</p>

  <p class="normal">Sahiden, gök hep çeker bizi kendine – yani bulutların ülkesine: onların üstüne oturturuz rengârenk kuklalarımızı ve sonra tanrılar ve Üstinsanlar deriz onlara: –</p>

  <p class="normal">Tam da bu sandalyelere uygun hafifliktedir onlar! – tüm bu tanrılar ve Üstinsanlar!</p>

  <p class="normal">Ah, nasıl da usandım, illa ki olay haline gelmeliyim diye tutturan bu yetersizlerden! Ah, nasıl da usandım şairlerden!</p>

  <p class="normal"></p>

  <p class="normal">Zerdüşt bunları söyleyince havarisi ona öfkelendi, ama hiç ses çıkarmadı. Ve Zerdüşt de sustu; ve iç dünyasına çekilmişti gözleri, sanki çok uzaklara bakar gibi. Sonunda iç geçirdi ve soluklandı.</p>

  <p class="normal">Ben bugüne ve geçmişe aidim dedi sonra; ama yarına, ertesi güne ve evvel zamana ait bir yan da var içimde.</p>

  <p class="normal">Usandım şairlerden, eskilerden ve yenilerden: yüzeysel buluyorum hepsini, sığ denizler gibiler.</p>

  <p class="normal">Yeterince derinliğine düşünmediler: bu yüzden duyguları dibe batmadı.</p>

  <p class="normal">Biraz şehvet ve biraz can sıkıntısı: en iyi düşündükleri şey bunlar oldu.</p>

  <p class="normal">Hayaletlerin-soluğu ve hışırtısı gibi geliyor bana şairlerin tüm o arp tıngırtıları; ne anladılar ki şimdiye dek seslerin coşkusundan! –</p>

  <p class="normal">Yeterince temiz de değiller bence: tüm sularını bulandırıyorlar derin görünsün diye.</p>

  <p class="normal">Ve uzlaştırmacı gibi görünmeyi severler: ama aracılar ve karıştırıcılardır onlar ancak gözümde yarım-yarımdırlar ve pistirler –</p>

  <p class="normal">Ah, ağlarımı denizlerine atmıştım ve güzel balıklar yakalamak istemiştim; ama her defasında eski bir tanrının büstü oldu çektiğim.</p>

  <p class="normal">Böylece bir taş verdi deniz aç olana. Belki onların da kökeni denizde.</p>

  <p class="normal">Elbette, inciler de bulunur içlerinde: böylece daha da benzerler sert kabuklu deniz hayvanlarına. Ve ruh yerine çoğu kez tuzlanmış salya buldum içlerinde.</p>

  <p class="normal">Bir de kibirliliği öğrendiler denizden: tavuskuşlarının şahı değil midir deniz?</p>

  <p class="normal">Tüm öküzlerin en çirkininin önünde bile açar tüylerini, hiç yorulmaz gümüşlü, ipekli yelpazesinden.</p>

  <p class="normal">Ters ters bakar öküz denize, kuma yakındır ruhu, daha çok da çalılığa, ama en çok da bataklığa.</p>

  <p class="normal">Ne anlar o, denizin güzelliğinden ve tavusun-süsünden! Bu benzetmeyi sunuyorum şairlere.</p>

  <p class="normal">Sahiden, onların ruhu tavusların şahıdır ve bir kibir denizidir!</p>

  <p class="normal">Seyirci ister şairin tini: öküz olsa da fark etmez seyircisi! –</p>

  <p class="normal">Ama usandım ben bu tinden: görüyorum ki yakında kendisi de usanacak kendisinden.</p>

  <p class="normal">Dönüşmüş gördüm şairleri, kendilerine çevirmişler bakışlarını.</p>

  <p class="normal">Tini tövbelilerin geldiğini gördüm; şairlerden çıktı onlar.</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
