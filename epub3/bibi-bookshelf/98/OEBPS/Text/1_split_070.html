<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_68">Yardım Çığlığı</h2>

  <p class="normal"></p>

  <p class="normal">Ertesi gün Zerdüşt yine mağarasının önündeki taşının üstünde oturuyordu; bu sırada hayvanları yiyecek getirmek için dışarıda dolaşıyorlardı – taze bal da getireceklerdi: çünkü Zerdüşt eski balı son damlasına kadar tüketmiş ve israf etmişti. Ama elinde bir sopayla oturup, topraktaki gölgesinin hatlarını çizerken, düşünürken, – sahiden! kendisi ya da gölgesi hakkında değildi düşünceleri – ansızın dehşetle yerinden sıçradı: çünkü kendi gölgesinin yanında bir gölge daha görmüştü. Aniden etrafına bakınıp ayağa kalktığında, ne görsün, bir zamanlar sofrasında yedirip içirdiği kâhin duruyordu yanında; büyük yorgunluğun geleceğini bildirmiş ve şunları öğretmişti bu kâhin: “Her şey aynı, her şey boş, dünyanın bir anlamı yoktur, bilgi boğar.” Ama çehresi değişmişti aradan geçen zamanda; ve Zerdüşt onun gözlerinin içine baktığında, yeniden dehşete kapıldı yüreği; sayısız kötü kehanet ve kül grisi yıldırımlar dolaşıyordu bu yüzde.</p>

  <p class="normal">Zerdüşt’ün ruhunda olup bitenleri gören kâhin, sanki gördüklerini silmek istermiş gibi eliyle yüzünü sildi; Zerdüşt de aynısını yaptı. İkisi de öyle sessizce kendilerine gelip, güçlerini topladıklarında, birbirlerini tanıdıklarını göstermek için karşılıklı ellerini uzattılar.</p>

  <p class="normal">“Hoş geldin,” dedi Zerdüşt, “büyük yorgunluğun kâhini, boşa olmamalı bir zamanlar soframa ve evime misafir oluşun. Bugün de soframda yiyip iç ve neşeli bir yaşlı adamın seninle birlikte sofraya oturmasını bağışla!” – “Neşeli bir yaşlı adam mı?” diye yanıtladı kâhin başını sallayarak. “Her kim olursan ya da olmak istersen ol, ey Zerdüşt, burada yukarıda en uzun süre kalan sensin – daha uzun süre karaya çekili kalmayacak kayığın!” – “Karaya çekili miyim ki?” diye sordu Zerdüşt gülerek. – “Dağının çevresindeki dalgalar durmadan yükseliyor,” diye yanıtladı kâhin, “büyük sıkıntının ve kederin dalgaları senin kayığını da kaldıracak ve buradan uzaklaştıracak.” – Zerdüşt bunun üzerine sustu ve şaşırdı. – “Duymuyor musun?” diye devam etti kâhin: “Derinliklerin uğultusu ve çağıltısı buraya kadar gelmiyor mu?” – Zerdüşt yeniden sustu ve kulak kesildi: uzun, çok uzun bir çığlık duydu; uçurumlar birbirlerine fırlatıyor, yankılıyorlardı bu çığlığı, çünkü hiçbiri alıkoymak istemiyordu onu: o kadar kötü çınlıyordu ki.</p>

  <p class="normal">“Seni kötü haberci,” diye konuştu sonunda Zerdüşt, “bu bir yardım çığlığı ve bir insanın çığlığı, mutlaka kara bir denizden geliyor olmalı. Ama beni ne ilgilendirir insanın – zora düşmesi! Bana ayrılan son günahım – biliyor musun adını?”</p>

  <p class="normal">–“Merhamet!” diye yanıtladı kâhin coşkulu bir yürekle, iki elini de yukarı kaldırdı. – “Ey Zerdüşt, seni son günahını işlemen için baştan çıkarmaya geliyorum!” –</p>

  <p class="normal">Ve bu sözler henüz söylenmişti ki, çığlık yeniden çınladı, eskisinden daha uzun, daha korkuluydu ve daha da yakından geliyordu. “Duyuyor musun? Duyuyor musun, ey Zerdüşt?” diye bağırdı kâhin, “Senin için bu çığlık, sana sesleniyor; gel, gel, gel, zamanıdır, tam zamanı!” –</p>

  <p class="normal">Zerdüşt bunun üzerine sustu, kafası karışmış ve sarsılmıştı; sonunda, kendinden tereddüt eden biri gibi sordu: “Peki kimdir bu oradan beni çağıran?”</p>

  <p class="normal">“Ama biliyorsun ya,” diye yanıt verdi kâhin coşkuyla, “niye gizliyorsun ki kendinden? Daha yüce insandır bu, seni çağıran!”</p>

  <p class="normal">“Daha yüce insan mı?” diye bağırdı Zerdüşt dehşete kapılarak. “Ne istiyor o? Ne istiyor o? Daha yüce insanmış! Ne işi var burada onun?” – Ve bütün bedeni ter içinde kaldı.</p>

  <p class="normal">Ama kâhin Zerdüşt’ün korkusuna yanıt vermedi ve derinliklere daha çok kulak kesildi. Uzun süre derinliklerden ses gelmeyince bakışını yeniden Zerdüşt’e çevirdi ve Zerdüşt’ün ayakta durmuş titrediğini gördü.</p>

  <p class="normal">“Ey Zerdüşt,” diye söze başladı üzgün bir sesle, “mutluluktan başı dönen biri gibi durmuyorsun: düşmemek için dans etmek zorunda kalacaksın!</p>

  <p class="normal">Ama benim önümde dans etmek ve sağa sola sıçramak istesen bile, hiç kimse şöyle diyemez bana: ‘Bak, burada son neşeli insan dans ediyor!’</p>

  <p class="normal">Boşuna gelmiş olur bu yüksekliğe o insanı burada arayan; mağaralar bulur elbette ve arka mağaralar, saklananlar için saklanacak yerler bulur, ama mutluluk kuyuları ve hazine odaları bulamaz ya da yeni mutluluğun yeni altın damarlarını.</p>

  <p class="normal">Mutluluk – böyle gömülüp saklanmışlarda ve münzevilerde nasıl bulunabilir mutluluk! Son mutluluğu mutlu adalarda ve uzaklarda, unutulmuş denizlerin arasında mı aramalıyım?</p>

  <p class="normal">Ama her şey aynı, her şey boş, hiçbir arayış işe yaramaz, artık mutlu adalar da yok!” – –</p>

  <p class="normal"></p>

  <p class="normal">Bunun üzerine kâhin iç çekti; son iç çekişindeyse Zerdüşt’ün yüzü yeniden aydınlandı ve kendine güveni geldi, tıpkı derin bir kuyudan ışığa çıkan biri gibi. “Hayır! Hayır! Üç kere hayır!” diye bağırdı güçlü bir sesle ve sakalını sıvazladı. – “Ben bunu daha iyi bilirim! Hâlâ mutlu adalar var! Sen sus bu konuda, seni inleyen keder çuvalı!</p>

  <p class="normal">Bu konuda su sıçratmayı bırak öğle öncesinin yağmur bulutu seni! Senin kederinden şimdiden ıslanmadım mı, bir köpek gibi sırılsıklam değil miyim?</p>

  <p class="normal">Şimdi silkeleniyorum ve kaçıyorum senden, yeniden kuruyayım diye: şaşırmamalısın buna! Nezaketsiz mi buldun beni? Ama burası benim sarayım.</p>

  <p class="normal">Senin daha yüce insanına gelince: pekâlâ! Onu derhal şu ormanda arayacağım: o taraftan geldi çığlığı. Belki kötü bir hayvan kıstırdı onu.</p>

  <p class="normal">Benim bölgemde o: burada zarar görmemeli! Ve sahiden, sayısız kötü hayvan var yanımda.”–</p>

  <p class="normal">Zerdüşt bu sözlerle yola koyuldu. Bunun üzerine kâhinin şöyle dediği duyuldu: “Ey Zerdüşt, soytarının tekisin sen!</p>

  <p class="normal">Biliyorum zaten: kurtulmak istiyorsun benden! Ormanlara gidip kötü hayvanların peşinden koşturmayı tercih ediyorsun!</p>

  <p class="normal">Ama bunun ne yararı var sana? Akşam olunca yine beni bulacaksın karşında, senin mağaranda oturuyor olacağım, bir kütük gibi sabırlı ve ağır – ve seni bekleyeceğim!”</p>

  <p class="normal">“Öyle olsun!” diye bağırdı Zerdüşt, giderken: “Mağaramda benim olan ne varsa senindir de, sen misafirimsin!</p>

  <p class="normal">Eğer bal da bulursan mağaramda, pekâlâ! Onu da yala ve ruhunu tatlandır, homurtulu ayı seni! Ama keyif içinde oturalım ikimiz de akşam olduğunda,</p>

  <p class="normal">– keyifli ve bu günün sona ermesinden mutlu! Bizzat sen dans edeceksin benim şarkılarımla, benim dans eden ayım olarak.</p>

  <p class="normal">İnanmıyor musun buna? Başını mı sallıyorsun? Pekâlâ! Hadi bakalım! Yaşlı ayı! Oysa ben – de bir kâhinim.”</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
