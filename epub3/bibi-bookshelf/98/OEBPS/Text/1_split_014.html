<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_15">Ölümü Vaaz Edenler Üzerine</h2>

  <p class="normal">Ölümü vaaz edenler vardır: ve yeryüzü doludur bunlarla, yaşamayı bırakmaları vaaz edilmesi gerekenlerle.</p>

  <p class="normal">Yeryüzü dolup taşıyor lüzumsuzlarla, yaşam berbat oldu fazlalıklarla. “Bengi yaşamla” kandırıp, uzaklaştırmalı onları bu yaşamdan!</p>

  <p class="normal">“Sarılar”: deniliyor ölüm vaizlerine ya da “karalar”. Ben size onları başka renklerde de göstereceğim oysa.</p>

  <p class="normal">İşte içlerinde yırtıcı bir hayvan taşıyan ve tensel zevklerden ya da kendi etlerini parçalamaktan başka seçenekleri olmayan korkunç kişiler. Bunların tensel zevkleri de kendi etlerini parçalamaktır hâlâ.</p>

  <p class="normal">Henüz insan bile olmadı bu korkunç yaratıklar: yaşamdan çekilmeyi vaaz etsinler ve kendileri çekip gitsinler!</p>

  <p class="normal">İşte ruhu veremliler: bunlar da doğar doğmaz ölmeye başlarlar ve yorgunluk ve feragat öğretilerine özlem duyarlar.</p>

  <p class="normal">Ölmeyi çok istiyorlar ve biz de arzularına saygı duyalım! Bu ölüleri uyandırmaktan ve bu canlı tabutlara zarar vermekten kendimizi alıkoyalım!</p>

  <p class="normal">Karşılarına bir hasta, bir ihtiyar ya da bir cenaze çıktığında derler ki hemen: “Yaşamın yanlışlığı kanıtlanmıştır!”</p>

  <p class="normal">Oysa sadece kendilerinin ve varoluşun yalnızca tek bir yüzünü gören gözlerinin yanlışlığıdır kanıtlanan.</p>

  <p class="normal">Koyu bir efkâra kapılıp, ölüm getiren küçük rastlantıları arzularlar: böylece bekleyip, sıkarlar dişlerini.</p>

  <p class="normal">Ya da: şekerlemelere saldırırlar ve kendi çocukluklarıyla alay ederler bu arada: son çare olarak yaşama sarılırlar ve hâlâ bir son çareye sarıldıkları için alay ederler.</p>

  <p class="normal">Şudur onların bilgeliği: “Bir budaladır yaşamda kalan, ama işte biz de o kadar budalayız! İşte yaşamın en budalaca yanı da bu ya!” –</p>

  <p class="normal">“Yaşam sadece acı çekmektir” – böyle der diğerleri ve yalan söylemiş de sayılmazlar: o halde siz buna bir son vermeye bakın! O halde sadece acı çekmek olan yaşamı sona erdirmeye bakın!</p>

  <p class="normal">Ve şöyle olmalı erdeminizin öğretisi: “Kendi kendini öldürmelisin! Kendinden kaçıp kurtulmalısın!” –</p>

  <p class="normal">“Şehvet günahtır,” – böyle diyor ölümü vaaz eden kimileri, – “kenara çekilelim ve çocuk yapmayalım!”</p>

  <p class="normal">“Doğurmak zahmetli bir iştir,” – diyor diğerleri, – “niye doğurmalı ki? Doğurduklarımız da mutsuz ya!” Onlar da ölümü vaaz edenlerdir.</p>

  <p class="normal">“Merhamet gereklidir,” – diyor kimileri de. “Alın götürün, neyim varsa. Alın götürün her neysem ben! Bir o kadar az bağlar yaşam beni!”</p>

  <p class="normal">Eğer yürekten merhametli olsalardı, komşularına yaşamı zehir ederlerdi. Kötü olmak – bu onların haklı iyiliği olurdu.</p>

  <p class="normal">Oysa yaşamla bağlarını koparmak istiyorlar: ama zincirleriyle ve armağanlarıyla diğerlerini yaşama daha sıkı bağladıkları umurlarında mı ki? –</p>

  <p class="normal">Ve siz, yaşamı delicesine bir çalışma ve huzursuzluk olarak görenler de: yaşamdan usanmadınız mı? Ölümü vaaz etmenizin zamanı gelmedi mi?</p>

  <p class="normal">Siz hepiniz, delicesine çalışmayı ve hızlı, yeni, yabancı olanı sevenler, – kendinize katlanamıyorsunuz, sizin çalışkanlığınız bir kaçıştır ve kendi kendini unutma istemidir.</p>

  <p class="normal">Yaşama daha fazla inansaydınız, kendinizi ana daha az kaptırırdınız. Ama beklemek için yeterli cevher yok içinizde – hatta tembellik için bile!</p>

  <p class="normal">Dört bir yandan yükseliyor, ölümü vaaz edenlerin sesi: ve yeryüzü dolu bunlarla, ölüm vaaz edilmesi gerekenlerle.</p>

  <p class="normal">Ya da “bengi yaşam” vaaz edilmesi gerekenlerle: hiç fark etmez bence – yeter ki derhal gitsinler oraya!</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
