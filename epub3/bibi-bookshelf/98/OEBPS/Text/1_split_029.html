<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_29">Aynalı Çocuk</h2>

  <p class="normal">Bunun üzerine Zerdüşt yeniden dağlara ve mağarasının yalnızlığına döndü ve insanlardan uzaklaştı: tohumlarını serpmiş bir çiftçi gibi beklemeye koyuldu. Oysa ruhu sevdiklerine duyduğu sabırsızlık ve arzuyla doluydu: çünkü onlara verecek daha çok şeyi vardı. Çünkü en zor iştir açık bir eli sevgiden dolayı kapatmak ve armağan eden birisi olarak utancını korumak.</p>

  <p class="normal">Böyle aylar ve yıllar geçirdi münzevi; ama Zerdüşt’ün bilgeliği arttı ve bolluğu yüzünden ona acı vermeye başladı.</p>

  <p class="normal">Ancak, günlerden bir gün Zerdüşt daha tan kızıllığından önce uyandı ve yatağında uzun süre düşündükten sonra şöyle söyledi yüreğine:</p>

  <p class="normal">“Neden korktum ki rüyamda da uyandım böyle? Elinde ayna tutan bir çocuk değil miydi karşıma çıkan?</p>

  <p class="normal">‘Ey Zerdüşt,’ – dedi çocuk bana, – ‘kendine bak aynada!’</p>

  <p class="normal">Aynaya baktığımda bir çığlık kopardım, yüreğim sarsılmıştı: çünkü kendimi değil, bir şeytanın iğrenç ve alaycı suratını görmüştüm orada.</p>

  <p class="normal">Sahiden, çok iyi anlıyorum bu rüyanın anlamını ve uyarısını: öğretim tehlikede, yabani otlar buğday diye tanıtıyorlar kendilerini!</p>

  <p class="normal">Düşmanlarım güç kazanmışlar ve öğretimin görüntüsünü bozmuşlar; sevdiklerim kendilerine sunduğum armağandan utanıyorlar bu yüzden.</p>

  <p class="normal">Kaybolup gitti dostlarım; kayıplarımı aramanın saati geldi!” –</p>

  <p class="normal">Zerdüşt bu sözlerle ayağa kalktı, ama korkmuş ve soluklanmak isteyen biri gibi değil, tinin esinlediği bir kâhin ve bir şarkıcı gibi fırladı yerinden. Hayret dolu gözlerle bakıyordu kartalı ve yılanı ona: çünkü tıpkı tan kızıllığı gibi yükselen bir mutluluk vardı yüzünde.</p>

  <p class="normal">Ne oldu böyle bana, hayvanlarım? – dedi Zerdüşt. Dönüşmedim mi? Mutluluk bir kasırga gibi gelmedi mi üzerime?</p>

  <p class="normal">Budaladır mutluluğum ve budalaca konuşacak: henüz çok genç o – bu yüzden sabırlı olun ona karşı!</p>

  <p class="normal">Mutluluğumdan yaralandım ben: tüm acı çekenler hekim olsun bana!</p>

  <p class="normal">Yeniden inebilirim dostlarımın yanına ve düşmanlarımın yanına da! Zerdüşt konuşabilir ve armağan verebilir ve sevdiklerine sevgisini gösterebilir yeniden!</p>

  <p class="normal">Sabırsız sevgim ırmak ırmak akıp taşıyor aşağıya, gündoğumuna ve günbatımına doğru. Suskun dağlardan ve acının fırtınalarından vadilere doğru süzülüyor ruhum.</p>

  <p class="normal">Çok uzun süredir özlemle baktım uzaklara. Çok uzun süre yalnız kaldım: bu yüzden unuttum susmayı.</p>

  <p class="normal">Ağız kesildim tepeden tırnağa ve yüksek kayalardan dökülen bir derenin uğultusu: aşağıya, vadilere dökmek istiyorum sözlerimi.</p>

  <p class="normal">Sevgi ırmağım sapa yollara düşsün isterse! Mümkün müdür bir ırmağın sonunda denize giden yolu bulmaması?</p>

  <p class="normal">Elbette bir göl var içimde, münzevi, kendi kendine yeten bir göl; ama benim sevgi ırmağım alıp götürüyor onu aşağıya – denize!</p>

  <p class="normal">Yeni yollara gidiyorum, yeni bir söz geliyor dilimin ucuna; bütün yaratıcılar gibi, usandım eski dillerden. Artık aşınmış tabanlar üzerinde yürümek istemiyor ruhum.</p>

  <p class="normal">Fazla yavaş yaklaşıyor tüm sözler bana: – senin arabana atlıyorum, fırtına! Seni de kamçılayacağım kötülüğümle.</p>

  <p class="normal">Bir haykırış ve bir sevinç çığlığı gibi geçeceğim geniş denizlerin üzerinden, dostlarımın bulunduğu mutlu adaları buluncaya dek: –</p>

  <p class="normal">Ve düşmanlarım da var aralarında! Nasıl da seviyorum şimdi, hitap edebildiğim herkesi! Düşmanlarım da mutluluğumun bir parçası şimdi.</p>

  <p class="normal">Ve şimdi en yabanıl atıma binmek istediğimde mızrağım her zaman yardımcı olur yükselmeme: ayağımın her daim hazır bekleyen uşağıdır o: –</p>

  <p class="normal">Düşmanlarıma fırlattığım bu mızrak! Nasıl da şükran borçluyum düşmanlarıma, sonunda fırlatabileceğim için mızrağımı!</p>

  <p class="normal">Çok büyüktü bulutumdaki gerilim: şimşeklerin kahkahaları arasından dolu yağdırmak istiyorum derinliklere.</p>

  <p class="normal">O zaman heybetle kabaracak göğsüm, heybetle üfleyecek fırtınasını dağların üzerine: böyle rahatlar o.</p>

  <p class="normal">Sahiden, bir fırtına gibi gelir mutluluğum ve özgürlüğüm! Ama düşmanlarım başlarının üstünde iblisin kükrediğini sanacaklar.</p>

  <p class="normal">Evet, sizler de dehşete kapılacaksınız dostlarım, yabanıl bilgeliğim karşısında; belki bu yüzden kaçacaksınız düşmanlarımla birlikte.</p>

  <p class="normal">Ah, çoban kavalıyla sizi geri döndürmeyi becerebilseydim keşke! Ah, dişi aslanım bilgelik, daha yumuşak kükremeyi öğrenseydi keşke! Ve daha şimdiden birçok şey öğrendik biz onunla birlikte!</p>

  <p class="normal">Yabanıl bilgeliğim ıssız dağlarda gebe kaldı; sarp kayalıklarda doğurdu yavrusunu, en küçük yavrusunu.</p>

  <p class="normal">Şimdi çılgınca koşturuyor amansız çöllerde ve arayıp duruyor yumuşak çimenleri – yaşlı, yabanıl bilgeliğim!</p>

  <p class="normal">Dostlarım, yüreklerinizin yumuşak çimenlerinin üstünde!– sizin sevginizin üstünde yatırmak istiyor o, en sevdiğini!</p>

  <p class="normal"></p>

  <p class="normal">Böyle söyledi Zerdüşt.</p>

  <p class="ortayazi">* * *</p>
</body>
</html>
