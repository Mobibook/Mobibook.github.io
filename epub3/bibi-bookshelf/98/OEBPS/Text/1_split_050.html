<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <meta content="urn:uuid:d2773f45-4d88-4bc5-b40f-c504d9c1fe16" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="h2baslik1" id="calibre_toc_50">En Sessiz Saat</h2>

  <p class="normal">Ne oldu bana, dostlarım? Görüyorsunuz, yılgın, uzağa sürülmüş, gönülsüz-itaatkâr, gitmeye hazır olduğumu – ah, sizden uzağa gitmeye.</p>

  <p class="normal">Evet, bir kez daha yalnızlığa çekilmesi gerekiyor Zerdüşt’ün: ancak, ayı bu defa isteksizce dönüyor mağarasına!</p>

  <p class="normal">Ne oldu bana? Kim yaptı bunu? – Ah, öfkeli hanımefendim istiyor böyle olmasını, konuştu benimle: daha önce adını anmış mıydım size?</p>

  <p class="normal">Dün akşamüzeri konuştu benimle en sessiz saatim: budur adı korkunç hanımefendimin.</p>

  <p class="normal">Şöyle oldu – her şeyi söylemeliyim size ki, yüreğinizi katılaştırmayın ansızın veda edene!</p>

  <p class="normal">Uykuya dalanın korkusunu bilir misiniz? –</p>

  <p class="normal">Tepeden tırnağa korkar o, altından yer çekildiği ve rüya başladığı için.</p>

  <p class="normal">Bunu bir benzetme olarak söylüyorum size. Dün en sessiz saatte çekildi yer ayaklarımın altından: başladı rüya.</p>

  <p class="normal">Yelkovan ilerledi, yaşamımın saati mola verdi – daha önce hiç böyle bir sessizlik duymamıştım çevremde: bu yüzden dehşete kapıldı yüreğim.</p>

  <p class="normal">Sonra ses çıkarmadan konuştu benimle: “Biliyorsun değil mi, Zerdüşt?” –</p>

  <p class="normal">Bu fısıltıdan korkup bağırdım, betim benzim de attı: ama sustum.</p>

  <p class="normal">Bunun üzerine bir kez daha ses çıkarmadan konuştu benimle: “Biliyorsun, Zerdüşt, ama konuşmuyorsun!” –</p>

  <p class="normal">Ve sonunda bir inatçı gibi konuştum: “Evet, biliyorum, ama konuşmak istemiyorum!”</p>

  <p class="normal">Bunun üzerine yine ses çıkarmadan konuştu benimle: “İstemiyor musun Zerdüşt? Doğru mu bu? İnatçılığına sığınma!” –</p>

  <p class="normal">Bir çocuk gibi ağlayıp titredim bunun üzerine ve dedim ki: “Ah, istiyorum, ama nasıl yapabilirim ki? Mazur gör beni! Gücümü aşıyor!”</p>

  <p class="normal">Bunun üzerine yeniden ses çıkarmadan konuştu benimle: “Senin ne önemin var Zerdüşt! Sözünü söyle de mahvol!” –</p>

  <p class="normal">Ve ben şu yanıtı verdim: “Ah, benim sözüm mü bu? Kimim ben? Daha yaraşır birini bekliyorum; onun uğruna mahvolmaya bile layık değilim ben.”</p>

  <p class="normal">Bunun üzerine yeniden ses çıkarmadan dedi ki bana: “Senin ne önemin var ki? Benim için henüz yeterince mütevazı değilsin. Çok serttir tevazunun derisi.” –</p>

  <p class="normal">Ben de şu yanıtı verdim: “Tevazumun derisi şimdiye dek nelere dayanmadı ki? Yamacında oturuyorum yüceliğimin: ne kadar yüksek benim doruklarım? Hiç kimse söylemedi henüz bana. Ama çok iyi biliyorum vadilerimi!”</p>

  <p class="normal">Bunun üzerine yeniden ses çıkarmadan konuştu benimle: “Ey Zerdüşt, dağları yerinden oynatacak olan, vadileri ve ovaları da oynatır yerinden.” –</p>

  <p class="normal">Ben de şöyle yanıtladım: “Henüz sözüm hiçbir dağı yerinden oynatmadı ve konuştuklarım insanlara ulaşmadı, insanların arasına gittim, ama henüz varamadım yanlarına.”</p>

  <p class="normal">Bunun üzerine yine ses çıkarmadan konuştu benimle: “Sen ne biliyorsun ki bu konuda! Gecenin en sessiz saatinde düşer çiy otların üstüne.” –</p>

  <p class="normal">Ve ben de şu yanıtı verdim: “Alay ettiler benimle, kendi yolumu bulup da yürüdüğümde; o zaman ayaklarım titriyordu aslında.</p>

  <p class="normal">Ve şöyle dediler bana: Yolu unuttun, şimdi yürümeyi de unutuyorsun!”</p>

  <p class="normal">Bunun üzerine yine ses çıkarmadan konuştu benimle: “Ne önemi var ki onların alay etmesinin! Sen itaat etmeyi unutmuş birisin: şimdi emretmen gerekiyor!</p>

  <p class="normal">Bilmiyor musun yoksa, herkesin en çok kimi gereksindiğini? Büyük emirler vereni.</p>

  <p class="normal">Büyük işler başarmak zordur: ama daha da zoru, büyük emirler vermektir.</p>

  <p class="normal">En bağışlanamaz yanın bu işte: gücün var ve hükmetmek istemiyorsun.” –</p>

  <p class="normal">Ben de şu yanıtı verdim: “Aslanın sesi eksik bende, herkese emretmek için.”</p>

  <p class="normal">Bunun üzerine yine bir fısıltı gibi konuştu benimle: “En sessiz sözcüklerdir fırtınayı getiren. Güvercin adımlarıyla gelen düşünceler yönlendirir dünyayı.</p>

  <p class="normal">Ey Zerdüşt, gelmesi gerekenin bir gölgesi olarak gideceksin: böyle emredeceksin ve emrederek önden gideceksin.” –</p>

  <p class="normal">Ben de dedim ki: “Utanıyorum.”</p>

  <p class="normal">Bunun üzerine yine ses çıkarmadan konuştu benimle: “Bir çocuk olmalısın daha, utanç nedir bilmeyen.</p>

  <p class="normal">Gençliğin gururu var henüz üstünde, gençliğe geç ulaştın sen: ama gençliğini de aşmalıdır çocuk olmak isteyen.” –</p>

  <p class="normal">Uzun süre düşündüm ve titredim. Ama sonunda ilk söylediğimi söyledim: “İstemiyorum.”</p>

  <p class="normal">Bunun üzerine bir kahkaha koptu etrafımda. Ah, nasıl da parçaladı içimi ve söktü yüreğimi bu kahkaha!</p>

  <p class="normal">Ve son bir defa konuştu benimle: “Ey Zerdüşt, meyvelerin olgun, ama sen olgun değilsin meyvelerin için!</p>

  <p class="normal">Bu yüzden yeniden dönmelisin yalnızlığına: çünkü daha yumuşamalısın.” –</p>

  <p class="normal">Ve yeniden güldü ve kaçtı: sonra bir sessizlik çöktü etrafıma, çifte bir sessizlik gibi. Ama ben yerde yatıyordum ve ter boşanıyordu dört bir yanımdan.</p>

  <p class="normal">– İşte dinlediniz her şeyi ve neden yalnızlığıma geri dönmem gerektiğini. Hiçbir şeyi gizlemedim sizden, dostlarım.</p>

  <p class="normal">Ama işte bunu da duydunuz benden, hâlâ insanların en suskunu olan – ve olmak isteyen birinden!</p>

  <p class="normal">Ah dostlarım! Size bir şey söyleyecektim, size bir şey verecektim! Neden vermiyorum ki! Cimri miyim ben? –</p>

  <p class="normal"></p>

  <p class="normal">Zerdüşt bu sözleri söyleyince, acısının şiddetine ve dostlarından ayrılma zamanının yaklaşmasına dayanamadı ve acı acı ağlamaya başladı; hiç kimse teselli edemedi onu. Ama gece olunca yalnız başına yola çıktı ve dostlarını terk etti.</p>

  <p class="ortayazi">* * *</p>
</body>
</html>
