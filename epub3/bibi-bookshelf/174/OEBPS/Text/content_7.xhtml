<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ateşi yakalamak_001</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h2 class="heading1"><b class="calibre1"><i class="calibre2">26</i></b></h2>

  <p class="heading">Marş başladı ama bu gece gökyüzüne yansıyacak bir yüz yoktu. Seyirciler, iyice kana susayıp huzursuzlaşacaklardı. Gerçi Oyunkurucuların yeni saldırılara gerek duymamalarına bakılırsa, Beetee'nin tuzağı yeterince umut vaat ediyor olmalıydı. Belki de onlar da, tuzağın bir işe yarayıp yaramayacağını merak ediyorlardı.</p>

  <p class="heading">Finnick ve benim dokuza yaklaştığına kanaat getirdiğimiz dakikalarda, dört bir yanına deniz kabuklarının saçıldığı kamp yerimizden ayrılıp saat on iki kumsalına geçtik ve ay ışığında yıldırım ağacına doğru tırmanmaya başladık.</p>

  <p class="heading">Tıka basa dolu midelerimiz yüzünden, sabahkine göre daha rahatsız ve nefes nefese bir tırmanış oldu. O son istiridye düzinesini mideye indirdiğim için pişman oldum.</p>

  <p class="heading">Beetee, Finnick'ten ona yardım etmesini rica etti. Biz, diğerleri, nöbete durduk. Beetee ağaca tutturmadan önce metrelerce teli bobinden açtı. Finnick'ten telin ucunu, kırık bir dala sıkıca tutturup yere bırakmasını istedi. Sonra ağacın iki tarafında durup bobini öne, arkaya geçirerek, ağacın gövdesini kat kat telle sardı. Bana önce biraz keyfi hareket ediyorlarmış gibi geliyordu ama biraz sonra, ay ışığında, Beetee'nin tarafında, dolambaçlı bir labirenti andıran bir desenin oluştuğunu fark ettim. Telin konumu herhangi bir fark yaratıyor mu yoksa bu sadece izleyicileri daha çok etkilemek için oynanan bir oyun mu, merak ediyordum. İzleyicilerin çoğunun elektrik konusunda en çok benim kadar bilgi sahibi olduklarına bahse girebilirdim.</p>

  <p class="heading">Tam dalga sesleri başlarken, ağaç gövdesindeki hummalı çalışma da tamamlandı. Dalganın, saat on diliminin hangi noktasında patladığını çözebilmiş değildim. Herhalde önce dalga oluşuyor, sonra tepeden aşağı hücum ediyor ve sonrasında da her taraf sular altında kalıyordu. Gökyüzüne bakılırsa saat on otuz olmalıydı.</p>

  <p class="heading">Beetee bu noktada planın geri kalan kısmını açıkladı. Ağaçların arasında seri biçimde ilerlerken, Johanna ve benim, bobini ormanın içinden aşağı doğru indirmemizi ve teli döşememizi istedi. Teli, saat on iki kumsalına uzatmamız, metal bobini -ve geriye ne kaldıysa onu- suyun içine, iyice dibe battığından emin olacak şekilde, yerleştirmemiz gerekti. Sonra da ormana doğru koşmamız. Hemen şimdi gidecek olursak, güvenli bir noktaya tam zamanında çekilebilirdik.</p>

  <p class="heading">Peeta hemen "Yanlarında gidip çevreyi kolaçan etmek istiyorum," dedi. İnci sahnesinden sonra, beni gözünün önünden uzaklaştırmaya çok daha isteksiz olduğunu biliyordum.</p>

  <p class="heading">"Sen çok yavaşsın. Ayrıca sana bu uçta ihtiyacım olacak. Katniss çevreyi kolaçan eder," dedi Beetee. "Bunu tartışacak zamanımız yok. Üzgünüm. Kızların buraya sapasağlam dönmelerini istiyorsak hemen şimdi harekete geçmeleri gerek." Bobini&nbsp;Johanna'ya verdi.</p>

  <p class="heading">Bu plan, Peeta gibi, benim de hoşuma gitmiyordu. Uzaktayken onu nasıl koruyabilirdim? Fakat Beetee haklıydı. Bacağı, Peeta'yı çok yavaşlatıyordu; yokuş aşağı zamanında inmesi imkansızdı. Johanna ve ben grubun en hızlıları ve ormanda ne yaptığını en iyi bilenlerdik. Başka alternatif düşünemiyordum. Ayrıca burada Peeta dışında güvendiğim biri varsa, o da Beetee'dir.</p>

  <p class="heading">Peeta'ya "Sorun yok," dedim. "Bobini bırakıp doğruca yukarı koşacağız."</p>

  <p class="heading">Beetee "Yıldırım bölgesine değil," diye hatırlattı. "Saat bir—iki dilimindeki ağaca koşun. Zamanınızın tükendiğini hissederseniz bir dilim daha atlayın. Ama ben zararı değerlendirene kadar, kumsala dönmeyi aklınızdan bile geçirmeyin."</p>

  <p class="heading">Peeta'nın elini ellerimin arasına aldım. "Endişelenme. Gece yarısı görüşeceğiz." Onu öptüm ve daha fazla itiraz etmesine fırsat bırakmadan, Johanna'ya döndüm. "Hazır mısın?"</p>

  <p class="heading">Johanna omuz silkerek "Neden olmasın?" dedi. Takım olmamızdan, en az benim kadar mutsuz olduğu her halinden belliydi. Ama hepimiz Beetee'nin tuzağına yakalanmış durumdaydık. "Sen gözcülük et, ben bobini açayım. Sonra görev değişimi yaparız."</p>

  <p class="heading">Daha fazla konuşmadan yokuş aşağı koşmaya başladık. Aslına bakarsanız, neredeyse hiç konuşmadığımız bile söylenebilirdi. Büyük bir uyum içinde ilerledik. Yarı yolda, saatin on biri geçtiğini haber veren çıtırtının başladığını duyduk.</p>

  <p class="heading">Johanna "Acele etsek iyi olur," dedi. "Şu yıldırım çarpmadan, suyla aramdaki mesafeyi olabildiğince açmak istiyorum. Volt'un yanlış bir hesap yapmış olması ihtimaline karşılık."</p>

  <p class="heading">"Bobini biraz da ben alayım," dedim. Tel döşemek, gözcülük yapmaktan daha zor bir işti ve Johanna üzerine düşeni yaptı.</p>

  <p class="heading">"Al," diyerek bobini bana uzattı.</p>

  <p class="heading">İkimizin elleri de metal silindirin üstündeyken, titreşimi hissettik. Birdenbire, altın renkli incecik tel üst tarafta havalandı ve arapsaçı gibi karmaşık ilmiklerle bileklerimizin çevresini sardı. Koparılmış ucu, yılan gibi kıvrılarak ayaklarımızın dibine kadar geliyordu.</p>

  <p class="heading">Olayın gidişatındaki bu beklenmedik değişikliği algılamamız sadece birkaç saniye aldı. Johanna ve ben birbirimize baktık ama hiçbir şey söylememize gerek yoktu. Birisi, çok uzak sayılmayacak bir noktada teli kesti. Ve o birisi her kimse, buraya ulaşması an meselesiydi.</p>

  <p class="heading">Ellerimi telden kurtarıp oklarından birinin kuş tüylü kısmına dokunduğum anda, metal silindir kafamda patladı. Bundan sonra hatırladığım ilk şey, sol şakağımda korkunç bir sancıyla asmaların arasında yatıyor olduğumdu. Gözlerimde bir sorun vardı. Gökyüzünde süzülen iki ayı bir araya getirip bire indirgemeye çalışırken, görüşüm bulanıklaşıyordu, odaklanamıyordum. Nefes almakta zorluk çekiyordum ve Johanna'nın dizlerini göğsüme bastırarak beni yere çivilediğini fark ettim.</p>

  <p class="heading">Sol kolumun alt kısmında bir bıçak vardı. Elimi çekmeye çalıştım ama hâlâ hareket etmekten acizdim. Johanna etime bir şey -büyük olasılıkla bıçağının ucunu- batırdı ve çevirdi. Müthiş acı veren sökülme hissinin ardından, bileğimden aşağı bir sıcaklık akıp avucumu doldurdu. Johanna kolumu yere vurdu ve kanım yüzümün yarısını kapladı.</p>

  <p class="heading">"Olduğun yerde kal!" diye tısladı. Ağırlığı bedenimi terk ediyor ve yalnız kalıyordum.</p>

  <p class="heading">Olduğun yerde kal mı? diye düşündüm. Ne? Neler oluyor? Bu tutarsız dünyayı dışarıda bırakmak için gözlerimi sımsıkı kapatıyor ve durumuma anlam vermeye çalışıyordum. Tek düşünebildiğim, Wiress’ın Johanna'yı kumsalda itekleyişi oldu.</p>

  <p class="heading">"Olduğun yerde kal, tamam mı?" Ama Wiress'a saldırmamıştı. Böyle değil. Ben de Wiress değildim zaten. Ben Kaçık değildim. "Olduğun yerde kal, tamam mı?" cümlesi zihnimde yankılanıp duruyordu.</p>

  <p class="heading">Ayak sesleri yaklaştı. İki çift. Nerede olduklarını gizlemeye gerek duymayan, ağır ayak sesleriydi.</p>

  <p class="heading">Brutus "Ölüden farksız! Haydi Enobaria!" diye seslendi. Ayak sesleri gecenin içinde uzaklaştı.</p>

  <p class="heading">Öyle miydim? Bu soruya cevap ararken, bilincim gidip geliyordu. Gerçekten de ölüden farksız mıyım? Aksini iddia edecek durumda değildim. Aslında, akılcı düşünebilmek için ciddi bir mücadele vermem gerekiyordu. Bildiğim şundan ibaretti: Johanna bana saldırdı. O metal silindiri kafama indirdi. Kolumu, büyük ihtimalle damarlarıma ve arterlerime dönülmez zarar verecek şekilde kesti. O işini bitiremeden, Brutus ve Enobaria çıkageldiler.</p>

  <p class="heading">İttifak sona erdi. Finnick ve Johanna bu gece bizi ele vermek için aralarında anlaşmış olmalıydılar. Bu sabah gitmemiz gerektiğini biliyordum. Beetee'nin hangi tarafta olduğundan haberim yoktu ama ben oyunu adil oynuyordum. Peeta da öyle.</p>

  <p class="heading">Peeta! Gözlerim panikle fal taşı gibi açıldı. Peeta ağacın yanında, şüpheden uzak ve savunmasız halde duruyordu. Belki de Finnick onu çoktan öldürmüştür. "Hayır," diye fısıldadım. Tel yakın mesafeden, Kariyerler tarafından kesildi. Finnick, Peeta ve Beetee burada neler döndüğünü bilemezlerdi. Sadece neler olduğunu, telin neden gevşediğini ya da hatta neden geri fırladığını merak ediyorlardır. Bu, tek başına, öldürmek için bir işaret olamazdı, değil mi? Bizden ayrılmasının zamanı&nbsp;geldiğine, beni öldürmeye ve Kariyerler'den kaçmaya ve Finnick'i mücadeleye olabildiğince çabuk dahil etmeye karar veren sadece Johanna'ydı.</p>

  <p class="heading">Bilmiyorum. Bilmiyorum. Emin olduğum tek şey, bir an önce Peeta'nın yanına dönmem ve onu hayatta tutmam gerektiğiydi. Kalkıp oturmak ve bir ağaca tutunarak ayağım üstünde doğrulmak için irademi son kırıntısına kadar kullanmak zorunda kaldım. Orman ileri geri gidip geldiği için tutunacak bir şey bulabilmem büyük şanstı. Hazırlıksız bir anda, iki büklüm eğildim ve deniz mahsulü ziyafetimin tamamını kustum, midemde zerre istiridye kalıntısı kalmayana kadar öğürdüm. Tir tir titreyerek, kan ter içinde, fiziksel durumumu değerlendirdim.</p>

  <p class="heading">Yaralı kolumu havaya kaldırdığım anda yüzüm kan için-v de kaldı ve dünyam bir kez daha yerinden oynadı. Gözlerimi sımsıkı kapattım ve her şey biraz durulana kadar ağaca futundum. Sonra, temkinli adımlarla yakındaki bir ağaca geçtim, biraz yosun koparıp yarayı daha fazla incelemeden kolumu sıkıca sardım. Böylesi daha iyiydi. Yarayı görmemem kesinlikle çok daha iyiydi. Sonra elimi basımdaki yaraya uzattım. Büyük bir şişkinlik vardı ama çok fazla kanamıyordu. İçten zarar gördüğüm kesindi ama en azından kan kaybından ölmeme neden olacak bir tehlike yoktu.</p>

  <p class="heading">Ellerimi yosuna kuruladım ve yaralı sol kolumla, yayımı kavradım. Bir okun gediğini yaya yerleştirdim. Ayaklarımı yokuş yukarı hareket etmeye zorladım.</p>

  <p class="heading">Peeta. Ölmeden önceki son arzum. Sözüm. Onu buradan sağ salim çıkarmak. Top sesi duymadığımı, bu yüzden ölmüş olamayacağını fark edince, kalbim biraz olsun hafifledi. Belki de Johanna, niyetini açıkça ortaya koyması halinde Finnick'in onun yanında yer alacağını düşünerek, tek başına harekete geçmişti. İkisinin arasında neler geçtiğini tahmin etmek güçtü. Beetee'nin tuzağı için işbirliği kurmayı kabul etmeden önce Johanna'ya nasıl baktığını düşünüyordum. İkisinin arasında uzun yıllardır süregelen bir dostluktan kaynaklanan derin bir ittifak ve kim bilir daha neler vardı. Bu yüzden, eğer Johanna bana sırt çevirdiyse, Finnick'e de güvenmemeliydim.</p>

  <p class="heading">Bu sonuca, birinin yokuş aşağı, bana doğru koştuğunu duymamdan bir saniye önce vardım. Ne Peeta ne de Beetee bu kadar hızlı hareket edemezdi. Son anda -ve tam zamanında- asma yapraklarının oluşturduğu bir perdenin arkasına gizlendim. Finnick'in merhemle koyulaşmış bedeni, zemini kaplayan bitkilerin arasından bir geyik gibi sekerek, son hızla yanımdan geçti. Kısa sürede saldırıya uğradığım noktaya ulaştı. "Johanna! Katniss!" diye seslendi. O, Johanna ve Kariyerlerin gittikleri yönde gözden kaybolurken, ben olduğum yerde bekledim. Dünyamı bir girdaba dönüştürmeyecek bir hızla ama olabildiğince çabuk ilerledim. Kalbim hızla atarken, başım zonkluyordu. Büyük ihtimalle kan kokusuyla heyecanlanan böcekler tıkırtılarını gittikçe arttırıyordu ve nihayet kulaklarımı dolduran sürekli bir uğultuya dönüştürüyorlardı. Hayır, durun.</p>

  <p class="heading">Belki de kulaklarım çarpmanın etkisiyle çınlıyordu. Böcekler çenelerini kapatana kadar, gerçeği ayırt etmem imkansızdı. Fakat böcekler susunca, bu defa şimşekler başlayacaktı. Daha hızlı hareket etmeliydim. Peeta'ya ulaşmalıydım.</p>

  <p class="heading">Top sesiyle donakaldım. Birisi öldü. Herkes silahları kuşanmış ve korkmuş halde ortalıkta koştururken, ölen herhangi biri olabilirdi. Fakat inanıyorum ki, ölen her kimse, ölümü hepimiz için bir meydan savaşının tetiğini çekmiş olacaktı. İnsanlar önce öldürüp bunu neden yaptıklarını daha sonra düşüneceklerdi. Bacaklarımı koşmaya zorladım.</p>

  <p class="heading">Bir şey bacağıma takıldı ve boylu boyunca yere uzandım. Bu şeyin beni sardığını, sivri lifleriyle etrafıma dolandığını hissettim. Bir ağ! Bu Finnick'in, beni tuzağa düşürmek için ördüğü cicili bicili ağlarından biri olsa gerekti. Ve kendisi de elinde zıpkınıyla buralarda bir yerde olmalıydı. Debeleniyordum ama bu, ağın beni daha sıkı sarmasına neden oldu. Sonra, ayışığında gözüme bir şey takıldı. Kafam karışmış halde, kolumu kaldırdım ve bunun altın renkli, parlak ipliklerden örülmüş bir ağ olduğunu gördüm. Bu Finnick'in ağlarından biri değildi; Beetee'nin teliydi. Dikkatle ayağa kalktım. Telin, yıldırım ağacına geri dönerken bir ağaç gövdesine takılmış bir parçasının içindeydim. Yavaş hareketlerle kendimi telin içinden kurtardım ve tepeye doğru yürümeye devam ettim.</p>

  <p class="heading">İşin iyi tarafı: Doğru patikadaydım ve kafamdaki yara, beni, yön duygumu kaybedecek kadar alt üst etmemişti. İşin kötü tarafı: Tel, bana yaklaşan şimşek fırtınasını hatırlattı. Böceklerin sesini hâlâ duyabiliyordum ama yoksa ses azalmaya mı başlamıştı?</p>

  <p class="heading">Tel ilmiklerini bana rehberlik etsinler diye sol tarafıma alarak ve onlara dokunmamaya özen göstererek koştum. Böceklerin sesi azalıyorsa, ilk yıldırım ağaca isabet etmek üzeredir. O zaman, yıldırımdan kaynaklanan elektrik tel boyunca ilerleyecek ve her kim tele dokunursa ölecek demektir.</p>

  <p class="heading">Gövdesi altın renkli tellerle donatılmış ağaç, görüş alanıma girdi. Yavaşladım ve olabildiğince az ses çıkararak hareket etmeye çalıştım ama ayakta durabildiğim için bile şükretmem gerekti. Diğerlerinden bir işaret aradım. Kimse yoktu. Burada hiç kimse yoktu. Yavaşça "Peeta?" diye seslendim. "Peeta?"</p>

  <p class="heading">Cılız bir inleme bana karşılık verdi. Hızla arkamı dönünce yerde yatan karaltıyı gördüm. "Beetee!" diye haykırdım. Telaşla yanına gidip diz çöktüm. İsteği dışında inlemiş olsa gerekti. Dirsek kıvrımının hemen altındaki kesikten başka bir yara göremedim ama bilinci yerinde değildi. Yakındaki bir ağaçtan bir avuç yosun koparıp beceriksiz hareketlerle kolunu sararken bir taraftan da onu kaldırmaya çalıştım. "Beetee! Beetee! Neler oluyor böyle? Seni kim bu hale getirdi? Beetee!" Onu, yaralı bir insanı asla sarsmamanız gerektiği gibi sarstım ama başka ne yapabileceğimi bilemiyordum. Bir kez daha inledi ve beni savuşturmak için elini kaldırdı.</p>

  <p class="heading">İşte o zaman elindeki bıçağı gördüm. Daha önce Peeta'nın taşıdığı bıçak, gevşek tellere sarılmış halde, Beetee'nin elindeydi. Tamamen afallamış bir halde ayağa kalktım ve teli kaldırdım. Ucu ağaca bağlıydı. Beetee'nin bir dalın çevresine doladığı ve ağaçtaki tasarımına başlamadan önce yere bıraktığı ikinci ve daha kısa teli hatırlamam bir iki saniyemi aldı. Bunun elektrikle bağlantılı bir önemi olduğunu, daha sonra kullanılmak üzere bir kenara ayrıldığını sanmıştım. Fakat aslında öyle değilmiş; çünkü telin boyu nereden baksanız yirmi- yirmi beş metre vardı.</p>

  <p class="heading">Gözlerimi kısarak tepeye doğru bakınca, güç sahasına sadece birkaç adım mesafede olduğumuzu fark ettim. Tıpkı bu sabah olduğu gibi, sağ tarafımda, yukarıda, güç sahasını ele veren bir kare parçası vardı. Beetee ne yapmış olabilirdi? Peeta'nın daha önce kazayla yaptığı gibi, bıçağını güç sahasına saplamaya mı kalkıştı acaba? Peki ya şu tel de neyin nesi? Yoksa B planı bu muydu? Suya elektrik verme planının başarısız olması halinde, yıldırımın elektriğini güç sahasına yönlendirmeyi mi planlıyordu? Bu neye yol açardı ki? Hiçbir şeye mi? Büyük bir olaya mı? Hepimiz kızarır mıydık sonunda? Herhalde güç sahası da büyük ölçüde enerjiden oluşuyordu. Eğitim Merkezi'ndeki güç sahası görünmezdi. Buradakiyse, her nasılsa, ormana ayna tutuyor gibi görünüyordu. Ama Peeta'nın bıçağı ve benim oklarım isabet ettiği zaman, güç sahasının sarsıldığını ve değiştiğini gözlerimle gördüm. O güç sahasının arkasında, gerçek dünya uzanıyordu.</p>

  <p class="heading">Kulaklarım artık çınlamıyordu. Demek duyduğum, böceklermiş. Bundan artık eminim çünkü böceklerin gürültüsü dinerken, ormanın seslerinden başka bir şey duymaz oldum. Beetee işe yarayacak halde değildi. Onu kaldıramazdım. Kurtaramazdım. O bıçak ve telle ne yapmaya çalıştığını bilmiyordum ve o da bana anlatacak durumda değildi. Kolumdaki yosun bandajı kan içinde kaldı. Kendimi kandırmamın bir anlamı yoktu. Başım öyle hafifledi ki birkaç dakika içinde kendimden geçecektim. Bu ağaçtan hemen uzaklaşmam ve...</p>

  <p class="heading">"Katniss!" Sesini çok uzaklardan duyuyordum. İyi de neden bağırıyordu? Herkesin bizi avlamaya çalıştığını çoktan anlamış olması gerekirdi. "Katniss!"</p>

  <p class="heading">Onu koruyamazdım. Ne hızlı hareket edebilir, ne de uzağa gidebilirdim. Ve şu anda ok atma yeteneğim de tartışmaya açık durumdaydı. Saldırganların dikkatini ondan uzaklaştırmak için elimden gelen tek şeyi yaptım. "Peeta!" diye bağırdım. "Peeta! Buradayım! Peeta!" Evet, onları kendime doğru çekecektim. Böylece Peeta'dan uzaklaşıp bana ve kısa süre içinde başlı başına bir silaha dönüşecek olan ağaca yaklaşmış olacaklardı. "Buradayım! Buradayım!" Peeta'nın bana ulaşması imkansızdı. Gece karanlığında o bacakla beni bulamazdı. Buraya zamanında gelemezdi. "Peeta!"</p>

  <p class="heading">İşe yaradı. Geldiklerini duyabiliyordum. İki kişilerdi. Ormanı çiğneyerek, sağa sola çarparak geliyorlardı. Dizlerimin bağı çözülüyordu. Yere, Beetee'nin yanına çöküyor, ağırlığımı topuklarıma veriyordum. Yayımı ve oklarımı hazırladım. Onları&nbsp;vurmayı başarabilirsem Peeta geri kalanları alt edebilir miydi?</p>

  <p class="heading">Enobaria ve Finnick yıldırım ağacına ulaştılar. Yokuşun onlara göre daha üst kısmında oturduğum ve tenim merhem sayesinde kamufle edildiği için beni göremiyorlardı. Enobaria'nın boynuna nişan aldım. Şansım yaver giderse, ben onu öldürünce, Finnick, tam yıldırım çarparken can havliyle ağacın arkasına gizlenir. Yıldırımın ağaca isabet etmesi, artık an meselesiydi. Sağda solda tek tük böcek tıkırtıları duyuluyordu. Onları şuracıkta öldürebilirdim. İkisini birden.</p>

  <p class="heading">Bir top sesi daha.</p>

  <p class="heading">"Katniss!" Peeta adeta uluyordu. Ancak bu defa karşılık vermedim. Beetee, yanımda güçlükle de olsa nefes alıp vermeye devam ediyordu. O ve ben yakında ölecektik. Finnick ve Enobaria da. Peeta hayattaydı. İki top atıldı. Brutus, Johanna ve Chaff. İçlerinden ikisi öldüler. Geriye, Peeta'nın öldürmesi gerekecek tek bir haraç kaldı. Elimden ancak bu kadarı geliyordu. Düşmanı teke indirgemek.</p>

  <p class="heading">Düşman. Düşman. Bu kelime beni yakın zamanda yaşanmış bir olaya döndürdü. Yakın bir hatırayı şimdiki zamana çekti. Haymitch'in yüzündeki ifade. "Katniss, arenaya çıktığın zaman..." diye başlıyordu. Yüzü asık ve endişeli. "Ne oldu?" Dile getirilmemiş bir suçlama karşısında sesimin sertleştiğini duyuyordum. "Düşmanın kim olduğunu aklından çıkarma," dedi Haymitch. "Hepsi bu."</p>

  <p class="heading">Haymitch'in son tavsiyesiydi. Bana bunu hatırlatmasına ne gerek vardı ki? Düşmanımın kim olduğunu hep bildim ben. Arenada bizi aç bırakan, işkence edip canımızı alan... Yakında sevdiğim herkesi öldürecek olan.</p>

  <p class="heading">Haymitch'in söylediklerinin ne anlama geldiğini idrak ederken, yayımı indirdim. Evet, düşmanın kim olduğunu biliyordum. Ve o düşman, Enobaria değil.</p>

  <p class="heading">Nihayet, Beetee'nin elindeki bıçağı daha net görebiliyordum. Titreyen ellerimle, teli bıçağın sapından çözüp, tam kuş tüylerinin altındaki bölgeye, okumun çevresine sardım ve eğitimde öğrendiğim bir düğümle tutturdum.</p>

  <p class="heading">Ayağa kalkıp yüzümü güç sahasına döndüm. Böylece kendimi tamamen ele vermiş oluyordum ama umurumda değildi. Umurumda olan tek şey, okumun ucunu yönelteceğim -seçme şansı olsa Beetee'nin de bıçağını saplayacağı- yerdi. Yayımı dalgalanan kareye, güç sahasının kusurlu bölgesine çevirdim. Beetee geçen gün tam olarak ne demişti? Zırhtaki çatlak. Okumu serbest bıraktım, tam isabetle güç sahasına saplanmasını ve altın renkli ipi peşinden sürükleyerek gözden kaybolmasını izledim.</p>

  <p class="heading">Korkudan tüylerim ürperdi ve aynı anda yıldırım da ağaca isabet etti.</p>

  <p class="heading">Tel boyunca beyaz bir ışık ilerledi ve kubbe, sadece bir an için göz kamaştıran mavi bir ışıkla boyandı. Geriye doğru savrulup külçe gibi yere çarptım; üzerime küçük zerrecikler yağarken, bedenim felce uğramış halde, gözlerim fal taşı gibi açık, donup&nbsp;kaldılar. Peeta'ya ulaşamazdım. Hatta incime bile uzanamazdım. Gözlerim, beraberimde götürecek son bir güzellik arayışıyla çevreyi tarıyordu. Patlamaların başlamasından hemen önce, bir yıldız buldum.</p>
</body>
</html>
