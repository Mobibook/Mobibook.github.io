<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ateşi yakalamak_001</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h2 class="heading1"><b class="calibre1"><i class="calibre2">23</i></b></h2>

  <p class="heading">Bir saat. Saatin kollarının arenanın on iki dilime ayrılmış kadranında tıkladıklarını görür gibiydim. Her yeni saat, yeni bir dehşetle, yeni bir Oyunkurucu silahıyla başlıyor ve bir sonrakini sonlandırıyordu. Yıldırım, kan yağmuru, sis, maymunlar; kadranın ilk dört saati bunlarla başlıyordu. Saat onda, dalga geliyordu. Diğer yedi saatte ne oluyor, bilmiyorum ama Wiress’ın haklı olduğundan emindim.</p>

  <p class="heading">Şu anda kan yağmuru yağıyordu ve bizler maymun diliminin hemen altında kalan kumsalda, sise istemeyeceğim kadar yakındık. Acaba bu saldırılar orman sınırları içinde mi kalıyorlardı? Şart değil. Dalga kalmadı mesela. Sis ormanın dışına taşacak olursa ya da maymunlar dönerse...</p>

  <p class="heading">Peeta, Finnick ve Johanna'yı sarsarak "Kalkın!" diye bağırdım. "Kalkın, hemen hareket etmemiz gerek!" Yine de onlara saat teorisini izah edecek kadar zamanım vardı. Wiress'ın neden tik-takladığını ve görünmez ellerin her dilimde ölümcül bir gücü nasıl tetiklediklerini...</p>

  <p class="heading">Doğal olarak benim ağzımdan çıkan her söze bir itirazı olan Johanna dışında bilinci yerinde olan herkesi ikna ettiğimi sanıyordum. Fakat o bile, sonra üzülmektense güvenli bir yere kaçmanın daha doğru olduğunu kabul etti.</p>

  <p class="heading">Diğerleri birkaç parça eşyamızı toplayıp Beetee'nin tulumunu giydirirken, ben de Wiress’ı kaldırdım. Panikli bir "tik tak!"la uyandı.</p>

  <p class="heading">"Evet, tik, tak. Bu arena bir saat. Bir saat, Wiress, sen haklıydın," dedim. "Haklıydın."</p>

  <p class="heading">Yüzüne müthiş bir rahatlama yansıdı. Birilerinin, onun büyük ihtimalle gongun ilk vurduğu andan beri bildiği şeyi nihayet anlamasına seviniyordu sanırım. "Gece yarısı."</p>

  <p class="heading">"Gece yarısı başlıyor," diye onayladım.</p>

  <p class="heading">Zihnimde bir anı su yüzüne çıktı. Bir saat görmüştüm. Hayır, bu bir cep saati. Plutarch Heavensbee'nin elinde duran bir saat. Plutarch "Gece yarısı başlıyor," demişti. Ve sonra saatin kadranında, benim alaycıkuşum belirmiş ve hemen yok olmuştu. Şöyle bir düşününce, sanki Plutarch Heavensbee bana oyunlarla ilgili bir ipucu vermeye çalışmıştı. Ama bunu neden yapsın ki? O zaman, ben, bu Oyunun haraçlarından biri olmaya en az onun kadar uzaktım. Belki de akıl hocası olarak bu bilgiden istifade edebileceğimi düşündü. Ya da belki de, daha en başından beri, plan buydu.</p>

  <p class="heading">Wiress başıyla kan yağmurunu işaret etti. "Bir buçuk," dedi.</p>

  <p class="heading">"Aynen öyle. Bir buçuk." Ormanın bize yakın bölümünü işaret ederek, "Ve saat &nbsp;ikide burada korkunç bir sis başlayacak. Bu yüzden şimdi güvenli bir yere kaçmalıyız," dedim. Gülümsedi ve itaatkar bir tavırla ayağa kalktı. "Susadın mı?" Ona bir örgü sepet uzattım. Sepetin yaklaşık dörtte birini iştahla içti. Finnick'in verdiği son ekmek parçasını hiç itirazsız dişledi. İletişim problemi giderilince, normal davranmaya başladı.</p>

  <p class="heading">Silahlarımı kontrol ettim. Tıkaçla merhemi paraşütün içine sarıp asma dalıyla kemerime tutturdum.</p>

  <p class="heading">Beetee hâlâ bitik durumdaydı ama Peeta onu kaldırmaya yeltenince, itiraz etti. "Wire..." dedi. (ç.n; Wire, İngilizce'de tel anlamına geliyor.)</p>

  <p class="heading">"Burada," dedi Peeta. "Wiress gayet iyi durumda. O da bizimle geliyor."</p>

  <p class="heading">Ama Beetee direniyordu. "Wire," diye ısrar etti.</p>

  <p class="heading">"Ah, ben ne istediğini anladım," dedi Johanna sabırsız bir sesle. Kumsalı boydan boya geçti ve önceki gün Beetee'ye banyo yaptırırken kemerinden çıkardığımız küçük silindiri aldı. Silindirin üstü pıhtılaşmış kanla tamamen kaplıydı. "Bu uyduruk şey. Bir tür kablo falan herhalde. Kendini bunun için bıçaklattı ya zaten. Bunu almak için Cornucopia'ya koşarken. Ne tür bir silah olduğunu bilmiyorum. Herhalde bir parçasını çekip boğma halkası falan olarak kullanılabiliyor. Beetee'yi birini boğarken hayal edebiliyor musunuz?"</p>

  <p class="heading">"Oyunlar'ı tel sayesinde kazanmıştı. O elektrikli tuzağı kurarak," dedi Peeta. "Ele geçirebileceği en iyi silah buydu."</p>

  <p class="heading">Johanna'nın parçaları birleştirememesinde bir gariplik vardı. Bana hiç doğru gelmeyen bir şey. Şüphe uyandıran. "Senin bunu çoktan anlamış olman gerekirdi," dedim. "Ne de olsa ona Volt adını takan sendin."</p>

  <p class="heading">Johanna gözlerini kıstı ve bana tehlikeli bir bakış attı. "Ah, ne aptalım, değil mi? Sanırım bütün dikkatimi küçük dostlarını hayatta tutmaya verdiğim için olsa gerek. Hani sen... Sahi o arada sen ne yapıyordun? Mags'in ölmesine neden oluyordun, değil mi?"</p>

  <p class="heading">Kemerimde takılı duran bıçağın sapını sıkıca kavradım.</p>

  <p class="heading">"Haydi, durma. Dene. Hamile olman umurumda değil. Tereddüt etmeden gırtlağını ortadan ikiye ayırırım," dedi Johanna.</p>

  <p class="heading">Onu hemen şimdi öldüremeyeceğimi biliyordum. Ama Johanna'yla karşı karşıya gelmemiz ve ikimizden birinin diğerini devre dışı bırakması an meselesiydi.</p>

  <p class="heading">"Sanırım hepimiz adımımızı attığımız yere dikkat etsek iyi olacak," dedi Finnick bana ters bir bakış atarak. Silindiri alıp Beetee’nin göğsüne koydu. "Al bakalım, Volt, telin burada. Hangi prize taktığına dikkat et."</p>

  <p class="heading">Peeta artık direnmekten vazgeçen Beetee'yi kaldırdı. "Nereye gidiyoruz?"</p>

  <p class="heading">"Cornucopia'ya gidip izlemek isterim," dedi Finnick... "Saat konusunda yanılmadığımızdan emin olmak için." Bu iyi bir plana benziyordu. Ayrıca, bir kez daha silahların olduğu yere gitmeye hiç itirazım yoktu. Hem artık altı kişiydik. Beetee ve Wiress'ı saymasak bile dört güçlü savaşçımız vardı. Durumum, her şeyi tek başıma yapmak zorunda olduğum geçen senekinden çok farklıydı. Evet, onları öldürmek zorunda kalacağınız düşüncesini bir tarafa atabilirseniz, müttefiklerinizin olması harika bir şeydi.</p>

  <p class="heading">Beetee ve Wiress büyük olasılıkla kendi başlarına ölmenin bir yolunu bulurlardı. Bir şeyden kaçmak zorunda kalırsak, ne kadar yol alabilirler ki? Dürüst olmak gerekirse, Peeta'yı korumak zorunda kalırsam Johanna'yı kolayca öldürebilirdim. Hatta bunu, sadece çenesini kapatmak için bile yapabilirdim. Asıl, birilerinin Finnick'i haklamasına ihtiyacım vardı çünkü bunu bizzat yapabileceğimi hiç sanmıyordum. Hele Peeta için yaptığı onca şeyden sonra. Onu bir şekilde Kariyerlerle karşı karşıya getirebilme ihtimalimi düşünüyordum.</p>

  <p class="heading">Bunun insanın kanını donduran bir düşünce olduğunu biliyordum. Ama başka seçeneğim var mıydı? Artık saat meselesini çözdüğümüze göre, Finnick büyük ihtimalle ormanda ölmeyecektir, bu yüzden birilerinin onu savaşarak öldürmesi gerekecekti.</p>

  <p class="heading">Bu çok itici bir düşünce olduğu için, beynim çileden çıkmışçasına konuyu değiştirmeye çabalıyordu. Fakat aklımı mevcut durumumuzdan uzaklaştırabilen tek şey, Başkan Snow’u öldürme fantezisi oldu. On yedi yaşında bir kız için pek cici bir gündüz düşü sayılmaz ama çok tatmin edici olduğunu söyleyebilirim.</p>

  <p class="heading">En yakın kara uzantısına gittik ve Kariyerler'in orada gizlenmiş olmaları ihtimaline karşılık büyük bir dikkatle Cornucopia'ya yaklaştık. Gerçi ben orada olduklarından şüpheliydim çünkü saatlerdir kumsaldaydık ve en ufak bir hayat belirtisi görmedik. Cornucopia, tahmin ettiğim gibi, bomboştu. Geriye sadece altın bir boynuz ve didiklenmiş bir silah yığını kalmıştı.</p>

  <p class="heading">Peeta, Beetee'yi Cornucopia'nın gölgesine yatırınca, Beetee, Wiress'a seslendi. Wiress onun yanına çöktü, Beetee tel bobinini onun avucuna bıraktı. "Bunu temizler misin, lütfen?"</p>

  <p class="heading">Wiress kafasını salladı ve hemen suyun kenarına gidip bobini suya batırdı.</p>

  <p class="heading">Alçak sesle, farenin bir saatin içinde koşturmasıyla ilgili komik bir şarkı söylemeye başladı. Bir çocuk şarkısı olsa gerek ama Wiress'ı mutlu etti.</p>

  <p class="heading">Johanna gözlerini çevirerek "Ah, hayır, yine o şarkı," diye söylendi. "Tiktaklamaya başlamadan önce, saatlerce bu şarkıyı söyledi."</p>

  <p class="heading">Wiress birdenbire ayağa kalktı ve ormanı işaret etti. "İki."</p>

  <p class="heading">Parmağını takip edip, sis duvarının kumsala doğru sızdığı yere baktım. "Evet,&nbsp;bakın. Wiress haklı. Saat iki ve sis başladı."</p>

  <p class="heading">"Saat gibi," dedi Peeta. "Bunu anlayabildiğine göre gerçekten zeki olmalısın." Wiress gülümsedi ve bobini yıkama işine döndü. Beetee "Wiress zekiden de öte," dedi. "Sezgileri çok güçlü." Hepimiz, hayata dönen Beetee'ye baktık. "Bazı şeyleri herkeste önce hissedebiliyor. Sizin kömür madenlerinizdeki kanaryalar gibi."</p>

  <p class="heading">Finnick bana "O da neyin nesi?" diye sordu.</p>

  <p class="heading">"İçerideki kötü havaya karşı bizi uyarmaları için madene indirdiğimiz kuşlar," diye açıkladım.</p>

  <p class="heading">Johanna "Ne yapıyorlar ki, ölüyorlar mı?" diye sordu. "Önce şakımayı kesiyorlar. Böyle bir durumda hemen madenden çıkmanız gerek. Ama hava gerçekten çok kötü durumdaysa, evet, ölüyorlar. O zaman siz de ölüyorsunuz zaten." Ölen ötücü kuşlar hakkında konuşmak istemiyordum. Bana babamın, Rue'nun ve Maysilee Donner'ın ölümlerini ve Maysilee'den anneme kalan kuşu hatırlatıyorlardı. Ah, harika. Şimdi de, tepesinde Başkan Snow'un kılıcıyla o korkunç derinliklerde çalışmak zorunda olan Gale'i düşünüyordum. Aşağıda her şeye kaza süsü vermek o kadar kolay ki. Sessiz bir kanarya, bir kıvılcım ve hepsi bu kadar...</p>

  <p class="heading">Başkan'ı öldürme hayalime geri döndüm.</p>

  <p class="heading">Wiress'dan sıkılmasına rağmen, Johanna onu arenada hiç görmediğim kadar mutluydu. Ben ok stokuma takviye yaparken o, bir çift öldürücü görünüşlü balta bulana dek yığını karıştırdı. Bu bana tuhaf bir seçim gibi geliyordu. Ta ki, müthiş bir güçle savurduğu baltanın Cornucopia'nın güneşle yumuşayan altın yüzeyine saplandığını görene kadar. Tabii ya. Johanna Mason. Yedinci Mıntıka. Kereste. Her iddiasına girerim, tıpış tıpış yürümeye başladığı günlerden beri bu tür baltaları savurup duruyordun Finnick ve zıpkını gibi. Ya da Beetee ve teli. Rue ve bitkiler hakkındaki engin bilgisi. Bunun, 12. Mıntıka haraçlarının uzun seneler boyunca yüzleşmek zorunda kaldıkları dezavantajlardan biri olduğunu düşünüyordum. Bizler on sekiz yaşımızı doldurana kadar madenlere inmeyiz. Diğer haraçlar, mıntıkasının sanayi kolu hakkında bir şeyler öğrenmeye erken yaşlarda başlarlar. Madenlerde yapılan şeylerin bazıları Oyunlar'da işe yarayabilir. Kazma kullanmak, bir şeyleri havaya uçurmak. Sizi bileyebilir. Avlanmanın bana yaptığı gibi. Ama bizler bunları çok geç öğreniyoruz.</p>

  <p class="heading">Ben silahlarla uğraşırken, Peeta yere çökmüş, bıçağının ucuyla ormandan getirdiği geniş, dümdüz bir yaprağa bir şeyler çizdi.</p>

  <p class="heading">Omzunun üstünden bakınca arenanın haritasını çıkardığını gördüm. Merkezde, kumdan bir dairenin ortasında Cornucopia ve on iki kara uzantısı vardı. On iki dilime ayrılmış bir turtaya benziyordu. Suyu temsil eden ikinci bir daire ve bu dairenin dışında ormanı temsil eden daha büyük, üçüncü bir daire vardı. "Cornucopia'nın nasıl konumlandırıldığına bir bak," dedi.</p>

  <p class="heading">Cornucopia'yı dikkatle inceledim ve ne demek istediğini anladım. "Kuyruk saat on ikiyi işaret ediyor," dedim.</p>

  <p class="heading">"Doğru, yani burası saatimizin tepe noktası," dedi ve ivedi hareketlerle, saatin yüzeyine birden on ikiye kadar rakamlar yazdı. "On ikiyle bir arası yıldırım bölgesi." İlgili dilime, küçücük harflerle yıldırım yazdı. Sonra saat yönünde ilerleyerek, gerekli aralıklara kan, sis ve maymunlar diye not düştü.</p>

  <p class="heading">"Onla on bir arası dalga," dedim. Bunu da ekledi. Bu noktada, tepeleme zıpkın, balta ve bıçaklarla donanmış Finnick ve Johanna da bize katıldılar.</p>

  <p class="heading">Bizim görmediğimiz bir şeyler görmüş olabileceklerini düşünerek Johanna ve Beetee'ye "Diğer aralıklarda sıra dışı bir şey fark ettiniz mi?" diye sordum. Fakat bolca kandan başka bir şey görmemişlerdi. "Oralarda her şey olabilir," dedim.</p>

  <p class="heading">"Oyunkurucuların silahlarının bizi ormanın dışına kadar takip edebildikleri alanları işaretleyeceğim; böylece oralardan uzak dururuz," dedi Peeta ve sisle dalga kumsallarının üstü ne çapraz bir çizgi çekti. Sonra arkasına yaslandı. "En azından bu sabaha göre çok fazla şey biliyoruz."</p>

  <p class="heading">Hepimiz kafalarımızı sallayarak onayladık. O anda fark ettim. Sessizlik. Kanaryamız şarkı söylemeyi kesmiş.</p>

  <p class="heading">Bir an bile duraksamadım. Yayıma bir ok yerleştirip hızla döndüm ve sırılsıklam bir Gloss'un, gırtlağı parlak kırmızı bir çizgiyle yarılmış Wiress’ı yere yatırmış olduğunu gördüm. Okumun ucu, Gloss'un şakağında kayboldu. Ben yayıma yeni bir ok yerleştirirken, Johanna baltasını Cashmere'in göğsüne gömdü. Finnick, Brutus'un Peeta'ya savurduğu mızrağın yönünü şaşırttı ve bu arada uyluğuna Enobaria'nın bıçağını yedi. Arkasına saklanacakları Cornucopia olmasa, 2. Mıntıka'nın iki haracı da ölmüş olurdu. Peşlerine düşmek için öne fırladım. Bum! Bum! Bum! Top atışı, Wiress'a yardım etmemizin imkansız olduğunu, Gloss ve Cashmere'in peşine düşmemize gerek olmadığını doğruluyordu. Müttefiklerim ve ben, boynuzun çevresinde dönerek, bir kara uzantısından ormana doğru kaçan Brutus ve Enobaria'nın peşine düştük.</p>

  <p class="heading">Birden yer ayağımın altında sarsılmaya başladı ve yan olarak kuma düştüm. Cornucopia'yı taşıyan kara parçası hızla dönmeye başladı; orman, bulanık bir film şeridi gibi gözlerimin önünden geçiyordu. Beni suya doğru çeken merkezkaç kuvvetini hissediyordum; ellerimi ve ayaklarımı kuma saplayarak, oynak zemine tutunmaya çalıştım. Uçuşan kumlar ve yaşadığım sersemlik yüzünden gözlerimi sımsıkı yummak zorunda kaldım. Hiç hız kesmeden pat diye durduğumuz o ana kadar, sımsıkı tutunmaktan başka hiçbir şey yapamadım.</p>

  <p class="heading">Müthiş bir kusma ihtiyacı ve öksürükle ağır ağır doğruldum ve arkadaşlarımın da benimle aynı durumda olduklarını gördüm. Finnick, Johanna ve Peeta bu sarsıntıya dayanabilmişlerdi. Üç ceset, deniz suyuna savrulmuştu.</p>

  <p class="heading">Wiress'ın şarkısının eksikliğini hissetmemle şu an arasında en çok bir ya da iki dakika geçmiş olabilirdi. Bir süre, nefes nefese, ağızlarımızın içine dolan kumu temizlemeye çabalayarak oturduk.</p>

  <p class="heading">Johanna "Volt nerede?" diye sordu. Ayağa kalktık. Titreyen bacaklarla Cornucopia'nın çevresinde attığımız tur, Beetee'nin orada olmadığını doğruluyordu. Finnick, onu yaklaşık yirmi metre uzakta suyun içinde, yüzeyde sürüklenirken gördü ve yanımıza getirmek üzere derhal suya atladı.</p>

  <p class="heading">Teli ve Beetee için ne kadar önemli olduğunu ancak o zaman hatırladım. Deli gibi çevreme bakındım. Nerede? Nerede olabilir? Ve sonra gördüm. Suyun içinde, Wiress'ın sımsıkı kasılmış avucunda duruyordu. Bundan sonra yapmam gereken şeyi düşününce, mideme sancılar girdi. Diğerlerine "Beni kollayın," dedim. Silahlarımı bir kenara atıp, son hızla Wiress'ın cesedine en yakın kara uzantısına koştum. Hiç hız kesmeden suya atladım ve Wiress'a doğru yüzmeye başladım. Göz ucuyla, tepede beliren hava aracını ve onu almak için aşağı doğru inen pençesini gördüm. Ama durmadım. Var gücümle yüzdüm ve sonunda Wiress'ın cesedine çarptım. Nefes nefese suyun üstüne çıktım, boynundaki yaradan suya karışan kanı yutmamaya çabalıyordum. Wiress ölüm ve belindeki kemer sayesinde suyun üstünde, gözlerini acımasız güneşe dikmiş gibi, sırtüstü yatıyordu. Bir taraftan suyun üstünde durmaya çalışırken, tel bobinini, son nefesinde sımsıkı kapattığı parmaklarının arasından neredeyse söküp almak zorunda kaldım. Gözkapaklarını örtüp, ona fısıltıyla veda etmekten ve yüzerek uzaklaşmaktan başka yapabileceğim hiçbir şey yoktu. Bobini kumların üstüne savurup, kendimi de sudan çektiğimde, cesedi çoktan gitmiş oldu. Ama ağzımda hâlâ, deniz tuzuyla karışık kanının tadı vardı.</p>

  <p class="heading">Cornucopia'ya yürüdüm. Finnick, biraz su yutmuş olarak Beetee'yi sapasağlam geri getirmeyi başarmıştı. Beetee oturmuş, yuttuğu suları çıkarıyordu. Neyse ki gözlüğüne sahip çıkmayı akıl edebilmişti; bu sayede en azından görebiliyordu. Tel bobinini kucağına bıraktım. Bobin pırıl pırıl olmuş üzerinde kandan eser kalmamıştı. Telin bir kısmını çözüp parmaklarının arasından geçirdi, ilk defa bu kadar dikkatli baktığım için, telin daha önce gördüklerime hiç benzemediğini fark ettim. Soluk altın rengindeydi ve saç teli kadar inceydi. Uzunluğunu merak ediyordum. Bu büyüklükteki bir bobini doldurmak için kilometrelerce tel gerekirdi. Ama sormadım çünkü Beetee'nin Wiress’ı düşünmekte olduğunu biliyordum.</p>

  <p class="heading">Diğerlerinin hüzünlü yüzlerine baktım. Finnick, Johanna ve Beetee, üçü de mıntıka ortaklarını kaybettiler. Peeta'nın yanına gittim ve kolumu omzuna attım. Bir süre derin bir sessizlik içinde oturduk.</p>

  <p class="heading">Johanna nihayet "Bu pis kokulu adadan gidelim," dedi. Geriye, büyük kısmını korumayı başardığımız silahlarımızı toplamak kaldı. Neyse ki buradaki asmalar çok güçlüydüler; paraşüte sardığım tıkaç ve ilaç tüpü hâlâ belimde duruyordu. Finnick fanilasını çıkarıp Enobaria'nın bıçağının açtığı yaraya sardı; neyse ki yarası derin&nbsp;değildi. Beetee yavaş ilerlersek yürüyebileceğini düşünüyordu, kalkmasına yardım ettim. Saat on ikiye denk düşen kumsala gitmeyi kararlaştırdık. Orada birkaç saat sürecek bir sükunet yakalayabilirdik ve zehirli atıklardan korunmuş olurduk. Ve sonra Peeta, Johanna ve Finnick üç farklı istikamete doğru yürümeye başladılar.</p>

  <p class="heading">"On iki demiştik, değil mi?" dedi Peeta. "Kuyruk, on ikiyi işaret ediyor."</p>

  <p class="heading">"Bizi çevirmelerinden önce, öyleydi," dedi Finnick. "Ben güneşe göre karar veriyordum."</p>

  <p class="heading">"Güneş bize ancak saatin dörde yaklaştığını söyleyebilir, Finnick," dedim.</p>

  <p class="heading">"Bence Katniss'in söylemeye çalıştığı şu: Zamanı biliyor olmamız, dördün saat üzerinde nereye denk geldiğini bildiğimiz anlamına gelmez. Yön konusunda genel bir fikre sahip olabilirsiniz. Tabii eğer ormanın dış halkasını da yerinden kaydırmış olabileceklerini hesaba katmazsanız," dedi Beetee.</p>

  <p class="heading">Hayır, Katniss'in söylemeye çalıştığı bundan çok daha basit bir şeydi. Beetee benim güneş hakkındaki yorumumun çok ötesine geçen bir teori oluşturdu. Yine de o sayfayı daha önce okumuşum gibi, kafamı salladım. "Evet. Yani bu yollardan herhangi bir tanesi saat on ikiye çıkabilir," dedim.</p>

  <p class="heading">Ormanı dikkatle süzerek Cornucopia'nın çevresini dolaştık. Ormanın kafa karıştırıcı bir tekdüzeliği vardı. Saat on ikide yıldırımın isabet ettiği yüksek ağacı hatırladım ama her dilimde benzer bir ağaç vardı. Johanna, Enobaria ve Brutus'un izlerini takip etmemizi öneriyordu ama izler rüzgar ya da suyla, çoktan silinmişlerdi. Herhangi bir şeyin yerini saptamak imkansızdı. "Saat konusundan hiç bahsetmemeliydim" dedim buruk bir sesle. "Şimdi bu avantajı da elimizden aldılar."</p>

  <p class="heading">"Sadece geçici bir süre için," dedi Beetee. "Saat onda dalgayı yeniden göreceğiz ve yolumuzu bulacağız."</p>

  <p class="heading">Peeta "Evet," dedi. "Arenayı baştan aşağı değiştiremezler ya."</p>

  <p class="heading">Johanna sabırsız bir sesle "Bir önemi yok zaten," dedi. "Bize söylemen gerekiyordu, yoksa kampımızın yerini değiştirmezdik, seni beyinsiz." Komik ve tuhaftı; ama Johanna'nın, mantıklı cevabı -küçümseyici olmasına rağmen- beni rahatlatan tek cevap oldu. Evet, harekete geçmelerini sağlamak için onlara söylemeye mecburdum. "Haydi. Suya ihtiyacım var. İçine iyi bir his doğan var mı?"</p>

  <p class="heading">Rastgele bir yol seçtik ve kaç numaraya yöneldiğimizden tamamen habersiz halde yürümeye başladık. Ormana ulaşınca, içinde bizi neyin beklediğini çözmek için, dikkat kesildik.</p>

  <p class="heading">"Maymun saati olmalı. Ama içeride tek bir maymun bile göremiyorum," dedi Peeta. "Bir ağaçtan su çıkarmaya çalışacağım."</p>

  <p class="heading">"Hayır, sıra bende," dedi Finnick.</p>

  <p class="heading">"En azından arkanı kollayayım," dedi Peeta.</p>

  <p class="heading">Johanna "Bunu Katniss yapabilir. Yeni bir harita çizmem gerek. Diğeri suyla yıkanıp gitti," dedi. Bir ağaçtan büyükçe bir yaprak koparıp Peeta'ya uzattı.</p>

  <p class="heading">Bir an için bizi bölüp öldürmeye çalışacaklarından şüpheleniyordum. Ama çok mantıklı olmazdı çünkü Finnick ağaçla uğraşırken avantaj bende olacaktı. Ve Peeta da Johanna'ya göre çok iriydi. Bu yüzden Finnick'in peşinden, ormanın on beş metre kadar içerisine yürüdüm. Finnick iyi bir ağaç buldu ve bıçağıyla delik açmaya koyuldu.</p>

  <p class="heading">Silahlarımı çekmeye hazır halde orada dururken, bir şeylerin döndüğü ve bunun Peeta'yla ilgili olabileceği duygusunu bir türlü bertaraf edemiyordum. Gongun çaldığı andan beri attığımız bütün adımları zihnimde canlandırarak huzursuzluğumun kaynağını bulmaya uğraştım. Finnick'in Peeta'yı metal plakasından kurtarması. Kalbi durduğu zaman, Finnick'in Peeta'yı hayata döndürmesi. Mags'in Peeta hayatta kalabilsin diye kendini sise feda edişi. Maymun saldırısı sırasında, kendini Peeta'ya siper eden morfinman kadın. Kariyerler'le mücadelemiz çok hızlı olup bitti ama Finnick, Enobaria'nın bıçağını bacağına yemek pahasına, Brutus'un mızrağının Peeta'ya saplanmasına engel olmadı mı? Ve şu anda da Johanna, Peeta'dan ormana girip risk almak yerine, bir yaprağa harita çizmesini istedi.</p>

  <p class="heading">Hiç şüphe yoktu. Galiplerin bazıları, aklımın ermediği nedenlerden ötürü, kendilerini tehlikeye atmak pahasına, Peeta'yı korumaya çalışıyorlardı.</p>

  <p class="heading">Serseme dönmüş durumdaydım, öncelikle, bu benim görevimdi. Ayrıca hiç de mantıklı değildi; çünkü içimizden sadece biri bu arenadan sağ çıkabilirdi. O zaman neden korumak için Peeta'yı seçtiler? Haymitch, Peeta'nın hayatını kendi hayatlarının önüne koymaları için, onlara ne demiş ya da nasıl bir pazarlık yapmış olabilir ki?</p>

  <p class="heading">Peeta'yı hayatta tutmak için kendi nedenlerimi biliyordum. O benim dostumdu ve bu, benim Capitol'e meydan okuma ve korkunç Açlık Oyunları'nı tepetaklak etme biçimimdi. Ama onunla gerçek bir bağım olmasaydı, beni onu korumaya ya da onun hayatını kendiminkine tercih etmeye ne ikna edebilirdi? Tamam, Peeta cesur bir insandı ama Oyunlar'da hayatta kalabilmek için hepimiz cesur davranmadık mı? İyiliğini göz ardı etmek zordu elbette ama yine de... Ve o anda aklıma Peeta'nın hepimizden daha iyi yapabildiği bir şey geldi. Kelimelerle oynayabiliyordu. Her iki mülakatında da hepimizi ezip geçti. Ve belki de içinde yatan iyiliğinden olsa gerek, bir kalabalığı -hayır, bir ülkeyi- basit bir cümleyle kendi tarafına çekebilme gücüne sahipti.</p>

  <p class="heading">Devrimimizin liderinin taşıması gereken özelliğin bu olduğunu hatırlıyordum. Haymitch diğerlerini de buna ikna etmiş olabilir, miydi? Peeta'nın dilinin, Capitol karşısında, ortaya koyabileceğimiz her tür fiziksel güçten daha kudretli olabileceğine? Bilmiyordum. Bu bana haraçların bazıları için fazla büyük bir adım gibi&nbsp;geliyordu. Demek istediğim, burada Johanna Mason'dan bahsediyorduk. Ama Peeta'yı hayatta tutmak yönünde kararlı çabalarının başka nasıl bir açıklaması olabilirdi?</p>

  <p class="heading">"Katniss? Tıkaç yanında mı?" Finnick'in sorusuyla düşüncelerimden sıyrıldım. Tıkacı kemerime bağlayan asmayı kesip metal boruyu ona uzattım.</p>

  <p class="heading">Ve işte çığlığı tam o anda duydum. Öyle korku ve acı doluydu ki, kanım dondu. Bir o kadar da tanıdık. Tıkacı yere attım, nerede olduğumu, ileride beni nelerin beklediğini tamamen unutarak, sadece ona ulaşma ve onu koruma güdüsüyle deli gibi koştum. Tehlikeye aldırmadan, asmaları, dalları ve beni ona ulaşmaktan alıkoyabilecek her şeyi yararak, sese doğru koştum.</p>

  <p class="heading">Küçük kız kardeşimin sesine doğru.</p>
</body>
</html>
