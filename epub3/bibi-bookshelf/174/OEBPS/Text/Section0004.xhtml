<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ateşi yakalamak_001</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h2 class="heading1"><b class="calibre1"><i class="calibre2">4</i></b></h2>

  <p class="heading">Derin bir sessizlik içinde, karlara bata çıka, trene döndük. Haymitch, koridorda, benim kapımın önünde omzumu sıvazladı ve "Daha kötüsü de olabilirdi, biliyorsun," dedi. Şarap kokusunu da beraberinde götürerek, kendi kompartımanına doğru ilerledi.</p>

  <p class="heading">Odama girince, sırılsıklam terliklerimden, ıslak pijama ve sabahlığımdan kurtuldum. Çekmecelerde yedekleri vardı ama ben, yatağa iç çamaşırlarımla girdim. Haymitch'le konuşmamızı düşünürken, gözlerimi karanlığa diktim.</p>

  <p class="heading">Capitol’ün beklentileri ve Peeta'yla geleceğimiz hakkında söylediği her şey, hatta en son yorumu bile, çok doğruydu. Tabii ki Peeta'dan daha kötüsü de olabilirdi.</p>

  <p class="heading">Gerçi, asıl önemli olan bu değil, öyle değil mi? 12. Mıntıka'da sahip olduğumuz sayılı özgürlüklerden biri, kiminle evleneceğimize -ya da hiç evlenmemeye kendimizin karar verebilmemizdi. Ve şimdi hu özgürlük de elimden alınıyordu.</p>

  <p class="heading">Başkan Snow'un çocuk sahibi olmamız konusunda ısrar edip etmeyeceğini merak ediyordum. Çocuk sahibi olursak, çocuklarımız her sene toplama günü kabusunu yaşamak zorunda kalacaklardı. Sadece tek bir galibin değil, iki galibin dünyaya getirdikleri bir çocuğun arenaya çıkması görülmeye değer bir olay olmaz mıydı? Galiplerin çocuklarının arenaya çıktıkları çok oldu. İsimlerinin kurada çıkması, her zaman büyük bir heyecan dalgasına ve şansın aileden yana olmadığına dair bir yığın gevezeliğe sebep olurdu. Fakat, her nasılsa, bu, sadece şansa bağlanmayacak kadar sık yaşanan bir durumdu. Gale, Capitol’ün bunu bilerek yaptığına ve olaya fazladan dram katmak için kuraya hile karıştırdığına inanıyordu. Neden olduğum onca belayla, dünyaya getireceğim bütün çocukların Oyunlar'daki yerini garantilemiş olmalıydım.</p>

  <p class="heading">Hiç evlenmemiş, bir ailesi olmayan ve dünyasını içkiye boğan Haymitch'i düşündüm. Mıntıkadan istediği kadınla evlenebilirdi. Oysa yalnızlığı seçti.</p>

  <p class="heading">Hayır, yalnızlık kelimesi biraz fazla huzurlu kalıyordu. Daha çok tek başına hücre cezası diyebiliriz. Acaba arenada bulunmuş biri olarak, böylesinin, alternatifleri riske atmaktan daha iyi olacağını düşünmüş olabilir mi? Toplama günü, Prim'in adını okuduklarında, kardeşimin sahneye ve ölümüne doğru ilerleyişini izlerken, ben de o alternatifin tadını aldım. Ablası olarak Prim'in yerini alabildim; ama bu, annemize yasaklanmış bir seçenekti.</p>

  <p class="heading">Zihnim deli gibi çalışarak bir çıkış yolu arıyordu. Başkan Snow'un beni böyle bir hayata mahkum etmesine izin veremezdim. Kendi hayatıma son vermek pahasına. Gerçi, canımı almadan önce kaçmayı denerdim. Sahi, ortadan kayboluversem, ne yaparlar acaba? Ormanın derinliklerinde kaybolsam ve bir daha hiç ortaya çıkmasam? Sevdiğim herkesi yanımda götürüp, vahşi ortamda yepyeni bir hayat&nbsp;kurabilir miyim? Pek olası görünmüyor ama imkansız da sayılmaz.</p>

  <p class="heading">Beynimi boşaltmak için kafamı salladım. Vahşi kaçış planları yapmak için hiç uygun bir zaman değildi. Bütün dikkatimi Zafer Turu'na odaklamaya mecburdum. Haddinden fazla insanın kaderi, benim iyi bir şov sergilememe bağlıydı.</p>

  <p class="heading">Şafak, uykudan önce gelirken Effie kapımı tıklattı. Çekmecenin en üstündeki kıyafetleri üstüme geçirip kendimi, yemek vagonuna sürükledim. Gün boyunca yolda olacağımıza göre, saat kaçta kalktığımın ne önemi olabilir ki, diye düşünüyordum ama sonra, önceki günkü hazırlıkların sadece beni tren istasyonuna kadar götürme amaçlı olduğunu öğrendim. Bugün hazırlık ekibim yine iş başında olacaktı.</p>

  <p class="heading">"Ama neden? Hava hiçbir yerimi gösteremeyeceğim kadar soğuk," diye homurdandım.</p>

  <p class="heading">"On birinci mıntıkada değil," dedi Effie.</p>

  <p class="heading">11.Mıntıka. İlk durağımız. Orası Rue'nun mıntıkası olduğu için, hangisi olursa olsun, başka bir mıntıkadan başlamamızı yeğlerdim doğrusu. Fakat Zafer Turu'nun güzergahı böyleydi. Genelde tura 12. Mıntıka'yla başlanıp geriye, 1. Mıntıka'ya doğru gidiliyordu. Sonra Capitol geliyordu. Galibin mıntıkası atlanır ve en sona saklanırdı. 12. Mıntıka genelde en sönük kutlamalara -galip için basit bir yemek ve meydanda, hiç kimsenin eğlenir gibi bile yapmadığı bir kutlama toplantısı- ev sahipliği yaptığı için, bizi bir an önce ayak altından çıkarmaları iyi olmuşa benziyordu. Bu sene, Haymitch'in zaferinden sonra ilk kez, turun son durağı 12. Mıntıka olacaktı ve Capitol, şenlikleri renklendirmek için ne gerekiyorsa yapacaktı.</p>

  <p class="heading">Hazelle'in dediği gibi, yemeğin tadını çıkarmaya çalıştım. Mutfak personelinin beni memnun etmeye çalıştıkları açıkça belli oluyordu. Başka lezzetlerin yanında en sevdiğim yemeği de yapmışlar: Kuru erikli kuzu yahnisi. Masadaki yerimde portakal suyu ve bir kase dumanı tüten sıcak çikolata hazır bekliyordu. Ben de tıka basa yedim. Yemekte eleştirilecek tek bir şey yoktu ama yine de keyif alamadım. Hatta, Effie'yle benim dışında kimsenin olmaması, canımı sıkıyordu. "Diğerleri nerelerde?" diye sordum.</p>

  <p class="heading">"Ah, Haymitch'in nerede olduğunu Tanrı bilir," dedi Effie. Haymitch'i görmeyi beklediğimi söyleyemem çünkü büyük ihtimalle şu saatlerde yatağına gidiyordur. "Cinna senin kıyafet vagonunu hazırlamakla meşgul olduğu için çok geç yattı. Senin için nereden baksan yüz tane kostüm hazırlamış. Gece kıyafetlerin muhteşemler. Peeta'nın ekibindekiler de büyük ihtimalle hâlâ uyuyorlar."</p>

  <p class="heading">"Onun hazırlanması gerekmiyor mu?" diye sordum.</p>

  <p class="heading">"Senin gibi değil," dedi Effie.</p>

  <p class="heading">Bu da ne demek? Ben bütün sabahı vücudumdaki tüyleri yoldurarak geçirirken Peeta uyku keyfi mi yapacaktı yani? Bu konuyu pek düşünmemiştim ama arenada&nbsp;kızların aksine, erkeklerin bir kısmı, vücut tüylerini muhafaza etme şansına sahiptiler. Peeta'yla birlikte derede yıkandığım için onunkileri hatırlayabiliyorum. Kan ve çamurdan arınınca, gün ışığında sapsarıydılar.</p>

  <p class="heading">Sadece yüzü pürüzsüzdü. Oğlanların, bir kısmının yeterince büyük olmasına rağmen, hiçbirinin sakalı çıkmıyordu. Onlara ne yaptılar acaba?</p>

  <p class="heading">Ben kendimi döküntü gibi hissediyor olabilirim ama hazırlık ekibim benden beter durumdaydı. Fincan fincan kahve içip, parlak renklerdeki haplarını birbirleriyle paylaşıyorlardı. Görebildiğim kadarıyla milli bir aciliyet durumu -bacaklarımdaki tüyler gibi- olmadığı sürece, yataklarından öğleden önce çıkmıyorlardı. Tüylerimin yeniden uzaması beni çok mutlu etmişti. Sanki her şeyin normale döndüğünün işaretiymişler gibi hissetmiştim. Parmaklarımı bacaklarımı kaplayan yumuşak ve kıvrım kıvrım tüylerin üstünde dolaştırdıktan sonra kendimi ekibe teslim ettim. Hiçbiri, her zamanki gevezeliklerine girişecek halde olmadıkları için, tek tek bütün tellerin köklerinden ayrılırken çıkardıkları sesleri duyabiliyordum. Yüzüm ve saçlarım kremlerle kaplanırken, yoğun kıvamlı ve nahoş kokulu bir solüsyonla doldurulmuş küvette yatmak zorunda kaldım. Bunu, daha az rahatsız edici karışımlarla yaptığım iki banyo daha izledi. Tenimin üst katmanları soyulup açılana kadar çekiştiriliyor, fırçalanıyor, masajlanıyor ve merhemleniyordum.</p>

  <p class="heading">Flavius çenemi kaldırırken iç geçirdi. "Cinna'nın üzerinde değişiklikler yapılmasına itiraz etmesi çok yazık."</p>

  <p class="heading">"Evet," dedi Octavia. "Seni gerçekten çok özel bir şeye dönüştürebilirdik."</p>

  <p class="heading">Venia neredeyse sert bir sesle "Büyüdüğü zaman," dedi, "Cinna bize izin vermek zorunda kalacak."</p>

  <p class="heading">Ne için? Dudaklarımı Başkan Snow’unkiler gibi şişirmeleri için mi?</p>

  <p class="heading">Göğüslerime dövme yapmaları için mi? Tenimi fuşya rengine boyayıp pahalı taşlar ekmeleri için mi? Yüzümde dekoratif desenler açmaları için mi? Ya da tırnaklarımı yuvarlaklaştırmaları için? Ya da kedi bıyığı eklemek için? Bütün bunları ve daha fazlasını Capitol halkının üstünde gördüm. Bizim, diğerlerine ne kadar ürkütücü göründüklerinin farkında değiller mi yoksa?</p>

  <p class="heading">Hazırlık ekibimin anlık moda heveslerine terk edilmek düşüncesi, dikkatimi çekmek için birbirleriyle yarışan üzüntülerime -tacize uğrayan bedenim, uykusuzluğum, dayatma evliliğim ve Başkan Snow'un isteklerini yerine getirmek konusunda başarısız olma korkum- bir yenisini daha ekledi. Kendimi, Effie, Cinna, Portia, Haymitch ve Peeta'nın bensiz başladıkları öğle yemeğine attığımda konuşamayacak kadar kederliydim. Yemek ve trende ne kadar iyi uyudukları konusunda gevezelik edip duruyorlardı. Herkes tur yüzünden müthiş heyecanlıydı. Yani Haymitch dışında herkes. Akşamdan kalmışlığının etkisinden kurtulmaya çalışırken, kekini didikliyordu. Ya sabah çok fazla tıkındığımdan ya da çok&nbsp;mutsuzluğumdan olsa gerek, ben de gerçekten aç değildim. Bir kase etli sebze çorbasıyla oynadım, topu topu bir iki kaşık yedim. Bütün bunların onun suçu olmadığını çok iyi bilmeme rağmen, atanmış müstakbel eşim Peeta'dan tarafa bakmadım bile.</p>

  <p class="heading">İnsanlar halimi fark edip beni sohbete dahil etmeye çalışıyorlardı ama onları geri püskürttüm. Bir noktada tren durdu. Garsonumuz bunun sadece yakıt ikmali amaçlı bir duraksama olmadığını, bir parçada sorun yaşandığını ve değiştirilmesi gerektiğini haber verdi. Bu durum, Effie'nin tadını kaçırdı. Derhal günlük programını çıkarıp bu gecikmenin hayatımızın geri kalan kısmını nasıl etkileyeceğini hesaplamaya koyuldu. Birden, onu dinlemeye daha fazla dayanamayacağımı anladım.</p>

  <p class="heading">"Kimsenin umurunda değil, Effie!" diye haykırdım. Masadaki herkes, hatta Effie onu deli ettiği için bana arka çıkacağını düşündüğüm Haymitch bile, bana dik dik bakıyordu. Derhal savunmaya geçtim. "Hiç kimsenin umurunda değil işte," dedim ve ayağa kalkıp yemek vagonundan ayrıldım.</p>

  <p class="heading">Tren birdenbire boğucu gelmeye başladı ve şimdi artık kesinlikle kusacak haldeyim. Çıkış kapısını bulup zorla açtım -ve alarmın ötmeye başlamasını duymazdan geldim- ve karların içine düşmeyi bekleyerek aşağı atladım. Fakat ılık hava bacaklarımı sıcacık sardı. Ağaçlarda hâlâ yemyeşil yapraklar vardı. Bir gün içinde ne kadar güneye inmiş olabiliriz? Parlak gün ışığı karşısında gözlerimi kısarak peron boyunca yürümeye başlarken, Effie'ye sarf ettiğim sözlerden daha şimdiden pişmandım. İçinde bulunduğum tatsız durumda onun hiçbir kabahati yoktu. Geri dönüp özür dilemeliydim. Çıkışım, terbiyesizlik boyutuna varacak cinstendi; oysa Effie tavırları fazlasıyla önemserdi. Fakat ayaklarım peron boyunca durmadan ilerleyip trenin sonuna ulaştı. Bir saatlik rötar. Aynı yönde en az yirmi dakika yürüsem bile zaman sıkıntısı çekmeden geri dönebilirdim. Oysa daha birkaç yüz metre yürümüşken, yere çöktüm ve orada oturup gözlerimi uzaklara diktim. Yanımda bir yay ve birkaç ok olsa, yürümeye devam eder miydim acaba?</p>

  <p class="heading">Bir süre sonra, arkamda ayak sesleri duydum. Beni azarlamaya gelen Haymitch olsa gerek. Hak etmediğimi söyleyecek değilim ama yine de duymak istemiyordum. "Vaaz dinleyecek havada değilim." Ayaklarımın dibindeki ayrık otlarına bakarak konuştum.</p>

  <p class="heading">"Kısa tutmaya çalışırım." Peeta yanıma oturdu.</p>

  <p class="heading">"Seni Haymitch sandım."</p>

  <p class="heading">"Hayır, o hâlâ kekiyle meşgul." Peeta’nın yapma bacağını yerleştirmeye çalışmasını izledim. "Kötü bir gün desene?"</p>

  <p class="heading">"Önemli bir şey değil," dedim.</p>

  <p class="heading">Derin bir nefes aldı. "Bak, Katniss. Ben de seninle trende takındığım tavır hakkında konuşmak istiyordum. Son trenden bahsediyorum. Hani şu bizi eve getiren tren... Gale'le aranızda bir şeyler olduğunu biliyordum. Seninle resmen tanışmadan önce de onu kıskanıyordum. Üstelik, Oyunlar'da yaşanan şeylerin suçunu sana yüklemem de adilce değildi. Üzgünüm."</p>

  <p class="heading">Özrü beni şaşırttı. Oyunlar sırasındaki aşkımın sadece rol icabı olduğunu itiraf etmemin ardında, Peeta'nın bana sırt çevirdiği doğruydu. Ama onu bunun için suçlamıyordum. Arenadayken aşk olayına sonuna kadar tutunmuştum.</p>

  <p class="heading">Benim de ona karşı ne hissettiğimi tam olarak bilemediğim zamanlar oldu. Aslına bakarsanız, hâlâ da bilmiyorum ya.</p>

  <p class="heading">"Ben de çok üzgünüm," dedim. Tam olarak ne için üzüldüğümü bilmiyordum. Belki de onu yok etmek üzere olma ihtimalimin çok büyük olması yüzündendir. "Üzülmeni gerektirecek hiçbir şey yok. Sen ikimizi de bayatta tutmaya çalışıyordun. Ama böyle devam etmemizi, gerçek hayatta birbirimizi görmezden gelirken, bir kamera gördüğümüz anda birlikte karların içine yuvarlanmamızı istemiyorum. Bu yüzden düşündüm ki eğer ben, bilirsin işte, böyle yaralı bir hayvan gibi davranmaktan vazgeçersem, belki de arkadaş olmayı deneyebiliriz."</p>

  <p class="heading">Büyük olasılıkla bütün arkadaşlarımın sonu ölüm olacaktı ama Peeta'yı geri çevirmem de güvende olmasına yetmeyecekti. "Tamam," dedim. Teklifi, kendimi daha iyi -bir şekilde daha az iki yüzlü- hissetmemi sağladı. Bunları bana daha önce, mesela Başkan Snow'un bambaşka planları olduğunu ve sadece arkadaş kalmak gibi bir seçeneğimizin olmadığım öğrenmemden önce, söylemiş olsaydı hoş olabilirdi. Yine de, yeniden konuşmaya başladığımıza memnundum.</p>

  <p class="heading">"Sorun ne?" diye sordu.</p>

  <p class="heading">Ona söyleyemezdim. Ayrık otlarıyla oynamaya başladım.</p>

  <p class="heading">"Daha temel bir şeyle başlayalım. Benim hayatımı kurtarmak için kendi hayatını riske atabileceğini bilirken, en sevdiğin rengi bilmemem sence de çok tuhaf değil mi?" diye sordu.</p>

  <p class="heading">Dudaklarımda bir gülümseme belirdi. "Yeşil. Ya seninki?"</p>

  <p class="heading">"Turuncu," dedi.</p>

  <p class="heading">"Turuncu mu? Effie'nin saçları gibi mi yani?"</p>

  <p class="heading">"Biraz daha yumuşatılmış hali diyelim," dedi. "Günbatımı gibi."</p>

  <p class="heading">Gün batımı. Ve o anda gördüm: Güneş yavaş yavaş alçalırken, gökyüzü turuncunun farklı tonlarıyla parlıyordu. Çok güzeldi. Bir kez daha pars leylağı süslemeli kurabiyeyi hatırladım. Peeta benimle konuşmaya yeniden başlamışken, Başkan Snow'la ilgili hikayeyi baştan sona anlatmamak için fendimi zor tutuyordum.&nbsp;Fakat Haymitch'in bunu yapmamı paylamayacağını biliyordum. Bu yüzden havadan sudan sohbet etmeye devam etsem iyi olacaktı. "Biliyor musun, herkes senin tablolarından bahsediyor. Onları görmediğim için kendimi kötü hissediyorum," dedim.</p>

  <p class="heading">"Yanımda bir vagon dolusu tablo var." Ayağa kalktı ve bana elini uzattı.</p>

  <p class="heading">"Haydi."</p>

  <p class="heading">Parmaklarının yeniden parmaklarıma kenetlendiğini hissetmek, bunu şov amaçlı değil, gerçek dostlukla yaptığını bilmek çok iyi geldi. El ele trene doğru yürüdük. Kapıya gelince aklım başıma geldi. "Önce Effie'den özür dilemeliyim." Peeta "Abartmaktan hiç çekinme," dedi.</p>

  <p class="heading">Bu yüzden, herkesin hâlâ öğle yemeğiyle meşgul olduğu yemek vagonuna döndüğümüzde, bana göre fazla ağdalı ama Effie'nin zihninde görgü kuralı ihlalimi ancak telafi eden bir özür diledim. Effie, incelik gösterip özrümü büyük bir zarafetle karşıladı. Büyük baskı altında olduğumu görebildiğini söyledi. Ve birilerinin zaman çizelgesine uygun hareket etmesi gerektiğiyle ilgili yorumları en çok beş dakika sürdü. Gerçekten, bu işi ucuz atlattım.</p>

  <p class="heading">Effie'nin söyleyecekleri bitince, Peeta beni birkaç vagon ilerideki tablolarına götürdü. Ne beklediğimi bilmiyordum. Belki de çiçekli kurabiyelerinin büyük versiyonlarını bekliyordum. Ama bu, bambaşka bir şeydi. Peeta, Oyunlar'ı resmetmiş.</p>

  <p class="heading">Bazıları, arenada onun yanında olmamanız halinde kolayca anlayabileceğiniz şeyler değil. Mağaramızın çatlaklarından içeri süzülen su. Kuru gölet yatağı.</p>

  <p class="heading">Kök bulmak için toprağı kazan bir çift el; kendi elleri. Diğerleri, bakan herkesin tanıyabileceği şeyler. Cornucopia diye bilinen altın boynuz.</p>

  <p class="heading">Ceketinin içindeki bıçakları düzenleyen Clove. Hırlayarak üstümüze üstümüze gelen, Glimmer'a benzetilmeye çalışılan sarışın, yeşil gözlü mutta. Ve ben. Her yerdeyim. Bir ağacın tepesinde. Bir tişörtü deredeki taşlarla döverek yıkarken.</p>

  <p class="heading">Bir kan gölünün ortasında, bilinçsiz halde yatarken. Ve bir de nerede olduğunu çıkaramadığım -belki de Peeta ateşliyken beni böyle görüyordu- gümüş grisi gözlerimle uyumlu bir sis bulutunun arasından çıkarken...</p>

  <p class="heading">"Ne diyorsun?" diye sordu.</p>

  <p class="heading">"Midemi bulandırdı," dedim. Kanın, pisliğin ve muttaların doğallıktan uzak nefeslerinin kokusunu alır gibiydim. "Ben arenada yaşananları unutmak için debelenirken, sen her şeyi yeniden canlandırmışsın," dedim. "Her şeyi nasıl bu kadar net hatırlayabiliyorsun?"</p>

  <p class="heading">"Onları her gece görüyorum."</p>

  <p class="heading">Ne demek istediğini anlıyordum. Oyunlar'dan önce de yabancı olmadığım&nbsp;kabuslar, şimdi her gözümü kapatışımda başıma üşüşüyorlardı. Fakat eskiden kalma, babamın madende havaya uçtuğunu gördüğüm o kabus artık karşıma daha nadir çıkıyordu. Onun yerine, arenada olanların farklı versiyonlarını yeniden yaşıyordum. Rue'yu kurtarmak için harcadığım boş çabayı. Peeta'nın kan kaybından ölmesine ramak kalmasını. Glimmer'ın şiş vücudunun ellerimin arasında lime lime oluşunu. Cato'nun muttalar yüzünden maruz kaldığı o dehşet verici sonu. En vefalı ziyaretçilerim bunlardı. "Ben de öyle. Bir yardımı oluyor mu? Yani resme dökmenin?"</p>

  <p class="heading">"Bilmiyorum. Sanırım bu sayede geceleri uykuya dalmaktan daha az korkar oldum. Ya da en azından kendime böyle söylüyorum," dedi. "Ama hepsi oldukları yerde duruyorlar."</p>

  <p class="heading">"Belki de hep duracaklar. Haymitch'inkiler gibi." Haymitch bunu dile getirmiyor ama karanlıkta uyumak istememesinin nedeninin bu olduğundan emindim.</p>

  <p class="heading">"Hayır. Ama benim için elimde bıçak yerine fırçayla uyanmak çok daha iyi," dedi. "Gerçekten resimlerimden nefret ettin mi?"</p>

  <p class="heading">"Evet. Ama müthişler. Gerçekten," dedim. Öyleler. Yine de daha fazla bakmak istemiyordum. "Sen de benim yeteneğimin ürünlerini görmek ister misin? Cinna çok iyi iş çıkarmış-"</p>

  <p class="heading">Peeta güldü. "Daha sonra." Tren ileri doğru sarsıldı. Pencereden bakınca, arazinin yanımızdan kayıp gittiğini gördüm. "Haydi," dedim. "On Birinci Mıntıka'ya geldik sayılır. Gidip bakalım."</p>

  <p class="heading">Trenin son vagonuna gittik. Oturacak sandalye ve sıralar vardı. Ama işin en güzel tarafı, arka pencerelerin tavana kadar açılabilmesiydi; böylece açık havada seyahat ederken, daha geniş bir manzara görebiliyorduk. Mandıra sürülerinin otladığı geniş, açık araziler. Bizim her tarafı odunla kaplı mıntıkamızdan çok farklıydı. Yavaşladık. Önümüzde bir çit yükselirken, yeni bir durağa geldiğimizi düşündüm. En az on metre yükseklikte, üst sınırı çirkin görünüşlü dikenli tellerle sarılmış bu çitin yanında bizim mıntıkanın çiti çocuksu kalıyordu.</p>

  <p class="heading">Gözlerim derhal çitin devasa metal plakalarla kaplanmış alt kısmına kaydı. Bu çitlerin altından sıvışmak, avlanmaya kaçmak söz konusu bile olamazdı. Sonra, çevrelerini saran çiçek tarlalarının arasında sırıtan, düzenli aralıklarla yerleştirilmiş gözetleme kulelerini ve kulelerdeki silahlı bekçileri gördüm. Peeta "Farklı bir şeyler var," dedi.</p>

  <p class="heading">Rue bende 11. Mıntıka'da daha sert kuralların dayatıldığı izlenimini bırakmıştı. Ama hiç böyle bir şey hayal etmemiştim.</p>

  <p class="heading">Şimdi göz alabildiğince uzanan tarlalar başlıyordu. Güneş ışığından korunmak için hasır şapkalar takmış erkekler, kadınlar ve çocuklar doğruluyor, bize doğru dönüyor ve trenin geçip gitmesini izlerken fırsattan istifade sırtlarını esnetiyorlardı.&nbsp;Uzakta meyve bahçelerini görebiliyordum ve Rue acaba orada mı çalışıyordu, oradaki ağaçların en üst ve narin dallarındaki meyveleri mi topluyordu, diye merak ettim. Orada burada küçük baraka toplulukları -Dikiş'teki evler buradakilerin yanında üst düzey kalıyor- göze çarpıyordu ama hepsi terk edilmiş gibi görünüyordu. Hasat zamanı herkese ihtiyaç duyuluyor olsa gerek.</p>

  <p class="heading">Böyle sürüp gidiyordu. 11. Mıntıka'nın büyüklüğüne inanamadım. Peeta "Sence burada kaç kişi yaşıyordur?" diye sordu. Kafamı salladım. Okulda 11. Mıntıka'dan sadece büyük olarak bahsediliyordu, o kadar. Nüfusla ilgili gerçek sayılar verilmiyordu. Her sene toplama gününde ekranda gördüğümüz o çocuklar, burada gerçekten yaşayan çocukların sadece bir örneklemesi olsa gerek. Ne yapıyorlar acaba? Ön kura mı çekiyorlar? Kurada ismi çıkacak olanları önceden belirleyip kalabalığın arasında olmalarını mı sağlıyorlar? Rue nasıl oldu da, yerine geçmeyi teklif edebilecek rüzgar dışında hiçbir şey olmadan kendini o sahnede buluverdi acaba?</p>

  <p class="heading">Bu yerin uçsuz bucaksızlığı ve sonsuzluğundan yılmaya başladım. Effie yanımıza gelip giyinmemizi söyleyince hiç itiraz etmedim. Kendi kompartımanıma gidip hazırlık ekibimin saçlarımı ve makyajımı yapmasına izin verdim. Cinna elinde, sonbahar yapraklarıyla süslenmiş çok hoş, turuncu bir elbiseyle geldi. Peeta'nın rengi çok beğeneceğini düşündüm.</p>

  <p class="heading">Effie, Peeta'yla beni bir araya getirip günün programını bir kez daha aktardı.</p>

  <p class="heading">Bazı mıntıkalarda, galipler, şehri, mıntıka sakinlerinin tezahüratları arasında dolaşırlardı. Fakat 11. Mıntıka'da -belki de her şey fazla geniş bir alana yayıldığı ve ortada şehir diye bir şey olmadığı için ya da hasat zamanı iş gücü kaybına uğramamak içindir- halkın önüne sadece meydanda çıkılıyordu. Olay, büyük, mermer bir yapı olan Adalet Binası'nın tam önünde gerçekleşiyordu. Bina, bir zamanlar gerçekten çok güzel olmalıydı ama zamanın acımasız etkisi burada da görülüyordu. Yer yer dökülen dış yüzeyi kaplayan sarmaşıkları, çatının bel verdiğini televizyonda bile görebiliyorsunuz. Meydanın kendisi de çoğu terk edilmiş köhne dükkan vitrinleriyle çevriliydi. 11. Mıntıka'nın tuzu kurulan nerede yaşıyor bilmiyorum ama buralarda olmadıkları kesin.</p>

  <p class="heading">Halkın karşısına, Effie'nin veranda olarak adlandırdığı, ön kapılarla merdivenlerin arasında uzanan, kalın sütunların taşıdığı bir çıkıntının gölgelediği seramik kaplı geniş alanda çıkacaktık. Peeta ve benim takdim edilmemizin ardından, 11'in belediye başkanı bizim onurumuza bir konuşma yapacak ve bizler de Capitol tarafından önceden kaleme alınmış bir teşekkürle karşılık verecektik. Galibin, ölü haraçlardan herhangi biriyle ittifak oluşturmuş olması halinde birkaç şahsi yorumun eklenmesi olumlu karşılanıyordu. Rue ve Thresh için bir şeyler söylemeliydim ama evde ne zaman bir şeyler yazmaya otursam, karşımda bana boş boş bakan beyaz bir sayfa buldum. Onlardan, aşırı duygusallığa kaçmadan bahsetmem imkansızdı. Neyse&nbsp;ki Peeta bir şeyler hazırlamıştı. Bir iki ufak tefek değişiklik ikimize de uyabilirdi. Törenin sonunda bize bir tür plaket takdim edilecekti. Sonrasında özel bir akşam yemeğinin sunulacağı Adalet Binası'na çekilebilecektik.</p>

  <p class="heading">Tren 11. Mıntıka'nın istasyonuna girerken, Cinna kıyafetimi son kez düzeltip turuncu saç bandımı altın renkli bir bantla değiştirdi ve arenada taktığım alaycıkuş iğnesini elbiseme tutturdu. Platformda karşılama komitesi yerine, bize zırhlı bir kamyonun arka kasasına kadar eşlik edecek sekiz barış muhafızı vardı. Kapı arkamızdan kapanırken, Effie burnunu çekerek "Gören de hepimiz azılı suçlularız sanır," diye homurdandı.</p>

  <p class="heading">Hepimiz değil, Effie, diye düşündüm. Sadece ben.</p>

  <p class="heading">Kamyon bizi Adalet Binası’nın hemen arkasında bıraktı. Telaşla içeri sokulduk. Hazırlanan leziz yemeğin mis gibi kokusunu alabiliyordum ama bu koku, küf ve çürük kokularını bastıramıyordu. Bize çevremize bakınacak zaman bırakmıyorlardı. Ön girişe ulaşmak için kestirme bir yol takip ederken dışarıda, meydanda marşın başladığını duyabiliyordum. Birisi yakama bir mikrofon iliştirdi. Peeta sol elimi tuttu. Kocaman kapılar gürültüyle açılırken belediye başkanı bizi takdim etti.</p>

  <p class="heading">Effie "Kocaman gülümsemeler," diyerek bizi ittirdi. Ayaklarımız harekete geçti.</p>

  <p class="heading">İşte bu. Herkesi Peeta'ya aşık olduğuma ikna etmem gereken yer, burası, diye düşündüm. Ağırbaşlı seremoni detaylı olarak planlanmışken bunu nasıl yapabileceğimi bilemiyordum. Öpüşülecek zaman değil ama belki araya bir tane sıkıştırabilirdik.</p>

  <p class="heading">Yüksek bir alkış sesi duyuldu ama Capitol'de aldığımız tepkilerden, tezahüratlardan ve sevgi gösterilerinden eser yoktu. Gölgeli verandada, çatıyı arkada bırakana kadar ilerledik ve göz kamaştıran güneşin altında, büyük mermer basamaklarda durduk. Gözlerim ışığa alıştıkça, meydana bakan binaların bakımsız ön cephelerini saklayacak, devasa bez afişlerle donatılmış olduğunu görüyordum. Meydan tıklım tıklım doluydu; ancak buradakiler, yine, bu mıntıkada yaşayan insanların sadece bir bölümüydü.</p>

  <p class="heading">Her zaman olduğu gibi, sahnenin alt tarafına, ölen haraçların aileleri için özel bir platform yerleştirilmişti. Thresh'in tarafında sadece, kamburu çıkmış, yaşlı bir kadın ve kız kardeşi olduğunu tahmin ettiğim, uzun boylu, kaslı yapılı bir kız vardı. Rue'nun tarafında ise... Rue'nun ailesini görmeye hazır değildim. Anne ve babasının yüzlerinde henüz tazeliğini kaybetmemiş bir hüzün vardı. İnce yapıları ve ışıltılı kahverengi özleriyle, ona çok benzeyen beş küçük kardeşi. Küçük, koyu renkli kuşlardan oluşan bir sürü gibiydiler.</p>

  <p class="heading">Alkışlar durulunca, belediye başkanı bizim onurumuza bir konuşma yaptı. İki küçük kız, ellerinde gösterişli çiçek buketleriyle sahneye geldi. Peeta önceden yazılmış teşekkür konuşmasına başladı. Ben de kendimi konuşmanın son kısmını&nbsp;tamamlarken buldum. Neyse ki annem ve Prim beni metni defalarca tekrar etmeye zorladıkları için, konuşmayı uykumda bile yapabilirdim.</p>

  <p class="heading">Peeta şahsi yorumlarını küçük bir karta yazmış olmasına rağmen, konuşurken kartı çıkarmadı. Her zamanki sade ve dostça tarzıyla son sekize kalmayı başaran Thresh ve Rue'dan, hayatta kalmama -dolayısıyla Peeta'nın da hayatta kalmasına- yardım ettiklerinden ve bu borcu geri ödememizin mümkün olmadığından bahsetti. Sonra, kartta yazılı olmayan bir şeyi eklemeden önce, kısa bir an duraksadı. Belki de Effie'nin konuşma metninden çıkartacağını düşündüğü için kağıda dökmediği bir şeydi. "Hiçbir şekilde kayıplarınızı karşılamayacağını biliyoruz ama On Birinci Mıntıka'nın her iki haracının ailesinin, şükranlarımızın bir ifadesi olarak, biz hayatta olduğumuz sürece her yıl, bir aylık kazancımızı kabul etmelerini istiyoruz."</p>

  <p class="heading">Kalabalık hayret nidaları ve mırıltılarla karşılık verdi. Peeta'nın yaptığı şeyin bir örneği yoktu. Yasal olup olmadığından bile emin değildim. Bence kendisi de bilmediği için, yasal olmaması ihtimaline karşılık, bilhassa sormadı. Ailelere gelince, şok içinde bize bakıyorlardı. Thresh ve Rue'yu kaybettikleri zaman hayatları sonsuza dek değişmişti; ancak bu hediye onları bir kez daha değiştirecekti. Bir haracın aylık kazancı, bir aileye yıl boyunca yeterdi. Biz hayatta olduğumuz sürece, açlık çekmeyeceklerdi.</p>

  <p class="heading">Peeta'ya baktım. Bana hüzünlü bir gülümseme gönderdi. Haymitch'in sesini duyar gibiydim: Daha kötüsü de olabilirdi. Şu anda, nasıl olup da daha iyisini bulabileceğimi hayal etmek bile imkansızdı. Bu hediye... Mükemmel oldu. Bu yüzden, parmaklarımın üstünde yükselip yanağına bir öpücük kondurmam hiç zorlama görünmüyordu.</p>

  <p class="heading">Belediye başkanı öne çıkıp ikimize, tutabilmek için elimdeki buketi yere bırakma ihtiyacı duyacağım kadar büyük birer plaket takdim etti.</p>

  <p class="heading">Seremoninin sonuna doğru, Rue'nın kız kardeşlerinden birinin bakışlarını üzerimde hissettim. Dokuz yaşlarında olmalı. Kollarını iki yana sarkıtarak duruşu da dahil olmak üzere, Rue'nun kusursuz bir kopyasıydı. Bir aylık gelir haberine rağmen, hiç mutlu görünmüyordu. Aslında bakışında sitemkar bir şey vardı. Yoksa Rue'yu kurtaramadığı için mi böyle bakıyordu?</p>

  <p class="heading">Hayır. Sanırım, ben Rue'ya henüz teşekkür etmediğim için böyle bakıyordu.</p>

  <p class="heading">İçimden güçlü bir utanç dalgası geçip gitti. Çocuk haklıydı. Nasıl böyle hiçbir şey yapmadan, sessiz ve edilgen bir halde durup söz hakkını sadece Peeta'ya bırakabilirim ki? Kazanan o olsaydı, Rue ölümüme değinmeden geçemezdi. Arenada, sırf kaybının unutulmaması, cansız bedenini çiçeklerle süsleyişimi hatırladım. Fakat şimdi bir şeyler söylemezsem, o günkü jestimin hiçbir anlamı kalmayacaktı.</p>

  <p class="heading">"Bekleyin!" Plaketi göğsüme bastırarak öne doğru yalpaladım. Konuşmam için bana ayrılan süre geçip gitti ama bir şeyler söylemeye mecburdum. Ona o kadar çok&nbsp;şey borçluydum ki. Bütün gelirimi ailesine bağışlasam bile, bugünkü sessizliğimin özrü olamazdı. "Bekleyin, lütfen," dedim. Söze nasıl gireceğimi bilemiyordum ama ağzımı açınca, sanki zihnimin arka planında uzun süredir hazırlık yapıyormuşum gibi, kelimeler dudaklarımdan dökülmeye başladı.</p>

  <p class="heading">"Ben de On Birinci Mıntıka'nın haraçlarına teşekkürlerimi sunmak istiyorum," dedim. Thresh'in tarafında oturan iki kadına baktım. "Thresh'le topu topu bir kez konuştum. Hayatımı bağışlamasına yetecek kadar bir süre. Onu tanımıyordum ama hep saygı duydum. Gücü için. Oyunlar'ı başkalarının kurallarına göre oynamayı reddedip, kendi kurallarına bağlı kaldığı için. Kariyerler başından beri onunla birlik olmak istiyorlardı ama Thresh buna izin vermedi. Ona bu yüzden saygı duydum."</p>

  <p class="heading">Yaşlı ve kamburu çıkmış kadın -Thresh'in büyükannesi olabilir mi acaba?- ilk kez kafasını kaldırdı; dudaklarında belli belirsiz bir gülümseme vardı.</p>

  <p class="heading">Kalabalık tamamen sessizliğe gömülmüş durumdaydı. O kadar sessizler ki, bunu nasıl başardıklarını merak ediyordum. Nefeslerini bile tutuyor olmalıydılar.</p>

  <p class="heading">Rue'nun ailesine döndüm. "Fakat kendimi Rue'yu gerçekten tanıyormuşum gibi hissediyorum. O her zaman benimle olacak. Güzel olan her şey, bana onu hatırlatıyor. Evimin yakınındaki Çayır'da büyüyen sarı çiçeklerde onu görüyorum. Ağaçlarda şakıyan alaycıkuşlarda. Ama onu en çok kız kardeşim Prim'de görüyorum." Artık sesime güvenemiyordum ama zaten söyleyeceklerimin sonuna geldim. "Çocuklarınız için teşekkürler," dedim. Kalabalığa hitap etmek üzere çenemi dikleştirdim. "Ve ekmek için, hepinize teşekkür ederim."</p>

  <p class="heading">Üzerime sabitlenen binlerce gözün karşısında, kendimi kırık dökük ve minnacık hissederek öylece duruyordum. Uzun bir sessizlik oldu. Sonra, kalabalığın arka tarafında bir yerde, birisi, ıslıkla Rue'nun dört notalık alaycıkuş melodisini çalmaya başladı. Meyve bahçelerinde mesainin bitişini haber veren melodiyi. Arenada güvenliği haber veren. Melodinin sonuna geldiğinde, soluk kırmızı bir tişört ve bir tulum giymiş yaşlı adamı buldum. Gözlerimiz buluştu. Bundan sonra olanlar, bir kaza değildi. Spontane olmak için fazla ustaca, hep birlikte kotarılan bir eylemdi. Kalabalığı oluşturan herkes, sol elinin üç orta parmağını dudakların götürdükten sonra bana uzattı. Bu bizim 12. Mıntıkamın selamıydı. Benim arenada Rue'ya ettiğim son veda.</p>

  <p class="heading">Başkan Snow'la konuşmamış olsam, bu jest beni ağlatabilirdi. Ama başkanın yakın zamanda verdiği mıntıkaları yatıştırma talimatı hâlâ kulaklarımda çınladığı için, içim korkuyla titredi. Başkan, halkın, Capitol'e meydan okuyan kıza topyekun verdiği bu selam için ne düşünürdü acaba?</p>

  <p class="heading">Birden az önce yaptığım şeyin etkisi kafama dank etti. Bilerek yapmadım -ben sadece teşekkürlerimi ifade etmek istemiştim- ama bir tehlikeyi açığa çıkarmış oldum. 11. Mıntıka halkının muhalefetini. Benden yatıştırmamı bekledikleri şey tam&nbsp;olarak buydu!</p>

  <p class="heading">Az önce olanları baltalayacak, boşa çıkaracak bir şeyler düşünmeye çalıştım; fakat mikrofonumun devre dışı bırakıldığını ve sözü başkanın aldığını işaret eden vızıltıyı duydum. Peeta ve ben bir kez daha alkışlandık. Beni, yolunda gitmeyen bir şeyler olduğundan tamamen bihaber halde, kapıya doğru götürdü. Kendimi bir tuhaf hissettim ve durma ihtiyacı duydum. Gözlerimin önünde küçük ışık zerreleri dans ediyordu. Peeta "İyi misin sen?" diye sordu.</p>

  <p class="heading">"Biraz başım döndü. Güneş o kadar parlaktı ki," dedim. Buketini gördüm. "Çiçeklerimi unuttum," diye mırıldandım.</p>

  <p class="heading">"Ben getiririm," dedi.</p>

  <p class="heading">"Ben alırım," dedim.</p>

  <p class="heading">Ben durmuş olmasam, çiçeklerimi unutmasam, çoktan Adalet Binası'nın güvenli kollarına sığınmış olacaktık. Oysa, verandanın dip tarafındaki gölgelikten olayın tamamını seyrediyorduk.</p>

  <p class="heading">Bir çift Barış Muhafızı az önce ıslık çalan yaşlı adamı üst basamaklara kadar çekiştirdi. Onu kalabalığın önünde diz çökmeye zorladılar. Ve kafasına bir mermi sıktılar.</p>
</body>
</html>
