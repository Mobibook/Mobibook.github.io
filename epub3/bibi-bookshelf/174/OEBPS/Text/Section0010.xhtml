<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ateşi yakalamak_001</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h1 class="heading1" title="KISIM II ‘İSYAN’"><b class="calibre1"><i class="calibre2">KISIM II</i></b></h1>

  <h1 class="heading1 sigil_not_in_toc"><b class="calibre1"><i class="calibre2">‘İSYAN’</i></b></h1>

  <h2 class="heading1" id="sigil_toc_id_2"><b class="calibre1"><i class="calibre2">10</i></b></h2>

  <p class="heading">Bu, benim alaycıkuşumdu.</p>

  <p class="heading">Anlam veremiyordum. Krakerin üzerinde, benim işaretim, ha? Capitol'de gördüğüm stil sahibi sunumların aksine, bu, bir moda bildirisi değildi. Her an birilerini öldürmeye hazır, biraz sert bir sesle "Nedir bu? Ne demek oluyor?" diye sordum.</p>

  <p class="heading">Arkamdan titrek bir ses yükseldi. "Senin tarafındayız demek."</p>

  <p class="heading">Geldiğimde onu görmemiştim. Evin içindeymiş demek. Gözlerimi halihazırdaki hedefimden ayırmadım. Yeni gelen de silahlı olabilirdi ama arkadaşını derhal öldüreceğimi bildiği için, olası ölümümü haber verecek klik sesini bana duyurma riskini almadı. "Seni görebileceğim tarafa geç," dedim.</p>

  <p class="heading">Krakerli kadın "Gelemez... O..." diyecek oldu.</p>

  <p class="heading">"Karşıma geç dedim!" diye haykırdım. Bir adım ve sürüklenme sesi duydum.</p>

  <p class="heading">Bu hareketin onu zorladığı belliydi. Bir kadın -ya da benimle aynı yaşta göründüğü dikkate alınırsa bir kız demek daha doğru olabilir- topallayarak görüş alanıma girdi. Üzerinde, üstünden dökülür gibi duran bir Barış Muhafızı üniforması ve beyaz kürklü bir pelerin vardı. Ancak pelerin de narin cüssesine göre birkaç beden büyük duruyordu. Görünürde silahı yoktu. Elleri, kırık bir daldan yapılma kaba saba bir koltuk değneğini düzeltmekle meşguldü. Ayağını sürüklediği için sağ çizmesinin burnu, kardan çıkamıyordu.</p>

  <p class="heading">Soğuktan kıpkırmızı olmuş yüzüne dikkatle baktım. Eğri büğrü dişleri ve çikolata renkli gözlerinden birinin üstünde çilek biçiminde bir doğum lekesi vardı. Bu kız ne Barış Muhafızı ne de Capitol sakiniydi.</p>

  <p class="heading">Temkinli fakat nispeten daha az kavgacı bir sesle "Kimsiniz?" diye sordum.</p>

  <p class="heading">"Adım Twill," dedi kadın. O yaşça daha büyüktü. Otuz beş yaşlarında falandı. "O da Bonnie. 8. Mıntıka'dan kaçtık."</p>

  <p class="heading">8. Mıntıka ha! Bu durumda ayaklanmadan haberleri olmalı!</p>

  <p class="heading">"Üniformaları nereden buldunuz?" diye sordum.</p>

  <p class="heading">"Fabrikadan çaldım," dedi Bonnie. "Biz bunları üretiyoruz. Aslında ben bunu... Başkası için almıştım. Bu yüzden üstümden dökülüyor ya zaten."</p>

  <p class="heading">"Silah, ölü bir Barış Muhafızınındı," dedi Twill bakışlarımı takip ederek.</p>

  <p class="heading">"Ya elindeki kraker? Şu üstünde kuş olan. O neyin nesi?" diye sordum.</p>

  <p class="heading">"Bilmiyor musun, Katniss?" Bonnie gerçekten şaşırmış gibi görünüyordu.</p>

  <p class="heading">Beni tanıyorlardı. Tabii ki tanıyacaklar. Yüzüm açık ve 12. Mıntıka'nın hemen dışında, okumu üzerlerine çevirmiş halde duruyordum. Başka kim olabilirim ki? "Arenada taktığım iğnenin eşi olduğunun farkındayım."</p>

  <p class="heading">"Bilmiyor," dedi Bonnie yumuşacık bir sesle. "Belki de hiçbir şey bilmiyor." Birden üste çıkmak ihtiyacı hissettim. "8. Mıntıka'da ayaklanma olduğunu biliyorum."</p>

  <p class="heading">"Evet. Biz de bu yüzden kaçmak zorunda kaldık ya," dedi Twill.</p>

  <p class="heading">"Pekala; sapasağlamsınız ve kaçmışsınız. Bundan sonra ne yapacaksınız?" diye sordum.</p>

  <p class="heading">"13. Mıntıka'ya gidiyoruz," dedi Twill.</p>

  <p class="heading">"13 mü?" dedim. "13. Mıntıka diye bir şey yok ki. Haritadan silindi."</p>

  <p class="heading">"Yetmiş beş sene önce," dedi Twill.</p>

  <p class="heading">Bonnie koltuk değneğine yaslanarak kıpırdanırken yüzünü buruşturdu. "Bacağına ne oldu?" diye sordum.</p>

  <p class="heading">"Bileğimi burktum. Çizmeler ayağıma çok büyük geliyor," dedi Bonnie.</p>

  <p class="heading">Dudağımı ısırdım. İçgüdülerim doğruyu söylediklerini fısıldıyordu. Ve o doğrunun arkasında öğrenmek istediğim pek çok bilgi yatıyordu. Yine de öne doğru bir adım atıp Twill'in silahını almadan yayımı indirmedim. Sonra, birden, bu ormanda Gale'le birlikte bir hava aracının gökyüzünde belirmesini ve iki Capitol kaçağını alıp götürmesini izlediğimiz o güne döndüm. Çocuk mızraklanıp öldürülmüştü. Kızılsaçlı kız ise -daha sonra Capitol'e gittiğimde öğrendiğim üzere- dili kesilerek Avox adı verilen dilsiz hizmetkarlardan birine dönüştürülmüştü. "Peşinizde kimse var mı?"</p>

  <p class="heading">"Sanmıyoruz. Fabrikadaki patlamada öldüğümüze inandıklarını düşünüyoruz," dedi Twill. "Zaten ölmememiz büyük şanstı."</p>

  <p class="heading">"Pekala, içeri girelim," derken başımla beton evi işaret ettim. Elimde silahla, arkalarından yürüdüm.</p>

  <p class="heading">Bonnie doğruca ateşin yanına gitti ve şöminenin önüne yayılmış Barış Muhafızı pelerininin üstüne çöktü. Ellerini közleşmeye yüz tutmuş bir kütüğün ucunda yanan cılız ateşe uzattı. Teni, şeffaf sayılacak kadar açık renkliydi; ateşin neredeyse teninin altını aydınlattığını görebiliyordum. Twill, tir tir titreyen kızın omuzlarında duran, aslında kendisine ait olduğunu tahmin ettiğim pelerini düzeltiyordu.</p>

  <p class="heading">Teneke bir galon yarıya kesilmiş, ağız kısmı hırpani ve tehlikeli görünüyordu. Suyun içinde buğulanan bir avuç çam iğnesiyle, küllerin ortasında duruyordu.</p>

  <p class="heading">"Çay mı yapıyordunuz?" diye sordum.</p>

  <p class="heading">"Aslında emin değiliz. Birkaç sene önce Açlık Oyunları'nda birinin böyle bir şey yaptığını görmüştüm galiba. En azından çam iğnesi olduklarını sanıyorum," dedi Trill çatık kaşlarla.</p>

  <p class="heading">8. Mıntıka'yı çok iyi hatırlıyordum. Sanayi dumanları yüzünden leş gibi kokan, çirkin bir kentti. İnsanlar harap lojmanlarda yaşıyorlardı ve ortalıkta çimenden eser yoktu. Tıpkı orada yaşayanların, doğada ne yapılacağını öğrenmek gibi bir şanslarının olmaması gibi. Bu ikisinin bugüne kadar gelebilmiş olmaları bile mucizeydi.</p>

  <p class="heading">"Yiyecekleriniz tükendi mi?" diye sordum.</p>

  <p class="heading">Bonnie başıyla onayladı. "Alabileceğimizi aldık ama yiyecek kıtlığı vardı. Bir süredir böyleydi." Sesinin titremesi, son savunma duvarımı da yıktı. O sadece Capitol'den kaçan, yetersiz beslenmiş, yaralı bir kızdı.</p>

  <p class="heading">"O zaman bugün şanslı gününüzdesiniz," dedim ve av çantamı yere bıraktım. Mıntıkanın dört bir yanında insanla açlıktan telef olurken bizde hâlâ gereğinden fazla yiyecek vardı. Bu yüzden, son günlerde çevreme bir şeyler dağıttım. Kendime göre önceliklerim vardı. Gale'in ailesi, Yağlı Sae ve işlerini kapatmak zorunda kalan diğer Hob tüccarları. Annemin yardım etmek istediği başka insanlar -genellikle hastaları- vardı. Bu sabah çantamı özellikle tıka basa doldurdum; çünkü annemin boşalmış kileri görünce benim açları dolaşmaya çıktığımı sanacağından emindim. Aslına bakarsanız, niyetim, annemi endişelendirmeden göle gitmek için zaman kazanmaktı. Yiyecekleri bu akşam dönüşümde dağıtmayı planlıyordum. Ama şimdi bunun mümkün olmayacağını görebiliyordum.</p>

  <p class="heading">Çantadan, üstü peynirle kaplı taze iki çörek çıkardım. Peeta, bunların favorim olduğunu öğrendi öğreneli, bu çörekler evimizden eksik olmuyordu. Çöreklerden birini Twill'e attım. Ama Bonnie'ninkini yanına gidip kucağına bıraktım çünkü şu an için el göz koordinasyonu pek sağlıklı görünmüyordu ve çöreğin ateşi boylamasını hiç istemiyordum.</p>

  <p class="heading">"Ah," dedi Bonnie. "Hepsi benim mi yani?"</p>

  <p class="heading">Başka bir sesi anımsarken içim burkuldu. Rue. Arenada. Ona hindikuşu butunu verdiğim zaman. Daha önce tek başıma bütün bir but yediğim olmamıştı. Kronik açların şaşkınlığı.</p>

  <p class="heading">"Evet, ye bakalım," dedim. Bonnie, gerçek olduğuna bir türlü inanamıyormuş gibi, çöreğe uzun uzun baktıktan sonra, dişlerini geçirdi. Sonra, kendini tutamayarak, tekrar tekrar ısırdı. "Çiğnersen daha iyi olur." Kafasını salladı, yavaşlamaya çalışıyordu ama içiniz o kadar boş olunca, durmanın ne denli zor olduğunu çok iyi biliyordum. "Sanırım çay hazır." Teneke kutuyu küllerin arasından aldım. Twill çantasından iki teneke kupa çıkardı ve çayı boşalttım; kupaları soğumaları için yere&nbsp;bıraktık. Ben ateşi yakarken, birbirlerine sokuldular Ve bir taraftan çöreklerini yerken, bir taraftan da -çabuk soğuması için üfleyerek- çaylarından küçük küçük yudumlar aldılar. "Eee, hikayenizi anlatsanıza," demek için parmaklarıma bulaşan yağı yalayacak hale gelmelerini bekledim. Ve anlatmaya başladılar.</p>

  <p class="heading">8. Mıntıka'daki huzursuzluk, Açlık Oyunları’ndan beri artarak devam etmekteymiş. Tabii ki, belli bir seviyeye kadar hep varmış. Boş boş konuşmanın yetmediğini fark ettikleri zaman, harekete geçme fikri, bir dilekten gerçekliğe dönüşmüş. Panem'e hizmet eden tekstil fabrikaları makine sesleri yüzünden çok gürültülü olurmuş. Bu sayede, fark edilmeyen kontrolsüz kelimelerin kulaktan kulağa dolaşması hiç zor olmamış. Twill okulda öğretmenmiş, Bonnie ise öğrencilerinden biri. Son zil çaldıktan sonra, her ikisi de, dört saatlik bir vardiya boyunca, faaliyet alanı Barış Muhafızlarının üniformalarını yapmak olan bir fabrikada çalışıyorlarmış. Soğuk kontrol bölümünde çalışan Bonnie'nin oradan bir pantolon, şuradan bir çizme toplayarak, iki tam üniforma ayarlayabilmesi aylar almış. Aslında, üniformalar Twill ve kocası içinmiş. Çünkü ayaklanma bir defa başlayınca, daha geniş bir alana yayılması ve başarılı olabilmesi için, 8. Mıntıka'nın ötesine bilgi ulaştırılmasının hayati önem taşıyacağından kimsenin şüphesi yokmuş.</p>

  <p class="heading">Peeta ve benim, Zafer Turu kapsamında 8. Mıntıka'da boy gösterdiğimiz gün, aslında bir tür prova olmuş. İnsanlar, kalabalığın içinde, ekiplerine ve isyan başladığı zaman saldıracakları binalara göre pozisyon almışlar. Plan, şehrin güç kaynağı binalarını -Adalet Binası, Barış Muhafızlarının Karargâhı ve meydandaki İletişim Merkezi gibi- ele geçirmek üzerine kurulmuş. Tabii mıntıkadaki başka noktaları da -tren yolu, hububat ambarı, güç istasyonu ve cephanelik gibi- unutmamışlar.</p>

  <p class="heading">Benim nişanlandığım, yani Peeta'nın Capitol'de, kameraların karşısında dizlerinin önüne çöküp, bana olan ölümsüz aşkını ilan ettiği gece, ayaklanmanın patlak verdiği gece olmuş. İdeal bir kılıf. Caesar Flickerman'la yaptığımız Zafer Turu röportajının izlenmesi mecburiydi. 8. Mıntıka halkı, bu gece hava karardıktan sonra sokaklarda dolaşma, röportaj izlemek için meydanda ya da diğer halka açık merkezlerde bir araya gelme imkanını bulmuşlar. Normal şartlarda, bu tarz aktiviteler şüphe uyandırabiliyor. Oysa o akşam, saat tam sekizde, herkes yerini almış. Kamuflajlar yapılmış ve cehennem patlak vermiş. Başlangıçta bu müthiş kalabalık karşısında şaşıran ve ne yapacağını bilemeyen Barış Muhafızları, kalabalıklara yenik düşmüşler. İletişim Merkezi, hububat ambarı ve güç istasyonu sağlama alınmış. Barış Muhafızları düştükçe, silahlar asilerin eline geçmeye başlamış. Bunun bir delilik hareketi olmadığına, bir şekilde diğer mıntıkalara haber ulaştırmaları halinde, Capitol'deki hükümeti gerçekten alaşağı edebileceklerine dair umutları varmış.</p>

  <p class="heading">Ama sonra balta inivermiş. Binlerce Barış Muhafızı akın akın gelmeye başlamışlar. Hava araçları, asilerin kalelerini bombalayıp, küle çevirmişler. Bunu &nbsp;izleyen o tarifsiz kaosta, insanların tek yapabildiği, henüz hayattayken kendilerini evlerine atmak olmuş. Şehri etkisiz hale getirmeleri kırk sekiz saat dahi sürmemiş. Sonra, bir hafta boyunca, herkes kilit altında kalmış. Yiyeceksiz ve kömürsüz kalmışlar; evden dışarı çıkmaları yasaklanmış. Statik elektrik dışında ekrana yansıyan tek şey, şüpheli fitnecileri meydanda asılırken gösteren görüntüler olmuş. Sonra bir gece, bütün mıntıka açlıktan ölme sınırındayken, her zamanki gibi işe dönmeleri için emir gelmiş.</p>

  <p class="heading">Bu, Twill ve Bonnie için okul demekmiş. Bombalar yüzünden geçilmez bir hal alan bir sokak yüzünden, fabrikadaki vardiyalarına geç kalmışlar. Bu yüzden, fabrika, içindeki herkesle -ki buna Twill'in kocası ve Bonnie'nin bütün ailesi de dahilmiş- birlikte havaya uçarken, sadece birkaç yüz metre uzaktaymışlar.</p>

  <p class="heading">"Birileri, Capitol'e ayaklanma fikrinin fabrikadan çıktığını söylemiş olmalı," dedi Twill cılız bir sesle.</p>

  <p class="heading">İkisi birlikte, Barış Muhafızı üniformalarının beklediği Twill'in evine kaçmışlar. Bulabildikleri erzakın tamamını bir araya toplayıp artık ölü olduklarını bildikleri komşularının evlerinden özgürce bir şeyler çaldıktan sonra, doğruca tren istasyonuna koşmuşlar. Raylara yakın bir depoda üstlerini değiştirip Barış Muhafızı kostümüne büründükten sonra, kendilerini 6.Mıntıka'ya doğru yola çıkan bir trenin kumaşla dolu yük vagonuna atmayı başarmışlar. Yol üzerinde bir yakıt istasyonunda trenden kaçıp yola yaya olarak devam etmişler. Ormana gizlenerek ve yollarını kaybetmemek için rayları rehber edinerek, iki gün kadar önce 12. Mıntıka'nın dışına ulaşmışlar. Bonnie bileğini burkunca durmak zorunda kalmışlar.</p>

  <p class="heading">"Neden kaçtığınızı anlıyorum ama 13. Mıntıka'da ne bulmayı bekliyorsunuz?" diye sordum.</p>

  <p class="heading">Bonnie ve Twill birbirlerine gergin bakışlar attılar. "Tam olarak emin değiliz,"dedi Twill.</p>

  <p class="heading">"Orada molozdan başka bir şey yok ki," dedim. "Hepimiz televizyonda yayınlanan filmi gördük."</p>

  <p class="heading">"Mesele de bu ya zaten. 8. Mıntıka'da yaşayan herkesin hatırlayabildiği en eski zamanlardan bu yana hep aynı görüntüleri veriyorlar," dedi Twill.</p>

  <p class="heading">"Öyle mi?" Geriye dönüp düşünmeye, televizyonda gördüğüm 13. Mıntıka görüntülerini zihnimde canlandırmaya çalıştım.</p>

  <p class="heading">Twill "Adalet Binası'nı hep nasıl gösterdiklerini bir düşünsene," diyerek devam etti. Kafamı salladım. En az bin defa görmüşümdür. "Çok dikkatli bakınca görebiliyorsun. Uzakta, sağ köşede."</p>

  <p class="heading">"Neyi görebiliyorsun?" diye sordum.</p>

  <p class="heading">Twill üzerinde kuş olan krakerini havaya kaldırdı. "Bir alaycıkuş. Uçup giderken, kısa bir an görünüp kayboluyor. Her defasında, hep aynı kuş."</p>

  <p class="heading">"Bizim mıntıkada, Capitol şimdi gerçekten neler olduğunu gösteremeyeceği için, hep aynı görüntüyü yayınladıkları konuşulurdu," dedi Bonnie.</p>

  <p class="heading">İnanmadığımı gösteren bir homurtu çıkardım. "Sırf buna, bir kuşa dayanarak, ta 13. Mıntıka'ya mı gideceksiniz? Ne yani? Sokaklarında insanların salına salına dolaştıkları bir şehir bulacağınızı falan mı sanıyorsunuz? Ve Capitol’ün buna razı geldiğini?"</p>

  <p class="heading">"Hayır," dedi Twill saf bir tavırla. "Yüzeydeki her şey yerle bir edilince, insanların yer altına taşındıklarına inanıyoruz. Hayatta kalmayı başardıklarını düşünüyoruz. Karanlık Günler'den önce, 13. Mıntıka'nın ana sanayisi nükleer gelişme olduğu için, Capitol’ün, onları rahat bıraktığını."</p>

  <p class="heading">"Onlar grafit madencileriydi." Ama sonra, bu bilgiyi Capitol'den aldığını anımsayıp duraksadım.</p>

  <p class="heading">"Birkaç küçük madenleri vardı, evet. Ama o kadar kalabalık bir nüfusu mazur göstermeye yetmez. Sanırım, kesin olarak bildiğimiz tek şey bu," dedi Twill. Kalbim deli gibi çarptı. Ya haklılarsa? Doğru olabilir mi? Vahşi hayat dışında, kaçılacak başka bir yer olabilir mi? Güvenli bir yer. 13. Mıntıka'da bir topluluk varsa, burada ölümümü beklemek yerine oraya, bir şeyler başarabileceğim bir yere gitmem daha doğru olmaz mı? Ama eğer... 13. Mıntıka'da güçlü silahları olan insanlar varsa?</p>

  <p class="heading">Öfkeli bir sesle "Bize neden yardım etmediler?" dedim. Ve eğer doğruysa, neden bizi bu şekilde yaşamaya terk ettiler? Açlık ve Oyunlar'daki onca ölümle baş başa..." Birden, arkasına yaslanıp ölümümüzü seyreden 13. Mıntıka'nın hayali yeraltı şehrinden nefret etmeye başladım. Onların Capitol'den bir farkı yok demekti.</p>

  <p class="heading">Bonnie "Bilmiyoruz" diye fısıldadı. "Şu anda sadece var oldukları umuduna tutunuyoruz."</p>

  <p class="heading">Bu cümle aklımı başıma getirdi. Bunlar sadece yanılsamalardı. 13. Mıntıka diye bir şey yok; çünkü Capitol var olmalarına asla izin vermezdi. Büyük ihtimalle o film konusunda yanılıyorlardı. Alaycıkuşlar kayalar kadar nadir ve en az kayalar kadar dayanıklılar. 13. Mıntıka bombardımana dayanabildilerse, büyük olasılıkla şimdi, öncesinden daha iyi durumdadırlar.</p>

  <p class="heading">Bonnie'nin bir yuvası yoktu. Ailesi ölmüştü. 8. Mıntıka'ya geri dönmesi ya da başka bir mıntıkaya karışması imkansızdı. Tabii ki bağımsız ve gelişmekte olan bir 13. Mıntıka fikri ona cazip geliyordu. Ona cılız bir duman kadar uçucu bir hayalin peşinden koştuğunu bir türlü söyleyemiyordum. Belki o ve Twill, ormanda bir şekilde yeni bir hayat kurabilirler. Bundan şüpheliydim ama o kadar acınacak haldeler ki, yardım etmeyi denemeye mecburdum.</p>

  <p class="heading">İlk iş olarak onlara daha çok kuru fasulye ve tahıllardan oluşan erzak paketlerimi verdim. Temkinli hareket ederlerse, uzunca bir süre idare edebilirlerdi. Sonra Twill'i dışarı çıkarıp avlanmanın temel kurallarını anlatmaya çalıştım. Elinde, gerekli hallerde güneş enerjisini ölümcül güç ışınlarına çevirebilen, dolayısıyla sonsuza dek dayanabilecek bir silah vardı. İlk sincabını öldürmeyi başarıyor ama zavallı hayvan, bedenin doğrudan darbe yediği için bir kömür yığınına dönüşüyordu. Yine de ona derisini nasıl yüzeceğini ve nasıl temizleyeceğini gösterdim. Biraz pratikle iyice kapacaktır. Bonnie için yeni bir koltuk değneği kestim. Eve döndüğümüz zaman, ayağımdaki ekstra çorap çiftini çıkarıp zavallı kızcağıza verdim ve yürümek zorunda kaldığı zaman çizmesini burnuna sokmasını, geceleri de ayağına giymesini söyledim. Ve nihayet onlara adam gibi ateş yakmayı gösterdim.</p>

  <p class="heading">12. Mıntıka'da hayatın nasıl olduğunu anlatmam için yalvardılar. Ben de onlara Thread'li hayatı anlattım. Bunu 13. Mıntıka'yı idare edenlere götürülecek önemli bir bilgi olarak algıladıklarını gördü ve umutlarını yerle bir etmemek için onlara ayak uydurdum. Fakat ışık akşamüstünü haber verince, artık onları oyalayacak zamanım kalmadı.</p>

  <p class="heading">"Artık gitmem gerek," dedim.</p>

  <p class="heading">Bana tekrar tekrar teşekkür edip sımsıkı sarıldılar.</p>

  <p class="heading">Bonnie'nin gözlerinden yaşlar döküldü. "Seninle gerçekten tanışma şansına sahip olduğumuza inanamıyorum. Şeyden beri herkes sadece senden bahsediyor... "</p>

  <p class="heading">"Biliyorum, biliyorum. O orman meyvelerini ortaya çıkarmamdan beri," dedim bitkin bir sesle.</p>

  <p class="heading">Yağan kara rağmen eve dönüş yolunun nasıl geçtiğini anlamadım. Aklımda 8. Mıntıka'daki ayaklanmayla ilgili yeni haberler ve 13. Mıntıka'nın pek olası görünmeyen ama umut vaat eden varlığı cirit atıyordu.</p>

  <p class="heading">Bonnie ve Twill'in anlattıkları, bir şeyi doğrulamış oldu. Başkan Snow beni aptal yerine koydu. Dünya üzerindeki bütün öpüşmeler ve sevgi sözcükleri bir araya gelseler bile, 8. Mıntıka'da baş gösteren harareti söndüremezlerdi. Evet, orman meyvelerini ortaya çıkarmam bir kıvılcım vazifesi görmüş olabilirdi ama ateşi kontrol etmem gibi bir olasılık yoktu. Başkan da bunu biliyor olmalıydı. O zaman neden evime kadar geldi ve beni Peeta'ya karşı aşkımla kalabalıkları ikna etmeye zorladı?</p>

  <p class="heading">Bu, dikkatimi dağıtmak ve beni mıntıkalarda daha coşturucu hamleler yapmaktan alıkoymak için kurguladığı bir oyundu. Ve tabii, Capitol halkını eğlendirmek için. Sanırım düğün de bunun gerekli bir uzantısından başka bir şey değildi.</p>

  <p class="heading">Tam çite yaklaşırken, dallardan birinde bir alaycıkuş kıpırdandı ve bana bakarak şakıdı. Kuşu görünce, krakerdeki figürün tam olarak ne anlama geldiğini öğrenmemiş&nbsp;olduğumu fark ettim.</p>

  <p class="heading">"Senin tarafındayız demek." Bonnie böyle demişti. Beni tarafımda insanlar mı var? Hangi taraftan bahsediyoruz? Yoksa farkında olmadan, umut bağlanan bir ayaklanmanın yüzümü oldum? İğnemdeki alaycıkuş direnişin sembolü mü oldu Eğer öyleyse, benim tarafın durumu pekiyi değil demektir. Bunu anlamak için 8. Mıntıka'da olup bitenlere bakmak yeterliydi.</p>

  <p class="heading">Silahlarımı, Dikiş'teki evimin yakınında boş bir kütüğü içine gizledikten sonra, çite doğru yürüdüm. Çayır'a girmek üzere yere çömeldim ama kafam o gün yaşadıklarıma öylesine takılmış haldeydi ki, ancak bir baykuşun öttüğünü duyunca aklım başıma geldi.</p>

  <p class="heading">Solgun ışıkta dikenli teller her zamanki kadar zararsız görünüyordu. Fakat kulağıma gelen ses beni irkiltti: Teller, elektrikle yüklendiklerini anlatırcasına, iz sürücü arıların kovanlarıyla dolu bir ağaç gibi vızıldıyorlardı.</p>
</body>
</html>
