<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ateşi yakalamak_001</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h2 class="heading1"><b class="calibre1"><i class="calibre2">18</i></b></h2>

  <p class="heading">Dumanım hâlâ tütmeye devam ettiği için, Caesar çekingen bir tavırla uzanıp başlığıma dokundu. Başlığın beyaz kısımları yanıp gitmiş, geriye başıma tutturulmuş halde, elbisemin arka tarafında yaka hizasına kadar inen pürüzsüz, siyah bir duvak kalmıştı. Caesar "Tüyler," dedi. "Kuşa benziyorsun."</p>

  <p class="heading">"Sanırım bir alaycıkuş," dedim ve kanatlarımı usul usul çırptım. "Uğur olsun diye taktığım iğnedeki kuş."</p>

  <p class="heading">Caesar'ın yüzüne anımsadığını gösteren bir gölge indi; alaycıkuşun sadece benim uğurum olmadığını bildiğini anladım. Artık daha fazlasını simgelediğini. Capitol'de sadece çarpıcı bir kostüm değişikliği olarak algılanan şeyin, mıntıkalarda bambaşka bir etki yaratacağını. Yine de elinden gelenin en iyisini yapıyordu.</p>

  <p class="heading">"Ne diyelim, stilistine şapka çıkarıyoruz. Hiç kimsenin, bunun mülakatlar sırasında gördüğümüz en çarpıcı sahne olduğuna itiraz edebileceğini sanmam. Cinna, bence halkı selamlamalısın!" Caesar, Cinna'ya ayağa kalkmasını işaret etti. Cinna ayağa kalktı ve nazik bir selam verdi. Ve birden onun için korkmaya başladım. Ne yaptı böyle? Korkunç derecede tehlikeli bir şeydi bu. Başlı başına bir başkaldırıydı. Ve benim için yaptı. Sözleri kulaklarımda çınlıyordu.</p>

  <p class="heading">"Endişelenme. Ben duygularımı her zaman işime kanalize ederim. Böylece, kendimden başka hiç kimseye zarar vermemiş olurum.”</p>

  <p class="heading">...Ve kendine tamiri mümkün olmayan bir zarar vermiş olmasından çekiniyordum. Ateşli dönüşümüm Başkan Snow'un gözünden kaçamazdı.</p>

  <p class="heading">Derin bir sessizliğe gömülen seyircilerden delice bir alkış koptu. Üç dakikamın dolduğunu haber veren sinyal sesini zar zor duyabiliyordum. Caesar bana teşekkür etti, üzerimde hava kadar hafif elbisemle, eski yerime döndüm. Mülakatına başlamak üzere sahnenin ön tarafına yürüyen Peeta, yanımdan geçerken bana bakmıyordu. Büyük bir dikkatle yerime oturdum ama sağa sola saçtığım küçük işler dışında, zarar görmemişe benziyordum. Bu yüzden dikkatimi ona çevirdim.</p>

  <p class="heading">Caesar ve Peeta bir sene önce ilk defa bir araya geldikleri zamandan beri, doğal bir ekip oluşturuyorlardı. Kolay paslaşmaları, komik zamanlamaları ve insanın kalbini dağlayan anlara Peeta'nın bana olan aşkını ilan ettiği gibi kolayca uyum sağlamaları sayesinde, seyircilerin gözünde müthiş bir başarı yakaladılar. Hiç zorlanmadan, alevler, kuş tüyleri ve fazla pişmiş tavuklarla ilgili birkaç şakayla sohbete girdiler. Fakat Peeta'nın endişesi her halinden belli olduğu için Caesar sohbeti herkesin zihnini kurcalayan konuya getirmekte gecikmedi.</p>

  <p class="heading">"Söylesene Peeta, yaşadığınız onca şeyden sonra, Çeyrek Asır Oyunları meselesinden haberdar olunca neler hissettin?"</p>

  <p class="heading">"Şok oldum. Yani bir an Katniss'i gelinliğinin içinde etrafa güzellik saçarken izlerken, hemen sonrasında..." Peeta'nın sesi kesildi.</p>

  <p class="heading">Caesar yumuşak bir sesle "O düğünün hiçbir zaman gerçekleşmeyeceğini mi anladın?" diye sordu.</p>

  <p class="heading">Peeta, bir karar almaya çalışır gibi, uzunca bir süre duraksadı. Önce, onları büyülenmiş gibi izleyen seyircilere, sonra yere ve nihayet Caesar'a baktı. "Caesar sence buradaki dostlarımız sır tutabilirler mi?"</p>

  <p class="heading">Kalabalıktan huzursuz bir gülüşme duyuldu. Ne demek istiyor olabilirdi? Kimden sır saklanacak? Bütün dünya bizi izliyordu.</p>

  <p class="heading">"Bundan hiç şüphem yok," dedi Caesar.</p>

  <p class="heading">Peeta hızlı hızlı "Biz zaten evlendik," dedi. Kalabalıktan hayret nidaları yükseliyordu. Yaşadığım bocalamayı anlatmasınlar diye, yüzümü eteğimin katlarının arasına saklamak zorunda kaldım. Böyle bir açıklamayla nereye varmaya çalışıyor olabilirdi?</p>

  <p class="heading">"Ama... Bu nasıl olabilir?"</p>

  <p class="heading">"Ah, bu resmi bir evlilik değil. Adalet Binası'na falan gitmedik. 12. Mıntıka'da bir evlilik ritüelimiz vardır. Diğer mıntıkalarda nasıl oluyor bilmiyorum. Ama biz şöyle yaparız." Ve kısaca ekmek kızartma hikayesini anlattı.</p>

  <p class="heading">Caesar "Aileleriniz de yanınızda mıydı?" diye sordu.</p>

  <p class="heading">"Hayır. Hiç kimseye söylemedik. Haymitch'e bile. Katniss'in annesi bunu hayatta onaylamazdı. Ama anlarsınız ya, Capitol'de evlenmemiz halinde bu ekmek olayının yapılayacağını biliyorduk. Ve ikimiz de daha fazla beklemek istemiyorduk. Bu yüzden, bir gün, birdenbire yapıverdik işte," dedi Peeta. "Ve bize göre, bir kağıt parçasının ya da büyük bir partinin bizi kılabileceğinden çok daha fazla evliyiz."</p>

  <p class="heading">"Yani bu evlilik Çeyrek Asır Oyunları'nın öncesinde mi gerçekleşti?" dedi Caesar.</p>

  <p class="heading">"Tabii ki Oyunlar'ın öncesinde gerçekleşti. Haberi aldıktan sonra böyle bir şey yapmayacağımızdan eminim." Peeta'nın sesi iyice tatsızlaşmaya başladı. "Ama böyle bir şeyin olabileceğini kim tahmin edebilirdi? Hiç kimse? Oyunlar'dan sapa sağlam çıktık, galip olduk. Herkes bizi bir arada görmekten delicesine mutlu oluyordu. Ve sonra ansızın... Demek istediğim, kim böyle bir şeyi öngörebilirdi?"</p>

  <p class="heading">"Göremezdiniz, Peeta." Caesar elini Peeta'nın omzuna yerleştirdi. "Dediğim gibi, kimse de göremezdi. Ama itiraf etmeliyim ki, ikinizin, en azından birkaç aylık bir mutluluğu paylaşabildiğinizi gördüğüm için mutluyum."</p>

  <p class="heading">Müthiş bir alkış koptu. Sanki aradığım desteği bulmuşum gibi, yüzümü tüylerin arasından kaldırdım ve seyircilere trajik bir teşekkür gülümsemesi gönderdim.&nbsp;Tüylere sinen dumanın gözlerimi yaşlandırması hoş bir rötuş oldu. "Ama ben değilim," dedi Peeta. "Keşke bu evliliğin resmen gerçekleşebileceği zamanı bekleseydik... "</p>

  <p class="heading">Bu sözleri Caesar'ı şaşırttı. "Ama kısa bir süre bile hiç yoktan iyi değil midir?" "Belki bunu düşünebilirdim, Caesar," dedi Peeta buruk bir sesle. "Tabii bebek olmasaydı."</p>

  <p class="heading">İşte. Yine aynı şeyi yaptı. Ondan önce sahneye çıkan bütün haraçların çabalarını yerle bir etti. Ya da belki de tam tersi. Belki de, bu defa, galiplerin birilerinin patlatabileceği umuduyla kendi elleriyle yaptıkları bombanın fitilini ateşlemiştir... Belki de bombayı gelinlik içindeki benim patlatacağımı sandılar. Peeta'nın kendi kıvrak zekası dışında hiçbir şeye ihtiyaç duymuyor olmasına karşılık, benim sadece Cinna'nın yeteneklerine güvendiğimden habersizdiler. Bomba dört bir yana adaletsizlik, barbarlık ve acımasızlık suçlamaları saçarak patladı. En Capitol düşkünü, Oyunlar'a ve kana susamış insanlar bile, en azından kısa bir an için olayın ne dehşet verici bir şey olduğunu inkar edemezdi. Hamileyim.</p>

  <p class="heading">Kalabalık, bu haberi kolay kolay sindiremiyordu. Yaralı hayvanlar gibi her bir ağızdan inlemeye, yakarmaya ve imdat sesleri çıkarmaya başlamadan önce, haberin onları çarpmasını ve içlerine işlemesini bekliyorlardı. Ya ben? Yüzümün yakın çekimle ekrana yansıdığını biliyordum ama bu defa saklanmak için en ufak bir çaba harcamadım. Çünkü kısa bir an için, ben bile Peeta'nın söylediklerinin ne anlama geldiğini algılamaya çabaladım. Düğün ve gelecek konusunda en çok korktuğum şey bu değil miydi? Çocuklarımı Oyunlar'da kaybetmek? Hayatımı, evlilik ya da aile sözü geçtiği anda irkilecek kadar sakınarak yaşamasam, şimdi bu korkum gerçek olabilirdi, değil mi? Sinyal sesinin duyulmasına rağmen, Caesar artık kalabalığı yatıştıramıyordu. Peeta veda selamını verdi ve başka bir şey söylemeden koltuğuna döndü. Caesar'ın dudaklarını oynattığını görebiliyordum ama çıkan kaosta ne dediğini duyamadım. Sadece iliklerimi sarsacak kadar yüksek perdeden çalan marşın bangır bangır bağırdığını duyabiliyordum. Bize programın neresinde olduğumuzu haber veren marş. Otomatik olarak ayağa kalktım ve kalkarken, Peeta'nın bana elini uzattığını fark ettim. Ben elini tutarken, yanaklarından aşağı yaşlar süzülüyordu. Bunlar gerçek gözyaşları olabilir mi? Ya da onun da benimle aynı korkuların pençesinde olduğunun habercisi? Tıpkı diğer galipler gibi. Ve Panem'in dört bir yanındaki bütün anne babalar.</p>

  <p class="heading">Yeniden kalabalığa baktım ancak gözümün önünde Rue'nun anne ve babasının siluetleri dans ediyordu. Acıları. kayıpları. Anlık bir dürtüyle Chaff'e döndüm ve ona elimi uzattım. Parmaklarımın, kolunun çolak kısmını sardığını hissettim ve onu sımsıkı tuttum.</p>

  <p class="heading">Ve olan oldu. Sıra boyunca, bütün galipler el ele tutuşmaya başladılar. Kimi, morfinciler ya da Wiress ve Beetee gibi hemen. Brutus ve Enobaria gibi ilk başta ne&nbsp;yapacakları bilinmeyen diğerleri de çevrelerindekilerin taleplerine boyun eğiyorlardı. Marşın son notalarına vardığımızda, biz yirmi dört galip, mıntıkalar arasında Karanlık Günler'den bu yana ilk kez sergilenen bir beraberlik gösterisiyle, kolay kırılmayacak bir zincir gibi el ele ayaktaydık. Ekran karanlığa gömülürken, bu durumun idrak edildiğini anladık. Gerçi artık çok geç. Yaşadıkları sersemlikle, yayını zamanında durduramadılar. Herkes gördü.</p>

  <p class="heading">Şimdi artık sahnede de bir kargaşa vardı. Işıklar söndü ve bizler teker teker Eğitim Merkezine sürüklendik. Chaff'i kaybettim ama Peeta beni asansöre kadar götürdü. Finnick ve Johanna bize katılmaya yeltendiler ama sinir bozucu bir Barış Muhafızı yollarını kesti. Kabinde tek başımıza kaldık.</p>

  <p class="heading">Asansörden dışarı adımımızı attığımız anda Peeta omuzlarımı kavradı. "Çok fazla zamanımız yok, bu yüzden hemen söyle. Özür dilememi gerektiren herhangi bir şey var mı?"</p>

  <p class="heading">"Hayır," dedim. Benden onay almadan atmak için çok büyük bir adımdı ama önceden bilmediğim, onu tereddüte düşürmediğim ve Gale'le ilgili suçluluk duygumun Peeta'nın bu hareketi karşısındaki gerçek hislerimi azaltmasına izin vermediğim için memnundum.</p>

  <p class="heading">Çok uzaklarda bir yerde, 12. Mıntıka denen bir yerde, annem, kız kardeşim ve dostlarım bu gecenin yankılarıyla mücadele etmek zorunda kalacaklardı. Ve yarın, sadece bir hava araçlık yolun sonunda, arenada, Peeta, ben ve diğer haraçlar da kendi cezalarımızla yüzleşecektik. Fakat hepimiz çok kötü sonlarla karşı karşıya kalsak bile, bu akşam sahnede geri döndürülemeyecek bir şey yaşandı. Biz galipler kendi isyanımızı sahneledik ve belki de, Capitol bu isyanı zapt etmeyi başaramayacak, kim bilir?</p>

  <p class="heading">Diğerlerinin dönmesini bekledik ancak asansörden sadece Haymitch indi. "Dışarısı cehennem gibi. Herkes evlerine gönderildi ve mülakatların bant yayınları iptal edildi."</p>

  <p class="heading">Peeta ve ben telaşlı adımlarla pencerelere gittik ve aşağıda, bizden çok uzakta yaşanan arbedeye anlam vermeye çalıştık. Peeta "Ne diyorlar?" diye sordu. "Başkan'dan Oyunlar'ı durdurmasını mı istiyorlar?"</p>

  <p class="heading">"Ne isteyeceklerini bilecek kadar kendilerinde olduklarını sanmam. Daha önce böyle bir olay yaşanmadı. Capitol'ün programına karşı çıkma fikri bile, buradaki insanlar için başlı başına bir karışıklık nedeni," dedi Haymitch. "Ama Snow'un Oyunlar'ı iptal etmesi söz konusu bile değil. Bunu biliyorsunuz, değil mi?"</p>

  <p class="heading">Biliyordum. Tabii ki artık geri adım atamazdı. Tek seçeneği bu olayı karşılıksız bırakmamaktı. Cevabının sert olacağına hiç şüphe yoktu. "Diğerleri evlerine mi gittiler?" diye sordum.</p>

  <p class="heading">"Gitmeleri emredildi. Gerçi bu karmaşada bunu ne kadar başarabilecekleri meçhul," dedi Haymitch.</p>

  <p class="heading">"Yani Effie'yi bir daha hiç göremeyeceğiz," dedi Peeta. Geçen sene Oyunlar'ın sabahında da görmemiştik. "Ona teşekkürlerimizi iletirsin."</p>

  <p class="heading">"O kadarla kalmıyor. Bu gerçekten özel bir teşekkür olmalı. Ne de olsa Effie'den bahsediyoruz," dedi. "Onu çok takdir ettiğimizi ve bugüne kadar gördüğümüz en müthiş eskort olduğunu söyle... Ve sevgilerimizi ilet."</p>

  <p class="heading">Bir süre derin bir sessizlik içinde öylece durup, kaçınılmaz olanı ertelemeye çalıştık. Sonra Haymitch "Sanırım veda zamanı geldi," dedi.</p>

  <p class="heading">Peeta "Son bir tavsiyen var mı?" diye sordu.</p>

  <p class="heading">Haymitch aksi bir tavırla "Hayatta kalın" diye homurdandı. Bu artık aramızda espriye dönüşmüş bir cümle oldu." İkimizi de çabucak kucakladı; daha fazlasını kaldıramayacağını hissediyordum. "Yataklarınıza gidin. Dinlenmeye ihtiyacınız var."</p>

  <p class="heading">Haymitch'e söylemem gereken çok şey olduğunu biliyordum ama aklıma zaten bilmediği hiçbir şey gelmiyordu Ayrıca gırtlağımdaki yumrunun herhangi bir şey söylememe izin vereceğinden de emin değildim. Bu yüzden, bir kez daha Peeta'nın ikimizin adına konuşmasına izin verdim. "Kendine iyi bak, Haymitch," dedi. Odanın kapısına vardığımız zaman, eşikte Haymitch'in sesiyle durduk. "Katniss, arenaya çıktığın zaman..." diye başladı. Sonra duraksadı. Yüzünde onu çoktan hayal kırıklığına uğratmış olduğumu ele veren bir ifade vardı.</p>

  <p class="heading">Savunmaya geçer gibi "Ne oldu?" diye sordum.</p>

  <p class="heading">"Düşmanın kim olduğunu aklından çıkarma," dedi Haymitch. "Hepsi bu. Şimdi gidin. Kaybolun."</p>

  <p class="heading">Koridor boyunca ilerledik. Peeta odasına uğrayıp duş almak ve makyajından arınmak istiyordu, bir iki dakika içinde yanımda olacağını söyledi ama ona izin vermedim. Aramızda bir kapının kapanmasına izin verirsek, kapının kilitleneceğinden ve geceyi onsuz geçirmek zorunda kalacağımdan emindim. Ayrıca, benim odamda da duş vardı. Elini bırakmayı şiddetle reddediyordum. Uyuyor muyuz? Bilmiyordum. Geceyi uykuyla rüyalar arasında bir yerde, el ele geçiriyorduk. Konuşmadan. Birkaç dakika daha enerji depolama umuduyla, birbirimizi rahatsız etmeye korkuyorduk.</p>

  <p class="heading">Cinna ve Portia şafakla birlikte geldiler. Peeta'nın gitmesi gerektiğini biliyordum. Haraçlar arenaya tek başlarına giriyorlardı. Beni hafifçe öptü. "Yakında görüşürüz," dedi.</p>

  <p class="heading">"Yakında görüşürüz," diye cevap verdim.</p>

  <p class="heading">Oyunlar için giyinmeme yardım eden Cinna bana çatıya kadar eşlik etti. Tam hava aracının merdivenlerini tırmanırken, aklıma geldi. "Portia'yla vedalaşmadım."</p>

  <p class="heading">Cinna "Ben iletirim," dedi.</p>

  <p class="heading">Doktor sol kolumun alt kısmına çipi enjekte edene kadar elektrik akımı beni hava aracının merdivenlerinde dondurdu. Çip sayesinde beni arenada takip edebileceklerdi. Araç havalandı ve pencereler tamamen kararana kadar dışarı baktım. Cinna bir şeyler yemem için bastırıp duruyordu. Başarılı olamayınca, bu defa da bir şeyler içmem için ısrar etmeye başladı. Önceki sene yaşadığım, az kalsın ölmeme neden olan susuzluğu hatırlayarak, kendimi suyumu yudumlamaya zorladım. Peeta'yı hayatta tutabilmek için gücümün yerinde olması gerektiğini unutmamalıydım.</p>

  <p class="heading">Arena'nın Giriş Odası'na ulaşınca bir duş aldım. Cinna saçlarımı arkadan ördü ve basit iç çamaşırlarımı giymeme yardım etti. Bu senenin haraç kıyafeti, vücudu saran incecik mavi bir kumaştan yapılma, önden fermuarlı mavi bir tulumdu. Parlak mor bir plastikle kaplı on beş santim kalınlığında, takviyeli bir kemer ve kauçuk tabanlı, naylon ayakkabılarla tamamlanıyordu.</p>

  <p class="heading">Kumaşı incelemesi için Cinna'ya uzatırken "Ne düşünüyorsun?" diye sordum. Kaşlarını çattı ve ince kumaşı parmaklarıyla yokladı. "Bilmiyorum. Soğuğa ve suya karşı pek korunaklı olmayacağa benziyor," dedi.</p>

  <p class="heading">"Ya güneşe?" diye sorarken gözümün önünde, kıraç bir çölün üstünde parlayan yakıcı güneş canlandı.</p>

  <p class="heading">"Olabilir. Tabi gerekli işlemlerden geçirildiyse," dedi. "Ah, az kalsın unutuyordum." Cebinden altın alaycıkuş iğnemi çıkardı ve tulumuma iliştirdi. "Dün geceki elbisem fantastikti," dedim. Fantastik ve pervasız. Ama Cinna bunu zaten biliyor olmalıydı.</p>

  <p class="heading">Gergin bir gülümsemeyle "Hoşuna gideceğini tahmin etmiştim," dedi.</p>

  <p class="heading">Çıkışa hazırlanmam gerektiğini haber veren ses duyulana kadar, tıpkı geçen sene olduğu gibi, el ele oturduk. Cinna beni metal plakaya kadar götürdü ve tulumumun fermuarını boynuma kadar sıkıca çekti. "Alevler içindeki kız, sakın unutma," dedi. "Bahis oynasam, paramı yine sana yatırırdım." Beni alnımdan öptü ve cam silindir üzerime kapanırken kenara çekildi.</p>

  <p class="heading">Artık beni duyamayacağını tahmin etmeme rağmen "Teşekkürler," dedim.</p>

  <p class="heading">Bana hep söylediği gibi, başımı dik tutmak üzere çenemi dikleştirdim ve metal plakanın yükselmesini bekledim. Ama yükselmiyordu.</p>

  <p class="heading">Cinna'ya baktım ve açıklama bekler gibi kaşlarımı kaldırdım. O da en az benim kadar şaşkın halde kafasını salladı. Neden geciktiriyorlar ki?</p>

  <p class="heading">Birden odanın kapısı açıldı ve içeri üç Barış Muhafızı sökün etti. İkisi Cinna'nın kollarını arkasında bağlayıp kelepçe vururken, üçüncü muhafız Cinna'nın şakağına &nbsp;onu dizlerinin üstüne çöktürecek kadar sert bir darbe indirdi. Üstleri metal çivilerle kaplı eldivenlerle ona vuruyor, vuruyor; yüzünde ve vücudunda yaralar açıyorlardı. Avaz avaz bağırıyor, Cinna'ya ulaşma çabasıyla, var gücümle cam silindiri dövüyordum. Barış Muhafızları, Cinna'nın artık et yığınına dönüşmüş bedenini sürükleyerek odadan çıkarırken, beni görmezden geldiler. Geriye sadece yerdeki kan lekeleri kaldı.</p>

  <p class="heading">Müthiş bir mide bulantısı ve dehşetle boğuşurken, metal plakanın yükselmeye başladığını fark ettim. Esinti saçlarıma vururken, hâlâ cama dayalı haldeydim. Kendimi zorlayarak doğruldum. Tam zamanında doğrulmuştum çünkü silindir kalkıyordu ve arenanın orta yerindeydim artık. Görüşümde bir sorun vardı sanki. Zemin çok aydınlık, çok parlaktı ve dalgalanıp duruyordu. Gözlerimi kısarak çizmelerime bakınca, üzerinde durduğum metal plakanın çizmelerimi usul usul okşayan mavi dalgalarla çevrili olduğunu gördüm. Bakışlarımı ağır ağır kaldırınca dört bir yanımı kaplayan suyu idrak ediyordum.</p>

  <p class="heading">Aklımda tek bir düşünce netleşiyordu. Burada alevler içindeki bir kıza hiç yer yok.</p>
</body>
</html>
