<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ateşi yakalamak_001</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h2 class="heading1"><b class="calibre1"><i class="calibre2">6</i></b></h2>

  <p class="heading">Ve ben o tek ve belli belirsiz harekette umudun sonunu, dünyada kıymet verdiğim her şeyin mahvoluşunu görüyordum. Cezamın nasıl bir şekil alacağını, ağın ne kadar geniş bir alana yayılacağını tahmin edemiyordum. Ama her şey sona erdiğinde, çok büyük olasılıkla geriye hiçbir şey kalmayacaktı. Böylesi bir anda müthiş bir çaresizlik hissedeceğimi sanabilirsiniz. Tuhaf olan da bu zaten. Hissettiğim en belirgin duygu, müthiş bir rahatlamaydı. Artık bu oyunu koyuverebileceğim düşüncesi. Bu girişimde başarılı olup olmayacağım sorusunun cevabı, kocaman bir "hayır" da olsa, alındı. Çaresiz zamanlar, çaresiz önlemler almayı gerektiriyorsa, ben de istediğim kadar çaresizce hareket etmek konusunda özgürüm demektir.</p>

  <p class="heading">Sadece, henüz ve burada değil. 12. Mıntıka'ya dönmem çok önemliydi; çünkü yapacağım her planın ana kısmı, annem, kız kardeşim, Gale ve ailesini içeriyor olacaktı. Ve onu bizimle gelmeye ikna edebilirsem, Peeta. Haymitch'i de listeye ekledim. Vahşi hayata kaçarken yanıma almam gereken insanlar bunlardı.</p>

  <p class="heading">Onları nasıl ikna edeceğim, kış ayazında nereye gideceğimiz ve yakalanmamak için neler yapmamız gerekeceği şimdilik cevapsız sorulardı. Ama en azından artık ne yapacağımı biliyordum.</p>

  <p class="heading">Bu yüzden iki büklüm yere çöküp ağlamak yerine, sırtımı daha da dikleştirdiğimi ve haftalardır hissetmediğim bir özgüvenle dolduğumu hissettim. Gülümsemem, her ne kadar biraz delice olsa da, zoraki değildi. Başkan Snow izleyicileri susturup "Düğünlerini burada, Capitol'de yapmamıza ne dersiniz?" diye sorduğu zaman, sevinçten neredeyse katatoniye kapılmış bir kız gibi görünmeyi hiç zorlanmadan başardım.</p>

  <p class="heading">Caesar Flickerman, Başkan'ın aklında bir tarih olup olmadığını sordu.</p>

  <p class="heading">"Ah, tarihi belirlemeden önce, Katniss'in annesiyle görüş birliğine varmamız daha iyi olur," dedi başkan. İzleyicilerden bir kahkaha yükselirken, başkan elini omzuma attı. "Belki de bütün ülke bunu kafaya koyarsa, seni otuzuna varmadan evlendirmeyi başarabiliriz."</p>

  <p class="heading">Kıkırdayarak "Büyük olasılıkla yürürlüğe yeni bir kanun koymanız gerekebilir," dedim.</p>

  <p class="heading">"Gerekirse, neden olmasın?" Başkan da en az benim kadar neşeli bir sesle cevap verdi.</p>

  <p class="heading">Ah, birlikte ne çok eğleniyoruz!</p>

  <p class="heading">Başkan Snow'un malikanesinin balo salonunda veriler partinin eşi benzeri yoktu. On iki metre yükseklikteki tavan bir gece göğüne dönüştürülmüş; yıldızlar aynı evdeki gibi görünüyorlardı. Capitol'de de aynı göründüklerini tahmin ediyorum ama&nbsp;kim bilir? Burada şehirde, her zaman yıldızları görmenizi imkansız kılacak kadar çok ışık vardı. Yerle tavan arasında ortalarda bir yerde, havada, kabarık beyaz bulutlara benzeyen bir şeyin üstünde, müzisyenler süzülüyordu. Ama onları havada tutan şeyin ne olduğunu bir türlü göremiyordum. Geleneksel yemek masalarının yerini, kimi, şöminelerin etrafına, kimi hoş kokulu çiçek bahçelerinin yanına ya da egzotik balıklarla dolu göletlerin çevresine yerleştirilmiş, insanın olabildiğince konfor içinde yiyip içmelerine ve canları ne istiyorsa onu yapmalarına olanak verecek, sayısız kanepe ve koltuklar almış. Salonun ortasında, dans pistinden, gösteri sanatçılarının boy gösterdiği bir sahneye ve göz alıcı kıyafetler içindeki misafirlerin birbirleriyle sohbet ettikleri bir alana kadar türlü amaca hizmet eden geniş, seramik kaplı bir alan vardı.</p>

  <p class="heading">Fakat gecenin asıl yıldızı, yiyeceklerdi. Duvar diplerine üzerleri türlü, özel lezzetle donatılmış masalar sıralanmış. Aklınıza gelebilecek ve hayalini dahi kuramayacağız her şey hazır bekliyordu. Kızarmış danalar, domuzlar ve keçiler, bütün halinde şişlerde dönmeye devam ediyordu. Geniş servis tabaklarında, leziz meyveler ve kuruyemişlerle doldurulmuş kuşlar sunuluyordu. Soslara yatırılmış ya da baharatlı karışımlarla batırılmak için adeta yalvaran okyanus yaratıkları. Sayısız peynir, ekmek, sebze ve tatlılar, şarap şelaleleri ve alevler içinde titreşen alkollü içki dereleri.</p>

  <p class="heading">Savaşma arzumla birlikte, iştahım da geri gelmişe benziyordu. Haftalar boyunca yemek yememe engel olan endişeyle boğuştuktan sonra, şimdi, midem açlıktan zil çalıyordu.</p>

  <p class="heading">Peeta'ya "Bu odadaki her şeyin tadına bakmak istiyorum," dedim.</p>

  <p class="heading">Yüz ifademi okumaya, dönüşümümü çözmeye çalıştığını görebiliyordum.</p>

  <p class="heading">Başkan Snow'un bu işin üstesinden gelemediğimi düşündüğünü bilmediği için, halimden, başardığımız sonucunu çıkarmış olabilirdi. Hatta nişanımızdan dolayı samimi bir mutluluk yaşadığımı. Yaşadığı şaşkınlık ve karmaşa bakışlarına yansıyordu ama kameralar tarafından takip edildiğimiz için, "O zaman hızını kontrol etsen iyi olur," dedi.</p>

  <p class="heading">"Pekala, her şeyden sadece bir lokma alacağım," dedim.</p>

  <p class="heading">Kararım, daha, yirmiden fazla çorbanın sunulduğu ilk masada, kıyılmış kuru yemişler ve küçük siyah tohumlarla süslenmiş, kremalı bal kabağı çorbasını fark ettiğim anda, yerle bir oldu. "Bütün gece bunu yiyebilirim," dedim. Ama yemedim. Açık yeşil renkli ve sadece tadı bahar gibiydi, diye tarif edebileceğim sebze çorbası ve içinde ahududu tanelerinin yüzdüğü köpüğümsü pembe çorba karşısında elim ayağım kesildi.</p>

  <p class="heading">Yüzler belirdi, isimler değiş tokuş edildi, fotoğraflar çekildi, yanaklara öpücükler konduruldu. Öyle görünüyor ki alaycıkuş iğnem yeni bir modaya öncülük etmiş; pek çok insan bana aksesuarlarını göstermeye geldi. Kuşum, kemer tokalarına&nbsp;konmuş, ipekli yakalara işlenmiş, hatta mahrem yerlere dövmeleri yapılmış. Herkes galibin nişanını taşımak istiyordu. Bunun Başkan Snow'u ne kadar delirttiğini tahmin edebiliyordum. Fakat ne yapabilir ki? Oyunlar burada, orman meyvelerinin sadece çaresiz bir kızın aşığını koruma çabası olarak görüldüğü bu yerde, müthiş bir sükse yapmıştı.</p>

  <p class="heading">Peeta ve ben birileriyle sohbet etmek için en ufak bir çaba harcamasak da, peşimizde sürekli birileri vardı. Partide hiç kimsenin kaçırmak istemediği çift bizdik. Çok mutluymuşum gibi yapıyordum ama aslında Capitol insanları beni zerre kadar ilgilendirmiyordu. Yemeklerle arama girmekten başka bir işe yaramıyorlardı.</p>

  <p class="heading">Her masada, beni baştan çıkaracak yeni bir şeyler bekliyordu. Her şeyden bir lokma kuralıma rağmen, kısa sürede doyduğumu hissettim. Küçük, kızarmış bir kuş alıp bir lokma ısırdım; dilimin üstü, portakal sosuyla kaplandı. Müthiş.</p>

  <p class="heading">Ancak başka şeyler tatmaya devam etmek istediğim için, kalanını Peeta'ya verdim. Burada sık sık gördüğüm gibi, insanların yiyecekleri rahatça çöpe atmaları, bende tiksinti uyandırdı. Yaklaşık on masanın sonunda gırtlağıma kadar doldum; oysa henüz, ortalıktaki yemeklerin ancak bir kısmını tadabildik. Tam o sırada, hazırlık ekibim başımıza üşüştü. Tükettikleri alkol ve böyle büyük bir olayın parçası olmaktan duydukları coşkuyla adeta zırvalıyorlardı. Octavia "Neden bir şeyler yemiyorsun?" diye sordu.</p>

  <p class="heading">"Yedim ama midemde bir lokma alacak yer kalmadı," dedim. Bu, bugüne kadar duydukları en komik şeymiş gibi, bir kahkaha koy verdiler.</p>

  <p class="heading">Flavius "Hiç kimse böyle bir şeyin onları durdurmasına izin vermez!" dedi.</p>

  <p class="heading">Bizi, incecik saplı, içi açık renk bir sıvıyla dolu şarap kadehlerinin durduğu masaya götürdüler. "Şundan için!"</p>

  <p class="heading">Peeta kadehlerden birini alıp dudaklarına götürünce kontrolden çıktılar.</p>

  <p class="heading">Octavia "Burada değil," diye söylendi.</p>

  <p class="heading">"Şu tarafta yapmalısın," dedi Venia tuvaletlere açılan kapıyı işaret ederek. "Yoksa yerleri batırırsın."</p>

  <p class="heading">Peeta kadehe bir kez daha baktı ve parçaları birleştirerek "Yani beni kusturacağını mı söylemeye çalışıyorsunuz?" diye sordu.</p>

  <p class="heading">Hazırlık ekibim isterik bir kahkahaya boğuldu. "Tabii ki. Bu sayede bir şeyler yemeye devam edebilirsin," dedi Octavia. "Ben tam iki defa girip çıktım. Bunu herkes yapar. Yoksa ziyafete gelmenin ne tadı kalır ki?"</p>

  <p class="heading">O şirin küçük kadehlere ve taşıdıkları anlama bakarken nutkum tutuldu.</p>

  <p class="heading">Peeta kadehi öyle kararlı bir tavırla masaya bırakıyor ki, gören, kadehin infilak etmek üzere olduğunu sairdi. "Haydi, Katniss. Dans edelim."</p>

  <p class="heading">Peeta beni gruptan, masadan uzaklaştırıp dans pistine çekerken bulutların arasından müzik süzülüyordu. Önceden sadece bir iki dans biliyorduk; onlar da keman ve flüt eşliğinde edilen ve geniş bir alan gerektiren danslardı. Fakat Effie bize Capitol'de popüler olan başka dansları da gösterdi. Müzik, ağır ve rüya gibiydi. Peeta beni kollarının arasına çekti ve neredeyse hiç adım atmadan, çember içinde dönmeye başladık. Bu dansı bir turta tabağının içinde bile yapabilirdiniz. Bir süre sessizliğimizi koruduk. Sonra, Peeta sıkıntılı bir sesle şöyle dedi: "Bununla baş edebileceğini, belki de o kadar fena olmadıklarını düşünerek yola devam ediyorsun ama sonra..." Sustu.</p>

  <p class="heading">Tek düşünebildiğim, mutfak masamızda oturan, annemin, reçetelerine ebeveynlerin veremeyecekleri bir şeyi -daha çok yiyecek- yazdığı bir deri bir kemik çocuklardı. Şimdi artık zengin olduğumuz için, annem onları yanlarına biraz yiyecek verip gönderebiliyordu. Fakat eskiden, verilecek hiçbir şey olmuyordu; zaten çocuklar da kurtulacak noktayı çoktan geride bırakmış oluyorlardı. Oysa burada, Capitol'de, insanlar sırf göbeklerini tekrar tekrar doldurma zevkini tatmak için kusuyorlardı. Bunu bedensel ya da ruhsal bir hastalık ya da bozuk yemek yüzünden yapmıyorlardı. Partilerde herkes böyle yaptığı için yapıyorlardı. Beklenen bu olduğu için. Eğlencenin bir parçası olarak görüldüğü için.</p>

  <p class="heading">Hazelle'e av eti vermek için uğradığım bir gün, Vick kötü bir öksürük yüzünden, evde hasta yatıyordu. Gale'in ailesinin bir ferdi olarak, çocuğun, 12. Mıntıka'nın geri kalanının yüzde doksanından daha iyi besleniyor olması gerekiyordu. Fakat yine de, tam on beş dakika boyunca, Koli Günü'nde açtıkları bir kutu mısır şurubundan, her birinin ekmeklerine birer kaşık sürdüklerinden ve haftanın ilerleyen günlerinde bunu yine yapacaklarından bahsedip durdu. Hazelle çayının içine bir miktar mısır şurubu katmasının öksürüğüne iyi geleceğini söyleyince, Vick'in diğerleri de aynı şeyi yapmadığı sürece içinin rahat etmeyeceğini söyleyip itiraz ettiğini dün gibi hatırlıyorum. Gale'in evinde durum böyleyse, diğer evlerde kim bilir nasıldı?</p>

  <p class="heading">"Peeta, bizi buraya, sırf onlar eğlensin diye ölümüne savaşmamız için getiriyorlar," dedim. "Onunla karşılaştırınca, bu solda sıfır kalır."</p>

  <p class="heading">"Biliyorum. Farkındayım. Sadece... Bazen daha fazla dayanamayacağımı hissediyorum. Hatta öyle ki... Ne yapacağımı bilmiyorum." Durdu ve fısıldayarak "Belki de yanıldık, Katniss," dedi.</p>

  <p class="heading">"Hangi konuda?" diye sordum.</p>

  <p class="heading">"Mıntıkalarda olayları yatıştırmaya çalışmak konusunda," dedi.</p>

  <p class="heading">Kafamı sağa sola çevirdim ama bizi kimse duymamışa benziyordu. Kamera ekibi, üzeri kabuklu deniz mahsulleriyle dolu bir masanın başında mola vermişti. Çevremizde dans eden çiftler de, bizi fark etmeyecek kadar sarhoş ya da kendi dünyalarına dalmış haldeydiler.</p>

  <p class="heading">"Üzgünüm," dedi. Üzülse iyi olur. Burası, bu tarz düşüncelerin dile getirileceği en son yerdi. "Eve sakla," dedim.</p>

  <p class="heading">Tam o sırada, Portia, yanında hayal meyal tanıdığım, iri yapılı bir adamla çıkageldi. Adamı Plutarch Heavensbee, yeni Baş Oyunkurucu olarak takdim etti. Plutarch, Peeta'ya beni bir danslığına çalıp çalamayacağını sordu. Peeta kamera yüzünü takındı ve munis bir tavırla beni teslim ederken, damı bana çok yakın sarılmaması konusunda uyardı.</p>

  <p class="heading">Plutarch Heavensbee'yle dans etmek istemiyordum. Bana el sürsün, tek elini elimin üstüne, diğerini kalçama koysun istemiyordum. Peeta ve ailem dışında kimsenin temasına alışık değildim. Ve Oyunkurucuları tenime değmesini istediğim yaratıklar sıralamasında sinek kurtlarından daha alt sıralara yerleştiriyordum. Fakat, Plutarch bunu hissetmiş gibi, dans Pistinde dönerken beni bir kol boyu mesafede tuttu.</p>

  <p class="heading">Parti, eğlence ve yiyecekler hakkında gevezelik ettik. Plutarch, eğitimden bu yana punchtan uzak durmaya çalıştığına dair bir espri yaptı. Önce anlamadım, sonra eğitimimiz sırasında okumla Oyunkurucuları hedef aldığım zaman, geri geri kaçarken punch kasesini boylayan adamdan bahsettiğini fark ettim. Aslında tam olarak oyun kurucuları hedef almamıştım. Kızarmış domuzlarının ağzındaki elmayı vurmaya çalışıyordum ama hepsini yerlerinden sıçratmıştım.</p>

  <p class="heading"><span class="calibre">Onu&nbsp;</span><span class="calibre">punch kasesine düşerken gördüğümü hatırlayınca, gülerek "Ve siz de..." dedim.</span><br class="calibre4" /></p>

  <p class="heading">"Evet. Bir daha hiç iyileşemediğimi duymak hoşunuza gider herhalde," dedi Plutarch.</p>

  <p class="heading">Ona, kendi elleriyle yarattığı oyunda canlarından olan yirmi iki haracın da asla iyileşemeyeceklerini söyleme isteğiyle doldum. Fakat sadece "İyi," demekle yetindim. "Demek bu senenin Baş Oyunkurucusu sizsiniz. Büyük bir onur olmalı."</p>

  <p class="heading">"Aramızda kalsın ama işin pek fazla gönüllüsü yoktu," dedi. "Oyunların gidişatını yönetmek büyük sorumluluk."</p>

  <p class="heading">Evet, bu işi üstlenen son adam hayatta değil, diye düşündüm. Seneca Crane'den haberi olmalıydı ama pek endişeli bir hali yoktu doğrusu. "Çeyrek Asır Oyunlarımı planlamaya başladınız mı?" diye sordum.</p>

  <p class="heading">"Ah, evet. Aslında çalışmalar uzun senelerdir sürüyor. Arenalar bir günde inşa edilmiyor. Fakat, şöyle diyebiliriz: Şu anda Oyunlar'ın çeşnisi belirleniyor. İster inanın, ister inanmayın bu akşam bir strateji toplantım var," dedi.</p>

  <p class="heading">Plutarch bir adım geri çekildi ve yeleğinin cebinden altın bir zincire tutturulmuş bir saat çıkarttı. Kapağını açıp saati görünce, kaşlarını çattı. "Birazdan gitmem gerek." Saati, benim de görebilmem için, bana doğru çevirdi. "Gece yarısı başlayacak."</p>

  <p class="heading">"Biraz geç..." diyecek oldum ama dikkatim başka bir yöne kaydı. Plutarch baş parmağını saatin kristal yüzeyinde dolaştırınca, sadece kısa bir an için, mum ışığıyla aydınlatılmış gibi bir görüntü belirdi. Bir alaycıkuş daha. Elbisemdeki iğnenin birebir aynısıydı. Tek fark, bu alaycıkuşun bir görünüp bir kaybolmasıydı. Plutarch saatin kapağını kapattı.</p>

  <p class="heading">"Çok hoş," dedim.</p>

  <p class="heading">"Ah, çok hoş demek az kalır. İkinci bir örneği yok," dedi. "Beni soran olursa, eve, yatmaya gidiyorum. Toplantıların gizli tutulması gerek. Ama size söylememde bir sakınca olmayacağını düşündüm."</p>

  <p class="heading">"Evet. Sırrınız bende güvende," dedim.</p>

  <p class="heading">El sıkışırken, burada, Capitol'de sıkça rastlanan bir jestle, hafifçe eğildi. "Önümüzdeki yaz, Oyunlar'da görüşürüz, Katniss," dedi. "Nişanınızı tebrik ederim. Anneniz konusunda da bol şans diliyorum."</p>

  <p class="heading">"Buna ihtiyacım olacak," dedim.</p>

  <p class="heading">Plutarch ortadan kayboldu. Kalabalığın içinde, Peeta'yı arayarak dolaşırken, yabancıların nişanımla, Oyunlar'daki zaferimle ve ruj seçimimle ilgili tebriklerini kabul ettim. Tebriklerini karşılıksız bırakmadım ama aslında, Plutarch'ın türünün tek örneği cici saatiyle hava atmasını düşünüp durdum. Saatte tuhaf bir şey vardı sanki. Neredeyse gizli kapaklı bir şeydi. Ama neden? Belki de birilerinin saatinin kadranına bir görünüp bir kaybolan bir alaycıkuş koyma fikrini çalmasından çekiniyordu. Evet, büyük ihtimalle o saate bir servet ödemiştir ama şimdi, birilerinin ucuz ve saatin fiyatını düşürecek bir kopyasını yapmasından çekiniyordu. Bu, sadece Capitol'de olacak bir şeydi.</p>

  <p class="heading">Peeta'yı bir masa dolusu, itinayla süslenmiş pastaları hayranlıkla incelerken buldum. Pasta ustaları özellikle şeker kremaları konusunda sohbet etmek üzere mutfaktan çıka gelmişlerdi. Peeta'nın sorularını cevaplamak için birbirleriyle yarıştıklarını görebiliyordum. Peeta'nın talebi üzerine, 12. Mıntıka'ya geri götürmesi ve orada sakin sakin incelemesi için çeşit çeşit küçük pastalardan oluşan bir asorti hazırlıyorlardı. "Effie saat birde trende olmamız gerektiğini söyledi. Saati kaç acaba?" diye sorarken çevresine bakındı.</p>

  <p class="heading">"Neredeyse gece yarısı," dedim. Bir pastanın üzerinden çikolatadan yapılma bir çiçek kapıp görgü kurallarını umursamadan parmaklarımın arasında emmeye başladım.</p>

  <p class="heading">Effie dirseğimin dibinde "Teşekkür ve veda zamanı geldi," diye şakıdı. İnsanı zorlayan dakikliğine bayıldığım anlardan biri daha. Cinna ve Portia'yı toparladık. Effie, önemli insanlarla tek tek vedalaşmamızı sağladıktan sonra, bizi kapıya götürdü.</p>

  <p class="heading">Peeta "Başkan Snow'a da teşekkür etmemiz gerekmez mi?" diye sordu. "Ne de&nbsp;olsa onun evi."</p>

  <p class="heading">"Ah, Başkan Snow pek parti adamı değildir. Çok yoğun," dedi Effie. "Ona yarın gönderilecek gerekli not ve hediyeler için ayarlamaları yaptım bile. İşte bu!" Effie, aralarında sarhoş haldeki Haymitch'i tutan iki Capitol görevlisine eliyle işaret etti.</p>

  <p class="heading">Capitol sokaklarından pencereleri karartılmış bir arabayla geçtik. Hemen arkamızda, hazırlık ekiplerini taşıyan ikinci bir araba vardı. Sokaklar kutlama yapan insanlarla dolu olduğu için, çok ağır ilerledik. Ancak Effie'nin bilimsel yaklaşımıyla, saat tam birde trendeydik ve tren, istasyondan ağır ağır ayrılıyordu.</p>

  <p class="heading">Haymitch odasına yerleştirildi. Cinna çay ısmarladı. Effie program kağıtlarını hışırdatarak turun henüz bitmediğini hatırlatırken masanın çevresindeki yerimizi aldık. "Daha On İkinci Mıntıka'daki Hasat Festivali var. Bu yüzden çayımızı içtikten sonra, doğruca yataklarımıza çekilmemizi öneriyorum." Kimse itiraz etmedi.</p>

  <p class="heading">Gözlerimi açtığımda, öğleden sonranın ilk saatlerindeydik. Başım, Peeta'nın kolunun üstünde duruyordu. Dün gece yanıma geldiğini hatırlamıyordum. Onu rahatsız etmemeye özen göstererek döndüm ama o zaten uyanıktı.</p>

  <p class="heading">"Kabus yoktu," dedi.</p>

  <p class="heading">"Ne?" diye sordum.</p>

  <p class="heading">"Dün gece hiç kabus görmedin," dedi.</p>

  <p class="heading">Haklıydı. Asırlardır ilk defa deliksiz bir uyku çektim. "Ama rüya gördüm," dedim. "Ormanda peşimde bir alaycıkuşla dolaşıyordum. Uzun süre dolaştım. Aslında kuş, Rue'ydu. Demek istediğim, şakımaya başladığı zaman onun sesini duydum."</p>

  <p class="heading">"Seni nereye götürdü?" diye sorarken alnımdaki saçları arkaya itti.</p>

  <p class="heading">"Bilmiyorum. Gideceğimiz yere varamadık," dedim. "Ama mutluydum."</p>

  <p class="heading">"Zaten mutlu biri gibi uyudun," dedi.</p>

  <p class="heading">"Peeta, nasıl oluyor da ben senin kabus gördüğünü hiç fark etmiyorum?" "Bilmem sanırım haykırmadığım, çırpınmadığım için falan olsa gerek. Korkudan taş kesiliyorum," dedi.</p>

  <p class="heading">"Beni uyandırmalısın," derken, kötü bir gece geçirdiğim zaman uykusunu en az iki ya da üç kez böldüğümü düşündüm. Ve beni yatıştırmanın ne kadar uzun sürdüğünü.</p>

  <p class="heading">"Gerek olmuyor. Benim kabuslarım genelde seni kaybetmek üzerine," dedi. "Yanımda olduğunu fark edince, düzeliyorum."</p>

  <p class="heading">Ahh... Peeta bu tarz yorumları öylesine bir şey söyler gibi yapıyordu ki ben mideme yumruk yemiş gibi oluyordum. Tek yaptığı, sorularımı dürüstçe yanıtlamaktı.&nbsp;Aynı tarz cevaplar vermem ya da ilan-ı aşk etmem için bastırmıyordu Yine de, kendimi, onu bir şekilde kullanıyormuşum gibi, berbat hissediyordum. Kullanıyor muydum yoksa? Bilmiyordum. Tek bildiğim, yatağımda olduğu için kendimi ilk defa ahlaksız hissediyor olduğumdu. Artık resmen nişanlı olduğumuz düşünülürse, ironik bir durumdu.</p>

  <p class="heading">"Eve döndüğümüzde ben yeniden tek başıma uyumaya başlayınca, daha beter olacak," dedi.</p>

  <p class="heading">Doğru. Eve yaklaştık sayılırdı.</p>

  <p class="heading">11.Mıntıka’nın programında bu akşam Belediye Başkanı Undersee'nin evinde bir yemek ve yarın, Hasat Festivali sırasında, meydanda bir kutlama toplantısı vardı. Hasat Festivalimi her zaman Zafer Turu'nun son gününde kutlardık. Fakat bu, normalde, evde ya da -eğer paranız varsa- arkadaşlarınızla bir yemek demekti. Bu seneki kutlama, halka açık bir kutlama olacaktı ve daveti Capitol üstlendiği için, mıntıkada yaşayan herkesin karnı doyacaktı.</p>

  <p class="heading">Dışarıya çıkarken yeniden kürklü kılıklarımıza bürüneceğimiz için, hazırlığımızın büyük kısmı, Belediye Başkanının evinde yapılacaktı. İstasyonda çevremizdekilere gülümseyip el sallayacak kadar kısa bir süre kaldıktan sonra arabalara doluştuk. Bu akşamki yemeğe kadar ailelerimizi bile "göremeyecektik. Yemek, babamın anma töreninin yapıldığı ve toplama günü sonrasında ailemle yürek parçalayıcı veda sahnelerini yaşadığım Adalet Binası yerine Belediye Başkanımın evinde yapılacağı için seviniyordum. Adalet Binası, benim için fazla hüzünlü bir yerdi.</p>

  <p class="heading">Fakat, artık kızı Madge'yle arkadaş olduğumuz için, Belediye Başkanı Undersee'nin evini seviyordum. Aslında bir anlamda hep arkadaştık. Madge, ben Oyunlar'a gitmek üzere Mıntıka'dan ayrılmadan önce bana güle güle demeye gelince, arkadaşlığımız resmiyet kazanmış oldu. Ve bana şans getirmesi için o alaycıkuş iğnesini verince. Eve döndüğüm zaman, birlikte zaman geçirmeye başladık. Görünüşe bakılırsa, Madge'nin öldürecek çok boş zamanı vardı. Başlangıçta halimiz biraz tuhaftı; çünkü ne yapacağımızı bilemiyorduk.</p>

  <p class="heading">Yaşıtımız olan diğer kızların erkeklerden, diğer kızlardan ya da kıyafetlerden bahsettiklerini duymuştum. Madge ve ben dedikoducu tipler değildik ve kıyafetler de gözlerimi yaşartıyordu. Birkaç yanlış başlangıçtan sonra, onun da ormana gitmek için can attığını fark ettim ve onu yanımda götürüp ok atmayı gösterdim. O da bana piyano çalmasını öğretmeye çalışıyordu ama ben daha çok onu dinlemeyi tercih ediyordum. Bazen birbirimizin evinde yemeğe kalıyorduk. Madge bizim evi daha çok seviyordu. Anne ve babası hoş insanlara benziyorlardı ama Madge'nin onları pek sık görebildiğini sanmıyorum. Babası, 12. Mıntıka'yı idare etmekle meşguldü; annesi ise onu uzun günler boyunca yatağa mahkum eden korkunç baş ağrıları çekiyordu.</p>

  <p class="heading">Yine böyle bir günde, "Belki de onu Capitol'e götürmelisiniz," dedim. O gün &nbsp;piyano çalmamıştık; çünkü piyano sesi, iki kat yukarıda yatan annesine müthiş ıstırap veriyordu. 'Her iddiasına girerim, anneni iyileştirebilirler."</p>

  <p class="heading">"Evet. Ama davet edilmediğin sürece Capitol'e gidemezsin." dedi Madge mutsuz bir sesle. Belediye Başkanı'nın imtiyazları bile kısıtlıydı.</p>

  <p class="heading">Belediye Başkanı'nın evine vardığımızda, Effie beni hazırlanmak üzere üçüncü kata sürüklemeden önce, Madge'ye yaklaşacak zamanı zar zor buluyordum. Hazırlanıp, yerleri süpüren gümüş renkli elbisemi giydikten sonra, yemeğe kadar bir saat zamanımın olduğunu öğrenince, Madge'i aramaya çıktım.</p>

  <p class="heading">Madge'nin yatak odası, sayısız misafir odasıyla birlikte babasının çalışma odasını da barındıran ikinci kattaydı Başkan'a merhaba demek üzere kafamı içeriye uzattım ama içeride kimse yoktu. Televizyon açıktı. Peeta'yla benim, önce ki akşamki partide çekilmiş görüntülerimize göz atmak içi biraz oyalandım. Dans edip, bir şeyler yiyişimizi ve öpüşmelerimizi görüyordum. Şu anda, Panem'deki evlerde hep ay görüntü izleniyordu. Seyircilere 12. Mıntıka'nın talihsiz aşıklarından gına gelmiş olmalıydı. Bana geldiğini çok iyi biliyordum.</p>

  <p class="heading">Tam odadan çıkmak üzereyken bir bip sesi dikkatimi çekti. Bakışlarımı yeniden ekrana çevirdiğimde, kararmış olduğunu gördüm. Hemen arkasından ekranda "8. MINTIKAYA DAİR GÜNCELLEME" kelimeleri yanıp sönmeye başladı. İçgüdülerim bunun beni değil, sadece Belediye Başkanı'nı hedef alan bir uyarı olduğunu söylüyordu. Gitmeliydim. Hemen. Oysa kendimi televizyona iyice sokulurken buldum.</p>

  <p class="heading">Daha önce hiç görmediğim bir spiker ekranda belirdi. Saçları kırlaşmaya yüz tutmuş, sert ve otoriter bir sesi olan bir kadın. Durumun kötüleştiğini ve alarmın 2.Seviyeye yükseltildiğini ilan ediyordu. 8. Mıntıka'ya takviye kuvvetler gönderildiğini ve tekstil üretiminin durduğunu haber veriyordu.</p>

  <p class="heading">Görüntü, kadından, 8. Mıntıka'nın ana meydanına döndü. Bu görüntüyü hemen tanıdım çünkü daha geçen hafta oradaydım. Üzerinde benim resimlerimin olduğu bez afişle çatılardan aşağı sallanmaya devam ediyordu. Aşağıda bir izdiham sahnesi yaşanıyordu. Meydan, yüzlerini paçavralar ev yapımı maskelerle gizlemiş, çevrelerine tuğlalar savuran insanlarla doluydu. Binalar yanıyordu. Barış Muhafızları kalabalığa ateş açtı ve rastgele insan öldürdüler.</p>

  <p class="heading">Daha önce hiç böyle bir şey görmemiştim ama gördüğüm şeyin ne olduğunu biliyordum. Bu, Başkan Snow'un bahsettiği ayaklanmadan başka bir şey değildi.</p>
</body>
</html>
