<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ateşi yakalamak_001</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h2 class="heading1"><b class="calibre1"><i class="calibre2">12</i></b></h2>

  <p class="heading">Bu keşiften sonra sakin sakin yatakta kalmak çok daha zordu. 13. Mıntıka hakkında daha çok bilgi toplamak ya da Capitol'ü tepetaklak etme amacına hizmet edecek bir şeyler istiyordum. Oysa tek yaptığım, tıka basa peynirli çörek yiyip Peeta'nın çizim yapmasını izlemekti. Haymitch zaman zaman bana kasabadan haber getirmek üzere uğruyordu ki haberler hep kötüydü. Cezalandırılan ya da açlığa yenik düşen insan sayısı, her geçen gün artıyordu. Ayağımın kullanılabilir kıvama gelmesiyle birlikte, kış da geri çekilmeye başladı. Annem bana egzersizler veriyordu ve biraz biraz tek başıma yürümeme izin veriyordu. Bir gece, ertesi sabah kasabaya inmeyi kafama koyarak yattım. Fakat ertesi sabah tepeme dikilmiş sırıtan Venia, Octavia ve Flavius’la uyandım. "Sürpriz!" diye haykırdılar. "Erken geldik."</p>

  <p class="heading">Yüzüme yediğim kamçı darbesinden sonra, Haymitch, iyileşebilmem için, hazırlık ekibinin ziyaretini birkaç ay ertelemişti. Onları daha üç hafta görmem sanıyordum. Fakat gelinlikli fotoğraf çekimlerimin nihayet yapılacak olmasına sevinmiş gibi görünmeye çalışıyordum. Annem bütün gelinlikleri astığı için, hazır durumdaydılar ama dürüst olmam gerekirse, ben bir tanesini bile denemiş değildim.</p>

  <p class="heading">Ekiptekiler, güzelliğimin harap hali üzerine her zamanki dramatik lakırdılarını sıraladıktan sonra, doğrudan işe koyuldular. En büyük endişeleri yüzümdü. Gerçi ben annemin yüzümü iyileştirmek konusunda çok iyi iş çıkardığını düşünüyordum. Sadece elmacık kemiğimin üstünde hafif pembe bir çizgi kaldı. Kamçı meselesinden kimsenin haberi olmadığı için, buzda kayıp yüzümü kestiğimi söylüyordum. Fakat sonra, aynı bahaneyi, ayağımın acımasını ve neden yüksek pabuçlu ayakkabı giyemeyeceğimi açıklamak için de kullandığımı fark ettim. Neyse ki Flavius, Octavia ve Venia şüpheci tipler değillerdi; bu yüzden bu konuda güvendeydim.</p>

  <p class="heading">Birkaç hafta değil, sadece birkaç saat tüysüz görünmem icap ettiği için bu defa ağda yerine tıraşa maruz kaldım. Yine de içi bir şeyle doldurulmuş küvette yatmam gerekiyordu ama bu defaki iğrenç bir şey değildi; ben daha ne olduğunu anlamadan saç makyaj olayına geçtik. Ekip, her zaman olduğu gibi, dinlememek için ne gerekiyorsa yaptığım yeni haberlerle doluydu. Fakat Octavia dikkatimi cezbeden bir şey söylüyordu. Aslında sadece laf arasında geçen, verdiği bir parti için karides bulamadığına dair bir şikayetti ama beni kulak kesilmeye itiyordu. "Neden karides bulamadın ki? Yoksa mevsimi mi değil?" diye sordum.</p>

  <p class="heading">Octavia "Ah, Katniss. Haftalardır deniz mahsulü bulamıyoruz," diye yakındı. "Biliyorsundur, 4. Mıntıka'da hava çok kötü."</p>

  <p class="heading">Beynim uğuldamaya başladı. Deniz mahsulleri yoktu. Haftalardır. 4.Mıntıka'dan gelmiyordu. Zafer Turu sırasında, kalabalığın güçbela gizlenen öfkesini hatırladım. Ve birden 4. Mıntıkanın baş kaldırdığından kesinkes emin oldum.</p>

  <p class="heading">Sohbet arasında, kışın başka hangi zorluklara maruz kaldıklarını sordum. İstemeye alışık olmadıkları için, herhangi bir tedarik sorununun üzerlerindeki etkisi büyük oluyordu. Giyinmeye hazır hale geldiğimde, yengeç etinden, müzik ciplerine ve kurdelelere kadar sayısız ürünle ilgili şikayetleri sayesinde, hangi mıntıkaların ayaklanmış olabilecekleri konusunda fikir sahibi oldum. Deniz mahsulleri, 4. Mıntıka. Elektronik aygıtlar, 3. Mıntıka. Ve tabii, kumaşlar, 8. Mıntıka, bu kadar geniş bir alana yayılmış bir ayaklanma fikri bana hem korku, hem heyecan yaşatıyordu.</p>

  <p class="heading">Daha fazla soru sormak istedim ama Cinna, beni kucaklamak ve makyajımı kontrol etmek üzere çıkageldi. Dikkati, derhal yüzümdeki yara izine kaydı. Bir şekilde, buzda kayma hikayesine inanmadığını hissettim ama didiklemedi. Yüzümdeki pudrayı elden geçirmekle yetindi ve yara izim tamamen görünmez hale geldi.</p>

  <p class="heading">Aşağı indiğimizde oturma odasını tamamen boşaltılmış ve çekim için ışıklandırılmış halde buldum. Effie, çevredekilere emirler yağdırırken ve hepimizi programa uydurmaya çalışırken halinden son derece hoşnut görünüyordu. Aslında Effie'nin olması hiç de kötü bir şey sayılmazdı. Çünkü ortada altı gelinlik vardı ve tabi her gelinliğin ayrı bir duvağı, ayakkabısı, mücevheri, saçı, makyajı, dekoru ve ışığı. Krem rengi dantel, pembe güller ve bukleler. Fildişi saten, altın renkli dövmeler ve yeşillikler. Pırlantalarla süslü uzun, dar bir elbise, mücevherlerle donatılmış bir duvak ve ay ışığı. Ağır, beyaz pek ve belimden yere kadar inen kollar ve inciler. Bir çekim Onaylanır onaylanmaz, derhal bir sonrakine geçtik. Kendimi tekrar tekrar şekil verilen bir hamur gibi hissediyordum. Üzerimde çalışılırken, annem beni küçük lokmalar ve çay yudumlarıyla beslemeye gayret etti ama çekim sona erdiğinde, bitkin ve açlıktan ölmek üzereydim. Cinna'yla biraz vakit geçirebilmeyi umuyordum ama Effie herkesi kapı dışarı edince telefon vaadiyle yetinmek zorunda kaldım.</p>

  <p class="heading">Akşam oldu. Ayaklarım onca çılgın ayakkabı yüzünden acı içindeydi. Bu yüzden kasabaya gitme fikrinden vazgeçtim. Üst kata çıkıp yüzümdeki makyaj katmanlarım, kremleri ve boyaları yıkadım ve saçlarımı kurutmak üzere, aşağıya ateşin yanına indim. Okuldan eve son iki çekime yetişecek bir zamanlamayla dönen Prim, annemle gelinlikler hakkında gevezelik etmekle meşguldü. İkisi de fotoğraf çekiminden fazla hoşnut görünüyorlardı. Yatağıma girdiğim zaman, mutluluklarının asıl nedeninin, benim güvende olduğumu düşünmeleri olduğunu fark ettim. Capitol’ün kamçı olayına müdahalemi görmezden geleceğini çünkü hiç kimsenin öldürmeyi planladığı biri için bunca zahmet ve harcamaya girişmeyeceğini düşünüyorlardı. Doğruydu.</p>

  <p class="heading">Kabusumda kendimi ipek gelinliğin içinde gördüm ama gelinlik yırtık pırtık ve çamur içindeydi. Ben ormanda koştururken, uzun kolları dikenlere ve dallara takılıp duruyordu. Haraçların muttalarından oluşan sürü gittikçe yaklaşıyor yaklaşıyor ve nihayet sıcak nefesleri ve kan damlayan kör dişleriyle beni yakalıyorlardı. Kendi çığlığımla uyandım.</p>

  <p class="heading">Vakit, şafağa, yeniden uyumaya değmeyecek kadar yaklaşmıştı. Ayrıca bugün&nbsp;gerçekten dışarı çıkıp birileriyle konuşmam gerekti. Gale madende olacağı için ona ulaşmak imkansızdı. Ama Haymitch, Peeta ya da göle gittiğim günde beri yaşadıklarımın yükünü paylaşacak başka birine ihtiyacım vardı. Firardaki kanun kaçakları, elektrik verilmiş çitle bağımsız bir 13. Mıntıka, Capitol'de kısıntılar. Her şey.</p>

  <p class="heading">Kahvaltımı annem ve Prim'le birlikte edip, sırrımı açacak birini bulma umuduyla yola düştüm. Hava, ılık ve bahardan izler taşıyordu. Bahar, ayaklanma için çok uygun bir zaman olurdu, sanırım. Kışı geride bırakınca, herkes kendini daha az kırılgan hissederdi. Peeta evde değildi. Sanırım çoktan kasabaya inmişti. Haymitch'in bu kadar erken saatte mutfağında hareket ettiğini görünce şaşırdım. Kapıyı çalmaya gerek görmeden, evine daldım. Üst kattan, pırıl pırıl evin yerlerini süpürmekte olan Hazelle'in sesi geldi. Haymitch körkütük sarhoş olmasa da, çok da ayık görünmüyordu. Sanırım Ripper'ın ticaret hayatına geri döndüğü dedikoduları boş değildi. Ben, belki de yatması daha iyi olur diye düşünürken, Haymitch birlikte kasabaya yürümemizi teklif etti. Haymitch ve ben kısa sürede çok şey konuşmak konusunda bir hayli ustalaştık. Birkaç dakika içinde ben onu güncellemiş, o da beni 7. ve 11. Mıntıkalardaki ayaklanmalar konusunda aydınlatmış oluyordu. Önsezilerim beni yanıltmıyorsa, bütün bunlar, mıntıkaların en az yarısının ayaklanma girişiminde bulunduklarım gösteriyordu.</p>

  <p class="heading">"Burada bir işe yaramayacağını hâlâ düşünüyor musun?" diye sordum.</p>

  <p class="heading">"Henüz değil. Diğer mıntıkaların hepsi bizden çok daha büyükler. Halkın yarısı korkup evlerine çekilse bile, isyancıların şansı var. Oysa burada, 12. Mıntıka'da ya hepimiz ayaklanmalıyız ya da hiçbir sonuç elde edemeyiz."</p>

  <p class="heading">Bunu düşünmemiştim. Sayıca ne kadar noksan olduğumuz aklıma gelmemişti. "Ama belki, belli bir noktada..." diye ısrar edecek oldum.</p>

  <p class="heading">"Belki. Ama "biz küçük ve zayıfız ve nükleer silah geliştirmiyoruz," dedi Haymitch alaycı bir sesle. 13. Mıntıka hikayem onu pek heyecanlandırmışa benzemiyordu.</p>

  <p class="heading">"Sence ne yapacaklar, Haymitch? İsyan çıkaran mıntıkalardan bahsediyorum."</p>

  <p class="heading">"Sekiz'de ne olduğunu sen de duydun. Burada ne yapaklarını da gördük; ki burada tahrik unsuru bile yoktu," dedi Haymitch. "İşler gerçekten kontrolden çıkarsa, sanırım, şu Üç'te yaptıkları gibi, bir mıntıkayı daha ortadan kaldırmakta sakınca görmezler. İbret olsun diye, anlarsın ya."</p>

  <p class="heading">"Yani sen, On Üç'ün gerçekten yok edildiğine inanıyor musun? Demek istediğim, Bonnie ve Twill alaycıkuşlu görüntüler konusunda haklıydılar."</p>

  <p class="heading">"Pekala. Bu neyi ispatlar ki? Gerçekte, hiçbir şeyi... Eski çekimleri kullanıyor olmalarının pek çok nedeni olabilir. Belki daha etkileyici görünüyorlardır. Ayrıca, böylesi çok daha basit, değil mi? Onca yolu kat edip çekim yapmak yerine, reji&nbsp;odasında birkaç düğmeye basmak," dedi. "On Üç'ün bir şekilde hayata döndüğü ve Capitol'ün bunu görmezden gelmesi fikri... Bana daha çok, çaresiz insanların bel bağladıkları bir söylenti gibi geliyor."</p>

  <p class="heading">"Biliyorum. Ben sadece umut etmiştim ki..." dedim.</p>

  <p class="heading">"Aynen öyle. Çünkü sen de çaresizsin," dedi Haymitch.</p>

  <p class="heading">Tartışmıyorum, çünkü çok haklıydı.</p>

  <p class="heading">Prim, okuldan heyecandan fıkırdayarak döndü. Öğretmenleri, o akşam seyredilmesi mecburi bir yayın olacağını ilan etmişlerdi. "Bence senin foto çekimindir," dedi.</p>

  <p class="heading">"Olamaz, Prim. Resimleri daha dün çektiler."</p>

  <p class="heading">"Ama birisi öyle duymuş," dedi.</p>

  <p class="heading">Yanıldığını umuyordum. Gale'i bütün bunlara hazırlayacak zamanım olmadı. Kırbaçlama olayından beri, onu sadece yaralarının durumunu anneme göstermek için bize geldiği zamanlarda görebiliyordum. Genelde, haftanın yedi gününü madende çalışarak geçiriyordu. Baş başa kalabildiğimiz birkaç dakikada -ben ona kasaba yolunda eşlik ederken- 12. Mıntıka'da ayaklanma olasılığıyla ilgili dedikoduların, Thread'in sıkı önlemleriyle geçiştirilmiş olduğunu anladım. Kaçmayacağımı biliyordu. Fakat, 12'de ayaklanmamamızla Peeta'nın karısı olmak zorunda kalacağımı da bilmesi gerekti. Beni ekranda birbirinden gösterişli gelinliklerle boy gösterirken görmek... Bunu nasıl kaldırabilir ki?</p>

  <p class="heading">Saat yedi buçukta televizyon karşısında toplandığımızda, Prim'in yanılmadığını gördüm. Tahmin edileceği üzere, Caesar Flickerman, Eğitim Merkezi önünde toplanmış, insanları sadece ayakta durabilecekleri kadar yerlerinin olduğu bir kalabalığın karşısında, yaklaşan düğünümden bahsediyordu. Oyunlar'da benim için yarattığı kostümlerle bir gecede yıldızı parlayan Cinna'yı takdim etti; bir dakika kadar süren havadan sudan bir sohbetin ardından, dikkatimiz, devasa ekrana çevrildi.</p>

  <p class="heading">Şimdi, resimlerimi daha dün çekmişken, bugün nasıl özel bir program yapabildiklerini daha iyi anladım. Başlangıçta Cinna tam iki düzine gelinlik tasarlamıştı. O zamandan bugüne, tasarımların sayısı azaltılmış, elbiseler yaratılmış ve uygun aksesuarları seçilmişti. Görünüşe bakılırsa, Capitol'dekilerin her aşamada favorilerini oylama şansları olmuş. Olay, benim son altı gelinlikle çekilen -ve şova dahil edilmesinin hiç zor olmayacağını tahmin ettiğim- fotoğraflarımla sonlanıyormuş. Her fotoğraf kalabalığın büyük tepkileriyle karşılanıyor, insanlar en beğendikleri resimleri alkışlayıp tezahüratlara boğarken, sevmediklerini yuhalıyorlar. Oy verdikleri ve büyük olasılıkla bahis oynadıkları için, gelinliğim insanların büyük ilgisini çekiyor. Kameralar gelmeden önce bir tanesini bile deneme zahmetine girmediğim düşünülünce, bu görüntüleri elemek gerçekten çok garip geldi. Caesar,&nbsp;ilgilenenlerin son oylarını ertesi gün öğlene kadar kullanmaları gerektiğini duyuruyordu.</p>

  <p class="heading">"Katniss Everdeen'i düğününe klas bir kız olarak gönderelim," diye haykırarak kalabalığı iyice galeyana getirdi. Tam televizyonu kapatmak üzereyken, Caesar bizlere, gecenin diğer büyük olayı için, ekran başında kalmamızı söyledi. "Evet doğru. Bu sene Açlık Oyunları’nın yetmiş beşinci yıldönümünü kutluyoruz. Yani Çeyrek Asır Oyunları'nın zamanı geldi."</p>

  <p class="heading">Prim "Ne yapacaklar ki?" diye sordu. "Daha aylar var."</p>

  <p class="heading">İkimiz de, yüzü son derece ciddi ve mesafeli görünen annemize baktık. Bir şeyler hatırlıyor gibi bir hali vardı. "Kartın okunması olsa gerek."</p>

  <p class="heading">Marş çalındı. Başkan Snow sahnedeki yerini alırken, duyduğum tiksinti gırtlağımın kurumasına neden oldu. Peşinde baştan aşağı bembeyaz giyinmiş ve elinde sade, ahşap bir kutu taşıyan küçük bir çocuk vardı. Marş sona erdi. Başkan Snow konuşmaya başladı, bizlere Açlık Oyunları’nın doğduğu Karanlık Günleri hatırlatıyordu. Oyunlar'ın kuralları tayin edilirken, her yirmi beş yılda bir Çeyrek Asır Oyunları'nın yapılması ön görülmüş. Bu, mıntıkaların isyanları sırasında hayatlarını kaybedenlerin anılarını tazelemek için Oyunlar'ın görkemli bir versiyonunun hazırlanması demekti.</p>

  <p class="heading">Seçtiği sözcükler daha isabetli olamazdı; çünkü şu anda pek çok mıntıkanın ayaklanmış olduğundan şüpheleniyordum.</p>

  <p class="heading">Başkan Snow sözlerine, daha önceki Çeyrek Asır Oyunları'nda yaşananları anlatarak devam etti. "Yirmi beşinci yıldönümünde, asilere çocuklarının, onların şiddeti başlatmaları yüzünden öldüğünü hatırlatmak için her mıntıka bir seçim yapmaya ve kendilerini temsil edecek haracı oylamaya mecbur edildi."</p>

  <p class="heading">Bunun nasıl bir duygu olduğunu merak ettim. Gitmek zorunda kalacak çocukları seçmek. Kendi komşularınız tarafından teslim edilmek, adınızın kura topundan çıkmasından çok daha kötü bir şey olsa gerek.</p>

  <p class="heading">"Ellinci yıldönümünde," dedi başkan. "Her Capitol vatandaşı başına iki asinin öldüğünü hatırlatmak üzere, her mıntıka, iki kat fazla haraç göndermek zorunda kaldı."</p>

  <p class="heading">Yirmi üç yerine kırk yedi haraçla karşı karşıya kalmanın nasıl bir şey olacağını hayal etmeye çalıştım. Daha kötü şans, daha az umut ve kesinlikle daha çok ölü çocuk demekti. Bu. Haymitch'in kazandığı sene...</p>

  <p class="heading">Annem alçak sesle "O sene bir arkadaşım gitmişti," dedi. Maysilee Donner. Annesiyle babası, tatlı dükkanının sahibiydiler. Maysilee ölünce, kuşunu bana vermişlerdi. Bir kanarya."</p>

  <p class="heading">Prim ve ben birbirimize baktık. Maysilee Donner adını ilk kez duyduk. Belki de annem, arkadaşının nasıl öldüğünü bilmek isteyeceğimizi düşünmüştü.</p>

  <p class="heading">"Ve şimdi üçüncü Çeyrek Asır Oyunları'nı onurlandırıyoruz," dedi başkan. Küçük çocuk, bir adım öne çıktı ve elindeki kutuyu öne doğru uzatırken, kapağını da açtı. Büyük bir özenle sıralanmış sararmış zarfları gördük. Çeyrek Asır Oyunları sistemini her kim tayin etmişse, Açlık Oyunları'na senelerce yetecek hazırlık yapmış. Başkan, üzerinde açıkça 75 yazan zarfı aldı. Parmağını zarfın içine uzatıp bir kart çıkardı. Hiç tereddüt etmeden okumaya başladı: "Yetmiş beşinci yıl dönümünde, asilere, içlerinden en güçlü olanların bile Capitol'ü alt edemeyeceklerini hatırlatmak için, erkek ve dişi haraçlar, mevcut galipler havuzundan seçilecek."</p>

  <p class="heading">Annemden cılız bir feryat yükseldi. Prim yüzünü ellerinin arasına gömdü. Fakat ben kendimi daha çok ekranda gördüğüm kalabalıktaki insanlar gibi hissediyordum. Biraz Şaşkın. Mevcut galipler havuzu, ne demek?</p>

  <p class="heading">Sonra ne anlama geldiğini anladım. En azından benim için ne anlama geldiğini. 12. Mıntıka'nın aralarından seçim yapılabilecek üç galibi vardı. İki erkek... Bir dişi...</p>

  <p class="heading">Arenaya dönüyorum.</p>
</body>
</html>
