<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Sekizinci Bölüm</em></h1>

  <p>Gece boyunca uyuyamadım; boğazda bir sis düdüğü aralıksız inliyordu ve garip gerçeklikle ürkütücü, yabanıl düşler arasında yarı hasta biçimde gidip geldim. Şafak sökmesine yakın, bir taksinin Gatsby’nin araba yoluna girdiğini işittim ve yataktan fırlayıp giyinmeye başladım; ona söylemem gereken bir şey, onu uyarmam gereken bir şey vardı ve sabaha kalırsa çok geç olacaktı.</p>

  <p>Çimlerini boydan boya geçerken ön kapısının hâlâ açık olduğunu ve onun da, üzüntüden ya da uykusuzluktan ağırlaşmış halde, holdeki bir masaya dayanmış olduğunu gördüm.</p>

  <p>“Hiçbir şey olmadı,” dedi bitkince. “Bekledim ve saat dört gibi pencereye gelip bir an orada durdu ve sonra da ışığı söndürdü.”</p>

  <p>Evi gözüme, kocaman odalarda sigara avına çıktığımız o geceki kadar büyük görünmemişti hiç. Müzikhollerinkini andıran perdeleri yana çektik ve elektrik anahtarlarını bulmak için metrelerce duvar yokladık; bir keresinde de bir tür şapırtı çıkararak hayaletimsi bir piyanonun tuşları üstüne devrildim. Her yerde açıklanmayacak miktarda toz vardı ve odalar günlerdir havalandırılmamış gibi küf kokuyordu. Daha önce görmediğim bir masanın üstünde, içinde iki kuru, bayat sigarayla bir tütün kutusu buldum. Konuk odasının Fransız pencerelerini ardına dek açıp karanlığa doğru sigaralarımızı tüttürerek oturduk.</p>

  <p>“Senin buradan gitmen gerek,” dedim. “Arabanın izini bulacakları neredeyse kesin.”</p>

  <p><em>“Şimdi</em> mi gideyim, dostum?”</p>

  <p>“Bir haftalığına Atlantic City’ye git veya Montreal’e.”</p>

  <p>Üstünde düşünmeyecekti bile. Onun ne yapacağını öğreninceye kadar muhtemelen Daisy’yi bırakamayacaktı. Son bir umuda tutunuyordu ve ben de onu elinden söküp <em>atmayı </em>göze alamadım.</p>

  <p>Dan Cody’yle geçirdiği gençliğinin tuhaf öyküsünü anlatışı o geceydi; bana anlattı, çünkü “Jay Gatsby” Tom’un acımasız gareziyle cam gibi parçalanmıştı ve uzun süredir gizli kalan fantezi artık sona ermişti. Sanırım o anda hiçbir koşul öne sürmeksizin her şeyi kabul edecekti, ama o Daisy’den söz etmek istiyordu.</p>

  <p>Tanıdığı ilk “kibar” kızdı o. Gizli kapaklı çeşitli vesilelerle o tür insanlarla bağlantısı olmuştu olmasına ama gözle görülmez dikenli teller hep ayırmıştı onları. Onu heyecan verici ölçüde arzulanır buluyordu. Evine gitmişti, başta Camp Taylor’dan öteki subaylarla birlikte, sonra da tek başına. Ev onu hayrete düşürmüştü; daha önce hiç bu kadar güzel bir evde bulunmamıştı. Ama eve nefes kesici bir yoğunluk havası veren, Daisy’nin burada yaşamasıydı; kamptaki çadırı kendisi için neyse burası da onun için öylesine bir yerdi. Evin olgunlaşmış bir gizemi, yukarıdaki yatak odalarının öteki yatak odalarından daha güzel ve sakin olduğuna, koridorlarında neşeli ve göz alıcı faaliyetlerin meydana geldiğine ve küflenip çoktan lavantalar arasında kaldırılmışlardan ziyade taze, nefes al an ve bu <em>yılın parlak motorlu arabalarını</em> anımsatan aşk hikâyelerine ve çiçekleri kuruyup solmamış danslara ilişkin bir iması vardı. Pek çok erkeğin zaten Daisy’ye âşık olması da onu heyecanlandırıyordu; bu onun gözünde kızın değerini artırıyordu. Onların varlığını, hâlâ coşkulu duyguların gölgeleri ve yankılarının havasını kapladığı evin her yerinde hissediyordu.</p>

  <p>Ama kendisinin muazzam bir kaza sonucunda Daisy’nin evinde bulunduğunu da biliyordu. Her ne kadar Jay Gatsby olarak geleceği parlak olacaktıysa da halihazırda geçmişi olmayan, meteliğe kurşun atan bir genç adamdı ve üniformasının görünmez pelerini her an omuzlarından kayıp düşebilirdi. O yüzden hiç zaman yitirmedi. Aç kurt gibi, ahlaksızca alabildiği kadarını aldı; sonunda durgun bir ekim gecesinde Daisy’ye sahip oldu, oldu çünkü ona elini sürmeye gerçekte hakkı yoktu.</p>

  <p>Kendini aşağı görebilirdi, çünkü ona sahte görünümlerle sahip olmuştu. Hayali milyonlarıyla caka satmıştır demek istemiyorum, ama Daisy’ye kasıtlı olarak bir güvenlik duygusu vermişti; onun kendisiyle aynı sosyal tabakadan bir insan olduğuna, kendisine gerçekten bakabileceğine inanmasına göz yummuştu. Oysa ki bu türden olanakları yoktu; arkasında duran müreffeh bir aileden yoksundu ve dünyanın herhangi bir yerine uçurulması, gayrişahsi bir hükümetin keyfine tabiydi.</p>

  <p>Ama kendini aşağı görmedi ve işler de hayal ettiği gibi sonuçlanmadı. Muhtemelen alabildiğini alıp gitmeye niyetliydi; ama artık kendisini kutsal kâsenin peşinde bulmuştu. Daisy’nin sıra dışı bir kız olduğunu biliyordu, ama bilmediği, “kibar” bir kızın nasıl sıra dışı olabileceğiydi. Gatsby’yi hiçbir şeysiz bırakarak zengin evinin, zengin, rahat yaşamının içinde gözden yitmişti. Onunla evli hissetmişti kendini, hepsi buydu.</p>

  <p>İki gün sonra yeniden buluştuklarında soluksuz kalan, bir biçimde ihanete uğrayan Gatsby’ydi. Verandası yıldız parlaklığının parayla alınmış lüksüyle ışıl ışıldı; ona doğru döndüğünde ve kendisi de onun hevesli, güzel ağzını öptüğünde şezlongunun hasırı modaya uygun biçimde gıcırdamıştı. Soğuk almıştı ve bu da sesini daha kısık ve her zamankinden daha büyüleyici kılmıştı ve Gatsby, servetin içine alıp koruduğu gençlik ve gizemin, gümüş gibi parıldayan pek çok giysinin yeni alınmışlığının, yoksulların kıyasıya mücadelesinden uzak, güvende ve gururlu Daisy’nin ezici biçimde farkındaydı.</p>

  <p class="extract">“Ona âşık olduğumu fark ettiğim zaman nasıl şaşırdığımı sana anlatamam, dostum. Bir süre onun bana tekmeyi basmasını bile umdum, ama yapmadı, çünkü o da bana âşıktı. Benim çok şey bildiğimi düşünüyordu, çünkü ben ondan daha farklı şeyler biliyordum… Ya, al bakalım işte, hırslarımın çok uzağında, her geçen dakika daha da derinden seviyordum ve birdenbire umursamaz hale geldim. Ona, yapacağım şeyleri anlatırken daha iyi zaman geçirebiliyorduysam büyük şeyler yapmanın <em>faydası neydi?”</em></p>

  <p>Yurt dışına gitmeden bir gün önce, öğleden sonra Daisy kollarında, uzun, sessiz bir zaman boyunca oturdu. Odada ateşin yandığı soğuk bir sonbahar günüydü ve Daisy’nin yanakları kızarmıştı. Arada sırada Daisy kımıldıyor, Gatsby de kolunu değiştiriyordu ve bir defasında da parlayan kara saçlarını öptü. Öğleden sonrası, sanki ertesi günün vaat ettiği uzun ayrılık için onlara derin bir anı bırakmak istercesine bir süreliğine sakinleştirmişti onları. Bir aylık aşkları boyunca bundan daha yakın olmadıkları gibi, birbirleriyle, Daisy’nin sessiz dudakları bir an ceketinin omzuna değdiğindeki ya da sanki uyuyormuş gibi Gatsby onun parmaklarının ucuna dokunduğundaki kadar içten sohbet etmemişlerdi.</p>

  <p class="extract">Savaşta olağandışı başarı gösterdi. Cepheye gitmeden önce yüzbaşıydı ve Argonne çatışmalarının ardından binbaşılığa ve makineli tümeninin komutasına yükseldi. Ateşkesten sonra çılgınca eve dönmeye uğraştı, ama bir karışıklık ya da yanlış anlama onu ev yerine Oxford’a yolladı. Artık kaygılıydı; Daisy’nin mektuplarında gergin bir ümitsizlik vardı. Niye gelemediğini anlamıyordu. Dış dünyanın baskısını hissediyor ve onu görmek, varlığını yanında hissetmek ve sonuçta doğru şeyi yaptığı konusunda güvence istiyordu.</p>

  <p>Çünkü Daisy gençti ve yapay dünyası, orkideleri, hoş ve şen züppelikleri, yaşamın hüznüyle müstehcenliğini yeni notalarda özetleyerek yılın ritmini belirleyen orkestraları anımsatıyordu. Bütün gece yüz çift altın ve gümüş terlik, parıldayan tozun içinde yer değiştirirken saksofonlar iniltiyle “Beale Street Blues”un umutsuz bir yorumunu çalıyorlardı. Kurşuni çay saatinde, taze yüzler döşemenin üstünde hüzünlü borular tarafından üflenmiş gül yaprakları gibi oraya buraya savrulurken, bu basık, tatlı ateşle aralıksız zonklayan odalar vardı hep.</p>

  <p>Bu alacakaranlık evren aracılığıyla Daisy yeniden mevsime uymaya başladı; birdenbire bir günde altı adama randevu verir ve döşemenin üstündeki solmaya yüz tutmuş orkidelerin arasına karışmış gece elbisesinin şifonu ve boncuklarıyla şafak sökerken yatağının yanında uyuyakalır oldu. Ve hep bir karara varması için, içinde haykıran bir şey vardı. Yaşamının artık bir biçim kazanmasını istiyordu, acilen ve bu karar, aşkın, paranın, sorgusuz bir elverişliliğin gücüyle verilmeliydi ki bu da an meselesiydi.</p>

  <p>Bu güç, ilkbahar ortasında Tom Buchanan’ın gelişiyle biçim kazandı. Onda hem kişiliği hem de konumuyla sağlıklı bir azamet vardı ve Daisy’nin gururu okşanmıştı. Kuşkusuz belirli bir mücadele ve belirli bir rahatlama da olmuştu. Mektup, Gatsby’ye hâlâ Oxford’da olduğu sırada ulaştı.</p>

  <p class="extract">Artık Long Island’da şafak sökmüştü ve evi griye çalan, altın rengine çalan ışıkla doldurarak alt kattaki pencerelerin kalanlarını da açmaya giriştik. Çiy damlalarına ansızın bir ağacın gölgesi vurdu ve mavi yaprakların arasında hayaletimsi kuşlar şakımaya başladı. Havada, serin güzel bir günü muştulayan, rüzgâr denemeyecek yavaşlıkta hoş bir kıpırtı vardı.</p>

  <p>“Onu hiçbir zaman sevdiğini sanmıyorum.” Gatsby pencerenin birinden arkasına döndü ve meydan okurcasına bana baktı. “Anımsıyor olmalısın dostum, bu öğleden sonra oldukça heyecanlıydı. Tom o lafları onu korkutacak biçimde söyledi; o laflar beni sanki ucuz bir üçkâğıtçıymışım gibi gösterdi. Ve sonucunda da Daisy ne dediğini bilmez bir hale düştü.”</p>

  <p>Mahzun mahzun oturdu.</p>

  <p>“Elbette onu sevmiş olabilirdi, yalnızca bir anlığına, ilk evlendiklerinde ve o zaman bile beni daha çok seviyordu, anlıyor musun?”</p>

  <p>Birden tuhaf bir yorum Öne sürdü:</p>

  <p>“Her halükârda,” dedi, “yalnızca kişisel bir şeydi.”</p>

  <p>İlişkiyi algılayışında ölçülemeyen bir yoğunluktan kuşku duymak dışında ne anlam çıkarılabilirdi bundan?</p>

  <p>Fransa’dan, Tom’la Daisy hâlâ balayı seyahatlerindeyken dönmüştü ve ordu maaşının son kuruşuyla Louisville’e acınası, ama karşı koyamadığı bir yolculuk yapmıştı. Orada, kasım gecesinde adımlarının birlikte tıkırdadığı sokaklarda yürüyerek ve Daisy’nin beyaz arabasıyla gittikleri kuytu köşeleri yeniden ziyaret ederek bir hafta geçirdi. Daisy’nin evi, ona her zaman öteki evlerden daha gizemli ve şen görünmüş olduğu gibi, artık oradan ayrılmış olsa bile, şehre bakışına da melankolik bir güzellik damgasını vurmuştu.</p>

  <p>Sanki daha sıkı araştırmış olsa onu bulabileceği yönünde bir duyguyla, onu arkasında bırakıyormuş duygusuyla ayrıldı oradan. Gündüz treni –artık beş parasızdı– sıcaktı. Üstü açık sahanlığa gidip açılır kapanır bir oturağa oturdu ve istasyon gözden yitip tanımadığı binaların sırtları önünde kayıp gitti. Ardından, içinde, bir zamanlar onun solgun, büyülü yüzünü herhangi bir sokakta görmüş olabilecek insanlar taşıyan sarı bir yük arabasının bir dakikalığına onlarla yarıştığı tarlalara çıktılar.</p>

  <p>Demiryolu kıvrıldı ve tren, alçalmaya başlarken onun nefes aldığı, gözden uzaklaşan şehri kutsarcasına üstüne yayılmış güneşten de uzaklaşıyordu artık. Elini umutsuzca, bir tutam hava kapmak, Daisy’nin onun için güzel kıldığı noktadan bir parça kurtarmak istercesine uzattı. Ama her şey bulanık gözleri için çok hızlı gidiyordu ve biliyordu ki şehrin o parçasını, en taze ve en iyi parçasını sonsuza değin yitirmişti.</p>

  <p class="extract">Kahvaltıyı bitirip verandaya çıktığımızda saat dokuzdu. Gece, havanın durumunda keskin bir değişime yol açmıştı ve havada bir sonbahar rayihası vardı. Bahçıvan, Gatsby’nin önceki hizmetkârlarının sonuncusu, basamakların dibine geldi.</p>

  <p>“Bugün havuzun suyunu boşaltacağım, Bay Gatsby. Pek yakında yapraklar dökülmeye başlayacak ve o zaman da borularda hep sorun çıkar.”</p>

  <p>“Bugün yapma,” diye yanıtladı Gatsby. Özür diler gibi bana döndü. “Biliyor musun, sevgili dostum, şu havuzu bütün yaz hiç kullanmadım.”</p>

  <p>Saatime baktım ve ayağa kalktım.</p>

  <p>“Benim trene yirmi dakika var.”</p>

  <p>Şehre gitmek istemiyordum, doğru dürüst iş yapabilecek durumda değildim, ama daha da fazlası vardı; Gatsby’yi bırakmak istemiyordum. Kalkıp gitmeden önce o treni kaçırdım ve sonra ötekini de.</p>

  <p>“Seni arayacağım,” dedim en sonunda.</p>

  <p>“Ara, dostum.”</p>

  <p>“Seni öğlen gibi ararım.”</p>

  <p>Yavaşça basamaklardan aşağı indik.</p>

  <p>“Sanırım Daisy de arar.” Benim, bu yorumunu desteklememi umarcasına kaygıyla bana baktı.</p>

  <p>“Sanırım.”</p>

  <p>“Peki, hoşça kal.”</p>

  <p>El sıkıştık ve yola koyuldum. Tam çite varmak üzereyken bir şey anımsayıp geriye döndüm.</p>

  <p>“Onların ciğeri beş para etmez,” diye bağırdım çimenlerin üstünden. “Hepsi bir araya gelse senin kadar etmezler”</p>

  <p>İyi ki de bunu ona söylemişim. Kendisine yaptığım tek iltifattı bu, çünkü başından sonuna değin onu hep kınamıştım. Önce kibarca başını salladı ve ardından da bu gerçeğe ilişkin ikimizin arasında her zaman coşkulu bir sözbirliği varmışçasına, yüzünü, o ışıldayan ve anlayışlı gülümseme bürüdü. Göz kamaştırıcı pembe paçavradan takım elbisesi beyaz basamaklara karşı <em>parlak</em> bir nokta oluşturuyordu ve üç ay önce, onun bu geçmişe ait evine ilk geldiğim geceyi düşündüm. Çimenlerin üstü ve araba yolu, onun yozlaşmışlığını kestirenlerin yüzleriyle dolup taşıyordu ve o da o basamaklarda durmuş, yozlaşması imkânsız düşünü gizleyerek, onlara el sallayıp veda ediyordu.</p>

  <p>Ona konukseverliği için teşekkür ettim. Ona hep bu yüzden teşekkür ediyorduk, ben ve diğerleri.</p>

  <p>“Hoşça kal,” diye seslendim. “Kahvaltıyı beğendim, Gatsby.”</p>

  <p class="extract">Şehirde bir süre, sonu gelmez sayıdaki hisse senedi fiyat tekliflerini sıralamaya çalıştım, ardından da döner koltuğumda uyuyakaldım. Öğle saatinden hemen önce telefonun sesiyle uyandım ve alnımdan boşalan terle yerimden sıçradım. Arayan Jordan Baker’dı; beni çoğunlukla bu saatte arardı çünkü oteller, kulüpler ve birilerinin evleri arasında gidip gelişlerinin belirsizliği başka bir yol bulmasını güçleştiriyordu. Golf sopasının koparttığı bir çim parçası yeşil sahadan işyerinin penceresine uçup geliyormuşçasına, telefonda sesi taze ve sakin gelirdi genelde, ama bu sabah haşin ve kuru çıkıyordu.</p>

  <p>“Daisy’nin evinden ayrıldım,” dedi. “Hempstead’deyim ve bugün öğleden sonra Southampton’a gidiyorum.”</p>

  <p>Belki Daisy’nin evinden ayrılmak ince bir düşünceydi, ama bu davranışı beni rahatsız etti ve bir sonraki iması ise beni katılaştırdı. “Dün gece bana karşı pek kibar değildin.”</p>

  <p>“O anda nasıl bir önemi olabilirdi ki bunun?”</p>

  <p>Bir anlık sessizlik. Ardından:</p>

  <p>“Her neyse – seni görmek istiyorum.”</p>

  <p>“Ben de görmek istiyorum seni.”</p>

  <p>“Mesela Southampton’a gitmesem de öğleden sonra şehre insem?”</p>

  <p>“Hayır, bu öğleden sonra, sanmıyorum.”</p>

  <p>“Pekâlâ.”</p>

  <p>“Öğleden sonra olanaksız. Çeşitli…”</p>

  <p>Bir süre bu minval üzere konuştuk ve derken ansızın artık konuşmaz olduk. Sert bir tıkırtıyla hangimizin kapattığını bilmiyorum ama umursamadığımı biliyorum. Bu dünyada onunla bir daha hiç konuşmayacağımızı da bilsem, o gün onunla bir çay sehpasının üstünden konuşamazdım.</p>

  <p>Birkaç dakika sonra Gatsby’nin evini aradım, ama hat meşguldü. Dört kez denedim; sonunda çileden çıkmış bir santral memuru, bana telefonun Detroit’ten şehirlerarası bir görüşme için açık tutulduğunu söyledi. Tren tarifemi çıkartıp üç elli trenini küçük bir daire içine aldım. Ardından da koltuğumda geriye yaslanıp düşünmeye çalıştım. Daha öğle zamanıydı.</p>

  <p class="extract">O sabah, trende, kül yığınlarını geçerken kasten vagonun öteki tarafına oturmuştum. Sanırım, bütün gün orada, tozun toprağın içinde koyu lekeler arayan küçük oğlan çocukları ve kendi gözünde bile gerçekliğini yitirinceye, artık anlatamayacak noktaya gelinceye ve Myrtle Wilson’ın acıklı sonu unutuluncaya değin üst üste olup biteni anlatıp duran boşboğaz adamın tekiyle meraklı bir kalabalık toplanacaktı. Şimdi biraz geriye gitmek ve bir gece önce biz ayrıldıktan sonra tamirhanede olup bitenleri anlatmak istiyorum.</p>

  <p>Kız kardeşi Catherine’in yerini saptamakta güçlük çekmişlerdi. O gece içmeye karşı kuralını bozmuş olmalıydı çünkü geldiğinde içkiden sersemlemiş haldeydi ve ambulansın çoktan Flushing’e gitmiş olduğunu bir türlü anlayamamıştı. Onu sonunda buna ikna ettiklerinde, sanki olayın tahammül götürmez kısmı buymuş gibi oracıkta bayılmıştı. İyi yürekli ya da meraklı birisi onu arabasına almış ve kız kardeşinin cesedinin arkasından götürmüştü.</p>

  <p>George Wilson, içerideki kanepede öne arkaya sallanıp dururken gece yarısından çok sonraya değin sürekli değişen bir kalabalık tamirhanenin önünde gezindi. Bir süre yazıhanenin kapısı açık kaldı ve içeriye giren herkes elinde olmadan kapıdan içeri göz atıyordu. Sonunda birisi bunun ayıp olduğunu söyleyip kapıyı kapattı. Michaelis ve birkaç başka adam onunla birlikteydi; önce dört beş kişi, sonra da iki üç kişi. Daha da sonra, Michaelis oradaki son yabancıdan, kendisi kendi dükkânına gidip bir demlik kahve yapıncaya kadar on beş dakika daha kalmasını rica etti. Bundan sonra da şafağa kadar orada Wilson’la baş başa kaldı.</p>

  <p>Saat üç sularında Wilson’ın abuk sabuk sayıklamalarının niteliği değişti; giderek sessizleşti ve sarı araba hakkında konuşmaya başladı. Sarı arabanın kime ait olduğunu bulmanın yolunu bildiğini belirtti ve ardından, bir iki ay önce karısının şehirden yüzü gözü morarmış ve burnu şişmiş halde geldiğini ağzından kaçırdı.</p>

  <p>Ancak kendisini bunu söylerken işitince ürktü ve inleyen sesiyle yeniden “Aman Tanrım!” diye ağlamaya başladı. Michaelis onun dikkatini başka yöne çekmek için beceriksizce bir girişimde bulundu.</p>

  <p>“Ne kadar süredir evliydiniz, George? Hadi ama, bir saniye sessiz kalmaya çalışıp benim soruma yanıt ver. Kaç zamandır evliydiniz?”</p>

  <p>“On iki yıldır.”</p>

  <p>“Hiç çocuğunuz olmadı mı? Hadi, George, sessiz otur; sana bir soru sordum. Hiç çocuğunuz olmadı mı?”</p>

  <p>Kınkanatlılar kör ışığa çarpıp duruyorlardı ve Michaelis ne zaman dışarıda yolu yaracakmış gibi giden bir araba sesi duysa, bu ses kulağına birkaç saat önceki durmayan arabanınki gibi geliyordu. Tamirhaneye girmekten hoşlanmıyordu çünkü daha önce cesedin üstünde yattığı tezgâhta kan lekeleri vardı, bu yüzden de huzursuzca yazıhanenin içini arşınlıyordu –sabah olmadan oradaki her nesneyi ezberlemişti– ve zaman zaman da onu yatıştırmaya çalışmak için Wilson’ın yanına oturuyordu.</p>

  <p>“Ara sıra uğradığın bir kilisen var mı, George? Uzun zamandır adım atmamış bile olsan? Belki kiliseyi arayıp bir papaz yollamalarını isteyebilirim, o da gelip seninle konuşabilip anlıyor musun?”</p>

  <p>“Hiçbirine mensup değilim.”</p>

  <p>“Bir kilisen olmalı, George, böyle zamanlar için. Hiç olmazsa bir kere kiliseye gitmişsindir. Kilisede evlenmediniz mi? Dinle, George, dinle beni. Kilisede evlenmediniz mi?”</p>

  <p>“Çok uzun zaman önceydi o.”</p>

  <p>Yanıt verme çabası öne arkaya sallanmasının ritmini bozdu; bir an için sessiz kaldı. Derken feri kaçmış gözlerine yarı bilen, yarı sersemlemiş o bakış geri geldi.</p>

  <p>“Şuradaki çekmeceye bak,” dedi masasını göstererek.</p>

  <p>“Hangi çekmece?”</p>

  <p>“Şu çekmece; işte o.”</p>

  <p>Michaelis elinin altındaki çekmeceyi açtı. İçinde deriden ve telkari gümüşten yapılma pahalı, küçük bir köpek tasmasından başka bir şey yoktu. Görünüşe göre yeniydi.</p>

  <p>“Bu mu?” diye sordu, tasmayı havaya kaldırarak.</p>

  <p>Wilson gözünü dikip baktı ve başını salladı.</p>

  <p>“Bunu dün öğleden sonra buldum. Bana bunun ne olduğunu anlatmaya çalıştı, ama bu işte bir iş olduğunu biliyordum.”</p>

  <p>“Karın mı almış yani?”</p>

  <p>“Pelür kâğıda sarılı halde dolabının çekmecesinde duruyordu.”</p>

  <p>Michaelis bunda bir tuhaflık görmedi ve Wilson’a karısının niçin bir köpek tasması almış olabileceğine ilişkin yığınla neden sayıp döktü. Ama Wilson’ın aynı açıklamaları daha önce Myrtle’dan da duymuş olması akla yatkındı, çünkü bir fısıltı biçiminde yine “Aman Tanrım!” demeye başlamıştı; avutucusu, açıklamalardan birkaçını havada bıraktı.</p>

  <p>“Sonra da onu öldürdü,” dedi Wilson. Ağzı aniden açılmıştı.</p>

  <p>“Kim?”</p>

  <p>“Bir yolunu bulup öğreneceğim.”</p>

  <p>“Sen kafayı bozmuşsun, George,” dedi arkadaşı. “Bu olay seni çok gerdi ve ne dediğini bilmiyorsun. İyisi mi sabaha kadar sessizce oturmaya çalış.”</p>

  <p>“Onu katletti.”</p>

  <p>“Bu bir kazaydı, George.”</p>

  <p>Wilson başını iki yana salladı. Gözleri kısıldı ve ağzı, amirane bir ‘Hımm!’ ünleminin yankısıyla hafifçe genişledi.</p>

  <p>“Biliyorum,” dedi kuşku duymadan, “ben o herkese güvenen tiplerden birisiyim ve <em>hiç</em> kimse için kötülük düşünmem, ama bir şey biliyorum diyorsam biliyorumdur. O arabadaki adamdı o. Myrtle onunla konuşmak için dışarıya koştu ve o durmadı.”</p>

  <p>Michaelis de bu sahneyi görmüştü, ama özel bir önemi olduğu hiç aklına gelmemişti. Bayan Wilson’ın herhangi bir arabayı durdurmaya çalışmaktan çok kocasından kaçtığına inanıyordu.</p>

  <p>“Bunu neden yapmak istesin ki?”</p>

  <p>“Gizemli bir kadındır o,” dedi Wilson, sanki sorunun yanıtı buymuş gibi. “Ah-h-h…”</p>

  <p>Yeniden öne arkaya sallanmaya başladı ve Michaelis tasmayı elinde bükerek dikildi.</p>

  <p>“Belki telefon edebileceğim bir arkadaşın vardır, George?”</p>

  <p>Boşuna bir umuttu bu; Wilson’ın hiç arkadaşı olmadığından aşağı yukarı emindi: Karısına bile yetmeyen bir adamdı. Kısa bir süre sonra, odada bir değişim hissedince memnun oldu, pencerede hızlanan bir mavilik vardı ve şafağa fazla kalmadığını fark etti. Saat beş sularında dışarısı, ışığı söndürmeye yetecek ölçüde maviydi.</p>

  <p>Wilson, camlaşmış gözlerini, küçük kurşuni bulutların tuhaf biçimler aldığı ve soluk şafak rüzgârında oraya buraya saçıldığı kül yığınlarına çevirdi.</p>

  <p>“Onunla konuştum,” diye homurdandı uzun bir sessizliğin ardından. “Belki beni kandırabileceğini, ama Tanrı’yı kandıramayacağını söyledim. Onu pencerenin önüne götürdüm,” –bir çabayla doğruldu ve arka pencereye gidip, yüzünü cama bastırarak oraya yaslandı– “ve dedim ki ‘ne yaptığını Tanrı biliyor, yaptığın her şeyi. Beni kandırabilirsin, ama Tanrı’yı kandıramazsın!’”</p>

  <p>Arkasında duran Michaelis dehşetle, onun, Doktor T J. Eckleburg’ün gecenin dağılan karanlığının içinden henüz çıkmış, solgun ve kocaman gözlerine baktığını gördü.</p>

  <p>“Tanrı her şeyi görür,” diye yineledi Wilson.</p>

  <p>“O bir reklam,” diye güvence verdi ona Michaelis. Bir şey, camdan geriye dönüp odanın içine bakmasına yol açtı. Ama Wilson, yüzü pencerenin çerçevesine yakın, alacakaranlığa doğru baş sallayıp uzunca bir süre orada durdu.</p>

  <p class="extract">Saat altıda Michaelis bitkin düşmüştü ve dışarıda duran bir arabanın sesine minnet duydu. Geri geleceğine söz veren, dün geceki izleyicilerden birisiydi bu; sayesinde kendisi ve öteki adamın birlikte yedikleri üç kişilik bir kahvaltı hazırlayabildi. Wilson artık daha sakindi ve Michaelis uyumak için eve gitti; dört saat sonra uyanıp da telaşla tamirhaneye döndüğünde Wilson gitmişti.</p>

  <p>Hareketlerinin izleri –bütün bu zaman zarfında yayaydı– sonradan, Port Roosevelt’e ve yemediği bir sandviçle bir fincan kahve aldığı Gad’s Hill’e değin sürülmüştü. Gad’s Hill’e öğlene kadar ulaşamadığına göre, yorgundu demek ki ve yavaş yürümüştü. Buraya kadar, hangi anda ne yaptığını bulmakta güçlük çekilmedi; “deli gibi davranan” bir adam gördüğünü söyleyen çocuklarla, yolun kenarından tuhaf biçimde kendilerini seyrettiğini belirten sürücüler vardı. Sonra üç saat boyunca gözden kaybolmuştu. Polis, Michaelis’e söylediği “öğrenmenin bir yolunu bulacağı” sözüne dayanarak, o süreyi, tamirhaneden tamirhaneye dolaşıp oralarda sarı bir araba arayarak geçirdiğini düşünmüştü. Öte yandan, onu görmüş olan tek bir tamirhane sahibi bile ortaya çıkmamıştı ve belki de bilmek istediği şeyi öğrenmenin daha kolay, daha kesin bir yolu vardı aklında. Saat iki buçukta, birisine Gatsby’nin evinin yolunu sorduğu West Egg’deydi. Demek ki o sırada artık Gatsby’nin adını biliyordu.</p>

  <p class="extract">Saat ikide Gatsby mayosunu giymiş ve kâhyaya, arayan birisi olursa kendisini havuzdan çağırmalarını tembihlemişti. Garaja uğrayıp yaz boyunca konuklarını eğlendirmiş şişme yatağı aldı ve şoförü bunu şişirmesine yardım etti. Ardından, üstü açık arabanın hiçbir koşulda dışarı çıkartılmamasına ilişkin talimatlar verdi ve bu da garip bir şeydi, çünkü sağ ön çamurluğun onarılması gerekiyordu.</p>

  <p>Gatsby yatağı omzuna attı ve havuza doğru yola koyuldu. Bir kez durup yatağın yerini hafifçe değiştirdi ve şoför yardım ister mi diye sordu, ama o başını hayır anlamında sallayıp bir an içinde de sararmaya başlamış ağaçların arasında gözden yitti.</p>

  <p>Hiçbir telefon mesajı gelmedi ama kâhya uykusuz kalıp saat dörde kadar telefonu bekledi; o telefon gelseydi, artık mesajı ileteceği kimsenin kalmadığı andan çok sonrasına değin bekledi hem de. Gatsby’nin de telefonun geleceğine inanmadığına ve artık umurunda da olmadığına ilişkin bir his var içimde. Bu doğru idiyse eski sıcak dünyayı yitirdiğini, tek bir düşün ardında o kadar uzun süre yaşamak için çok yüksek bir bedel ödediğini anlamış olmalıydı. Ürkütücü yaprakların arasından yabancı bir gökyüzüne bakmış ve bir gülün ne kadar tuhaf bir şey, güçbela büyümüş otların üstüne düşen gün ışığının ne kadar çiğ olduğunu fark edince ürpermiş olmalıydı. Yeni bir dünya, düşleri hava gibi soluyan zavallı hayaletlerin şans eseri çevresinde sürüklendiği yeni bir dünya, maddi ama gerçek olmaktan uzak… biçimsiz ağaçların arasından kendisine doğru akan o külrengi, acayip biçim gibi.</p>

  <p>Şoför –Wolfshiem’in koruması altındakilerden birisiydi— silah seslerini işitti; sonradan bu seslere ilişkin pek bir şey düşünmediğini söyleyebildi yalnızca. İstasyondan doğruca Gatsby’nin evine gittim ve ön merdivenden kaygıyla yukarı çıkışım birilerini telaşlandıran ilk şeydi. Ama daha o zamandan bildiklerine kesinlikle inanıyorum. Güçbela bir söz söylendi, dördümüz, şoför, kâhya, bahçıvan ve ben aceleyle havuza doğru seğirttik.</p>

  <p>Rüzgâr yolunu bir taraftan ötekine zorlayarak, tahliye borusuna doğru eserken suyun üstünde hafif, zor algılanan bir hareket vardı. Dalga denemeyecek küçük kıpırtılarla, üstü yüklü yatak düzensiz biçimde havuzun aşağısına doğru gidiyordu. Suyu güçbela dalgalandıran bir esinti geçici yüküyle birlikte geçici rotasını saptırmaya yetiyordu yatağın. Bir yaprak kümesinin teması onu, suda ince kırmızı bir daireyi bir pergelin ayağı gibi izleyerek yavaşça döndürdü.</p>

  <p>Bahçıvanın Wilson’ın cesedini az ötede otların üstünde görmesi bizim Gatsby’yle eve doğru yola çıkışımızdan sonraydı ve kıyım tamamlanmıştı.</p>
</body>
</html>