<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Beşinci Bölüm</em></h1>

  <p>O gece West Egg’deki evime döndüğümde bir an için evin ateş aldığından korktum. Gecenin ikisiydi ve yarımadanın bu köşesi tamamen, fundalıkların üstüne gerçekdışı biçimde düşen ve incelip yol kenarındaki telgraf tellerinin üstünden devam eden bir ışıkla parıl parıl yanıyordu. Bir köşeyi dönünce ışığın, Gatsby’nin kulesinden bodrumuna değin aydınlatılmış evinden geldiğini gördüm.</p>

  <p>Önce bunu, başka bir parti, bütün evi oyun alanına çevirerek “saklambaç” oynamaya karar vermiş çılgın bir güruh sandım. Ama ortalıkta çıt çıkmıyordu. Telleri savuran ve sanki ev karanlığa göz kırpıyormuş gibi ışıkların gidip gelmesine yol açan ağaçlardaki rüzgâr vardı yalnızca. Bindiğim taksi homurdanarak uzaklaşırken Gatsby’nin çimenliğinden geçip bana doğru geldiğini gördüm.</p>

  <p>“Evin dünya fuarını andırıyor,” dedim.</p>

  <p>“Öyle mi?” Gözlerini dalgın dalgın eve doğru çevirdi. “Odalardan bazılarına göz atıyordum. Hadi Coney Island’a gidelim, dostum. Benim arabamla.”</p>

  <p>“Vakit çok geç.”</p>

  <p>“Peki yüzme havuzuna dalmaya ne dersin? Bütün yaz boyu havuzu hiç kullanmadım.”</p>

  <p>“Benim yatmam gerek.”</p>

  <p>“Tamam.”</p>

  <p>Bastırdığı bir merakla bana bakarak bekledi.</p>

  <p>“Bayan Baker’la konuştum,” dedim bir an sonra. “Yarın Daisy’yi arayıp onu buraya, çaya davet edeceğim.”</p>

  <p>“Ha, tamamdır,” dedi umursamazca. “Seni herhangi bir sıkıntıya sokmak istemem.”</p>

  <p>“Hangi gün uyar sana?”</p>

  <p><em>“Sana</em> hangi gün uyar?” diye düzeltti beni çabucak. “Anlayacağın, sana herhangi bir sıkıntı vermek istemem.”</p>

  <p>“Yarından sonraya ne dersin?”</p>

  <p>Bir an düşündü. Sonra ikirciklenerek “Çimleri biçtirmek istiyorum,” dedi.</p>

  <p>İkimiz de çimlere baktık; benim bakımsız çimenlerimin bitip, onun daha koyu renkli, iyi durumdaki geniş alanının başladığı yerde keskin bir çizgi vardı. Benim çimenleri kastettiğinden kuşkulandım.</p>

  <p>“Ufak bir şey daha var,” dedi karar veremeden, sonra ikirciklendi.</p>

  <p>“Yoksa, birkaç gün sonraya mı ertelemeyi yeğliyorsun?” diye sordum.</p>

  <p>“Yok, onunla ilgili değil. En azından…” Birkaç kez lafa başlamaya yeltendiyse de beceremedi. “Yani, düşündüm ki; yani, baksana dostum, sen pek para kazanmıyorsun, değil mi?”</p>

  <p>“Çok sayılmaz.”</p>

  <p>Bu onu rahatlatmıştı anlaşılan ve sözlerini daha bir güvenle sürdürdü.</p>

  <p>“Ben de öyle düşünüyordum, kusura bakmazsan; bak, ek olarak yaptığım bir iş var, bir tür yan iş, anlarsın ya. Ve düşündüm ki madem fazla kazanmıyorsun – sen hisse senedi satıyorsun, değil mi, dostum?”</p>

  <p>“Satmaya çalışıyorum.”</p>

  <p>“Yani, bu senin ilgini çekebilir. Fazla zamanını almaz ve iyi de para kaldırırsın. Yalnız oldukça gizli türden bir iş bu.”</p>

  <p>Başka koşullar altında, o sohbetin yaşamımın dönüm noktalarından birisi olabileceğini şimdi kavrıyorum. Ama teklif açıkça ve patavatsızca, bir hizmeti yerine getirmemin karşılığı olarak yapıldığından, oracıkta noktayı koymaktan başka seçeneğim yoktu.</p>

  <p>“Elimde çok iş var,” dedim. “Müteşekkir kalırdım, ama daha fazla iş üstlenemem.”</p>

  <p>“Wolfshiem’le herhangi bir iş yapmak zorunda değilsin.” Belli ki öğle yemeğinde sözü geçen “iş bağğlantısından” çekindiğimi düşünüyordu, ama öyle olmadığına dair güvence verdim. Bir sohbet başlatırım diye umarak bir an daha bekledi, ama dikkatim beklentisine karşılık veremeyecek ölçüde başka yöne kaymıştı, bu yüzden gönülsüzce evine döndü.</p>

  <p>Geçirdiğim akşam sayesinde kafamı boşaltmış ve mutlu olmuştum; sanırım ön kapıdan girerken derin bir uykuya doğru yürüdüm. Bu yüzden de Gatsby’nin Coney Island’a gidip gitmediğini ya da kaç saat boyunca evi ışıl ışıl parlarken “odalara göz atmayı” sürdürdüğünü, bilmiyorum. Ertesi sabah işyerinden Daisy’yi aradım ve onu çaya davet ettim.</p>

  <p>“Tom’u getirme,” diye uyardım.</p>

  <p>“Ne?”</p>

  <p>“Tom’u getirme.”</p>

  <p>“‘Tom’ da kim?” diye sordu saflığa vurarak.</p>

  <p>Kararlaştırdığımız gün şakır şakır yağmur yağıyordu. Saat on birde ardında bir çim biçme makinesi sürükleyen yağmurluk giymiş bir adam ön kapımı çaldı ve kendisini çimlerimi biçsin diye Bay Gatsby’nin yolladığını söyledi. Bu bana, Finli yardımcıma geri gelmesini söylemeyi unuttuğumu anımsattı, bu yüzden de arabayla kireç duvarlı, çamurlu dar sokaklarda onu aramak ve birkaç fincanla limon ve çiçek almak için West Egg Köyü’ne gittim.</p>

  <p>Çiçekler gereksizmiş, çünkü saat ikide Gatsby’nin evinden üstünde sayısız saksılarıyla koca bir çiçeklik geldi. Bir saat sonra ön kapı hışımla açıldı ve beyaz flanel takım elbise, gümüş rengi bir gömlek ve altın renkli bir kravatla Gatsby içeri daldı. Rengi solmuştu ve gözlerinin altında uykusuzluğun koyu belirtileri vardı.</p>

  <p>“Her şey yolunda mı?” diye sordu hemen.</p>

  <p>“Çimenler iyi görünüyor, onu soruyorsan.”</p>

  <p>“Ne çimeni?” diye sordu anlamayarak. “Ha, bahçedeki çimenler.” Pencereden dışarı baktı, ama yüzündeki ifadeye bakarak gözünün hiçbir şeyi görmediğinden eminim.</p>

  <p>“Çok iyi görünüyor,” diye belirtti öylesine. “Gazetelerden birisi yağmurun saat dörtte dineceğini söylüyordu. Sanırım <em>The Joumardı.</em> Çay için gereken her şeyin var mı?”</p>

  <p>Onu, Finli kadına biraz kınayarak baktığı kilere götürdüm. Birlikte pastaneden alınma on iki limonlu pastayı gözden geçirdik.</p>

  <p>“Bunlar olur mu?” diye sordum.</p>

  <p>“Tabii, tabii! İyi bunlar!” ve anlamsızca, “Sevgili dostum,” diye ekledi.</p>

  <p>Saat üç buçuk civarında yağmur yerini, ara sıra düşen minik taneciklerin çiy damlaları gibi yüzdüğü ıslak bir sise bıraktı. Gatsby, Finlinin mutfak döşemesini titreten adımlarıyla irkilip zaman zaman da sanki dışarıda görünmez, ama korkutucu olaylar meydana geliyormuş gibi buğulanmış pencerelere göz atarak, Clay’in <em>Economics</em>*ine boş gözlerle bakıyordu. Sonunda kalktı ve kendinden emin olmayan bir sesle, bana eve gideceğini bildirdi.</p>

  <p>“O niye?”</p>

  <p>“Gelen giden yok. Çok geç oldu!” Sanki acilen başka bir yerden çağrılmış gibi saatine baktı. “Bütün gün bekleyemem.”</p>

  <p>“Aptallık etme; dörde iki var daha.”</p>

  <p>Sanki onu itmişim gibi perişan halde yerine oturdu ve tam da o anda dışarıdan benim sokağıma dönen bir motorun sesi geldi. İkimiz de ayağa fırladık ve benim de azıcık içim parçalanarak, bahçeye çıktım.</p>

  <p>Üstü açık büyük bir araba, dallarından damlaların sızdığı çıplak leylak ağaçlarının altından eve yaklaşıyordu. Durdu. Yanlardan yüzüne değen üç köşeli lavanta rengindeki bir şapkanın altında Daisy’nin yüzü, ışıltılı, mest edici bir gülümseyişle bana baktı.</p>

  <p>“Yaşadığın yer tam olarak burası mı canım?”</p>

  <p>Sesinin canlı çağıltısı yağmurun içinde vahşi bir iksir gibiydi. Kulağım bir an için yalnızca, sözcüklerden önce gelen, inip çıkan o sesin tınısını izlemek zorunda kaldı. Islak bir saç tutamı sanki üstüne mavi boya çarpılmış gibi yanağına yapışmıştı ve tutup arabadan çıkmasına yardım ettiğim eli parıldayan damlalarla ıslanmıştı.</p>

  <p>“Bana âşık mısın?” dedi alçak sesle kulağıma. “Öyle olmasa beni niye yalnız gelmeye zorlayacaktın ki?”</p>

  <p>“Rackrent Şatosu’nun<a class="footnoteref" href="../Text/notlar.xhtml#n5" id="ref5">5</a> sırrı bu. Şoförüne söyle de uzaklaşıp bir saat keyfine baksın.”</p>

  <p>“Bir saat sonra geri gel, Ferdie.” Sonra ciddi bir mırıltıyla: “Adı Ferdie.”</p>

  <p>“Benzin kokusu burnuna dokunmuyor mu, Ferdie’nin?”</p>

  <p>“Sanmam,” dedi safça. “Niye?”</p>

  <p>İçeri girdik. Oturma odasının boş olduğunu görünce büyük bir şaşkınlığa uğradım.</p>

  <p>“Komik ama bu!” dedim yüksek perdeden.</p>

  <p>“Komik olan ne?”</p>

  <p>Ön kapı hafif, temkinli biçimde vurulurken başını çevirdi. Gidip kapıyı açtım. Gatsby, ölü yüzü gibi solgun, ellerini sanki içlerinde ağırlıklar varmışçasına ceplerine daldırmış, gözlerini acıklı biçimde gözlerimin içine dikmiş, bir su birikintisinin içinde duruyordu.</p>

  <p>Elleri hâlâ ceketinin ceplerinde, sessizce hole kadar beni izledi, bir telin üstündeymiş gibi keskin bir dönüş yapıp oturma odasında gözden yitti. Durum hiç komik değildi. Kendi yüreğimin gümbürtüsünü dinleyerek kapıyı şiddetlenen yağmurun üstüne kapattım.</p>

  <p>Yarım dakika kadar içeriden hiç ses gelmedi. Ardından oturma odasından boğulmayı andırır bir mırıltı ve Daisy’nin berrak ve yapmacık sesinin izlediği yarım bir gülüş işittim.</p>

  <p>“Seni yeniden gördüğüm için son derece memnunum tabii.”</p>

  <p>Bir sessizlik; ürkütücü biçimde sürüp gitti. Holde yapacağım hiçbir şey yoktu, bu yüzden de odaya girdim.</p>

  <p>Gatsby, elleri hâlâ ceplerinde, zoraki, yapmacık bir rahatlıkla, hatta sıkılmış gibi bir havada şöminenin rafına yaslanmıştı. Başını, oradaki bozuk saate değecek biçimde geri atmıştı ve bu pozisyondan, delice bakan gözleri yüksek bir iskemlenin ucunda ürkmüş, ama zarif biçimde oturan Daisy’ye dikilmişti.</p>

  <p>“Önceden tanışıyoruz,” diye mırıldandı Gatsby. Gözleri bir an için beni süzdü ve dudakları başarısız bir gülme girişimiyle aralandı. Allahtan saat de başının baskısıyla tehlikeli biçimde yan yatmak için o anı kollamıştı; Gatsby tam zamanında dönüp titreyen parmaklarıyla saati yakaladı ve yeniden yerine koydu. Sonra, dirseği koltuğun kolunda ve çenesi avucunda kaskatı biçimde oturdu.</p>

  <p>“Saat için üzgünüm,” dedi.</p>

  <p>O anda yüzümü yoğun bir tropikal ateş basmıştı. Aklımdaki bin tane basmakalıp sözden birini bile toparlayamadım.</p>

  <p>“Eski bir saat,” dedim onlara ahmakça.</p>

  <p>Sanırım hepimiz bir an için, saatin yerde paramparça yattığına inandık.</p>

  <p>“Yıllardır karşılaşmamıştık,” dedi Daisy, sesi daha önce hiç olmadığı kadar duygudan yoksundu.</p>

  <p>“Önümüzdeki kasımda beş yıl olacak.”</p>

  <p>Gatsby’nin yanıtının kendiliğindenliği, hepimizin en azından bir dakika daha geriye çekilmemize yol açtı. Mecnun Finli, elinde çay tepsisiyle içeri girdiğinde ikisi de bana çay hazırlamakta yardım etme önerisiyle ümitsizce ayaklandı.</p>

  <p>Fincanlarla pastaların yarattığı hoş karmaşanın ortasında kendiliğinden gözle görülür bir itidal sağlandı. Gatsby bir gölgeye çekildi ve Daisy ile ben konuşurken gergin, mutsuz gözlerle bir birimize bir diğerimize dikkatle bakıp duruyorduk. Ancak, amaç başlı başına soğukkanlılık olmadığı için mümkün gözüken ilk anda bir mazeret ileri sürüp ayağa kalktım.</p>

  <p>“Nereye gidiyorsun?” diye sordu Gatsby ani bir telaşla. “Geri döneceğim.”</p>

  <p>“Sen gitmeden önce seninle konuşmam gerekiyor.” Peşimden çılgın gibi mutfağa seğirtti, kapıyı kapattı ve üzgün bir biçimde fısıldadı: “Aman Tanrım!”</p>

  <p>“Sorun nedir?”</p>

  <p>“Bu korkunç bir hata,” dedi kafasını bir o yana bir bu yana sallayarak. “Korkunç, korkunç bir hata.”</p>

  <p>“Utandın yalnızca, hepsi bu,” dedim ve şans eseri ekledim: “Daisy de utandı.”</p>

  <p>“Utandı mı?” diye yineledi inanamayarak.</p>

  <p>“En az senin kadar hem de.”</p>

  <p>“O kadar yüksek sesle konuşma.”</p>

  <p>“Küçük bir oğlan çocuğu gibi davranıyorsun,” diye kestirip attım sabırsızlıkla. “Yalnızca o da değil, kabalık da ediyorsun. Daisy orada bir başına oturuyor.”</p>

  <p>Beni susturmak için elini kaldırdı, unutulmaz bir serzenişle bana baktı ve kapıyı sakınarak açıp öteki odaya gitti.</p>

  <p>Arka kapıdan çıkıp gittim –tıpkı yarım saat önce Gatsby’nin evin çevresinde huzursuzca attığı turda yaptığı gibi– ve sık yaprakları yağmura karşı bir kalkan görevi gören, dalları birbirine dolaşmış büyük ağacın altına koştum. Bir kez daha sağanak indiriyordu ve Gatsby’nin bahçıvanı tarafından güzelce tıraşlanmış şekilsiz çimenliğim, küçük çamurlu gölcükler ve tarihöncesi bataklıklarla dolmuştu. Ağacın altından Gatsby’nin kocaman evi dışında bakılacak hiçbir şey yoktu, bu yüzden de kilisesinin kulesini seyreden Kant gibi ben de gözlerimi yarım saat boyunca eve diktim. Bira imalatçısının biri on yıl önce, “dönemin” geçici modası başladığı sırada inşa etmişti bu evi ve sahiplerinin damlarını sazla kapatmaları halinde mahalledeki tüm kulübelerin beş yıllık vergisini kendisinin ödemeyi teklif ettiği yolunda bir söylenti dolaşıyordu ortalıkta. Belki de komşularının bu teklifi reddetmeleri, bir hanedan kurma planını yerle bir etmişti; hemen ardından da sağlığı çok kötü gitmeye başladı. Çocukları evi, daha kapısının üstünde asılı siyah yas çelengi kalkmadan sattılar. Bazen serf olmayı içlerine sindiren Amerikalılar, sıra yoksul köylülüğe gelince Nuh der, Peygamber demezler.</p>

  <p>Yarım saat sonra güneş yeniden parlıyordu ve bakkalın arabası hizmetkârların akşam yemeği malzemeleriyle Gatsby’nin araba yoluna döndü; ama kendisinin bir kaşık bile yemeyeceğinden emindim. Bir oda hizmetçisi evinin üst kat pencerelerini açmaya başladı, bir birinde bir diğerinde görünüyordu ve büyük orta bölmelerden birisine yaslanıp dalgın biçimde bahçeye tükürdü. Geri dönme zamanım gelmişti. Yağmur devam ederken damlaların sesi, onların duygu patlamalarıyla bir yükselip bir alçalan seslerinin mırıltılarını andırıyordu. Ama bu yeni sessizlikte, sessizliğin eve de çöktüğünü hissettim.</p>

  <p>İçeri girdim; mümkün olan her türlü gürültüyü çıkardım, bir ocağı itmediğim kaldı; ama tek bir sesi bile duyduklarına inanmam. Sanki bir soru sorulmuş ya da sorulmak üzereymiş gibi birbirlerine bakarak kanepenin birer ucunda oturuyorlardı ve aralarında utangaçlıktan eser kalmamıştı. Daisy’nin gözlerinden yaşlar boşanmıştı; ben içeri girince ayağa fırlayıp aynanın önünde mendiliyle yüzünü silmeye başladı. Ama Gatsby’de tümüyle şaşırtıcı bir değişiklik vardı. Sözcüğün tam anlamıyla ışıldıyordu; ağzından bir söz çıkmasa ve herhangi bir harekette bulunmasa da, her tarafından yeni edinilmiş bir mutluluk fışkırıyor ufacık odayı dolduruyordu.</p>

  <p>“Hah, merhaba, dostum,” dedi sanki beni yıllardır görmemiş gibi. Bir an için el sıkışacağını sandım.</p>

  <p>“Yağmur dindi.”</p>

  <p>“Öyle mi?” Neden söz ettiğimin ve gün ışığının odayı dolduran ışıltılarının ayırdına varınca bir hava tahmincisi gibi, ışığın geri gelmesini sağlamış coşkulu bir efendi gibi gülümsedi ve haberi Daisy’ye yineledi. “Ne diyorsun buna? Yağmur dindi.”</p>

  <p>“Memnun oldum, Jay.” Sancılı, yas tutan güzel gırtlağı yalnızca beklenmedik sevincini anlatıyordu.</p>

  <p>“Sen ve Daisy benim evime gelsenize,” dedi. “Ona etrafı göstermek istiyorum.”</p>

  <p>“Benim de gelmemi istediğinden emin misin?”</p>

  <p>“Kesinlikle, dostum.”</p>

  <p>Gatsby ve ben çimlerin üstünde beklerken Daisy yüzünü yıkamak için yukarıya çıktı – havlularımın beni rezil etmesini önlemek için artık çok geç diye düşündüm.</p>

  <p>“Evim iyi görünüyor, değil mi?” diye bilmek istedi. “Ön cephenin boydan boya nasıl ışık aldığına baksana.”</p>

  <p>Muhteşem olduğunu kabul ettim.</p>

  <p>“Evet.” Gözleriyle her bir kubbeli kapıyı ve kare biçimli kuleyi inceledi. “Onu alacak parayı kazanmak tam üç yılımı aldı.”</p>

  <p>“Paran miras kaldı sanıyordum.”</p>

  <p>“Öyle oldu, dostum,” dedi hemen, “ama çoğunu büyük panikte, savaşın paniği sırasında kaybettim.”</p>

  <p>Ne dediğinden pek haberi olmadığını düşündüm; çünkü ne iş yaptığını sorduğumda, önce “Orası benim bileceğim şey,” diye yanıtlayıp ardından da bunun uygun bir yanıt olmadığının farkına vardı.</p>

  <p>“Yani, pek çok işe girip çıktım,” diye düzeltti kendisini. “İlaç işindeydim, sonra petrol işine girdim. Ama şu anda ikisini de yapmıyorum.” Bana daha bir dikkatle baktı. “Geçen akşam sana yaptığım teklifin üstünde düşündün mü yoksa?”</p>

  <p>Ben yanıt veremeden önce, Daisy evden çıktı ve elbisesinin üstündeki iki sıra pirinç düğme güneşte parladı.</p>

  <p><em>“Şuradaki</em> devasa yer mi?” diye haykırdı parmağıyla göstererek.</p>

  <p>“Hoşuna gitti mi?”</p>

  <p>“Bayıldım, ama orada tek başına nasıl yaşıyorsun anlamıyorum.”</p>

  <p>“Orayı sürekli ilginç insanlarla dolduruyorum, gece gündüz. İlginç işler yapan kişiler. Ünlüler.”</p>

  <p>Boğaz tarafındaki kestirmeden gitmek yerine yola indik ve büyük arka kapıdan içeri girdik. Daisy büyülenmişçesine mırıltılarla göğe yükselen feodal siluetin bir şu bir bu yanına; bahçelere, fulyaların capcanlı kokularına ve akdikenlerle erik çiçeklerinin yumuşak kokusuna ve hanımeli çiçeklerinin soluk altın rengi kokularına hayran kaldı. Mermer basamaklara erişip de kapının içinde ya da dışında, parıltılı elbiselerin uçuştuğunu görmemeyi ya da ağaçlardaki kuşların seslerinden başka bir şey işitmemeyi yadırgadım.</p>

  <p>İçeride de, Marie Antoinette tarzı müzik odalarında ve Restorasyon dönemini yansıtan salonlarda gezinirken her kanepe ve masanın ardında, biz geçip gidene kadar nefes bile almadan sessiz durmaları buyurulmuş konukların gizlendiğini hissettim. Gatsby “Merton College Kütüphanesi”nin kapısını kapatırken baykuş gözlü adamın hayaletimsi bir kahkaha attığına yemin edebilirdim.</p>

  <p>Üst kata çıktık, gülkurusu ve lavanta renkli ipeklere sarılıp sarmalanmış, taze çiçeklerle rengârenk yatak odalarından, giyinme odalarından ve bilardo salonlarından, gömme banyolardan geçip pijamaları içinde darmadağınık bir adamın yerde egzersiz yaptığı bir odaya daldık. Bu Bay Klipspringer, “yatılı konuk” idi. O sabah onu büyük bir açlıkla plajda dolaşırken görmüştüm. Sonunda, Gatsby’nin, bir yatak odası, bir banyo ve Adam stili bir çalışma odasından oluşan kendi dairesine vardık ve oturup duvardaki bir dolabın içinden çıkarttığı Chartreuse liköründen içtik.</p>

  <p>Daisy’ye bakmaktan bir an için bile vazgeçmemişti ve sanırım evindeki her şeyi, onun sevilen gözlerinin verdiği tepkiye göre yeniden değerlendiriyordu. Kimi kez kendisi de gözünü dikip çevresindeki eşyalarını, Daisy’nin gerçek ve sersemletici varlığı karşısında artık hiçbirisi gerçek değilmiş gibi dalgın biçimde süzüyordu. Bir kere de az kalsın merdivenlerden yuvarlanacaktı.</p>

  <p>Yatak odası, tüm odaların en gösterişsiz olanıydı; saf, donuk alandan yapılmış tuvalet takımıyla süslenmiş şifoniyer dışında. Daisy keyifle saç fırçasını alıp saçlarını düzeltti ve bunun üzerine Gatsby oturup gözlerini gizleyerek gülmeye başladı.</p>

  <p>“En gülünç şey bu, dostum,” dedi şen şakrak. “Yapamıyorum – yapmaya kalkıştığımda…”</p>

  <p>Gözle görülür biçimde iki evreyi geçmiş, üçüncüsüne giriyordu. Utanmasının ve mantıksızca sevinmesinin ardından, onun huzurunda hayranlıkla yanıp tutuşuyordu. Bu fikirle o kadar uzun bir süre dopdolu yaşamıştı ki, bunu baştan sona hayal etmiş, akıl almaz bir yoğunlaşmayla deyim yerindeyse dişleri sıkılı beklemişti. Şimdi, verdiği tepki, ileri giden bir saat gibi aşağı doğru koşmaktı.</p>

  <p>Bir dakikada kendini toparlayıp içinde, yığılmış takım elbiselerini, sabahlıklarını, kravatlarını ve de her birisinin bir düzine kadarını aldığı raflara tuğlalar gibi istiflenmiş gömleklerini barındıran, lenduha gibi iki dolabı bizim için açtı.</p>

  <p>“İngiltere’de bana giysi alan bir adamım var. Her mevsimin başında, ilkbahar ve sonbaharda bana bir şeyler seçip gönderir.”</p>

  <p>Bir gömlek yığınını çıkartıp teker teker önümüze fırlatmaya başladı; düşerken kat yerleri açılan ve rengârenk bir karmaşayla masayı kaplayan saf ketenden, kalın ipekten ve iyi cins pamukludan gömlekler. Biz hayranlıkla bakarken daha fazlasını <em>getirdi</em> ve yumuşak, zengin yığın daha da yükseldi; çivit mavisi monogramlarıyla mercan, elma yeşili, lavanta ve açık turuncu renklerde çizgili, sarmallı ve kareli gömlekler. Zorlama bir sesle Daisy aniden başını gömleklere gömüp hüngür hüngür ağlamaya başladı.</p>

  <p>“Öyle güzel gömlekler ki bunlar,” diye hıçkırdı, sesi kalın kumaş yığınının içinde yitip gitti. “Beni hüzünlendiriyor, çünkü bu kadar güzel gömlekleri daha önce hiç görmedim.”</p>

  <p class="extract">Evden sonra, bahçeleri, yüzme havuzunu, deniz uçağını ve yaz ortası çiçeklerini görecektik; ama Gatsby’nin penceresinin dışında yeniden yağmur başladı, bu yüzden de pencere önünde boğazın dalgalı yüzeyine bakarak tek sıra halinde dikildik.</p>

  <p>“Eğer sis olmasaydı körfezin karşısında senin evini görebilirdik,” dedi Gatsby. “Rıhtımınızın bittiği yerde bütün gece yeşil bir ışık yanıyor hep.”</p>

  <p>Daisy ansızın onun koluna girdi, ama onun kafası az önce söylemiş olduğu şeye dalmış görünüyordu. Belki de, o ışığın muazzam öneminin artık sonsuza değin ortadan kalktığı gelmişti aklına. Kendisini Daisy’den ayıran büyük mesafeyle kıyaslandığında o ışık neredeyse Daisy’ye dokunuyormuşçasına yakındı ona. Bir yıldızın aya yakın olduğu kadar yakın gözükmüştü. Şimdi ise yine bir rıhtımdaki yeşil ışıktı. Büyülü nesnelerinin sayısı bir eksilmişti.</p>

  <p>Yarı karanlıkta ne idüğü belirsiz çeşitli nesneleri inceleyerek odanın içinde yürümeye başladım. Masasının üstündeki duvarda asılı, yatçılık giysileri içinde yaşlıca bir adamın fotoğrafı dikkatimi çekti.</p>

  <p>“Bu kim?”</p>

  <p>“O mu? O Bay Dan Cody, dostum.”</p>

  <p>İsim az çok tanıdık geldi.</p>

  <p>“Artık sağ değil. Yıllar önce benim en iyi arkadaşımdı.”</p>

  <p>Masanın üstünde, yine yatçılık giysileri içinde Gatsby’nin de küçük bir resmi vardı –küstahça başını geriye atmış Gatsby– görünüşe göre on sekiz yaşlarındayken çekilmişti.</p>

  <p>“Buna bayıldım!” diye bağırdı Daisy. “Saçlarını! Saçlarını geriye taradığından hiç söz etmemiştin bana; ya da bir yatın olduğundan.”</p>

  <p>“Şuna bir bak,” dedi Gatsby çabucak. “Burada yığınla gazete kupürü var; senin hakkında.”</p>

  <p>Bunları incelemek için yan yana durdular. Telefon çalıp Gatsby ahizeyi kaldırdığında yakutları görebilir miyim diye sormak üzereydim.</p>

  <p>“Evet… Yani, şimdi konuşamıyorum… Şimdi konuşamıyorum, dostum… <em>Küçük</em> bir kasaba dedim… Küçük bir kasabanın ne olduğunu biliyordur… Yani, eğer küçük kasabadan anladığı Detroit ise ondan bize fayda gelmez…”</p>

  <p>Telefonu kapattı.</p>

  <p>“Buraya gel <em>çabuk!</em>” diye haykırdı Daisy pencerenin önünde.</p>

  <p>Yağmur hâlâ yağıyordu, ama batıda karanlık aralanmıştı ve denizin üstünde yükselen pembe ve altın sarısı renklerde, köpüğümsü bulutlar vardı.</p>

  <p>“Şuna bak,” diye fısıldadı Daisy ve bir an geçtikten sonra: “O pembe bulutlardan birisini kapıp içine seni koysam ve iterek etrafta dolaştırsam ne güzel olurdu.”</p>

  <p>Bunun üzerine gitmeyi denedim, ama gittiğimi işitmezlerdi; belki de benim varlığım onların kendilerini daha tatminkâr biçimde yalnız hissetmelerini sağlıyordu.</p>

  <p>“Ne yapacağımızı biliyorum,” dedi Gatsby, “Klipspringer’a piyano çaldıracağız.”</p>

  <p>“Ewing!” diye bağırarak odadan çıktı ve birkaç dakika içinde, bağa gözlüklü ve seyrek sarı saçlı, utangaç, hafif bitkin bir genç adam eşliğinde döndü. Bu kez üzerinde yakası açık “spor bir gömlek”, yelken bezinden rengi belirsiz bir pantolon ve ayağında spor ayakkabılarla daha düzgün giyinmişti.</p>

  <p>“Egzersizlerinize engel mi olduk?” diye sordu Daisy kibarca.</p>

  <p>“Uyuyordum,” diye haykırdı Bay Klipspringer bir sıkılganlık çırpınışı içinde. “Yani, <em>uyumuştum.</em> Sonra kalktım…”</p>

  <p>“Klipspringer piyano çalıyor,” dedi Gatsby onun sözünü keserek. “Öyle değil mi, Ewing, dostum?”</p>

  <p>“İyi çalamıyorum. Ben… aslında hiç çalamıyorum. Köreldim…”</p>

  <p>“Aşağı ineceğiz,” diye araya girdi Gatsby. Bir elektrik düğmesine fiske attı. Ev ışıkla dolup ışıldarken gri pencereler gözden yitti.</p>

  <p>Müzik odasında Gatsby piyanonun yanında duran tek bir lambayı açtı. Titrek bir kibritle Daisy’nin sigarasını yaktı ve onunla birlikte, holden seken ışıkla parlayan döşeme dışında hiçbir ışığın bulunmadığı, odanın uzak bir köşesindeki kanepeye oturdu.</p>

  <p>Klipspringer “The Love Nest”i<a class="footnoteref" href="../Text/notlar.xhtml#n6" id="ref6">6</a> çalıp bitirince taburesinde arkaya döndü ve kasvetin içinde mutsuz biçimde Gatsby’yi aradı.</p>

  <p>“Tümüyle paslanmışım, görüyorsun. Sana çalamadığımı söyledim. Tümüyle körelmişim…”</p>

  <p>“O kadar çok konuşma, dostum,” diye buyurdu Gatsby. “Çal!”</p>

  <div class="poem">

    <p><em>“Sabahleyin</em></p>

    <p><em>Akşamleyin</em></p>

    <p><em>Eğlenmedik mi</em>…”</p>

  </div>

  <p>Dışarıda rüzgâr uğulduyordu ve boğaz boyunca belli belirsiz bir gök gürültüsü işitiliyordu. West Egg’de artık tüm ışıklar yakılmaya başlamıştı; insan taşıyan elektrikli trenler yağmurun içine dalıp New York’tan eve doğru geliyorlardı. Derinlemesine bir değişim saatiydi ve havada heyecan oluşmaya başlamıştı.</p>

  <div class="poem">

    <p><em>“Bir şey kesin ve bundan daha kesin başka bir şey yok</em></p>

    <p><em>Zenginler daha zengin oluyor</em>,; <em>yoksullar da çocuk yapıyor</em></p>

    <p><em>İki arada bir derede</em>…”</p>

  </div>

  <p>Veda etmek için yanlarına giderken, o anki mutluluğunun niteliğine ilişkin belirsiz bir kuşku aklına düşmüşçesine Gatsby’nin yüzüne şaşkınlık ifadesinin yeniden yerleşmiş olduğunu gördüm. Neredeyse beş yıl! O öğleden sonra bile Daisy’nin onun düşlerinin yüceliğine erişemediği anlar olmuştu mutlaka; bu da Daisy’nin hatası olmaktan çok Gatsby’nin yanılsamasının muazzam canlılığı yüzündendir. Bu yanılsama, Daisy’nin ötesine, her şeyin ötesine geçmişti. Onu sürekli besleyerek, yoluna sürüklenen her kuş tüyüyle süsleyerek, yaratıcı bir tutkuyla bu yanılsamanın içine kendisi atılmıştı. Bir adamın hayaletimsi yüreğinde biriktireceği şeylerle hiçbir ateş ya da serinlik başa çıkamaz.</p>

  <p>Ben onu gözlerken gözle görünür biçimde kendisine biraz çekidüzen verdi. Eli onunkini kavradı ve Daisy onun kulağına alçak sesle bir şey söylerken bir duygu patlamasıyla ona doğru döndü. Sanırım o ses Gatsby’yi en çok, dalgalanan, ateşli sıcaklığıyla ele geçirmiştir; çünkü düşlenebilmesi olanaksızdı; o ses ölümsüz bir şarkıydı.</p>

  <p>Beni unutmuşlardı, ama Daisy başını kaldırıp baktı ve elini uzattı; Gatsby ise benim kim olduğumu bile unutmuştu. Bir kez daha baktım onlara ve onlar da, uzaklardan, yoğunlaşan yaşam tarafından ele geçirilmiş bir halde bana baktılar. Sonra onları orada baş başa bırakıp odadan çıktım ve mermer basamaklardan aşağı inip yağmura doğru yürüdüm.</p>
</body>
</html>