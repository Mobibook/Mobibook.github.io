<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1 id="first"><em>Birinci Bölüm</em></h1>

  <p>Daha genç ve kırılgan olduğum yaşlarımda babamın verdiği bir öğüt, o günden beri aklımdan hiç çıkmaz.</p>

  <p>“Birisini eleştirmeye kalkıştığında,” dedi bana, “şu dünyada her insanın senin sahip bulunduğun ayrıcalıklara sahip olmadığım hiç aklından çıkarma.”</p>

  <p>Başka bir şey söylemedi, ama zaten birbirimizle konuşurken aramızda hep alışılmadık bir mesafe olagelmiştir; anladığım kadarıyla bundan çok daha fazlasını kastediyordu. Bu yüzden de tüm yargıları kendime saklama eğilimindeyim ve bu alışkanlığım, acayip yaradılışlı pek çok kişinin bana açılmasını sağlamış ve aynı zamanda da beni öyle bir kurban durumuna sokmuştur ki benden daha deneyimli kişiler bile katlanamaz buna. Normal bir insanda ortaya çıktığında, anormal zihin bu niteliğin hemen farkına varıp buna tutunmakta hızlı davranıyor ve bu yüzden de üniversitede işler, kimsenin tanımadığı çılgınların gizli dertlerine ortak olduğum için haksız yere politik davranmakla suçlanmam noktasına vardı. Sırların çoğunun peşine düşülmezdi – ufukta titreşen samimi bir itirafın şaşmaz belirtilerinin farkına vardığımda, sıklıkla ya uyuyormuş ya da bir şeyle meşgulmüş gibi yapar veya hasmane biçimde önemsemez havalarına girerdim; çünkü genç erkeklerin samimi itirafları ya da en azından bunları ifade ediş biçimleri, genellikle başkalarını dan alınmış ve gün gibi ortada olan örtbas etme çabalarıyla nitelik değiştirmiş olurdu. Yargını kendine saklamak, çok büyük bir umut meselesidir. Bunu unutursam, babamın kibirli bir tutumla öne sürdüğü, benim de kibirli bir tutumla yinelediğim gibi, en temel edep anlayışının doğarken eşitsiz paylaştırıldığını unutursam, bir şeyleri gözden kaçıracağımdan hâlâ bir parça korkarım.</p>

  <p>Hoşgörümle de böylece böbürlendikten sonra, bunun da bir sınırı olacağı kabulüne varıyorum. Tutum ister sert kayalıklar gibi sağlam isterse nemli bataklıklar gibi kaygan zeminlerde edinilsin, bir noktadan sonra nerede edinildiği beni ilgilendirmiyor. Geçen güz Doğudan geri döndüğümde dünyanın sonsuza değin tekdüze ve tek bir çeşit ahlaki duruş içinde kalmasını istediğimi hissediyordum; ayrıcalıklı, kaçamak bakışlarla insan yüreğine yaptığım isyankâr yolculukları istemiyordum artık. Bir tek Gatsby, adını bu kitaba veren adam, bu tepkimden muaftı; yapmacıksız bir küçümsemeyle yaklaştığım her şeyi temsil eden Gatsby. Kişilik, bir dizi yozlaşmamış, başarılı davranıştan ibaretse eğer, onda bu anlamda göz kamaştırıcı bir şeyler vardı; sanki on bin mil ötedeki depremleri kaydedebilen o karmaşık aygıtlardan birisiyle bağı varmışçasına yaşamın vaatlerine karşı abartılı bir duyarlığa sahipti. Bu hassasiyetin “yaratıcı tabiat” adı verilerek yüceltilen, irade yoksunluğundan kaynaklanan o kolay etkilenirlikle uzaktan yakından bir ilgisi yoktu; olağanüstü bir umut etme yeteneğiydi bu, başka hiç kimsede bulamadığım ve bir daha da asla bulamayacağım romantik bir hazır oluştu. Hayır – Gatsby’nin fena biri olmadığı sonradan ortaya çıktı; insanoğlunun beyhude acılarına ve kısa süreli sevinçlerine yönelik ilgimi geçici olarak bir yana bırakmamın nedeni Gatsby’ye zarar veren şeydi, düşlerinin ardında bıraktığı berbat tozdu.</p>

  <p class="extract">Ailem üç kuşaktır bu Ortabatı kentinde yaşayan seçkin, hali vakti yerinde kişilerden oluşuyor. Carraway’ler bir tür kabile gibi ve Buccleuch Düklerinin soyundan geldiğimizi varsayma geleneğimiz olsa da, soyumun gerçek kurucusu bin sekiz yüz elli birde buraya gelen, İç Savaş’ta yerine vekil gönderip bugün babamın yürüttüğü nalburiye toptancılığı işini başlatan büyükbabamın kardeşi.</p>

  <p>Bu büyük amcayı ben hiç görmedim; ama babamın yazıhanesinde <em>asılı resimdeki oldukça</em> kaşarlanmış <em>görüntüsüne </em>bakılarak ona benzediğim söylenebilir. Babamdan tam çeyrek yüzyıl sonra, 1915’te New Haven’dan <em>mezun</em> oldum ve ardından da kısa bir süre sonra, Büyük Savaş diye bilinen o gecikmiş Tötonik göçte yer aldım. Karşı hücumdan baştan sona öyle zevk almıştım ki geriye döndüğümde yerimde duramıyordum. Ortabatı artık dünyanın sıcak merkezi olmak yerine evrenin bakımsız kıyısı gibi görünüyordu gözüme; bu yüzden de Doğuya gidip borsa işini öğrenmeye karar verdim. Tanıdığım herkes borsa işindeydi, dolayısıyla bekâr bir insanı daha geçindirebilir diye düşünüyordum. Halalarımla amcalarımın hepsi sanki benim için bir okul seçiyorlarmış gibi bu konudan epeyce söz ettiler ve en sonunda yüzlerinde çok ciddi, ikircikli ifadelerle “Eh, neden olmasın ki,” dediler. Babam bir yıl boyunca bana parasal destek vermeyi kabul etti ve çeşitli ertelemelerin ardından yirmi iki yılının baharında, hep kalacağımı sandığım Doğuya geldim.</p>

  <p>En doğrusu şehirde oda tutmaktı ama sıcak mevsimdeydik ve geniş çimenlikleri, insanın içini coşturan ağaçları bulunan kırsal bir memleketten yeni ayrılmıştım, bu yüzden de işyerindeki bir genç adam yakındaki banliyö kasabalarından birinde beraber ev tutmamızı önerdiğinde kulağıma harika bir fikir gibi geldi bu. Ayda seksen dolara, kötü hava koşulları yüzünden harabeye dönmüş, üflesen uçacak durumdaki bir bungalov olan evi buldu, ama son dakikada şirket arkadaşımı Washington’a gönderdi, ben de şehir dışına tek başıma gittim. Kaçmadan önce hiç olmazsa birkaç günlüğüne sahip olduğum bir köpeğim, eski bir Dodge arabam ve yatağımı yapıp kahvaltımı hazırlayan, elektrik ocağının üzerinden doğru kendi kendine Fince bilgelik sözleri mırıldanan Finlandiyalı bir yardımcım vardı.</p>

  <p>Bir sabah, oraya benden daha sonra taşınmış adamın teki, beni yolda durdurana kadar bir iki günüm yalnızlık içinde geçti.</p>

  <p>“West Egg köyüne nasıl gidiliyor?” diye sordu çaresizlik içinde.</p>

  <p>Ona yolu tarif ettim. Yürümeye devam ederken yalnızlık çekmiyordum artık. Bir kılavuz, bir yol gösterici, oranın bir yerlisiydim ben. Adam bana bilmeden, mahalleli olma hakkını bahşetmişti işte.</p>

  <p>Böylece gün ışığının ve tıpkı hızlı çekim filmlerde her şeyin hızla büyüdüğü gibi ağaçlarda patlarcasına büyüyen yaprakların eşliğinde, yaşamın yazla birlikte yeniden başladığı biçimindeki o beylik inanca kaptırmıştım kendimi.</p>

  <p>Öncelikle, okunacak yığınla şey ve insana nefes aldıran temiz havadan içime çekmem gereken sağlık sıhhat vardı. Bankacılık, kredi ve yatırım araçları üstüne yazılmış ciltlerce kitap satın aldım ve darphaneden yeni çıkmış para gibi kırmızı ve altın sarısı renkleriyle, bir tek Midas’la Morgan’ın ve Maecenas’ın bildiği parlak sırları açığa vurma vaadiyle, rafımdaki yerlerini aldılar. Ayrıca pek çok başka kitabı da okumak gibi yüce bir niyetim vardı. Üniversitedeyken edebi yönüm oldukça ağır basıyordu –bir sene Yale News için bir dizi fazlasıyla ağırbaşlı ve anlaşılır başyazı kaleme almıştım– ve artık bu tür şeylerin tamamını yaşantıma geri getirecek ve bütün uzmanlar içinde en sınırlısına, “çok yönlü” insana dönüşecektim yeniden. Salt nükteli bir söz etmek adına söylemiyorum bunu; yaşama tek bir pencereden bakmak, çok daha fazla başarı getiriyor sonuçta.</p>

  <p>Kuzey Amerika’nın en tuhaf topluluklarından birisinin orta yerinde bir ev kiralayışım talihin bir cilvesiydi. Ev, New York’un doğusunda uzanan, diğer şaşırtıcı doğal özelliklerinin yanı sıra, iki tuhaf kara oluşumundan meydana gelmiş o ince uzun, yoldan çıkmış adada yer alıyordu. Şehrin otuz iki kilometre ötesinde, şekilleri birbirinin aynısı, yalnızca koy olduğu konusunda herkesin hemfikir olduğu bir girintiyle birbirinden ayrılan iki devasa yumurta, Batı Yarımküre’nin en sakin tuzlu suyundan, Long Island Boğazı’nın büyük ıslak avlusundan çıkıntı yapmaktadır. Ovallikleri kusursuz değildir –Kolomb’un yumurtası gibi birbirlerine bağlandıkları noktada düzleşmişlerdir– ancak fiziksel benzerlikleri, üstlerinden uçan martılar açısından ebedi bir kafa karışıklığı yaratsa gerek. Kanatsızlar açısından ise daha göze çarpıcı bir olgu, biçim ve büyüklükleri dışında her bakımdan birbirlerinden farklı oluşlarıdır.</p>

  <p>Ben Batı Yumurta’da, West Egg’de yaşıyordum; doğrusunu isterseniz iki yumurtadan daha az gözde olanında; gerçi bu da, aralarındaki aykırı ve hatırı sayılır derecedeki uğursuz zıtlığı açıklamak için son derece üsrünkörü bir yafta oldu şimdi. Evim yumurtanın tam ucunda, boğaza en fazla kırk beş metre uzaklıktaydı, on iki ila on beş bin dolara sezonluk tutulan iki koca yapının arasında sıkışıp kalmıştı. Sağımdaki, hangi ölçüye vurulursa vurulsun devasa bir şeydi; bir yanında işlenmemiş fildişinden ince bir sakalın altında yepyeni, muazzam kulesi, mermerden yüzme havuzu ve iki yüz dönümü aşan çimenliği ve bahçesiyle Normandiya’daki bir <em>Hotel de Ville</em>’in<a class="footnoteref" href="../Text/notlar.xhtml#n2" id="ref2">2</a> birebir kopyasıydı. Gatsby’nin malikanesiydi bu. Ya da Bay Gatsby’yi tanımadığıma göre, o isimdeki bir beyefendinin oturduğu bir malikâne diyelim. Benim evim insanın göz zevkini bozacak ölçüde çirkindi, ama küçüktü ve bu yüzden de fark edilmiyordu; bu sayede deniz manzarasıyla kısmen de komşumun çimlerinden oluşan bir manzaraya sahiptim ve milyonerlere yakın olmanın tesellisi de işin cabasıydı ki bütün bunlar için ayda seksen dolar ödüyordum.</p>

  <p>Koy olduğu konusunda herkesin hemfikir olduğu girintinin karşısında East Egg’in çok tutulan beyaz saraylarının yansımaları suyun üstüne vuruyordu ve o yazın hikâyesi gerçekte, Tom Buchanan’larla akşam yemeği yemek için arabamı oraya doğru sürdüğüm akşam başlar. Daisy benim ikinci göbekten kuzenimdi ve Tom’u da üniversiteden tanırdım. Savaşın hemen ardından ise, Chicago’da onlarla birlikte iki gün geçirmiştim.</p>

  <p>Kocası, çeşitli fiziksel becerilerinin yanı sıra, New Haven’da futbol oynayanların içinde gelmiş geçmiş en güçlü yıldızlardan birisiydi; ulusal bir figür sayılabilirdi, yirmi birinde sınırlı da olsa parlak bir mükemmeliyete eriştiği için, ardından gelen her şeyde düş kırıklığına uğramış adamlardandı. Ailesi son derece zengindi –üniversitedeyken bile bol keseden para harcaması yakışıksız bulunurdu– ama şimdi Chicago’dan ayrılmış ve insana küçük dilini yutturabilecek bir biçimde Doğuya gelmişti: Mesela Lake Forest’tan bir dizi polo midillisi getirmişti. Benim kuşağımdan bir adamın bunu yapabilecek ölçüde varlıklı olması akıl alır bir şey değildi.</p>

  <p>Doğuya neden geldiklerini bilmiyorum. Hiçbir özel nedeni bulunmaksızın Fransa’da bir yıl geçirmişler ve sonra da insanların polo oynadıkları ve zenginlerin bulunduğu her yerde, bir oraya bir buraya sürüklenip durmuşlardı. Daisy telefonda bu seferkinin temelli bir taşınma olduğunu söylemişti, ancak ben buna inanmıyordum: Daisy’nin içini bilemezdim, ama Tom’un, biraz özlemle, telafisi bulunmayan bir futbol maçının yaratacağı dramatik bir çalkantının peşinden sonsuza dek sürükleneceğini hissediyordum.</p>

  <p>Ve işte böylece ılık, esintili bir akşamüstü, çok az tanıdığım iki eski arkadaşı görmek için East Egg’e doğru yol aldım. Evleri beklediğimden de gösterişliydi, George dönemi stili koloni mimarisi örneği, parlak kırmızı beyaz renklerde, koya bakan bir malikâneydi. Çimler plajdan başlıyor, güneş saatlerinin, tuğla döşeli yürüyüş yollarının ve alev alev yanan bahçelerin üstünden aşıp ön kapıya doğru çeyrek mil boyunca ilerliyor ve sonunda eve vardığında hızını alamayıp parlak asmalara dönüşerek evin yan duvarı boyunca yukarı tırmanıyordu. Ön cephe, o saatte yansımış bir altın sarısıyla parlayan Fransız pencerelerle kaplıydı ve ılık esintili öğle sonrasında camlar ardına değin açıktı; Tom Buchanan binici giysileri içinde ön taraftaki sundurmada bacaklarını ayırmış dikiliyordu.</p>

  <p>New Haven yıllarından bu yana değişmişti. Kendini beğenmiş tavrı, keskin hatlı ağzı, saman sarısı saçlarıyla, artık otuz yaşında güçlü kuvvetli bir adamdı. Bir çift parlak, kibirli göz yüzünde egemenlik kurmuş, ona her an öne doğru eğilecekmiş gibi saldırgan bir görünüş veriyordu. Binici giysilerinin efemine çalımı bile o gövdedeki muazzam gücü gizleyemiyordu; o parlak çizmelerin içini, üstteki bağcıkları kopartacakmış gibi doldurmuşa benziyordu ve ince ceketinin altında omzunu her oynatışında bir kas yumağının yer değiştirdiğini görebiliyordunuz. Muazzam bir baskı yapabilecek güçte bir gövdeydi bu, zalim bir gövde.</p>

  <p>Boğuk sesinin hırçınlığı da bıraktığı huysuz kişi izlenimine katkıda bulunuyordu. Bu seste hoşlandığı kişilere karşı bile babacan bir küçümseme tınısı vardı ve New Haven’da onun cüretkârlığından nefret eden belli kişiler vardı.</p>

  <p>“Sırf sizden daha güçlüyüm ve çok daha erkeğim diye,” der gibiydi, “bu konulara ilişkin son sözü ben söylerim sanmayın.” Son sınıfta aynı dernekteydik ve birbirimize hiçbir zaman yakın değildiysek de beni onayladığına ve kendine özgü o aksi, küstah talepkârlığıyla ondan hoşlanmamı istediğine ilişkin bir izlenimim vardı hep.</p>

  <p>Birkaç dakika kadar güneşli verandada konuştuk.</p>

  <p>Gözleri sürekli çevreyi kolaçan ederken, “Burada güzel bir yerim var,” dedi.</p>

  <p>Kolunun biriyle beni döndürürken, öteki elini açarak, çukurda kalan bir İtalyan bahçesini, iki dönümlük bir yen, keskin kokulu gülleri ve akıntının sahile çarpıp durduğu kalkık burunlu bir tekneyi içine alacak biçimde önümüzde uzanan manzarayı süpürür gibi bir hareket yaptı.</p>

  <p>“Petrolcü Demaine’indi burası.” Beni aniden nazikçe yeniden döndürdü. “İçeri geçelim.”</p>

  <p>Yüksek tavanlı bir holden geçerek parlak gül kurusu renkli, her iki ucundaki Fransız pencerelerle iğreti biçimde eve bağlanmış bir alana vardık. Pencereler aralıktı ve sanki evin içine girecekmişçesine büyümüş dışarıdaki taze çimenlere zıt, beyaz bir ışık yayıyordu. Odanın içine bir meltem esintisi doluyor, perdeleri jöleli bir düğün pastasına benzeyen tavana doğru havalandırıp bir uçtakileri içeriye, öteki uçtakileri ise dışarıya solgun bayraklar gibi uçuruyor ve sonra da şarap rengi halının üstünde, rüzgârın denizin yüzeyinde yaptığına benzer bir gölge oluşturarak dalgalandırıyordu.</p>

  <p>Odadaki tek hareketsiz nesne, iki genç kadının demir atmış bir balonun üstünde havada süzülürcesine üstünde oturdukları koca kanepeydi. Her ikisi de beyazlar içindeydi ve giysileri evin çevresindeki kısa bir uçuşun ardından sanki henüz içeriye savrulmuşlar gibi uçuşup dalgalanıyordu. Birkaç dakika, perdelerin çırpınıp vuruşlarıyla duvardaki bir resmin iniltisini dinleyerek orada durmuş olsam gerekti. Derken, Tom Buchanan arka pencereleri gürültüyle kapatınca evin içinde tutsak kalan rüzgâr dindi; perdeler, halılar ve iki genç kadın da yavaşça yere süzüldüler.</p>

  <p>İkisinden genç olanı bana yabancıydı. Kanepenin kendine ait bölümüne, düşüverecek bir şeyi dengede tutmaya çalışırcasına çenesi hafifçe kalkmış, tümüyle hareketsiz biçimde boylu boyunca uzanmıştı. Gözünün ucuyla beni gördüyse bile hiç renk vermedi, sonuçta, içeri girerek rahatını bozduğum için az kalsın bir özür mırıldanarak gafil avlanacaktım.</p>

  <p>Öteki kız, Daisy, kalkmaya davrandı –yüzünde dikkatli bir ifadeyle hafifçe öne doğru eğildi– ardından anlamsız, cilveli bir kahkahayla güldü, ben de güldüm ve odanın içinde ilerledim.</p>

  <p>“Mutluluktan f-felç oldum.”</p>

  <p>Sanki çok zekice bir şey söylemiş gibi yeniden güldü ve elimi bir süre tutarak dünyada bu kadar çok görmek istediğim başka kimse yok dercesine yüzüme baktı. Onun tarzıydı bu. Bir mırıltıyla, dengede durmaya çalışan kızın soyadının Baker olduğuna değindi. (Daisy’nin insanların kendisine doğru eğilmelerini sağlamak için mırıldandığının söylendiğini işitmiştim ki bu onun işvesini hiç de azaltmayan, yersiz bir eleştiriydi.)</p>

  <p>Her nasılsa Bayan Baker’ın dudakları kıpırdadı, bana doğru belli belirsiz başını salladı ve sonra başını yeniden geriye attı; belli ki dengede tuttuğu nesne azıcık kımıldayıp onu korkutmuştu. Dudaklarımın ucuna yeniden bir tür özür sözcüğü geldi. Neredeyse her türlü kendine yeterlilik gösterisi, bende sersemce bir hürmete yol açar.</p>

  <p>Gözlerimi, alçak, büyüleyici sesiyle bana sorular sormaya başlayan kuzenime geri çevirdim. Sanki her konuşma bir daha asla yinelenmeyecek bir nota aranjmanıymışçasına, insanın kulağıyla aşağıya ve yukarıya doğru izlediği türden bir sesti bu. Yüzü hüzünlüydü ve barındırdığı parlak şeylerle sevimliydi; parlak gözler ve tutkulu parlak bir ağız; öte yandan sesinde, onu dikkate alan erkeklerin zor unutacağı türden bir heyecan vardı; şakıyan bir dürtü, fısıldanmış bir “Dinle” buyruğu, o ana değin keyifli, heyecanlı şeyler yapmış ve izleyen saatin de keyifli, heyecanlı şeylere gebe olduğuna ilişkin bir vaat taşıyordu.</p>

  <p>Ona, Doğuya gelirken yol üstünde bir günlüğüne Chicago’da mola verdiğimi ve birçok kişinin benim aracılığımla kendisine sevgilerini yolladıklarını anlattım.</p>

  <p>“Beni özlüyorlar mı?” diye çığlık attı coşkuyla.</p>

  <p>“Bütün şehir perişan. Arabaların tamamı sol arka tekerlerini bir cenaze çelengi gibi siyaha boyamışlar ve kuzey kıyısında bütün gece dinmeyen feryatlar duyuluyor.”</p>

  <p>“Ne kadar muhteşem! Geri dönelim, Tom. Yarın!” Ardından alakasızca ekledi: “Bebeği görmelisin.”</p>

  <p>“Çok isterim.”</p>

  <p>“Uyuyor. Üç yaşında. Onu hiç görmemiş miydin?”</p>

  <p>“Hiç.”</p>

  <p>“İyi o zaman, onu görmelisin. O…”</p>

  <p>Odada sabırsızlıkla gezinip duran Tom Buchanan durdu ve elini omzuma koydu.</p>

  <p>“Sen neler yapıyorsun, Nick?”</p>

  <p>“Borsa işindeyim.”</p>

  <p>“Kimin yanında?”</p>

  <p>Söyledim.</p>

  <p>“Hiç duymadım onları,” diye kestirip attı kararlılıkla.</p>

  <p>Canımı sıktı bu.</p>

  <p>“Duyarsın,” diye yanıtladım kısa keserek. “Doğuda kalırsan duyarsın.”</p>

  <p>Daha başka bir şeyler yüzünden diken üstündeymiş gibi, “Ha, Doğuda kalacağım, hiç merak etme,” dedi bir Daisy’ye bir bana göz atarak. “Başka bir yerde yaşamam için kahrolası bir aptal olmam gerek.”</p>

  <p>Tam bu noktada Bayan Baker, beni irkilten bir anilikle “Kesinlikle!” dedi; içeriye girdiğimden beri ağzından çıkan ilk söz buydu. Bunun, benim kadar kendisini de şaşırttığı belliydi, çünkü esnedi ve bir dizi ani, becerikli hareketle ayağa kalktı.</p>

  <p>“Kaskatı kesilmişim,” diye yakındı, “kendimi bildim bileli şu kanepenin üstünde yatıp duruyorum.”</p>

  <p>“Hiç bana bakma,” diye tersledi onu Daisy. “Öğleden beri seni New York’a yollamaya uğraşıyorum.”</p>

  <p>“İstemem, teşekkürler,” dedi Bayan Baker tam o anda içeriye getirilen dört kokteyli kastederek. “Kesinkes idmandayım.”</p>

  <p>Ev sahibi kuşkuyla ona baktı.</p>

  <p>“Hadi oradan!” İçkisini, sanki bardağın dibinde tek damla varmış gibi bir dikişte içti. “Bunu nasıl yapıyorsun, aklım almıyor.”</p>

  <p>“Yaptığı şeyin” ne olduğunu merak ederek Bayan Baker’a baktım. Ona bakmak hoşuma gitti. Genç bir harp akademisi öğrencisi gibi bedenini omuzlarından geriye doğru savurarak öne çıkardığı dik duruşuyla, dal gibi, küçük memeli bir kızdı. Güneşten kısılmış gri gözleri, solgun, etkileyici, mutsuz bir yüzden karşılıklı, kibar bir merakla bana çevrildi. Daha önce bir yerlerde onu ya da bir resmini görmüş olduğum duygusuna kapıldım.</p>

  <p>“West Egg’de oturuyorsunuz demek,” diye belirtti küçümseyerek. “Oralı birisini tanıyorum.”</p>

  <p>“Benim tek bir tanıdığım…”</p>

  <p>“Gatsby’yi tanıyorsunuzdur.”</p>

  <p>“Gatsby mi?” diye sordu Daisy. “Hangi Gatsby?”</p>

  <p>Ben daha onun komşum olduğu yanıtını veremeden akşam yemeğinin hazır olduğu bildirildi; gergin koluyla zorlayarak koluma giren Tom Buchanan, bir dama pulunu başka bir kareye hareket ettirircesine beni odadan çıkarttı.</p>

  <p>İki genç kadın da, ellerini hafifçe kalçalarına koyarak, zarifçe ve ağır ağır arkamızdan, dinmiş rüzgârla dört mumun titreştiği, günbatımına açılan gül kurusu renkli bir verandaya doğru geldiler.</p>

  <p>“<em>Mumlar</em> da neyin nesi?” diye karşı çıktı Daisy kaşlarını çatarak. Parmaklarıyla mumları söndürdü. “İki hafta sonra yılın en uzun günü olacak.” Tepeden tırnağa ışıldayarak bize baktı. “Hep yılın en uzun gününün yolunu gözleyip sonra da kaçırdığınız oluyor mu? Ben hep yılın en uzun gününü bekler, sonra da kaçırırım.”</p>

  <p>Sanki yatağa giriyormuş gibi masaya oturan Bayan Baker, “Bir şeyler planlamalıyız,” diye esnedi.</p>

  <p>“Olur,” dedi Daisy. “Ne planlayacağız?” Çaresizlik içinde bana döndü. “İnsanlar ne planlar?”</p>

  <p>Ben daha yanıtlayamadan gözleri bir dehşet ifadesiyle küçükparmağına takıldı.</p>

  <p>“Bakın!” diye yakındı. “Yaraladım onu.”</p>

  <p>Hepimiz baktık; eklem yeri morarmıştı.</p>

  <p>“Bunu sen yaptın, Tom,” dedi suçlarcasına. “Kötü niyetinin olmadığını biliyorum ama sen <em>yaptın.</em> Kaba bir adamla evlenerek elime geçen bu, büyük, iri, hantal bir…”</p>

  <p>“Şu hantal lafından nefret ediyorum,” diye karşı çıktı Tom terslenerek, “şakadan bile olsa.”</p>

  <p>“Hantal,” diye üsteledi Daisy.</p>

  <p>Kimi kez o ve Bayan Baker hep bir ağızdan, hiçbir zaman karşılıklı konuşma sayılmayacak şaka yollu bir tutarsızlıkla, beyaz giysileri ve içinde arzu barındırmayan kişiliksiz gözleri kadar soğuk biçimde, konuşuyorlardı. Buradaydılar ve Tom’la beni, eğlenmek ya da eğlendirilmek için hoş, nazik bir çaba göstererek kabul etmişlerdi. O an için akşam yemeğinin sona erdiğini ve az sonra akşamın da sona erip öylece bir yana bırakılacağını biliyorlardı. Bir akşamın, sürekli hayal kırıklığıyla sonuçlanan beklentiler ya da anın kendisine özgü, katıksız gerginlikteki dehşeti içinde, telaşla aşamadan aşamaya geçtiği Batıdakinden keskin biçimde farklı bir durumdu bu.</p>

  <p>Hafif ama oldukça etkileyici bordo şarabının ikinci kadehinde, “Kendimi uygarlaşmamış hissetmeme neden oluyorsun, Daisy,” diye itirafta bulundum. “Hasattan ya da başka bir şeyden söz edemez misin?”</p>

  <p>Bu cümleyle özel bir şey kastetmemiştim ama hiç beklenmedik biçimde ele alındı.</p>

  <p>“Uygarlık paramparça oluyor,” diye yüksek sesle söze girdi Tom. “Olaylar konusunda fena halde kötümserleştim. Şu Goddard adındaki adamın ‘Renkli İmparatorlukların Yükselişi’ni okudun mu?”</p>

  <p>“Yo, hayır,” diye yanıtladım, sesinin tonuna epey şaşırmış halde.</p>

  <p>“Yani, iyi bir kitap ve herkes okumalı bunu. Ana fikri, kendimizi kollamazsak beyaz ırkın tümüyle batacağı. Tümüyle bilimsel bir iddia; kanıtları da var.”</p>

  <p>Patavatsızca, hüzünlü bir ifadeyle, “Tom giderek derinlere dalıyor” dedi Daisy. “İçinde uzun sözcükler bulunan derin kitaplar okuyor. O sözcük neydi, bizim…”</p>

  <p>“Bu kitaplar tümüyle bilimsel,” diye vurguladı Tom onu sabırsızca süzerek. “Bu herif meseleyi enine boyuna incelemiş. Baskın ırkın hangisi olacağı konusunda dikkatli davranmak bize bağlı, yoksa bu öteki ırklar her şeyin kontrolünü ellerine geçirecekler.”</p>

  <p>“Onları dövelim,” diye fısıldadı Daisy, yakıcı güneşe doğru gaddarca göz kırparak.</p>

  <p>“California’da yaşamalısınız,” diye söze başladı Bayan Baker; ama Tom sandalyesinde kayarak onun sözünü kesti.</p>

  <p>“Bu fikir bizim Germen olduğumuzu ileri sürüyor. Ben, sen, sen ve…” Belli belirsiz bir tereddüdün ardından hafif bir baş sallayışıyla Daisy’yi de dahil etti ve Daisy bana yeniden göz kırptı. “…Hem uygarlığı oluşturan her şeyi biz ürettik… bilimi, sanatı, her şeyi. Anlıyor musun?”</p>

  <p>Konuya yoğunlaşmasında, sanki eskisine göre daha şiddetli bir hal almış görünen kendini beğenmişliği artık ona yetmiyormuş gibi, dokunaklı bir şeyler vardı. Tam o anda içeride telefon çalıp da kâhya verandadan ayrılınca, Daisy konuşmanın bir an için kesilmesini fırsat bilip bana doğru eğildi.</p>

  <p>“Sana bir aile sırrı anlatacağım,” diye fısıldadı coşkuyla. “Kâhyanın burnu hakkında. Kâhyanın burnu hakkında bir şeyler dinlemek ister misin?”</p>

  <p>“Bu akşam buraya gelişimin nedeni bu.”</p>

  <p>“İyi, hep kâhya değilmiş; New York’ta iki yüz kişilik gümüş servis takımı sahibi birilerinin gümüş parlatıcısıymış. En sonunda işi burnunu etkilemeye başlayıncaya kadar, sabahtan akşama değin gümüş parlatmak zorundaymış…”</p>

  <p>“Durum daha da kötüleşmiş,” dedi Bayan Baker.</p>

  <p>“Evet. İşinden ayrılmak zorunda kalana değin işler sürekli kötüye gitmiş.”</p>

  <p>Bir anlığına son güneş ışıkları romantik bir etki bırakarak parlayan yüzüne düştü; onu dinlerken sesi, soluğumu keserek öne doğru eğilmeye zorladı beni; derken, gün battıktan sonra hoş bir sokaktan ayrılan çocuklar gibi, o parlaklık silinmeyen bir pişmanlıkla solup gitti.</p>

  <p>Kâhya geri döndü ve Tom’un kulağına mırıldandığı bir şeyler onun kaşlarını çatıp sandalyesini geri iterek bir tek sözcük söylemeden içeriye girmesine yol açtı. Daisy, Tom’un yokluğu sanki içinde bir şeyleri çabuklaştırmışçasına, sesi parlayıp şarkı söylercesine yeniden öne doğru eğildi.</p>

  <p>“Seni masamda görmeyi seviyorum, Nick. Sen bana –bir gülü, kusursuz bir gülü anımsatıyorsun. Öyle değil mi?” Onayını almak için Bayan Baker’a döndü. “Kusursuz bir gül değil mi?”</p>

  <p>Bu doğru değildi. Bir güle uzaktan yakından bir benzerliğim yoktu. Uyduruyordu yalnızca, ama o soluksuz, büyüleyici sözcüklerden birisinde gizlenmiş yüreği sanki size açılmak istiyormuş gibi ürpertici bir sıcaklık akıyordu ondan. Derken birdenbire peçetesini masaya fırlattı ve özür dileyip eve girdi.</p>

  <p>Bayan Baker’la ben bilinçli olarak anlamdan yoksun biçimde kısa bir süre birbirimize baktık. Telaşla ayağa kalkıp uyaran bir ses tonuyla “Şişşt!” dediğinde söze başlamak üzereydim. İçerideki odadan bastırılmış, ateşli mırıltılar duyuluyordu ve Bayan Baker hiç utanmadan duymaya çabalayarak öne doğru eğildi. Mırıltı ahengin eşiğindeyken titreşti, alçaldı, heyecanlı biçimde yükseldi ve sonra tümüyle sona erdi.</p>

  <p>“Bu sözünü ettiğiniz Bay Gatsby benim komşum…” diye söze başladım.</p>

  <p>“Konuşmayın. Olup biteni duymak istiyorum.”</p>

  <p>“Bir şey mi oluyor?” diye sordum saflıkla.</p>

  <p>“Bilmediğinizi mi söylüyorsunuz yani?” dedi Bayan Baker, gerçekten şaşırarak. “Ben herkesin bildiğini sanıyordum.”</p>

  <p>“Ben bilmiyorum.”</p>

  <p>“Yani…” dedi ikirciklenerek, “Tom’un New York’ta bir sevgilisi var.”</p>

  <p>“Sevgilisi mi var?” diye yineledim anlamsızca.</p>

  <p>Bayan Baker başını salladı.</p>

  <p>“Yemek saatinde aramayacak kadar terbiyeli davranabilirdi. Öyle düşünmüyor musunuz?”</p>

  <p>Ben onun ne kastettiğini anlamadan hemen önce, bir elbise hışırtısıyla deri çizmelerin gıcırtısı duyuldu ve Tom’la Daisy masadaydılar.</p>

  <p>“Elden bir şey gelmez!” diye haykırdı Daisy gergin bir neşeyle.</p>

  <p>Oturdu, soran gözlerle Bayan Baker’a ve ardından bana baktı ve sözlerini sürdürdü: “Bir dakikalığına dışarıya baktım, dışarısı oldukça romantik. Çimin üstünde bir kuş var, sanırım Cunard ya da White Star Line’ın gemilerinden gelmiş bir bülbül. Şakıyıp duruyor…” Kendi sesi de şakıdı: “Romantik bu, değil mi Tom?”</p>

  <p>“Çok romantik,” dedi Tom, sonra sefil bir halde bana döndü: “Yemekten sonra yeterince aydınlık olursa seni ahırlara götürmek isterim.”</p>

  <p>İçeride telefon irkiltici bir sesle çaldı ve Daisy kararlı biçimde Tom’a kafasını sallarken ahırlar konusu, daha da doğrusu bütün konular, havada yitip gitti. Masadaki son beş dakikadan kalan kırık dökük parçalar arasından, mumların anlamsızca yeniden yakıldığının ve herkese hem dosdoğru bakmak hem de tüm gözlerden kaçınmak istediğimin bilincinde olduğumu anımsıyorum. Daisy ile Tom’un ne düşündüklerini kestiremiyordum ama belli ölçüde dirençli kuşkuculuğunu denerim altına almış görünen Bayan Baker’ın bile, beşinci konuğun bu rahatsız edici metalik ısrarını tümüyle aklından çıkarabildiğinden kuşkuluyum. Belirli bir mizaca sahip kişiler açısından durum merak uyandırıcı sayılabilirdi; benim kendi dürtüm ise derhal polisi aramak yolundaydı.</p>

  <p>Atlar konusuna bir daha değinilmediğini söylemeye gerek yok. Tom ve Bayan Baker, aralarında birkaç metre alacakaranlıkla, kütüphaneye yollandılar; bir yandan çok hoşlanırmış gibi ve birazcık sağır görünmeye çalışarak, sanki kusursuz somutluktaki bir bedenin yanında gece nöbeti tutar gibi, birbiriyle bağlantılı bir verandalar zincirinin çevresinden öndeki sundurmaya giden Daisy’yi izledim. Sundurmanın derin hüznü içinde yan yana hasır bir kanepeye oturduk.</p>

  <p>Daisy, güzel biçimini hissetmeye çalışırcasına yüzünü ellerinin arasına aldı ve gözlerini yavaş yavaş dışarıdaki kadifemsi alacakaranlığa çevirdi. Çalkantılı duyguların onu ele geçirdiğini gördüm. Bu yüzden, küçük kızı hakkında, onu yatıştıracağını sandığım birkaç soru sordum.</p>

  <p>“Birbirimizi pek iyi tanımıyoruz, Nick,” dedi birden. “Kuzen bile olsak. Benim düğünüme gelmedin.”</p>

  <p>“Savaştan dönmemiştim.”</p>

  <p>“Bu doğru.” İkirciklendi. “Neyse, zor günler geçirdim Nick ve her konuya gayet alaycı yaklaşıyorum.”</p>

  <p>Böyle davranmasının besbelli bir nedeni vardı. Bekledim ama başka bir şey söylemedi ve bir an sonra oldukça zayıf bir ilgiyle yeniden kızına döndüm.</p>

  <p>“Sanırım konuşuyordur ve yemek yiyordun, öyle şeyler işte.”</p>

  <p>“Ha, evet.” Boş gözlerle bana baktı. “Dinle, Nick; doğduğu zaman ne dediğimi anlatayım sana. Dinlemek ister misin?”</p>

  <p>“Hem de çok.”</p>

  <p>“Bu sana nasıl hissettiğime ilişkin fikir verir – gidişat hakkında. Neyse, daha bir saatlik bile değildi ve Tom, Tanrı bilir neredeydi. Eterin etkisinden tümüyle terk edilmişlik duygusuyla uyandım ve hemşireye hemen kız mı oğlan mı diye sordum. Bana kız olduğunu söyledi ve bunun üzerine başımı çevirip ağladım. “Tamam,” dedim, “kız olduğuna sevindim. Ve umarım aptalın teki olur; bu dünyada bir kızın olabileceği en iyi şey bu, güzel küçük bir aptal.”</p>

  <p>“Anlayacağın, her şeyin bir biçimde berbat olduğunu düşünüyorum,” diye sürdürdü kendinden emin biçimde. “Herkes böyle düşünüyor; en gelişmiş insanlar bile. Ve ben <em>biliyorum.</em> Her yerde bulundum, her şeyi gördüm ve her şeyi yaptım.” Gözleri küstah bir tavırla ışıldadı, daha çok Tom’unkileri andırır biçimde ve nefes kesici bir küçümsemeyle güldü. “Karmaşık – Tanrım, karmaşığım ben!”</p>

  <p>Sesi kesildiği an, ilgim de dağılırken, inanıyorum ki, söylemiş olduğu şeyin yapmacıklığını tüm çıplaklığıyla hissettim. Bu beni huzursuz etti, sanki bu akşamın tamamı, benden zorla katılımcı bir duygu almak için kurulmuş bir tür tezgâh gibiydi. Bekledim ve gerçekten de bir an içinde, sanki kendisinin ve Tom’un ait olduğu oldukça seçkin bir gizli dernekte üyelik hakkı iddia edercesine, güzel yüzünde tam bir yapmacık sırıtışla bana baktı.</p>

  <p class="extract">İçeride, kırmızı oda ışıkla renklenmişti. Tom’la Bayan Baker, her biri uzun kanepenin bir ucuna oturmuşlardı ve Bayan Baker ona yüksek sesle <em>Saturday Evening Post</em> okuyordu; sözcükler, mırıltı biçiminde ve hükümsüz, yatıştırıcı bir ses tonuyla art arda geliyorlardı. Tom’un çizmelerinde parlayıp Bayan Baker’ın sonbahar yaprağı sarısı saçlarında matlaşan lamba ışığı, kollarındaki ince kasların dalgalamşıyla bir sayfayı çevirirken gazetenin üstünde ışıldıyordu.</p>

  <p>Biz içeri girdiğimizde elini kaldırıp bir anlığına sessiz kalmamızı sağladı.</p>

  <p>“Arkası gelecek,” dedi dergiyi masanın üstüne fırlatarak, “bir sonraki sayımızda.”</p>

  <p>Dizinin huzursuz bir kımıldanışıyla bedeni sinyal verdi, ardından ayağa kalktı.</p>

  <p>“Saat on olmuş,” diye belirtti, saati tavanda görmüştü herhalde. “Bu cici kızın yatağa gitme zamanı.”</p>

  <p>“Jordan yarınki turnuvada oynayacak,” diye açıklama yaptı Daisy, “Westchester’da.”</p>

  <p>“Ha – siz <em>Jordan</em> Baker’sınız.”</p>

  <p>Yüzünün neden tanıdık geldiğini artık biliyordum; o yüzün hoş, küçümseyici ifadesi bana Asheville’in, Hot Springs’in ve Palm Beach’in spor yaşamının rotogravür baskı resimlerinden bakıp durmuşlardı. Onun hakkında bir hikâye de duymuştum; eleştirel, nahoş bir hikâye, ama bunun ne olduğunu uzun zaman önce unutmuştum.</p>

  <p>“İyi geceler,” dedi yumuşak bir ses tonuyla. “Beni sekizde uyandırırsın, değil mi?”</p>

  <p>“Kalkacaksan.”</p>

  <p>“Kalkacağım. İyi geceler, Bay Carraway. Yakında görüşmek üzere.”</p>

  <p>“Elbette görüşeceksiniz,” diye onayladı Daisy. “Aslında bir düğün yapmayı düşünüyorum. Sık sık uğra Nick. Ben de bir biçimde sizi yalnız bırakayım. Bilirsin ya; ikinizi kazara çamaşır dolabına kilitlemek, bir sandalın içinde denize açılmaya zorlamak veya o türden şeyler işte…”</p>

  <p>“İyi geceler,” diye seslendi Bayan Baker merdivenlerden. “Söylediklerinin bir kelimesini bile duymadım.”</p>

  <p>“İyi bir kız o,” dedi Tom bir an sonra. “Böyle ülkenin dört yanına koşturup durmasına izin vermemeliydiler.”</p>

  <p>“Kimler?” diye sordu Daisy soğuk bir tavırla.</p>

  <p>“Ailesi.”</p>

  <p>“Aile dediğin bin yaşında bir teyze. Ayrıca da, Nick ona bakar, bakarsın değil mi Nick? Bu yaz pek çok hafta sonunu burada geçirecek. Sanırım ev ortamı ona çok iyi gelecek.”</p>

  <p>Daisy ve Tom bir süre sessizce birbirlerine baktılar.</p>

  <p>“New York’lu mu?” diye sordum çabucak.</p>

  <p>“Louisville’li. Beyaz genç kızlığımız orada beraber geçti. Güzel, beyaz…”</p>

  <p>“Nick’e verandada içini döktün mü?” diye sordu Tom birden.</p>

  <p>“Döktüm mü?” Daisy bana baktı. “Anımsayamıyorum, ama sanırım Germen ırkı hakkında konuştuk. Evet, eminim, öyle yaptık. Farkına varmadan bizi ele geçirdi o konu ve ilk olarak…”</p>

  <p>“Duyduğun her şeye inanma, Nick,” diye tavsiyede bulundu bana Tom.</p>

  <p>Önemsemeden, hiçbir şey duymadığımı söyledim ve birkaç dakika sonra da eve gitmek üzere kalktım. Kapıya kadar benimle geldiler ve neşeli bir ışık huzmesinin içinde yan yana dikildiler. Motorumu çalıştırdığımda Daisy buyurgan biçimde “Bekle!” diye seslendi.</p>

  <p>“Sana bir şey sormayı unuttum ve önemli bir şey bu. Batıda bir kızla nişanlandığını duyduk.”</p>

  <p>“Doğru,” diye destekledi Tom kibarca. “Nişanlandığını duyduk.”</p>

  <p>“Asılsız haber. Çok yoksulum ben.”</p>

  <p>“Ama duyduk,” diye üsteledi Daisy, yeniden bir çiçek gibi açılıp beni şaşırtarak. “Bunu üç kişiden duyduk, demek ki doğru.”</p>

  <p>Onların neden söz ettiğini elbette biliyordum, ama nişanlanmanın yakınından bile geçmemiştim. Aslında Doğuya gelmemin nedenlerinden birisi de dedikoduların nikâhın ilanına kadar varmasıydı. Dedikodular ayyuka çıktı diye eski bir arkadaşınızla flört etmeyi kesemezsiniz ve öte yandan da dedikodu yüzünden evlenmeye hiç niyetli değildim.</p>

  <p>İlgi göstermeleri bana epeyce dokundu ve zenginlikleri daha az gözüme batar oldu; bununla birlikte aklım karışmıştı ve oradan uzaklaşırken bir parça tiksinmiştim. Bana göre, Daisy’nin yapması gereken şey çocuğu kollarında evden fırlayıp gitmekti; ancak göründüğü kadarıyla kafasında hiç de böyle bir niyet yoktu. Tom’a gelince, “New York’ta bir sevgilisinin olduğu” gerçeği benim için bir kitabın moralini bozması kadar bile şaşırtıcı değildi. Domuz gibi sağlam fiziksel bencilliği artık buyurgan yüreğini beslemiyormuş gibi, kokuşmuş fikirlerin kıyısında bir şeyler içini kemiriyordu.</p>

  <p>Yol üstü motellerinin çatılarına ve yeni kırmızı gaz pompalarının ışık havuzlarında yüzdüğü yol kenarlarındaki benzin istasyonlarının önüne çoktan yaz gelmişti ve West Egg’deki mülküme varınca arabayı sundurmasına çekip bir süre avludaki terk edilmiş çim biçme makinesinin üstünde oturdum. Rüzgâr, ağaçları döven kanatlarıyla gürültülü, parlak bir geceyi ve yaşam dolu kurbağaların yerden ısrarlı bir org sesi gibi yükselen feryatlarını ardında bırakarak esip geçmişti. Hareket eden bir kedinin silueti ay ışığında titreşti ve ona bakmak için başımı çevirdiğimde yalnız olmadığımı gördüm; on beş metre ötede, komşumun malikânesinin gölgeleri arasından bir karaltı çıkmıştı ve gökyüzüne gümüşten biber taneleri gibi yayılmış yıldızlara bakarak, elleri ceplerinde dikiliyordu. Rahat hareketlerindeki ve çimlerde ayaklarının üstünde güvenle duruşundaki bir şey, bu kişinin sınırlı göğümüzden payına ne düştüğüne karar vermek üzere dışarı çıkmış Bay Gatsby’nin ta kendisi olduğu izlenimini uyandırıyordu.</p>

  <p>Ona seslenmeye karar verdim. Bayan Baker akşam yemeğinde ondan söz etmişti ve bu da tanışmak için işe yarardı. Ama yalnız kalmaktan hoşnut olduğunu sezindiren ani bir hareket yapınca seslenmedim; şaşırtıcı biçimde kollarını karanlık suya doğru uzattı ve ondan ne kadar uzakta olsam da titrediğine yemin edebilirdim. Gözlerimi gönülsüzce denizden yana çevirdim ve bir iskelenin ucundan gelmesi mümkün, ufacık ve uzaktaki tek bir yeşil ışık dışında bir şey seçemedim. Bir kez daha Gatsby’den tarafa baktığımda ortadan kaybolmuştu ve huzursuz karanlığın içinde yeniden tek başıma kalmıştım.</p>
</body>
</html>