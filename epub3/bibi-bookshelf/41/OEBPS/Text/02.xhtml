<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>İkinci Bölüm</em></h1>

  <p>West Egg ile New York arasındaki karayolu, aşağı yukarı ona yerinde apar topar demiryoluyla birleşir ve çeyrek mil boyunca demiryolunun yanından devam eder; böylece de arazinin belirli bir ıssız bölgesinden uzaklaşmış olur. Burası küller vadisidir; küllerin sırtlarda, tepelerde ve grotesk bahçelerde buğday misali büyüdüğü; evlerin, bacaların, yükselen dumanın ve aşkın bir çabayla belli belirsiz hareket eden ve tozlu havada çoktan un ufak olmuş insanların biçimini aldığı acayip bir çiftliktir. Ara sıra gri vagonlardan oluşan bir katar görünmez raylar üzerinde sürünür, berbat bir gıcırtı koyuvererek durur ve kül grisi insanlar kurşun kürekleriyle birdenbire sökün edip ne idüğü belirsiz işlemlerini sizin gözlerinizden gizleyen, geçit vermez bir bulutu karıştırıp dururlar.</p>

  <p>Ancak, gri toprağın ve onun üzerinde durmaksızın sürüklenen kasvetli toz girdaplarının yukarısında, bir an sonra Doktor T. J. Eckleburg’ün gözlerini seçersiniz. Doktor T. J. Eckleburg’ün gözleri mavidir ve dev gibidir; retinaları bir metre yüksekliğindedir. Olmayan bir yüzden, buna karşılık, var olmayan bir burnun üstünden geçen devasa sarı bir gözlük çerçevesinin arkasından bakarlar. Belli ki, şakacı bir göz hekimi Queens ilçesindeki hastalarını çoğaltmak için bunları oraya yerleştirmiş ve ardından ya kendisi de sonsuz körlüğün içine yuvarlanmış ya da onları unutmuş ve çekip girmiştir. Ama güneşin ve yağmurun altında boyanmadan geçen pek çok günün ardından belirsizleşen gözleri, hazin çöp boşaltma alanının üstünde kara kara düşünür.</p>

  <p>Küller vadisi bir tarafından küçük, pis bir ırmakla sınırlanır ve üstündeki açılabilen köprü mavnalar geçsin diye kalktığında bekleyen trenlerdeki yolcular, bazen yarım saat boyunca bu iç karartıcı manzarayı izleyebilirler. Orada her zaman en az bir dakikalık bir duraklama olur ve Tom Buchanan’ın metresiyle ilk karşılaşmam da bu duraklama nedeniyle olmuştu.</p>

  <p>Bir metresinin olduğu, tanındığı her yerde ısrarla vurgulanıyordu. Tanıdıkları, gözde kafelerde onunla birlikte görünmesine ve onu masada bir başına bırakıp etrafta dolanarak tanıdığı herkesle çene çalmasına içerliyorlardı. Kadını merakla görmek istesem de, onunla tanışmak gibi bir arzum yoktu; ama tanıştım. Bir öğleden sonra Tom’la trene binip New York’a gittim ve kül yığınlarının yanında durduğumuzda, Tom ayağa fırlayıp dirseğimden tutarak beni vagondan inmeye kelimenin tam anlamıyla zorladı.</p>

  <p>“İniyoruz,” diye üsteledi. “Kız arkadaşımla tanışmanı istiyorum.”</p>

  <p>Sanırım Öğle yemeğinde istimini almıştı ve beni beraberinde sürüklemekteki kararlılığıyla neredeyse şiddet uygulayacaktı. Kibirli varsayımı, o pazar öğleden sonra yapacak daha iyi bir işimin bulunmadığı savına dayanıyordu.</p>

  <p>Beyaza boyalı alçak bir demiryolu çitinin üstünden atlayarak peşinden gittim ve Doktor Eckleburg’ün ısrarlı bakışı altındaki yol boyunca doksan metre geriye yürüdük. Görünürdeki tek bina, boş arazinin kenarına kondurulmuş, bir tür küçük anacaddenin yanında yer alan ve kesin olarak hiçbir şeyle komşu olmayan sarı tuğladan küçük bir bloktu. Barındırdığı üç dükkândan birisi kiralıktı ve bir diğeri küllerden oluşan bir patikayla ulaşılan, gece boyu açık bir lokantaydı; üçüncüsü ise bir tamirhane ve benzinlikti –<em>Her Tür Tamir İşleri</em>. GEORGE B. WILSON. <em>Araba Alınıp Satılır</em>– ve Tom’un peşinden içeriye girdim.</p>

  <p>İçerisi yoksul ve çıplaktı; görünürdeki tek araba toza bulanmış, loş bir köşede sinmiş duran bir Ford hurdasıydı. İşyeri sahibi ellerini bir paçavraya silerek yazıhane kapısında belirdiğinde, bu tamirhane müsveddesinin bir perde olduğu ve yukarıda görkemli ve romantik dairelerin bulunduğu geldi aklıma. Sarışın, ruhsuz bir adamdı, beti benzi solgundu ve az buçuk yakışıklıydı. Bizi görünce açık mavi gözlerine nemli bir umut ışıltısı yerleşti.</p>

  <p>“Merhaba, Wilson, ahbap,” dedi Tom omzuna keyifle şaplak atarak. “İşler nasıl?”</p>

  <p>“İdare eder,” diye yanıtladı Wilson inandırıcılıktan uzak biçimde. “O arabayı ne zaman satacaksınız bana?”</p>

  <p>“Gelecek hafta; adamım şu anda üstünde çalışıyor.”</p>

  <p>“Amma da yavaş çalışıyor, değil mi?”</p>

  <p>“Hayır, yavaş değil,” diye yanıtladı Tom soğukça. “Ama sana öyle geliyorsa başka bir yere satsam daha iyi olacak galiba.”</p>

  <p>“Ben öyle demek istemedim,” diye açıkladı Wilson çabucak. “Ben yalnızca…”</p>

  <p>Sesi sönüp gitti ve Tom sabırsızca tamirhanenin içinde etrafa göz gezdirdi. Derken bir merdivenden inen ayak seslerini duydum ve bir an sonra bir kadının irice karaltısı yazıhane kapısından gelen ışığın önünü kesti. Otuzlu yaşlarının ortasındaydı, azıcık iriyarıydı, ama etinin dolgunluğunu bazı kadınların yapabildiği gibi göze hitap eder biçimde taşıyordu. Krepdöşin kumaştan lacivert puanlı elbisesinin üstündeki yüzü, hiçbir özellik ya da güzellik ışıltısı barındırmıyordu; ama kadında, sanki bedenindeki sinirler içten içe yanıyormuşçasına hemen farkına varılabilen bir canlılık vardı. Yavaşça gülümsedi ve sanki bir hayaletmişçesine kocasına doğru yürüyüp, doğrudan Tom’un gözlerine bakarak onunla el sıkıştı. Ardından dudaklarını ıslattı ve arkasına dönmeden yumuşak, boğuk bir sesle kocasıyla konuştu:</p>

  <p>“Bir iki iskemle getir, getir ki insanlar oturabilsinler.”</p>

  <p>“Evet, tabii,” diye onayladı Wilson telaşlanarak ve küçük yazıhaneye doğru seğirtip anında duvarların çimento rengine karıştı. Beyaz kül tozu, Tom’a sokulan karısı dışında görünürdeki her şeyi kapladığı gibi, adamın koyu renk takım elbisesiyle soluk saçlarını da kaplamıştı.</p>

  <p>“Seni görmek istiyorum,” dedi Tom kararlı bir tavırla. “Bir sonraki trene bin.”</p>

  <p>“Tamam.”</p>

  <p>“Seni alt kattaki gazete büfesinin önünde karşılarım.”</p>

  <p>Kadın başını salladı ve tam George Wilson iki iskemleyle birlikte yazıhane kapısından çıkarken ondan uzaklaştı.</p>

  <p>Yolun ilerisinde, görülmeyeceğimiz bir yerde onu bekledik. Dört Temmuz’dan birkaç gün öncesiydi ve silik, sıska bir İtalyan çocuk demiryolu rayları boyunca bir sıra torpil diziyordu.</p>

  <p>“Korkunç bir yer değil mi,” dedi Tom, Doktor Eckleburg’le karşılıklı surat asarak.</p>

  <p>“Berbat.”</p>

  <p>“Buradan uzaklaşmak ona iyi gelecek.”</p>

  <p>“Kocası karşı çıkmıyor mu?”</p>

  <p>“Wilson mı? Onun New York’a kız kardeşini görmeye gittiğini sanıyor. Kendisinin canlı olduğunu bile fark edemeyecek kadar ahmak.”</p>

  <p>Böylece Tom Buchanan, kız arkadaşı ve ben birlikte New York’a gittik; tam olarak birlikte de sayılmaz, çünkü Bayan Wilson ihtiyatı elden bırakmamak için başka bir vagona geçti. Tom trende karşılaşması muhtemel East Egg’lilerin duyarlılıklarına o kadarcık olsun saygı gösteriyordu.</p>

  <p>Üstünü değiştirmiş, New York’ta Tom kendisine platforma inmesi içine yardım ederken, ziyadesiyle geniş kalçalarına sımsıkı oturan kahverengi desenli muslin bir elbise giymişti. Gazete bayiinden <em>Town Tattle</em>’ın bir sayısıyla bir sinema dergisi, istasyonun eczanesinden de nemlendirici kremle bir küçük şişe parfüm satın aldı. Yukarıya çıkınca, seslerin yankılandığı gösterişli taksi durağında, gri döşemesiyle lavanta renkli yeni bir araba seçinceye kadar dört taksinin geçip gitmesini bekledi ve bu arabanın içinde, istasyonun yoğunluğundan çıkıp parıldayan gün ışığına doğru kaydık. Ama kadın birden başını camdan hızla çevirip öne doğru eğilerek, şoför bölmesinin camına tıkladı.</p>

  <p>“Şu köpeklerin birini almak istiyorum,” dedi ciddiyetle. “Ev için bir tane almak istiyorum. Bunlardan birine sahip olmak güzel olur.”</p>

  <p>John D. Rockefeller ile absürd bir benzerliği bulunan, saçları ağarmış yaşlı adama doğru gerisingeri gittik. Boynuna asılı bir sepetin içinde on kadar yeni doğmuş soyu belirsiz köpek yavrusu vardı.</p>

  <p>Adam taksinin camına yaklaşırken, “Bunların cinsi ne?” diye sordu Bayan Wilson hevesle.</p>

  <p>“Her cinsten var. Siz hangi cins istersiniz, hanımefendi?”</p>

  <p>“Şu polis köpeklerinden birisini isterim; o cinsten yoktur sanırım.”</p>

  <p>Adam kuşkuyla sepetin içine eğilip elini daldırdı ve kıpırdayıp duran birini ensesinden tutup çıkarttı.</p>

  <p>“O polis köpeği falan değil,” dedi Tom.</p>

  <p>“Hayır, tam anlamıyla <em>polis</em> köpeği sayılmaz,” dedi adam sesinde bir hayal kırıklığıyla. “Bu, daha çok bir Airedale.” Eliyle sırtındaki kahverengi paçavrayı sıvazladı. “Şu posta bakın. Post diye buna denir. Bu, soğuk alıp size asla rahatsızlık vermeyecek bir köpek.”</p>

  <p>“Sevimli bence,” dedi Bayan Wilson coşkuyla. “Ne kadar bu?”</p>

  <p>“Bu köpek mi?” Adam hayvana hayranlıkla baktı. “Bu köpek sizin için on dolar olur.”</p>

  <p>Airedale –her ne kadar ayakları şaşırtıcı ölçüde beyaz idiyse de, kuşkusuz içinde bir yerlerde Airedale’lik vardı– el değiştirdi ve Bayan Wilson’ın kucağına, kadının onu kendinden geçerek okşadığı rüzgâr geçirmez ceketin üstüne yerleşti.</p>

  <p>“Dişi mi, erkek mi bu?” diye sordu kadın kibarca.</p>

  <p>“O köpek mi? O köpek erkek.”</p>

  <p>“O bir kancık,” dedi Tom kararlılıkla. “İşte paran. Git bununla on köpek daha al.”</p>

  <p>Beşinci Cadde’ye doğru yola koyulduk, o yaz mevsiminin pazar öğle sonrasında hava öyle ılık, öyle yumuşaktı ki sanki kırda gibiydik. Köşeyi dönen büyük bir ak koyun sürüsü görsem şaşırmazdım.</p>

  <p>“Durun,” dedim. “Burada sizden ayrılmam gerek.”</p>

  <p>“Hayır, inmiyorsun,” diye araya girdi Tom hemen. “Eve gelmezsen Myrtle gücenir. Öyle değil mi, Myrtle?”</p>

  <p>“Haydi ama,” diye üsteledi kadın. “Kız kardeşim Catherine’i arayacağım. Onu tanıyanlar çok güzel olduğunu söylerler.”</p>

  <p>“Yani, isterdim, ama…”</p>

  <p>Parkın oradan geri dönerek West Hundreds’a doğru devam ettik. 158. Sokak’ta taksi uzun beyaz bir pastaya benzeyen apartmanların bir diliminin önünde durdu. Mahalleye gösterişli bir ben geldim bakışı atan Bayan Wilson, köpeğini ve satın aldığı öteki şeyleri toparlayıp kurumlanarak içeri girdi.</p>

  <p>Asansörle yukarı çıktığımız sırada, “McKee’leri de çağıracağım yukarıya,” diye bildirdi. “Ve tabii ki kız kardeşimi de arayacağım.”</p>

  <p>Daire en üst kattaydı; küçücük birer oturma, yemek ve yatak odasıyla bir banyosu vardı. Oturma odasını kapılara dek doldurmuş goblen kaplı mobilya takımı buraya öyle büyük gelmişti ki içeride dolaşmak, Versailles sarayının bahçelerinde hanımefendilerin salıncakta sallandığı halı deseni üzerinde sürekli tökezlemek demekti. Tek resim, aşırı büyütülmüş bir fotoğraftı, görünüşe göre bulanık bir kayanın üstüne konmuş bir kuştu. Gerçi belirli bir uzaklıktan bakıldığında, kuş, bir boneye ve gözleri parlayarak odayı gözetleyen tombul, yaşlı bir hanımın çehresine dönüşüyordu. Masanın üstünde <em>Town Tattle</em>’ın birkaç eski sayısıyla <em>Simon Called Peter</em>’ın bir nüshası ve Broadway’in birkaç skandal dergisi duruyordu. Bayan Wilson ilkönce köpekle ilgilendi. Gönülsüz bir asansörcü çocuk bir kutu dolusu saman ve biraz sütle, kendi kafasından ilave ettiği bir teneke sert köpek bisküvisi almaya gitti; ki bu bisküvilerden birisi bütün öğleden sonra unutulduğu süt fincanında gevşekçe çözündü. Bu arada Tom da kilitli bir dolaptan bir şişe viski çıkarmıştı.</p>

  <p>Ömrümde yalnızca iki kez sarhoş oldum ve ikincisi de o öğle sonrasındaydı ki bu yüzden de, daireyi akşamın sekizinden sonrasına kadar dolduran neşeli gün ışığına karşın, olup biten her şey benim için bulanık ve puslu bir görüntüden ibaret. Tom’un kucağına oturan Bayan Wilson birkaç kişiyi telefonla aradı; derken hiç sigara kalmadı ve ben köşedeki bakkaldan sigara almaya gittim. Geri döndüğümde onlar ortada yoktu, bu yüzden ihtiyatla oturma odasında oturup <em>Simon Called Peter</em>’dan bir bölüm okudum; ya yazılanlar berbattı ya da viski yüzünden zihnim bulanmıştı çünkü bana hiçbir anlam ifade etmedi.</p>

  <p>Tam Tom’la Myrtle (ilk içkilerin ardından Bayan Wilson’la ben birbirimize önadlarımızla seslenmeye başlamıştık) yeniden ortaya çıkmışlardı ki dairenin kapısından içeriye dostlar sökün etmeye başladı.</p>

  <p>Kız kardeş Catherine, küt kesilmiş, yapış yapış gür kızıl saçları ve süt beyazı pudralı yüzüyle otuz yaşlarında, dünyevi zevklere düşkün, narin bir kızdı. Kaşları yolunmuş ve sonra daha havalı bir açıyla yeniden çizilmişti ancak doğanın eski haline dönme çabaları, yüzüne bulanık bir ifade vermişti. Ortalıkta gezinirken kollarında aşağı yukarı inip çıkan sayısız seramik bilezik, ardı arkası kesilmeyen bir tıngırtıya yol açıyordu. Kendine özgü bir telaşla içeri girmiş ve çevresindeki mobilyalara öyle bir sahiplenerek bakmıştı ki burada yaşayıp yaşamadığını merak ettim. Ama kendisine sorduğumda aşırıya kaçan bir kahkaha attı, sorumu yüksek sesle yineledi ve bir kız arkadaşıyla birlikte bir otelde yaşadığını söyledi.</p>

  <p>Bay McKee alt kattaki dairede oturan, soluk benizli, efemine bir adamdı. Daha yeni tıraş olduğu, elmacık kemiğinin üstünde kalmış beyaz köpük parçacığından anlaşılıyordu ve odadaki herkesi selamlarken en saygılı tavrını takınmıştı. Beni, “sanatla uğraştığı” konusunda bilgilendirdi ve sonradan onun fotoğrafçı olduğunu, duvarda bir ektoplazma gibi süzülen, Bayan Wilson’ın annesine ait solgun resmi onun büyüttüğünü çıkarttım. Karısı cırlak sesli, durgun, güzel ve ürkütücüydü. Bana gururla, evlendiklerinden beri kocasının yüz yirmi yedi kez kendi fotoğrafını çektiğini anlattı.</p>

  <p>Bayan Wilson bir süre önce giysisini değiştirmişti ve şimdi odada gezinirken sürekli hışırdayan krem rengi gösterişli şifon bir elbiseye bürünmüştü. Giysisinin etkisiyle kişiliği de değişime uğramıştı. Tamirhanedeyken son derecede göze çarpan yoğun dirimsellik, etkileyici bir kibre dönüşmüştü. Kahkahası, tavırları, ifadeleri her an daha da yapmacıklaşıyordu ve ta ki dumanlı havada gürültülü, çatırdayan bir çark gibi görünene değin kendisi büyüyüp genişlerken, çevresindeki oda da giderek küçüldü.</p>

  <p>“Canım,” dedi kız kardeşine yüksek perdeden çıtkırıldım bir haykırışla, “bu insanların çoğu seni sürekli kandırır. Akılları fikirleri parada. Geçen hafta ayaklarıma baksın diye buraya bir kadın getirttim ve bana faturayı verdiğinde sanırdın ki apandistimi çıkartmış.”</p>

  <p>“Kadının adı neydi?” diye sordu Bayan McKee.</p>

  <p>“Bayan Eberhardt. Evlerinde insanların ayaklarına bakmak için gezip duruyor.”</p>

  <p>“Elbiseni beğendim,” diye belirtti Bayan McKee. “Bence <em>çok</em> hoş.”</p>

  <p>Bayan Wilson, kaşlarını küçümsemeyle kaldırarak iltifatı geri çevirdi.</p>

  <p>“Eski püskü bir şey işte,” dedi. “Nasıl göründüğümü umursamadığım zamanlarda giyiyorum bir tek.”</p>

  <p>“Ama senin üstünde harika duruyor, anlarsın ya,” diye sürdürdü Bayan McKee. “Chester seni o pozda yakalayabilse sanırım epeyce iyi bir iş çıkarabilirdi.”</p>

  <p>Hepimiz sessizlik içinde, gözlerinin önündeki bir tutam saçı geri atıp parlak bir gülümsemeyle bizi süzen Bayan Wilson’a baktık. Bay McKee başını yana eğip istekli biçimde ona yaklaştı ve ardından elini yavaşça yüzünün önünde ileri geri oynattı.</p>

  <p>“Işığı değiştirmem gerek,” dedi bir saniye sonra. “Yüz hatlarını ortaya çıkarmayı tercih ederim. Ve arkadaki saçların tümünü yakalamaya çalışırım.”</p>

  <p>“Ben olsam ışığı değiştirmezdim,” diye haykırdı Bayan McKee. “Sanırım…”</p>

  <p>Kocası “Şişt!” dedi ve hepimiz yeniden fotoğrafın öznesine bakarken, Tom Buchanan tam o anda gürültüyle esneyip ayağa kalktı.</p>

  <p>“Siz McKee’ler, bir şeyler için,” dedi. “Millet uyuklamaya başlamadan önce, biraz daha buzla maden suyu getir Myrtle.”</p>

  <p>“O çocuğa buz söylemiştim.” Kaşlarını umutsuzca alt tabakanın beceriksizliğine kaldırdı. “Bunlar yok mu! Gözün hep üstlerinde olacak.”</p>

  <p>Bana bakıp hiç nedeni yokken güldü. Ardından hışımla köpeğin üstüne atıldı, onu kendinden geçerek öptü ve sanki on kadar şef orada emirlerini bekliyormuş havasıyla kendinden emin ve hızlı adımlarla mutfağa yöneldi.</p>

  <p>“Long Island’da bazı güzel işler yaptım,” diye belirtti Bay McKee.</p>

  <p>Tom ona boş bir ifadeyle baktı.</p>

  <p>“İkisini çerçeveletip aşağıya astık.”</p>

  <p>“Neyin ikisini?” diye anlamaya çalıştı Tom.</p>

  <p>“İki çalışma. Birisine ‘Montauk Point – Martılar’, ötekine de ‘Montauk Point – Deniz’ adını verdim.”</p>

  <p>Kız kardeş Catherine kanepenin üstünde yanıma oturdu.</p>

  <p>“Sen de mi Long Island’da oturuyorsun?” diye sordu.</p>

  <p>“West Egg’de oturuyorum.”</p>

  <p>“Gerçekten mi? Bir ay kadar önce orada bir partideydim. Gatsby adında bir adamın evinde. Onu tanıyor musun?”</p>

  <p>“Bitişiğinde oturuyorum.”</p>

  <p>“Yani, İmparator Wilhelm’in yeğeni ya da kuzeniymiş diyorlar. Bütün parası oradan geliyormuş.”</p>

  <p>“Gerçekten mi?”</p>

  <p>Başıyla onayladı.</p>

  <p>“Ondan ürküyorum. Herhangi bir sırrımı öğrenmesinden hiç hoşlanmazdım.”</p>

  <p>Komşum hakkındaki bu ilginç bilgi, Bayan McKee’nin birden Catherine’i gösterip seslenmesiyle kesildi:</p>

  <p>“Chester, <em>onunla</em> bir şeyler yapabileceğini düşünüyorum,” diye bir çıkış yaptı, ama Bay McKee sıkkın bir havada, yalnızca başını sallamakla yetindi ve ilgisini Tom’a yöneltti.</p>

  <p>“Bir adım atabilsem Long Island’da daha fazla çalışma yapmak isterdim. Tek isteğim bana fırsat tanınması.”</p>

  <p>“Myrtle’a sor,” dedi Tom, Bayan Wilson bir tepsiyle içeri girerken kısa, gürültülü bir kahkaha patlatarak. “O sana bir tavsiye mektubu verir, değil mi, Myrtle?”</p>

  <p>“Ne verecekmişim?” diye sordu Myrtle, telaşlanarak.</p>

  <p>“Bay McKee’ye, kocana hitaben bir tavsiye mektubu vereceksin ki o da onun birkaç fotoğrafını çekebilsin.” Mektubun sözlerini uydururken, dudakları bir an için sessizce kıpırdadı.</p>

  <p>“‘Benzinlikteki George B. Wilson’a’ ya da buna benzer bir şey.”</p>

  <p>Catherine bana sokulup kulağıma fısıldadı:</p>

  <p>“Her ikisi de evlendiği insana katlanamıyor.”</p>

  <p>“Öyle mi?”</p>

  <p>“Onlara <em>katlanamıyorlar</em>.” Myrtle’a, ardından da Tom’a baktı. “Demek istediğim, eğer katlanamıyorlarsa neden onlarla yaşamaya devam ediyorlar ki? Ben onların yerinde olsam, boşanır ve ötekiyle evlenirdim.”</p>

  <p>“Myrtle da mı Wilson’ı sevmiyor?”</p>

  <p>Bunun yanıtı beklenmedik yerden geldi. Soruya kulak kabartan Myrtle yanıtladı; sert ve ağza alınmaz bir karşılıktı bu.</p>

  <p>“Gördün mü?” diye haykırdı Catherine zafer kazanmışçasına. Sesini yeniden alçalttı. “Aslında kavuşmalarını engelleyen onun karısı. Katolikmiş ve Katolikler boşanmazlar.”</p>

  <p>Daisy Katolik değildi ve yalandaki bu incelik karşısında biraz afallamıştım.</p>

  <p>“Evlendikleri zaman,” diye sürdürdü Catherine, “ortalık yarışana kadar bir süre gidip Batıda yaşayacaklar.”</p>

  <p>“Avrupa’ya gitmeleri daha güvenli olurdu.”</p>

  <p>“Ya, Avrupa’yı sever misin?” diye beklenmedik bir çığlık kopardı. “Monte Carlo’dan yeni döndüm.”</p>

  <p>“Gerçekten mi?”</p>

  <p>“Daha geçen sene. Başka bir kızla gittim oraya.”</p>

  <p>“Çok kaldınız mı?”</p>

  <p>“Hayır, yalnızca Monte Cario’ya gidip döndük. Marsilya üzerinden gittik. Yola çıkarken bin iki yüz dolardan fazla paramız vardı ama iki günde özel salonlarda ütülüp hepsini kaybettik. Geriye gelebilmek için berbat anlar yaşadık diyebilirim. Tanrım, o şehirden nefret ediyorum.”</p>

  <p>Pencerede ikindi gökyüzü bir an için Akdeniz’in mavisi gibi bir renge boyandı; arkasından Bayan McKee’nin kulak tırmalayıcı sesi beni odaya geri çağırdı.</p>

  <p>“Neredeyse ben de hata yapacaktım,” diye belirtti enerjik ve coşkulu bir halde. “Az kalsın yıllarca peşimde dolaşan Yahudinin tekiyle evleniyordum. Benden aşağı olduğunu biliyordum. Herkes bana ‘Lucille, o herif senin tırnağın olamaz!’ deyip duruyordu. Ama Chester’a rastlamasaydım, kuşkusuz beni alırdı.”</p>

  <p>“Evet, ama dinle bir,” dedi Myrtle Wilson, başını aşağı yukarı sallayarak, “onunla evlenmemişsin hiç olmazsa.”</p>

  <p>“Evet, evlenmedim.”</p>

  <p>“Ama ben evlendim,” dedi Myrtle her anlama çekilecek biçimde. “İşte benim durumumla seninki arasındaki fark bu.”</p>

  <p>“Niye evlendin Myrtle?” diye sordu Catherine. “Kimse seni zorlamadı.”</p>

  <p>Myrtle vereceği yanıt üzerinde düşündü.</p>

  <p>“Onunla evlendim çünkü onun bir beyefendi olduğunu sanmıştım,” dedi sonunda. “Görgü kurallarından biraz haberi vardır sanmıştım, ama ayakkabımın tozunu bile yalamaya layık değilmiş.”</p>

  <p>“Bir zamanlar onun için deliriyordun,” dedi Catherine.</p>

  <p>“Onun için delirmek mi?!” diye haykırdı Myrtle kulaklarına inanamayarak. “Onun için delirdiğimi de kim söyledi? Şurada oturan adam için ne kadar delirdiysem onun için de o kadar delirdim.”</p>

  <p>Birden beni gösterdi ve herkes suçlamasına bana baktı. Onun geçmişinde hiçbir rolümün bulunmadığını surat ifademle göstermeye çabaladım.</p>

  <p>“<em>Deli</em> olduğum tek an onunla evlendiğim andır. Hata ettiğimi hemencecik anladım. Evlenmek için birisinin en iyi takımını ödünç almış ve bundan bana söz etmemiş bile; bir gün kendisi dışardayken adam elbisesini almaya geldi.” Kimlerin dinlediğini görmek için çevresine bakındı. “‘Ay, bu sizin elbiseniz mi?’ dedim. ‘İlk kez şimdi duyuyorum.’ Ama elbiseyi adama verdim ve sonra uzanıp bütün öğleden sonra gözlerim akana kadar ağladım.”</p>

  <p>Catherine bana, “Ondan gerçekten de ayrılmalı,” diyerek kaldığı yerden sürdürdü. “O tamirhanenin üstünde on bir yıldır beraber yaşıyorlar. Tom da, edindiği ilk sevgili.”</p>

  <p>Viski şişesi –İkinciydi– “eğlenmek için ona ihtiyaç duymayan” Catherine dışında, orada hazır bulunan herkesin elinde dolaşıyordu. Tom kapıcıyı arayıp başlı başına bir akşam yemeği sayılabilecek o meşhur sandviçlerden almaya yolladı. Çıkmak ve yumuşak alacakaranlığın içinden doğuya, parka doğru yürümek istiyordum ama ne zaman kalkmaya davransam, sanki iplerle oturduğum yere bağlanmışım gibi beni iskemleme geri çeken sert, keskin bir tartışmanın içine karışmış buluyordum kendimi. Yine de kente tepeden bakan sarı pencerelerimizin hizası, kararan sokaklardaki rastgele izleyiciye insan mahremiyetinden nasibine düşeni aktarmış olmalıydı ve ben de, yukarı bakıp merak eden o kişiydim. Hem içinde hem de dışındaydım, yaşamın durmak bilmez çeşitliliği karşısında hem büyüleniyordum hem de tiksiniyordum.</p>

  <p>Myrtle iskemlesini benimkinin yanına çekti ve ılık nefesi birdenbire, Tom’la ilk karşılaşmalarının öyküsünü üzerime boşalttı.</p>

  <p>“Trende her zaman en sona kalan o iki küçük birbirine dönük koltuktaydık. Kız kardeşimi görmek ve geceyi geçirmek için New York’a gidiyordum. Üstünde takım elbise, ayağında rugan ayakkabılar vardı, gözlerimi ondan alamıyordum, ama her bana baktığında başının üstündeki afişe bakıyormuş gibi yapıyordum, istasyona geldiğimizde yanı başımdaydı ve beyaz gömleğinin önü koluma sürtünüyordu; ben de ona polis çağıracağımı söyledim, ama o benim yalan söylediğimi biliyordu. Öylesine heyecanlıydım ki onunla birlikte taksiye bindiğimde metroya binmediğimin farkında bile değildim. Kafamda yineleyip duruyordum, ‘Sonsuza kadar yaşayamazsın, sonsuza kadar yaşayamazsın’ diye.”</p>

  <p>Bayan McKee’ye döndü ve odayı yapmacık kahkahasıyla çınlattı.</p>

  <p>“Canım benim,” diye haykırdı, “bu elbiseyi, onunla işim biter bitmez sana vereceğim. Yarın yenisini almam gerek. Almam gereken her şeyin listesini yapacağım. Masaj ve saçıma dalga yaptıracağım ve köpeğe bir tasma, o küçük şık yaylı kül tablalarından bir tane ve annemin mezarı için bütün yaz dayanacak, siyah ipek kuşaklı bir çelenk alacağım. Bir liste yapacağım ki yapmam gerekenleri unutmayayım.”</p>

  <p>Saat dokuzdu; hemen ardından saatime baktığımda on olmuştu. Bay McKee, bir eylem adamının fotoğrafı gibi, ellerini kucağında yumruk yapmış, iskemlesinde uyukluyordu. Mendilimi çıkararak kurumuş köpüğün bütün öğleden sonra beni rahatsız eden kalıntısını yanağından sildim.</p>

  <p>Küçük köpek, dumanın içinden görmeyen gözlerle bakarak masanın üstünde oturuyor ve zaman zaman hafif bir inilti koyuveriyordu. İnsanlar gözden kayboluyor, yeniden görünüyor, bir yerlere gitmek için planlar yapıyor ve derken birbirlerini yitiriyor, birbirlerini arıyor ve birbirlerini birkaç adım ötede buluyorlardı. Gece yarısına doğru bir ara, Tom Buchanan’la Bayan Wilson hararetli seslerle Bayan Wilson’ın Daisy’nin adını ağzına almaya hakkı olup olmadığını tartışarak karşılıklı dikildiler.</p>

  <p>“Daisy! Daisy! Daisy!” diye haykırdı Bayan Wilson. “Canım ne zaman isterse söyleyeceğim! Daisy! Dai…”</p>

  <p>Kısacık, ustalıklı bir hareketle Tom Buchanan elinin tersiyle onun burnunu kırdı.</p>

  <p>Ardından banyo zeminine yığılan kanlı havlular, çıkışan kadın sesleri ve kargaşayı bastıran yüksek perdeden acılı bir ağlama sesi kapladı ortalığı. Bay McKee şekerlemesinden uyandı ve sersem bir halde kapıya doğru yöneldi. Yarı yoldayken dönüp çevresine bakındı ve gözlerini olay mahaline dikti; sıkış tepiş mobilyaların arasından ellerinde ilk yardım malzemeleriyle şuraya buraya seğirtirken çıkışıp teselli eden karısıyla Carherine’i ve kanepenin üstünde şakır şakır kanayan ve Versailles’dan sahnelerin bulunduğu goblen halının üstüne <em>Town Tattle</em> dergisinin bir nüshasını yaymaya çalışan çaresiz karaltıyı gördü. Ardından Bay McKee döndü ve yoluna devam ederek kapıdan çıktı. Şamdanın üstünden şapkamı alıp ben de onu izledim.</p>

  <p>Gıcırdayan asansörle aşağı inerken, “Bir gün öğle yemeğine gel,” diye teklifte bulundu.</p>

  <p>“Nereye?”</p>

  <p>“Herhangi bir yere.”</p>

  <p>“Ellerinizi manivelanın üstünden çekin,” diye azarladı asansörcü çocuk.</p>

  <p>“Özür dilerim,” dedi Bay McKee ağırbaşlılıkla, “dokunduğumun farkında değildim.”</p>

  <p>“Tamam,” diye kabul ettim, “Memnun olurum.”</p>

  <p>…Yatağının yanında dikiliyordum ve o da elinde büyük bir evrak çantasıyla, üzerinde iç çamaşırlarıyla çarşafların arasında oturuyordu.</p>

  <p>“Güzel ve Çirkin… Yalnızlık… Yaşlı Sütçü Beygiri… Brook’n Köprüsü…”</p>

  <p>Derken gözümü o sabahki <em>Tribune</em>’e dikmiş dön trenini bekleyerek, Pennsylvania İstasyonu’nun soğuk alt katında yarı uykulu vaziyette uzanıyordum.</p>
</body>
</html>