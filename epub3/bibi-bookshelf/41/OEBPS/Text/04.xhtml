<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Dördüncü Bölüm</em></h1>

  <p>Pazar sabahı kıyı boyundaki köylerde kilise çanları çalarken, dünya ve onun sahibesi, Gatsby’nin evine geri döndü ve çimenliğinin üstünde neşeyle ışıldadı.</p>

  <p>“O bir içki kaçakçısı,” dedi hanımlar onun kokteylleriyle onun çiçeklerinin arasında gezinirlerken. “Bir keresinde, kendisinin Von Hindenburg’un yeğeni ve şeytanın ikinci göbekten kuzeni olduğunu keşfeden birisini öldürmüş. Bana bir gül uzat tatlım ve şuradaki kristal bardağa son bir damla daha koy.”</p>

  <p>Bir zamanlar bir tren tarifesinin üstündeki boşluklara, o yaz Gatsby’nin evine kimlerin geldiğini yazmıştım. Kat yerlerinden ayrılıp dağılmış ve “Bu tarife 5 Temmuz 1922’den itibaren geçerlidir” başlıklı, oldukça eskimiş bir tarife bu. Ama grileşip silinmeye yüz tutmuş isimleri hâlâ okuyabiliyorum ve bunlar size, Gatsby’nin konukseverliğini kabul eden ve karşılığını onun hakkında hiçbir şey bilmeyerek kurnazca verenlere ilişkin, benim genellemelerimden daha iyi bir izlenim verecektir.</p>

  <p>O sıralarda, East Egg’den Chester Beckers ve Leech’ler, Yale’den tanıdığım Bunsen adında bir adam ve geçen yaz Maine’da boğulan Doktor Webster Civet geliyordu. Hornbeam’ler, Willie Voltaires ve daima bir köşede toplaşıp yanlarına kim yaklaşırsa keçiler gibi burunlarını havaya diken Blackbuck adındaki tüm kabile geliyordu. Ve Ismay’ler ve de Chrystie’ler (ya da daha çok Hubert Auerbach ve Bay Chrystie’nin karısı) ve görünürde hiçbir neden yokken saçlarının bir kış günü pamuk gibi ağardığı söylenen Edgar Beaver.</p>

  <p>Anımsadığım kadarıyla Clarence Endive da East Egg’dendi. Yalnızca bir kez, beyaz golf pantolonuyla geldi ve bahçede Etty adındaki bir serseriyle kavga etti. Adanın öteki ucundan Cheadle’lar, O. R. R Schraeder’lar ve Georgia’lı Stonewall Jackson Abrams ile Fishguard’lar ve Ripley Snell’le eşi. Snell hapishaneye gitmeden üç gün önce de buradaydı, öylesine sarhoş bir haldeydi ki araba yolundaki ince çakılların üstünde Bayan Ulysses Swett’in otomobili sağ elinin üstünden geçti. Dancy’ler de geliyorlardı ve altmışını çoktan geçmiş S. B. Whitebait, Maurice A. Flink, Hammerhead’ler ile tütün ithalatçısı Beluga ve Beluga’nın kızları.</p>

  <p>West Egg’den Pole’lar, Mulready’ler, Cecil Roebuck, Cecil Schoen ve eyalet senatörü Gulick ve Films Par Excellence’in yöneticisi Newton Orchid, tümü de şu ya da bu biçimde filmlerle bağlantılı Eckhaust, Clyde Cohen, Don S. Schwartze (oğul) ve Arthur McCarty. Catlip’ler, Bemberg’ler ve de şu, sonraları karısını boğan Muldoon’un kardeşi G. Earl Muldoon. Organizatör Da Fontano da oraya geldi ve Ed Legros, James B. (“Ucuz Viski”) Ferret, De Jong’lar ve Ernest Lilly; bunlar kumar oynamaya gelirlerdi ve Ferret bahçede gezinmeye başladığında bu, meteliksiz kaldığı ve Associated Traction’ın hisselerinin ertesi gün borsada kârlı biçimde dalgalanacağı anlamına gelirdi.</p>

  <p>Klipspringer adlı bir adam oraya o kadar sık geliyor ve o kadar uzun süre kalıyordu ki “yatılı” diye anılır oldu; başka bir evinin olduğundan kuşku duyarım. Tiyatro dünyasından Gus Waize, Horace O’Donavan, Lester Meyer, George Duckweed ve Francis Bull vardı. Yine, New York’tan Chrome’lar, Backhysson’lar, Dennicker’lac, Russel Betty, Corrigan’lar, Kelleher’ler, Dewar’lar, Scully’ler, S. W. Belcher, Smirke’ler ve şimdi boşanmış olan genç Quinn’ler ile Times Meydanı’nda metro treninin önüne atlayarak kendisini öldüren Henry L. Palmetto oradaydı.</p>

  <p>Benny McClenahan daima dört kızla birlikte gelirdi. Fiziksel anlamda hiçbir zaman aynı kızlar değillerdi, ama ikiz kardeşmiş gibi birbirlerine o kadar çok benziyorlardı ki kaçınılmaz biçimde, orada daha önce bulunmuşlar gibi geliyordu insana. Adlarını unutmuşum; Jaqueline’di sanırım, ya da Consuela ya da Gloria veya Judy ya da June; soyadları da ya çiçeklerin ve ayların melodik adları veya Amerikan kapitalistlerinin daha haşin soyadlarıyla aynıydı ki, biraz sıkıştırılsalar, onların kuzenleri olduklarını itiraf ederlerdi.</p>

  <p>Bütün bunlara ek olarak Faustina O’Brien’ın da buraya en az bir kez geldiğini anımsayabiliyorum ve Baedeker kızlarının, savaşta burnu uçurulan genç Brewer’ın, Bay Albrucksburger ile nişanlısı Bayan Haag’ın, Ardita Fitz-Peters’ın, bir zamanlar Amerikan Lejyonu’nun başında bulunan Bay P Jewett’in, şoförü olarak tanınan bir adamla birlikte Bayan Claudia Hip’in ve de Dük diye çağırdığımız, adını öğrenmişsem bile unuttuğum bir yerin prensinin.</p>

  <p>Yazın tüm bu insanlar Gatsby’nin evine geldiler.</p>

  <p class="extract">Temmuz sonlarında bir sabah, saat dokuzda Gatsby’nin göz kamaştırıcı arabası kapımın önündeki taşlı yolda yalpalanarak durdu ve üç sesli kornası bir ezgi patlattı. Partilerinden ikisine gitmiş, deniz uçağına binmiş ve ısrarlı daveti üzerine plajını sıklıkla kullanmış olsam da bana ilk uğrayışıydı bu.</p>

  <p>“Günaydın, dostum. Bugün benimle öğle yemeği yiyorsun; o yüzden de birlikte gideriz diye düşündüm.”</p>

  <p>Sanırım gençlikte hiç yük kaldırmamaktan ya da hatta, fasılalarla devam eden bize özgü gergin oyunlarımız sayesinde kazanılan o formdan yoksun zarafetten kaynaklanan, tümüyle Amerikalılara özgü o hareket becerisiyle kendisini arabasının çamurluğu üstünde dengelemişti. Bu nitelik huzursuzluk biçimine bürünmüş aşırı titiz tutumuyla sürekli bozuluyordu. Asla kıpırdamadan duramazdı; ya ayağıyla sürekli bir yerlere vurur ya da eli sabırsızca açılıp kapanırdı. Arabasına hayranlıkla bakarken gördü beni.</p>

  <p>“Güzel, değil mi, dostum.” Daha iyi göreyim diye oturduğu yerden atladı. “Daha önce bunu hiç görmemiş miydin?” Görmüştüm. Herkes görmüştü. Çarpıcı bir krem rengindeydi, nikelajı parlaktı, gösterişli şapka, yemek ve alet bölmeleri devasa uzunluğunun orasında burasında kabarıklık yapıyordu ve güneşi yansıtan on iki ön camdan oluşan bir labirentle kaplıydı. Pek çok cam katmanının ardında, bir çeşit yeşil deriden bir seranın içine oturup şehre doğru yola çıktık.</p>

  <p>Geçen ay belki altı kez onunla konuşmuş ve hayal kırıklığı içinde, söyleyecek pek bir şeyinin bulunmadığını anlamıştım. Bu yüzden de akıbeti belirsiz bir kişi olduğuna ilişkin ilk izlenimim yavaşça silinmiş ve gözümde, yalnızca bitişikteki gösterişli hanın sahibi durumuna inmişti.</p>

  <p>Ve derken bu hiç beklenmedik yolculuk geldi. Gatsby süslü cümlelerini yarıda kesmeye ve karamel renkli takım elbisesinin dizine ikircikli şaplaklar indirmeye başladığında daha West Egg köyüne varmamıştık.</p>

  <p>“Baksana, dostum,” diye sessizliği bozdu şaşırtıcı biçimde. “Benim hakkımdaki görüşün nedir?”</p>

  <p>Bir parça ezilip büzülerek, o sorunun hak ettiği genel geçer baştan savma yanıtlara giriştim.</p>

  <p>“Öyleyse sana hayatımla ilgili bir şeyler anlatayım,” diye araya girdi. “Duyduğun bütün o hikâyeler yüzünden hakkımda yanlış bir fikre kapılmanı istemem.”</p>

  <p>Demek ki salonlarındaki sohbetlere çeşni katan yakışıksız suçlamalardan haberi vardı.</p>

  <p>“Tanrı’nın bildiğini sana da söyleyeceğim.” Sağ eliyle birden ilahi adalete hazır olmasını emretti. “Ortabatıdan varlıklı bir ailenin oğluyum; hepsi öldü artık. Amerika’da büyüdüm ama Oxford’da öğrenim gördüm, çünkü atalarımın hepsi uzun yıllardan beridir orada okumuşlardı. Bu bir aile geleneği.”</p>

  <p>Yandan bir bakış attı bana ve Jordan Baker’ın neden onun yalan söylediğine inandığını anladım. “Oxford’da öğrenim gördüm” cümlesini, sanki bu daha önce de kendisini rahatsız etmiş gibi aceleye getirip yutarcasına ya da boğulurcasına söyledi. Bu kuşkuyla birlikte de cümlesinin tamamı tuzla buz oldu ve sonuç olarak Gatsby’de bir parça tekinsiz bir şey yok mu diye merak ettim.</p>

  <p>“Ortabatının neresinden?” diye sordum öylesine.</p>

  <p>“San Francisco.”</p>

  <p>“Anladım.”</p>

  <p>“Ailemden herkes öldü ve bana da epeyce para kaldı.”</p>

  <p>Sesi, sanki bütün bir kabilenin aniden soyunun tükenmesine ilişkin anıları yakasını bir türlü bırakmıyormuşçasına ağırbaşlılık <em>içeriyordu.</em> Bir an için benimle kafa bulduğundan kuşkulandım, ama ona bir göz atmamla öyle olmadığına karar verdim.</p>

  <p>“Sonrasında, mücevher, özellikle yakut toplayarak, büyükbaş hayvan avına çıkarak, yalnızca kendim için kısa bir süre resim yaparak ve çok uzun zaman önce başımdan geçmiş son derece hüzünlü bir şeyi unutmaya çalışarak Avrupa’nın tüm büyük şehirlerinde –Paris, Venedik, Roma– genç bir raca gibi yaşadım.”</p>

  <p>Hadi canım sen de demek istercesine içimden yükselen kahkahayı bastırmak için çaba harcadım. Tam da bu ifadeler, öylesine basmakalıptı ki gözümün önünde Bois de Boulogne’un derinliklerinde bir kaplanı kovalarken tüm gözeneklerinden bıçkı tozu sızan türbanlı bir “karakter” dışında hiçbir imge canlanmıyordu.</p>

  <p>“Ardından savaş çıktı, dostum. Bu benim için büyük bir rahatlamaydı ve de ölmek için çok uğraştım, fakat öyle anlaşılıyordu ki beni büyülü bir yaşam bekliyormuş. Savaş başladığında üsteğmenlik rütbesini kabul ettim. Argonne Ormanı’nda makineli tüfek müfrezemden geriye kalanı öyle ileriye sürdüm ki her iki yanımızda da piyadenin ilerleyemediği yarım millik bir açıklık oluştu. Orada, on altı Lewis tüfeğiyle yüz otuz kişi iki gün iki gece geçirdik ve piyade sonunda bize ulaştığında ceset yığınlarının arasında üç Alman bölüğünün nişanlarını buldular. Rütbem binbaşılığa yükseltildi ve müttefik hükümetlerin her birisi bana bir madalya verdi; Karadağ bile, hani o Adriyatik Denizi’nin aşağı kısmındaki küçücük Karadağ yok mu!”</p>

  <p>Küçücük Karadağ! Sözcükleri coşkuyla dile getirip gülümseyerek başıyla onayladı. Gülümsemesi, Karadağ’ın sıkıntılı tarihini kapsıyor ve Karadağ halkının kahramanca mücadelesine duygudaşlık içeriyordu. Bu gülümseme, Karadağ’ın sımsıcak, küçücük yüreğinden kopup gelen bu hürmet nişanını ortaya çıkaran ulusal koşullar zincirinin hakkını tümüyle veriyordu. Kuşkum artık hayranlığa dönüşmüştü; bir düzine kurşunun arasından alelacele sıyrılmak gibi bir şeydi bu.</p>

  <p>Elini cebine soktu ve kurdeleyle bağlanmış bir metal parçası avucuma düştü.</p>

  <p>“Karadağ’ınki bu.”</p>

  <p>Bu nesnenin sahici görünümü karşısında şaşırdım. “Orderi di Danilo,” yazıyordu iç kısmındaki açıklamada, “Karadağ, Nicolas Rex.”</p>

  <p>“Arkasını çevir.”</p>

  <p>“Binbaşı Jay Gatsby,” diye okudum, “Olağanüstü Kahramanlığı İçin.”</p>

  <p>“Her zaman yanımda taşıdığım başka bir şey daha var. Oxford günlerinden bir hatıra. Trinity Quad’da çekilmişti; solumdaki adam, şimdiki Dorcaster Kontu.”</p>

  <p>Arasından çok sayıda kulenin seçildiği bir kemeraltında aylaklık eden, blazer ceketler içindeki altı genç adamı gösteren bir fotoğraftı bu. Elinde bir kriket sopasıyla Gatsby de oradaydı; çok değil, şimdikinden azıcık daha genç görünüyordu.</p>

  <p>Demek hepsi doğruydu. Kaplan derilerinin, Venedik’te Büyük Kanal’daki sarayında bayrak gibi dalgalandığını gördüm; onu, kıpkırmızı ışıldayan derinlikleriyle, kırık kalbini kemiren acıyı dindiren yakutların bulunduğu bir kutuyu açarken gördüm.</p>

  <p>“Bugün senden büyük bir ricada bulunacağım,” dedi andaçlarını hoşnutlukla cebine koyarken, “bu yüzden de benim hakkımda bir şeyler bilmen gerekir diye düşündüm. Beni önemsiz biri sanmanı istemem. Gördün işte, kendimi çoğunlukla yabancıların arasında buluyorum, çünkü başımdan geçen hüzünlü olayı unutmaya çalışarak oradan oraya sürükleniyorum.” İkirciklendi. “Bugün öğleden sonra bunun ne olduğunu öğreneceksin.”</p>

  <p>“Öğle yemeğinde mi?”</p>

  <p>“Hayır, bu öğleden sonra. Bayan Baker’ı çaya götüreceğini öğrenmiş bulundum.”</p>

  <p>“Bayan Baker’a âşık olduğunu mu söylemek istiyorsun?”</p>

  <p>“Hayır dostum, değilim. Ama Bayan Baker bu konuda seninle konuşma nezaketinde bulunmaya rıza gösterdi.”</p>

  <p>“Bu konunun” ne olduğuna ilişkin en ufak bir fikrim bile yoktu, ama kızgınlığım ilgimin Önüne geçti. Jordan’ı çaya, Bay Jay Gatsby’den konuşalım diye çağırmamıştım. Ricanın altından fazlasıyla tuhaf bir şey çıkacağından emindim ve bir an için, onun aşırı kalabalık çimlerine ayak bastığıma pişman oldum.</p>

  <p>Başka tek söz etmedi. Şehre yaklaştıkça düzelip kendine geldi. Kırmızı kuşaklı, okyanus aşırı yük gemilerinin göze çarptığı Port Roosevelt’i geçtik ve bin dokuz yüzlerin, şaşaasını yitirmeye yüz tutmuş karanlık, kalabalık meyhanelerinin iki yanında dizildiği arnavutkaldırımlı varoşlar boyunca hızla yol aldık. Derken küller vadisi her iki yanımızda belirdi ve oradan geçerken, tamirhanenin benzin pompasında didinen, soluk soluğa kalmış Bayan Wilson’ı şöyle bir gördüm.</p>

  <p>Kanat gibi açılmış çamurluklarla Astoria’nın yarısına ışık yaydık; yalnızca yarısına, çünkü demiryolunun direkleri arasında kıvrılırken bir motosikletin tanıdık “şakımasını” duydum ve zıvanadan çıkmış bir polis yanımızdan gitmeye başladı.</p>

  <p>“Tamam, dostum,” diye seslendi Gatsby. Yavaşladık. Cüzdanından beyaz bir kart çıkartıp adamın gözlerinin önünde salladı.</p>

  <p>“Haklısınız,” diye kabullendi polis, şapkasının ucunu tutarak. “Bundan sonra sizi tanırım, Bay Gatsby. Özür <em>dilerim”</em></p>

  <p>“Neydi o?” diye sordum. “Oxford resmi mi?”</p>

  <p>“Bir keresinde emniyet müdürüne bir iyiliğim dokundu ve o günden beri bana her yıl bir Noel kartı gönderir.”</p>

  <p>Gün ışığının putrellerinin arasından süzülerek, gelip geçen arabaların üstünde sürekli çakıp durduğu büyük köprü ve nehrin karşı kıyısında, nasıl kazanıldığı belirsiz paralarla inşa edilmiş, beyaz yığınlar ve kesmeşekerler gibi yükselen binalarıyla şehir… Queensboro Köprüsü’nden görünen bu şehir, dünyanın tüm gizem ve güzelliğine ilişkin ilk çılgın vaadiyle bu şehir, insanda daima ilk kez görülüyormuş gibi bir izlenim bırakır.</p>

  <p>Kapatılmış perdeleriyle iki binek arabasının ve dostlara ayrılmış, neşesi daha bol arabaların izlediği bir cenaze arabasında çiçek yığınları altında bir ölü geçti yanımızdan. Dostlar, acıklı gözlerle ve güneydoğu Avrupalılara özgü dar üstdudaklarıyla bize baktılar; Gatsby’nin görkemli arabasının onların bu iç karartıcı kutsal gününe dahil olmasından hoşnuttum. Blackwell’s Adası’nda yol alırken yanımızdan, içinde ikisi erkek biri kız, son moda giysiler içinde üç zencinin oturduğu, beyaz bir şoförün kullandığı bir limuzin geçti. Kibirli bir sidik yarıştırma duygusuyla gözlerinin akı yuvalarının içinde devrilip bize doğru dönerken kahkahayla güldüm.</p>

  <p>“Bu köprüyü geçtik ya artık her şey olabilir,” diye düşündüm, “her türlü şey…”</p>

  <p>Hatta, herhangi bir mucizeye gerek kalmaksızın Gatsby bile olabilirdi bu.</p>

  <p class="extract">Uğultulu öğle vakti. İyi havalandırılmış bir Kırk İkinci Cadde mahzeninde öğle yemeği için Gatsby ile buluştuk. Dışarıda sokağın parlaklığı yüzünden kamaşmış gözlerim, giriş salonunda başka bir adamla konuşurken onu belli belirsiz seçti.</p>

  <p>“Bay Carraway, bu benim arkadaşım Bay Wolfshiem.”</p>

  <p>Ufak tefek, küt burunlu bir Yahudi kocaman kafasını kaldırdı ve her bir burun deliğinden çalı gibi fışkıran kıllar beni karşıladı. Bir an sonra yarı karanlıkta ufak gözlerinin ayırdına vardım.</p>

  <p>“—Derken ona bir göz attım,—” dedi Bay Wolfshiem, içtenlikle elimi sıkarak, “ve ne yaptım dersin?”</p>

  <p>“Ne yaptınız?” diye sordum kibarca.</p>

  <p>Ama belli ki bana hitap etmiyordu, çünkü elimi bıraktı ve etkileyici burnuyla Gatsby’yi kapattı.</p>

  <p>“Parayı Katspaugh’un eline verdim ve ‘Bak, Katspaugh, çenesini kapatana dek ona tek kuruş vermeyeceksin,’ dedim. Hemen oracıkta çenesi kapandı.”</p>

  <p>Gatsby ikimizin de koluna girerek bizi lokantanın içine sürükleyince Bay Wolfshiem de yeni başladığı cümlesini yutup dalgınlığa gömülerek içine kapandı.</p>

  <p>“Viski-soda?” diye sordu şef garson.</p>

  <p>“Burası güzel bir lokanta,” dedi Bay Wolfshiem tavandaki Presbiteryen perilere bakarak. “Ama ben sokağın karşısındakini daha çok beğeniyorum!”</p>

  <p>“Evet, viski-soda,” diye onayladı Gatsby, ardından da Bay Wolfshiem’e döndü: “Orası çok sıcak.”</p>

  <p>“Sıcak ve küçük, evet,” dedi Bay Wolfshiem, “ama anılarla dolu.”</p>

  <p>“Neresi bu?” diye sordum.</p>

  <p>“Eski Metropole.”</p>

  <p>Mahzunlaşan Bay Wolfshiem “Eski Metropole,” dedi derin düşüncelere dalarak. “Ölüp giden yüzlerle dolu. Sonsuza dek aramızdan ayrılan dostlarla dolu. Yaşadığım sürece, Rosy Rosenthal’i orada vurdukları geceyi unutamayacağım. Masada altı kişiydik ve Rosy bütün gece tıka basa yiyip içmişti. Sabaha karşı garson yüzünde gülünç bir ifadeyle ona yaklaştı ve dışarıda birisinin kendisiyle konuşmak istediğini söyledi. ‘Peki,’ dedi Rosy ve yerinden doğrulurken onu çekiştirip iskemlesine oturttum.</p>

  <p>‘Eğer seni istiyorsa bırak da o piç içeri gelsin, Rosy, ama sen bu odadan çıkma,’ dedim.</p>

  <p>O sırada sabahın dördüydü ve perdeleri çeksek gün ışığını görecektik.”</p>

  <p>“Gitti mi?” diye sordum saf saf.</p>

  <p>“Gitti tabii ki.” Bay Wolfshiem’in burnu öfkeyle parladı bana. “Kapıya vardığında arkasına dönüp ‘O garson kahvemi götürmesin sakın!’ dedi ve dışarı, kaldırıma çıktı; ona oracıkta üç el ateş edip tıka basa dolu karnından vurdular ve arabaya atlayıp gittiler.”</p>

  <p>“Dördü elektrikli sandalyede idam edildi,” dedim olayı anımsayarak.</p>

  <p>“Becker’Ia birlikte beş.” Burun delikleri, ilgili bir şekilde bana döndü. “Anladığıma göre sen bir iş bağğlantısı arıyorsun.”</p>

  <p>Bu iki lafın bir araya gelişi ürkütücüydü. Gatsby benim yerime yanıtladı:</p>

  <p>“Ah, hayır,” dedi heyecanla, “adam bu değil.”</p>

  <p>“Değil mi?” Bay Wolfshiem hayal kırıklığına uğramış görünüyordu.</p>

  <p>“Bu yalnızca bir arkadaş. Sana bu konuyu başka bir zaman konuşuruz dedim ya.”</p>

  <p>“Affınızı dilerim,” dedi Bay Wolfshiem, “sizi başkası sandım.”</p>

  <p>İlgi uyandıran bir sessizlik izledi bunu ve Bay Wolfshiem, eski Metropole’un daha duygusal olan havasını unutup iştahlı bir nezaketle yemek yemeye başladı. Gözleri de bu sırada çok yavaş biçimde bütün odada gezindi; çizdiği kavisi tam arkadaki kişileri inceleyerek tamamladı. Öyle sanıyorum ki ben orada olmasam, eğilip masamızın altına da bakardı.</p>

  <p>“Baksana, dostum,” dedi Gatsby bana doğru eğilerek, “korkarım bu sabah arabada seni biraz kızdırdım.”</p>

  <p>Yüzünde yine o gülümseme vardı, ama bu kez ona boyun eğmedim.</p>

  <p>“Gizli kapaklı işlerden hoşlanmam,” dedim. “Ayrıca da neden kendiniz gelip de açıkça ne istediğinizi söylemediğinizi anlamıyorum. Niye bunların Bayan Baker aracılığıyla iletilmesi gerekiyor?”</p>

  <p>“Ah hayır, sinsice bir şey değil bu,” diye güvence verdi bana. “Bayan Baker büyük bir sporcu, biliyorsunuz ve asla yanlış bir şey yapmaz.”</p>

  <p>Birden saatine baktı, ayağa fırlayıp beni masada Bay Wolfshiem’le bırakarak aceleyle odadan çıktı.</p>

  <p>“Telefon etmesi gerekiyor,” dedi Bay Wolfshiem, onu gözleriyle izleyerek. “Hoş bir adam, değil mi? Yakışıklı ve tam bir beyefendi.”</p>

  <p>“Evet.”</p>

  <p>“Oggsford’da okumuş.”</p>

  <p>“Ya!”</p>

  <p>“İngiltere’deki Oggsford Üniversitesi’ne gitmiş. Oggsford’u bilir misiniz?”</p>

  <p>“Duymuşluğum van”</p>

  <p>“Dünyanın en ünlü üniversitelerinden birisi.”</p>

  <p>“Gatsby’yi uzun zamandır mı tanırsınız?” diye sordum.</p>

  <p>“Birkaç yıldır,” diye yanıtladı hoşnutlukla. “Onu tanıma zevkine savaştan hemen sonra erdim. Ama onunla bir saat konuştuktan sonra, iyi yetiştirilmiş bir adam keşfettiğimi anladım. Kendi kendime, ‘İşte eve götürmekten, annenle ve kız kardeşinle tanıştırmaktan çekinmeyeceğin türden bir adam,’ dedim.” Duraksadı. “Kol düğmelerime baktığınızı gördüm.”</p>

  <p>Bakmıyordum, ama öyle deyince baktım. Garip biçimde tanıdık gelen fildişi parçalarından yapılmışlardı.</p>

  <p>“İnsan azı dişlerinin en iyi örnekleri,” diye bilgilendirdi beni.</p>

  <p>“Vay!” Onları inceledim. “Çok ilginç bir fikir bu.”</p>

  <p>“Evet.” Yenlerini ceketinin içine soktu. “Evet, Gatsby kadınlar konusunda çok dikkatlidir. Hiçbir suretle bir dostunun karısına yan gözle bakmaz.”</p>

  <p>Bu içgüdüsel güvenin öznesi masaya dönüp oturduğunda, Bay Wolfshiem ani bir hareketle kahvesini içti ve ayağa kalktı.</p>

  <p>“Yemeği beğendim,” dedi, “ve siz iki genç adamı varlığımla rahatsız etmeye başlamadan yanınızdan ayrılıyorum.”</p>

  <p>“Acele etme, Meyer,” dedi Gatsby üstelemeden. Bay Wolfshiem bir tür hayır duası eder gibi elini kaldırdı.</p>

  <p>“Çok naziksiniz, ama ben başka bir kuşağın adamıyım,” diye belirtti ciddiyetle. “Siz burada oturup, spordan, genç hanımlardan ve…” Elini bir kez daha sallayarak hayali başka bir konuyu daha belirtti. “Bana gelirsek, elli yaşındayım ve kendimi size daha fazla dayatmayacağım.”</p>

  <p>El sıkışıp arkasını döndüğünde acıklı burnu titriyordu. Onu gücendirecek bir şey mi söyledim diye merak ettim.</p>

  <p>“Bazen aşırı duygusal olabiliyor,” diye açıkladı Gatsby. “Bu da onun duygusal günlerinden birisi. New York çevrelerinde oldukça ilginç bir kişiliktir o; Broadway müdavimi.”</p>

  <p>“Tam olarak kim, oyuncu mu?”</p>

  <p>“Hayır.”</p>

  <p>“Dişçi mi?”</p>

  <p>“Meyer Wolfshiem mi? Hayır, bir kumarbaz o.” Gatsby duraksadı, ardından serinkanlılıkla ekledi: “1919’daki Dünya Serileri maçına şike karıştıran kişi o.”</p>

  <p>“Dünya Serileri maçına şike mi karıştırdı?” diye yineledim.</p>

  <p>Bu fikir beni sersemletmişti. Dünya Serileri maçına 1919’da şike karıştığını elbette ki anımsıyordum, bunun üzerine düşünmüş olsam bile bunu kaçınılmaz bir zincirin sonu gibi <em>vuku bulan</em> bir şey olarak düşünmüşümdür yalnızca. Tek başına bir adamın; kasa uçuran bir hırsızın sabit fikirliliğiyle elli milyon kişinin kaderiyle oynamaya başlayabileceği asla aklımdan geçmemişti.</p>

  <p>“Nasıl olmuş da bunu yapabilmiş?” diye sordum bir dakika sonra.</p>

  <p>“Fırsatı görmüş yalnızca.”</p>

  <p>“Niye hapiste değil?”</p>

  <p>“Onu yakalayamazlar, dostum. Zeki bir adamdır o.” Hesabı ödemekte ısrar ettim. Garson paramın üstünü getirirken kalabalık odanın karşı tarafında Tom Buchanan’ı görür gibi oldum.</p>

  <p>“Bir dakikalığına benimle gel,” dedim. “Birisine selam vermem gerekiyor.”</p>

  <p>Bizi görünce Tom ayağa fırladı ve bize doğru beş altı adım attı.</p>

  <p>“Nerelerdesin sen?” diye sordu merakla. “Daisy köpürüyor, çünkü hiç arayıp sormuyorsun.”</p>

  <p>“Bu Bay Gatsby, Bay Buchanan.”</p>

  <p>Kısaca tokalaştılar ve Gatsby*nin yüzünü gergin, alışılmadık bir sıkıntı kapladı.</p>

  <p>“Neyse, nasılsın bakalım?” diye sordu Tom bana. “Nasıl oldu da yemek yemeye bu kadar uzaklara geldin?”</p>

  <p>“Bay Gatsby ile öğle yemeği yiyorduk.”</p>

  <p>Bay Gatsby’ye döndüm, ama artık orada değildi.</p>

  <p class="extract">Bin dokuz yüz on yedi yılının Ekim ayında bir gün –(dedi Jordan Baker, Plaza Oteli’nin çay bahçesinde dik bir iskemlede dimdik otururken)– bir kaldırımın bir çimenlerin üstünde oradan oraya sekiyordum. Çimenlerin üstündeyken daha mutluydum, çünkü tabanlarında kauçuk çıkıntıları olan ve yumuşak toprağı aşındıran, İngiltere’den gelmiş ayakkabılarım vardı ayağımda. Yeni ekose eteğimi de giymiştim, o da rüzgârda havalanıyordu ve her havalanışında bütün evlerin önündeki kırmızı, beyaz ve mavi bayraklar da boylu boyunca uzanıp ayıplarcasına <em>tüh-tüh-tüh-tüh</em> diyorlardı.</p>

  <p>Bayrakların en büyüğü ile çimenliklerin en genişi Daisy Fay’in evine aitti. Henüz on sekizindeydi, benden iki yaş büyüktü ve Louisville’deki tüm genç kızlar içinde açık farkla en gözde olanıydı. Beyaz giyerdi ve beyaz, küçük, üstü açık bir otomobili vardı; bütün gün boyunca evindeki telefon çalıp durur, Camp Taylor’dan heyecanlı genç subaylar o gece onu kendilerine hasretme ayrıcalığını talep ederlerdi. “Hiç olmazsa bir saatliğine!”</p>

  <p>O sabah evinin karşısına vardığımda beyaz arabası yolun kenarında duruyor ve daha önce hiç görmediğim bir teğmenle içinde oturuyordu. Birbirlerine öyle dalmışlardı ki bir buçuk metre yakınlarına varana kadar beni görmedi.</p>

  <p>“Merhaba Jordan,” diye seslendi beklenmedik biçimde. “Lütfen buraya gel.”</p>

  <p>Benimle konuşmak istemesi gururumu okşamıştı, çünkü yaşça benden büyük kızlar içinde en çok hayranlık beslediğim kız oydu. Kızıl Haç’a gidip bandaj yapacak mısın diye sordu bana. Gidecektim. Peki, o zaman onlara onun o gün gelemeyeceğini de söyler miydim? O konuşurken genç subay, her kızın kendisine bir kez bakılmasını istediği biçimde ona bakıyordu ve bu da bana romantik göründüğü için olayı o zamandan beri hep anımsarım. Adı Jay Gatsby’ydi ve dört yılı aşkın bir süreyle onu bir daha hiç görmedim; hatta Long Island’da onunla karşılaştıktan sonra bile onun aynı kişi olduğunu fark etmedim.</p>

  <p>Bu bin dokuz yüz on yedideydi. Ertesi yıl benim de birkaç sevgilim oldu ve turnuvalarda oynamaya başladım, bu yüzden Daisy’yi pek sık göremedim. Yaşça kendinden biraz büyük kişilerle çıkıyordu; birisiyle çıkarsa elbet. Çevresinde çılgın söylentiler dolaşıyordu; annesi onu bir kış gecesi, denizaşırı ülkelere gidecek bir askere veda etmek için New York’a gitmek üzere bavulunu hazırlarken yakalamıştı. Gitmesine engel olmuşlar, ama birkaç hafta boyunca da ailesiyle konuşmamış. Ondan sonra da kasabada, bir daha hiçbir askerle oyalanmamış, yalnızca askere alınmayan düztaban ya da miyop gençlerle vakit geçirmişti.</p>

  <p>Sonraki sonbaharda neşesine yeniden kavuşmuştu, her zamanki neşesine. Ateşkesin ardından sosyeteye tanıtılmış ve şubatta New Orleans’lı bir adamla galiba nişanlanmıştı da. Haziranda ise, Louisville’in daha önce hiç görmediği ölçüde tantanalı ve görkemli bir törenle Chicagolu Tom Buchanan ile evlendi. Adam dört özel vagonun içinde yüz kişiyle birlikte geldi ve Muhlbach Oteli’nin bütün bir katını kapattı; ayrıca da düğünden bir gün önce ona üç yüz elli bin dolar değerinde bir dizi inci verdi.</p>

  <p>Ben nedimeydim. Düğün yemeğinden yarım saat önce odasına girdim ve çiçekli elbisesi içinde haziran gecesi kadar güzel ve fil gibi sarhoş halde, yatağının üstünde yatarken buldum onu. Bir elinde şarap şişesi, diğerinde ise bir mektup vardı.</p>

  <p>“Beni kutlayabilirsin,” diye söylendi. “Daha önce ağzıma hiç içki koymadım, ama bir bilsen, nasıl da hoşuma gitti.”</p>

  <p>“Sorun ne, Daisy?”</p>

  <p>Korktuğumu söyleyebilirim sana; daha önce hiçbir kızı o halde görmemiştim.</p>

  <p>“Gel, canım.” Yatağın üstünde yanında duran çöp sepetinin içini el yordamıyla yokladı ve içinden inci kolyeyi çıkarttı. “Al bunları aşağı götür ve kiminse ona geri ver. Hepsine de ki ‘Daisy fikrini değiştirmiş.’ ‘Daisy fikrini değiştirmiş!’ de.”</p>

  <p>Ağlamaya başladı; ağlıyor da ağlıyordu. Dışarı koştum ve annesinin hizmetçisini buldum, kapıyı kilitleyip onu soğuk suya soktuk. Mektubu elinden bırakmıyordu. Küvete girerken onu da almıştı ve ıslak bir topa dönüşene kadar elinde sıkıp durdu ve ne zaman ki kâğıdın parçalanıp kar taneleri gibi dağılmaya başladığını gördü ancak o zaman onu sabunluğa bırakmama izin verdi.</p>

  <p>Ama tek sözcük söylemedi. Ona amonyak koklattık, alnına buz koyduk, elbisesini yeniden giydirdik; yarım saat sonra odadan çıktığımızda inciler boynundaydı ve konu kapanmıştı. Ertesi gün saat beşte kılı bile kıpırdamadan Tom Buchanan’la evlendi ve Güney Denizinde üç aylık bir geziye çıktı.</p>

  <p>Geri döndüklerinde onları Santa Barbara’da gördüm ve kocasına bu kadar tutkun başka bir kız görmediğim geçti aklımdan. Bir dakikalığına odadan çıksa huzursuzca çevresine bakınıyor ve “Tom nereye gitti?” diyor, sonra da kocası yeniden kapıda görünene kadar en dalgın ifadesine bürünüyordu. Başı kucağında, parmaklarıyla gözlerini ovup akıl sır ermez bir keyifle kocasına bakarak saatlerce kumun üstünde otururdu. Onları birlikte görmek dokunaklıydı; insana büyülenmişçesine, sessizce gülme isteği veriyordu. Bu, ağustos ayındaydı. Ben Santa Barbara’dan ayrıldıktan bir hafta sonra Tom bir gece Ventura yolunda bir arabaya çarptı ve arabasının ön tekerleklerinden birisi parçalandı. Yanındaki kız da gazetelere çıktı, çünkü kolu kırılmıştı; Santa Barbara Oteli’nin oda hizmetlilerinden birisiydi.</p>

  <p>Sonraki nisan ayında Daisy kızını doğurdu ve bir yıllığına Fransa’ya gittiler. Onları bir ilkbaharda Cannes’da, daha sonra da Deauville’de gördüm ve ardından yerleşmek üzere Chicago’ya geri döndüler. Daisy Chicago’nun gözdesiydi, bildiğin gibi. Hepsi genç, zengin ve çılgın olan hızlı bir grupla takılıyorlardı, ama Daisy onların arasından sıyrılarak kesinlikle büyük itibar kazandı. Belki de içmediği içindir. Sünger gibi içen kişilerin arasında içki içmemek büyük bir avantaj. Dilini tutabilirsin ve dahası, kendinle ilgili en ufak bir düzensizliği bile zamanlayabilirsin; senden başka herkes öyle kördür ki ne görürler ne umursarlar. Belki de Daisy aşkı hiçbir zaman umursamamıştı – ama yine de onun o sesinde bir şeyler vardı…</p>

  <p>Neyse, yaklaşık altı hafta önce Gatsby’nin adını yıllar sonra ilk kez duydu. Anımsıyor musun, sana West Egg’deki Gatsby’yi tanıyor musun diye sorduğumda. Sen eve gittikten sonra odama gelip beni uyandırdı ve “Hangi Gatsby?” dedi; yarı uykulu halde ona tarif ettiğimde, onun, bir zamanlar tanıdığı kişi olması gerektiğini söyledi duyduğum en garip ses tonuyla. Ben bu Gatsby’yi, Daisy’nin beyaz arabasındaki o subayla ilişkilendirmemiştim o ana dek.</p>

  <p class="extract">Jordan Baker bunların hepsini anlatmayı bitirdiğinde Plaza’dan ayrılalı yarım saat geçmişti ve bir victoria’ya<a class="footnoteref" href="../Text/notlar.xhtml#n4" id="ref4">4</a> binmiş, Central Park boyunca gidiyorduk. Güneş, Ellinci Sokak’ın batısında film yıldızlarının apartmanların üst katlarındaki dairelerinin ardına inmişti ve bir araya toplaşmış çocukların berrak sesleri çalılıkların üstündeki cırcırböcekleri gibi sıcak alacakaranlığın içinden yükseliyordu:</p>

  <div class="poem">

    <p><em>“Ben Arap şeyhiyim</em></p>

    <p><em>Aşkın benimdir.</em></p>

    <p><em>Gece sen uyurken</em>,</p>

    <p><em>Sessizce sürünerek çadırına geleceğim</em>…”</p>

  </div>

  <p>“Tuhaf bir rastlantı,” dedim.</p>

  <p>“Aslına bakarsan, rastlantı değil ki bu.”</p>

  <p>“Neden olmasın?”</p>

  <p>“Gatsby o evi satın aldı, böylece Daisy koyun tam karşısında olacaktı.”</p>

  <p>Demek ki o haziran gecesinde peşine düştüğü yalnızca yıldızlar değilmiş. Tüm canlılığıyla Gatsby, amaçsız debdebesinin rahminden aniden çıkıp gözümün önünde beliriverdi.</p>

  <p>“Gatsby,” –sözlerini sürdürdü Jordan– “Daisy’yi bir öğleden sonra evine davet edip, sonra onun da gelmesine izin verir misin, bilmek istiyor.”</p>

  <p>Bu talebin alçakgönüllülüğü beni sarstı. Beş yıl beklemiş ve bir öğle sonrasında bir yabancının bahçesine “uğrayabilmek” için gelip geçici asalaklara yıldız ışığı dağıttığı bir malikâne satın almıştı.</p>

  <p>“Bu kadar küçük bir şey istemeden önce tüm bunları bilmem mi gerekiyordu?”</p>

  <p>“Korkuyor. Çok uzun zamandır beklemiş. Senin gücenebileceğim düşünmüş. Gördüğün gibi, bütün o görüntünün altından adamakıllı sert biri çıkıyor.”</p>

  <p>Bir şey içimi kemiriyordu.</p>

  <p>“Bir buluşma ayarlamanı senden niye istemedi?”</p>

  <p>“Daisy, onun evini görsün istiyor,” diye açıklama yaptı. “Ve senin evin de hemen bitişikte.”</p>

  <p>“Ha!”</p>

  <p>“Sanırım, bir gece onun partilerinden birisine uğrayacağını umuyordu biraz da,” diye sürdürdü Jordan, “ama o hiç gelmedi. Derken Gatsby insanlara havadan sudan söz ederken onu tanıyıp tanımadıklarını sormaya başladı ve bulduğu ilk kişi de ben oldum. Beni evdeki dansa çağırdığı o geceydi ve bunu nasıl ince ince planladığını duyman lazım. Ben de derhal New York’ta bir öğle yemeği önerdim elbette ve o anda delirdiğini sandım:</p>

  <p>‘Uygunsuz bir şey yapmak istemiyorum!’ deyip durdu. ‘Onu doğrudan bitişik evde görmek istiyorum.’</p>

  <p>Senin, Tom’la özel bir dostluğunun bulunduğunu söylediğimde bu fikirden tümüyle çark edecek oldu. Yıllar önce yalnızca Daisy’nin ismi gözüne ilişti diye bir Chicago gazetesini okuduğunu söylese de, Tom hakkında fazla bir şey bilmiyor.”</p>

  <p>Artık karanlık çökmüştü ve araba küçük bir köprünün altına dalarken kolumu Jordan’ın altın rengi omzuna dolayıp onu kendime çektim ve akşam yemeğine davet ettim. Birden artık Daisy ile Gatsby yerine, evrensel kuşkuculukla meşgul olan ve kaygısızca kolumun çemberi içinde arkasına yaslanan bu remiz, katı, dar görüşlü kişiyi düşünür olmuştum. Bir nevi coşkulu heyecan içinde kulaklarımda bir deyiş çınlamaya başladı: “Yalnızca kovalanan, kovalayan, meşgul olan ve yorgun olan vardır.”</p>

  <p>“Daisy’nin de yaşamında bir şeylerinin olması gerek,” diye mırıldandı Jordan bana.</p>

  <p>“Gatsby’yi görmek istiyor mu?”</p>

  <p>“Bu işten haberi yok. Gatsby, bilsin istemiyor. Senden tek beklenen onu çaya davet etmen.”</p>

  <p>Karanlık ağaçlardan oluşmuş bir bariyeri geçtik, ardından da parkın üzerinde ışıyan solgun, kırılgan bir ışık öbeği <em>şeklindeki Elli Dokuzuncu</em> Gadde’nin ön cephesini. Gatsby’nin ve Tom Buchanan’ın tersine, benim hiçbir zaman, bedeninden ayrılmış yüzünün karanlık saçak altları ve kör edici ışıklı reklam tabelaları boyunca süzüldüğü bir kız arkadaşım olmamıştı, bu yüzden ben de kızı kendime çekip, ona daha sıkı sarıldım. Solgun, küçümseyen ağzı gülümsedi ve onu yeniden kendime çektim, bu kez daha da yakına, yüzüme doğru…</p>
</body>
</html>