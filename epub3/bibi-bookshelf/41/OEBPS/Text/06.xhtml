<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Altıncı Bölüm</em></h1>

  <p>O sıralarda New York’tan genç, hırslı bir gazeteci bir sabah Gatsby’nin kapısına gelip söyleyeceği bir şey olup olmadığını sordu.</p>

  <p>“Ne hakkında?” diye sordu Gatsby kibarca.</p>

  <p>“Yani, yapacağınız bir açıklama filan.”</p>

  <p>Kafaları karıştıran bir beş dakikanın ardından mesele ortaya çıktı; adam kendisinin de açıklığa kavuşturamadığı ve pek de anlamadığı bir bağlantıyla ilgili işyerinde Gatsby’nin adını duymuştu. İzin günüydü ve övgüye değer bir girişkenlikle “ne olup bittiğini anlamak” için dışarı fırlamıştı.</p>

  <p>Kör atıştı bu, ama yine de gazeteci sezgilerinde haklıydı. Gatsby’nin konukseverliğini kabul eden ve böylece onun geçmişi hakkında otorite kesilen yüzlerce kişi tarafından yayılan kötü şöhretine ilişkin söylentiler yaz boyunca artmış, hikâyesinin haber değeri kazanmasına ramak kalmıştı. “Kanada’yla yeraltından boru hattı” gibi güncel söylentiler onunla bağlantılandırılmıştı ve aslında bir evde değil, eve benzeyen ve Long Island kıyılarında gizlice bir aşağı bir yukarı gidip gelen bir teknede yaşadığına dair bir hikâye ısrarla yayılıyordu. Yalnız, bu uydurmasyonlar Kuzey Dakota’lı James Gatz için neden bir hoşnutluk kaynağıydı, işte onu söylemek zor.</p>

  <p>James Gatz; bu gerçekten de, ya da en azından yasal olarak onun adıydı. On yedi yaşındayken ve kariyerinin başlamasına tanıklık eden o özel anda, Dan Cody’nin yatının Superior Gölü’nün en tehlikeli yerinde demir attığını gördüğünde, adını değiştirmişti. O gün öğleden sonra, sırtında yırtık yeşil bir kazak, ayağında kanvas bir pantolonla kumsalda aylak aylak dolaşan James Gatz idi, ama bir kayık ödünç alıp <em>Tuolomee</em>’ye çıkarak Cody’ye fırtınaya yakalanabileceğini ve yarım saat içinde fırtınanın onu yok edebileceğini bildirdiğinde çoktan Jay Gatsby idi artık.</p>

  <p>Sanıyorum ki o isim o sırada bile, uzun zaman öncesinden hazırdı. Ana babası sünepe, beceriksiz çiftçilerdi; aslına bakılırsa, hayal gücü onları hiçbir zaman kendi ana babası olarak kabul etmemişti. Gerçek şuydu ki Long Island’ın West Egg’li Jay Gatsby’si, kendi kendisininin, Platon’un felsefesine uygun bir tasarımından fırlamıştı. Tanrı’nın bir oğluydu o –eğer bu ifadenin bir anlamı varsa tam da budur– ve Babasının göreviyle meşgul olmalı, uçsuz bucaksız, hoyrat ve cafcaflı bir güzelliğin hizmetinde olmalıydı. Bu yüzden on yedi yaşındaki bir oğlan çocuğunun icat edebileceği bir Jay Gatsby yarattı ve ona sonuna kadar sadık kaldı.</p>

  <p>Bir yılı aşkın bir süredir midye ve somon avlayarak, olmadı kendisine yemek ve yatacak yer sağlayan herhangi bir işte çalışarak Superior Gölü’nün güney kıyısında oradan oraya sürtmüştü. Gitgide sertleşen esmer bedeni, onu güçlendiren o günlerin yarı çetin yarı gevşek işleri arasında doğal bir yaşam sürdü. Kadınları erken tanıdı ve onu şımarttıkları için kadınları küçük görür oldu; genç bakireleri cahil oldukları ve ötekileri de, büyük ölçüde kendisiyle meşgul olduğundan kanıksadığı şeyler uğruna çılgına döndükleri için.</p>

  <p>Ancak yüreği, pes etmeyen, kavgacı bir başkaldırı içindeydi. En gülünç ve en olmadık hayaller gece yatağındayken onu pençesine alırdı. Lavabonun üstündeki saat tıkırdar ve ay döşemenin üstünde karmakarışık duran giysilerini ıslak bir ışığa boğarken betimlenemeyecek ölçüde şatafatlı bir evren beyninde fırıl fırıl dönüp dururdu. Uyku sersemliği ihmalkâr bir kucaklayışla canlı sahnelere son verene dek, her gece hayallerinden oluşan tasarılarına yenilerini eklerdi. Bir süreliğine bu düşler hayal gücüne bir çıkış noktası sağladı; bunlar, gerçekliğin gerçekdışılığının tatmin edici bir işareti, dünya kayasının bir perinin kanadı üstünde sağlam biçimde kurulduğuna ilişkin bir vaatti.</p>

  <p>Gelecekte elde edeceği şan şöhrete yönelik bir sezgi, onu birkaç ay önce güney Minnesota’daki küçük, Lutherci St. Olaf College’a yönlendirmişti. Orada, okulun, kaderinin davullarına, kaderinin ta kendisine gaddarca kulak tıkayışı karşısında umutsuzluğa düşerek, okul ücretini ödemek için yaptığı hademelik işinden tiksinerek iki hafta geçirdi. Ardından ayakları onu yeniden Superior Gölü’ne sürükledi ve Dan Cody’nin yatı kıyı boyundaki sığlıklara demir attığında hâlâ yapacak bir şeyler arayışındaydı.</p>

  <p>Cody o sıralarda elli yaşındaydı, yetmiş beşten beri Nevada gümüş madenlerinden, Yukon’dan ve her nerede metale hücum varsa oradan nemalanıyordu. Kendisini birkaç kez milyoner kılan Montana bakırı üstüne yaptığı işlemler, onu fiziksel anlamda güçlüyken, ama aptallığın eşiğinde yakaladı ve bunun farkına varan sayısız kadın onu parasından ayırmaya çalıştı. Madame de Maintenon’u<a class="footnoteref" href="../Text/notlar.xhtml#n7" id="ref7">7</a> oynayarak onun zaafını kullanan ve onu bir yat içinde denize yollayan gazeteci kadın Ella Kaye’in çevirdiği hiç de hoş olmayan dolaplar 1902 yılının skandal gazeteciliğinin diline dolanmıştı. Cody, Little Girl Körfezi’nde James Gatz’ın kaderi olarak ortaya çıktığı sırada, tam beş yıldır hepsi de ona kollarını açan kıyılarda seyredip duruyordu.</p>

  <p>Yat, küreklerine yaslanıp korkuluklu güverteye hakan genç Gatz için dünyadaki tüm güzelliği ve görkemi temsil ediyordu. Tahminimce Cody’ye gülümsemiştir; muhtemelen gülümsediği zaman insanların kendisinden hoşlandıklarını keşfetmişti. Her ne hal ise, Cody ona birkaç soru sormuş (bir tanesi de gıcır gıcır yeni adını ortaya çıkarmıştı) ve onun atılgan ve ölçüsüz bir hırsa sahip birisi olduğunu anlamıştı. Birkaç gün sonra onu Duluth’a götürdü ve oradan Gatsby’ye mavi bir ceket, branda bezinden üç beyaz pantolon ve bir de yatçı şapkası aldı. Ve <em>Tuolomee</em> Batı Hint Adaları’na ve Barbary Coast’a doğru yola koyulduğunda, Gatsby de yola koyulmuştu.</p>

  <p>Belirli bir iş tanımı yapılmaksızın işe alınmıştı; Cody’nin yanında kaldığı sürede, sırasıyla kamarot, ikinci kaptan, kaptan, kâtip ve hatta gardiyan olmuştu, çünkü ayık Dan Cody, sarhoş Dan Cody’nin ne denli savurganca işler yapabileceğini biliyor ve bu tür beklenmedik durumlarda Gatsby’ye giderek daha çok bel bağlıyordu. Aralarındaki bu anlaşma, teknenin kıtanın çevresinde üç kez dolaştığı beş yıl boyunca sürdü. Ella Kaye, Boston’da bulundukları bir gece tekneye gelivermese ve bir hafta sonra da Dan Cody ev sahipliğine yakışmaz biçimde ölüvermeseydi sonsuza değin de sürebilirdi.</p>

  <p>Cody’nin, Gatsby’nin üst kattaki yatak odasında asılı portresini anımsıyorum, ağaran saçlarıyla sert, boş yüzlü, al yanaklı bir adam; Amerikan yaşamının bir evresinde Doğu kıyısına sınır kerhaneleriyle meyhanelerin yabanıl şiddetini geri getirmiş öncü zampara. Gatsby’nin çok az içmesinde dolaylı olarak Cody’nin payı vardı. Bazen keyifli partiler boyunca kadınlar Gatsby’nin saçını şampanya ile ovalarlardı; ona gelince, içkiye el sürmeme alışkanlığı geliştirmişti.</p>

  <p>Ve parası da kendisine Cody’den miras kalmıştı; yirmi beş bin dolarlık bir miras. Bunu alamamıştı. Kendisine karşı kullanılan hukuki hileyi asla anlamamıştı; ama milyonlardan geriye ne kaldıysa olduğu gibi Ella Kaye’e gitmişti. Garip bir biçimde kendine özgü eğitimi kalmıştı elinde bir tek; Jay Gatsby’nin belirsiz kalıbı genişleyerek bir adamın özünü temsil eder olmuştu.</p>

  <p>Bütün bunları bana çok sonradan anlattı, ama burada yazdım ki geçmişine ilişkin, gerçekle uzaktan yakından hiçbir ilgisi bulunmayan o ilk çılgın söylentilerin tamamı yerle bir olsun. Üstelik onun hakkında her şeye inanma ve hiçbir şeye inanmama noktasına vardığım bir kafa karışıklığı sırasında anlatmıştı bana bunları. Bu yüzden, Gatsby ortalıktaki bütün bu yanlış anlamaları temizlemek için, deyim yerindeyse soluklanmışken, ben de bu kısa bocalamayı fırsat biliyorum.</p>

  <p>Onun işlerine bulaşmamam konusunda da bir bocalama dönemiydi bu. Birkaç hafta boyunca onu ne gördüm ne de telefonda sesini işittim; çoğunlukla Jordan’la New York’ta at koşturuyor ve bunak teyzesinin gözüne girmeye uğraşıyordum; ama sonunda bir pazar günü öğleden sonra evine uğradım. Daha ben varalı iki dakika bile geçmemişti ki birisi Tom Buchanan’ı bir içki içmek için oraya getirdi. Doğal olarak irkildim, ama asıl şaşırtıcı olanı bunun daha önce gerçekleşmemiş olmasıydı.</p>

  <p>At sırtında üç kişilik bir gruptular; Tom, Sloane adında bir adam ve daha önce de orada bulunmuş, kahverengi binici giysisi içinde hoş bir kadın.</p>

  <p>“Sizi gördüğüme çok sevindim,” dedi Gatsby verandasında durup. “Uğradığınıza çok sevindim.”</p>

  <p>Sanki onların çok umurundaymış gibi!</p>

  <p>“Oturun, oturun. Sigara ya da puro buyurun.” Odanın içini çabucak arşınlayıp zillere bastı. “Bir dakika içinde size içecek bir şeyler getirteceğim.”</p>

  <p>Tom’un orada bulunması onu derinden etkilemişti. Ama onlara bir şey verene dek her nasılsa huzursuzluğu sürecekti; gelişlerinin tek nedeninin bu olduğunu anlamıştı. Bay Sloane hiçbir şey istemedi. Bir limonata? Hayır, teşekkürler. Azıcık şampanya? Hiçbir şey istemem, teşekkürler… Kusura bakmayın…</p>

  <p>“Gezintiniz iyi geçti mi?”</p>

  <p>“Buralarda yollar çok iyi.”</p>

  <p>“Sanırım otomobiller…”</p>

  <p>“Evet.”</p>

  <p>Gatsby karşı konulmaz bir dürtüyle, bir yabancı olarak tanıştırılmayı kabullenmiş olan Tom’a döndü.</p>

  <p>“Daha önce bir yerde karşılaştığımızdan eminim, Bay Buchanan.”</p>

  <p>“Ha, evet,” dedi Tom ciddi bir kibarlıkla, ama belli ki anımsamadan. “Karşılaştık. Çok iyi anımsıyorum.”</p>

  <p>“İki hafta kadar önce.”</p>

  <p>“Doğru. Bizim Nick’le beraberdiniz.”</p>

  <p>“Eşinizi tanırım,” diye sürdürdü Gatsby, neredeyse saldırganca.</p>

  <p>“Öyle mi?”</p>

  <p>Tom bana döndü.</p>

  <p>“Sen yakınlarda oturuyorsun, değil mi Nick?” “Bitişikte.”</p>

  <p>“Öyle mi?”</p>

  <p>Bay Sloane sohbete katılmadı ama iskemlesinde kurumla geriye yaslandı; kadın da hiçbir şey söylemedi; ta ki iki viski yuvarlayıp beklenmedik bir içtenlik sergileyene değin.</p>

  <p>“Hepimiz bir sonraki partinize geleceğiz, Bay Gatsby,” dedi. “Ne dersiniz?”</p>

  <p>“Elbette. Sizi ağırlamaktan zevk duyarım.”</p>

  <p>“Çok iyi olur,” dedi Bay Sloane gönül borcu duymaksızın. “Pekâlâ… sanırım eve doğru yola koyulma zamanı.” “Lütfen acele etmeyin,” diye ısrar etti onlara Gatsby. Artık kendisini kontrol edebiliyordu ve Tom’la biraz daha beraber olmak istiyordu. “Niye – niye yemeğe kalmıyorsunuz? New York’tan başka insanlar da çıkıp gelirse şaşmam.”</p>

  <p>“Siz <em>bana</em> yemeğe gelin,” dedi hanımefendi coşkuyla, “ikiniz de.”</p>

  <p>Beni de kastetmişti. Bay Sloane ayağa kalktı.</p>

  <p>“Hadi gidelim,” dedi, ama yalnızca kadına.</p>

  <p>“Laf olsun diye söylemiyorum,” diye üsteledi kadın. “Gelirseniz sevinirim. Yerimiz geniş.”</p>

  <p>Gatsby soran gözlerle bana baktı. Gitmek istiyordu ve Bay Sloane’un onun gelmesini istemediğini anlamamıştı.</p>

  <p>“Ne yazık ki ben gelemeyeceğim,” dedim.</p>

  <p>“O zaman, siz gelin,” diye ısrar etti kadın Gatsby’ye odaklanarak.</p>

  <p>Bay Sloane, onun kulağına bir şeyler mırıldandı.</p>

  <p>“Şimdi çıkarsak geç kalmayız,” diye üsteledi kadın yüksek sesle.</p>

  <p>“Benim atım yok,” dedi Gatsby. “Ordudayken ata binerdim ama hiçbir zaman at almadım. Ben sizi arabamla izlemek zorundayım. Bir dakikalığına beni bağışlayın.”</p>

  <p>Hepimiz, Sloane ile hanımefendinin bir kenarda hararetli bir konuşmaya giriştikleri verandaya yürüdük.</p>

  <p>“Tanrım, sanırım adam geliyor gerçekten,” dedi Tom. “Kadının onu istemediğini anlamıyor mu?”</p>

  <p>“Gelmesini istediğini söyledi.”</p>

  <p>“Büyük bir akşam yemeği daveti veriyor ve seninki orada tek bir kişiyi bile tanımaz.” Kaşlarını çattı. “Daisy ile hangi cehennemde tanıştığını merak ediyorum. Tanrı biliyor ya, fikirlerimde eski kafalı olabilirim, ama bugünlerde kadınların ortalıkta çok fazla dolaşmaları bana uymuyor. Her türlü tuhaf tiple karşılaşıyorlar.”</p>

  <p>Birden Bay Sloane ile hanımefendi basamaklardan inip atlarına bindiler.</p>

  <p>“Hadi,” dedi Bay Sloane Tom’a, “geç kaldık. Girmemiz gerek.” Sonra bana döndü: “Ona bekleyemediğimizi söylersiniz, değil mi?”</p>

  <p>Tom ve ben el sıkıştık, kalanlarla soğuk bir baş selamıyla yetindik ve tam Gatsby elinde şapka ve ince bir pardösüyle ön kapıdan çıkarken onlar da araba yolundan tırısa kalkıp ağustos yapraklarının altında gözden yittiler.</p>

  <p>Belli ki Tom Daisy’nin ortalıkta tek başına dolaşmasından tedirginlik duymuştu, çünkü sonraki cumartesi gecesi Gatsby’nin partisine onunla birlikte geldi. Belki de onun varlığı akşama olağandışı bunaltıcı bir nitelik kattı; belleğimde, Gatsby’nin o yazki partileri içinde ayrı bir yeri var o gecenin. Aynı insanlar vardı, ya da en azından aynı türden insanlar, aynı şampanya savurganlığı, farklı tonalitelerde sürüp giden aynı çokrenkli keşmekeş vardı, ama havadaki nahoşluğu, daha önce var olmayan o her şeyi kuşatan haşinliği sezdim. Ya da belki buna alışmıştım yalnızca; West Egg’i kendi ölçütleri ve kendi büyük şahsiyetleriyle başlı başına bir dünya olarak kabul etmeye alışmıştım; böyle olduğunun bilincine varmadığı için rakipsizdi ve şimdi bu dünyaya, Daisy’nin gözleriyle yeniden bakıyordum. Düzeltmek için kendi gücünüzü tükettiğiniz şeylere yeni gözlerle bakmak, her durumda hüzün verici oluyor.</p>

  <p>Alacakaranlıkta geldiler ve göz alıcı yüzlerce kişi arasında gezinirken, Daisy’nin sesi gırtlağından cilveli mırıltılar döktürüyordu.</p>

  <p>“Böyle şeyler beni <em>öyle</em> heyecanlandırıyor ki,” diye fısıldadı. “Eğer bu akşam bir ara beni öpmek istersen, Nick, bana söyle yeter; senin için bunun bir yolunu bulmaktan hoşnut kalırım. Adımı söylemen yeterli. Ya da bir yeşil kart göstermen. Yeşil kart diyorum…”</p>

  <p>“Çevrene bak,” diye önerdi Gatsby.</p>

  <p>“Çevreye bakıyorum. Müthiş zaman geçiriyorum…”</p>

  <p>“Yalnızca adlarını duyduğun bir yığın insanın yüzünü göreceksin.”</p>

  <p>Tom’un kendini beğenmiş gözleri kalabalığın üstünde dolaştı.</p>

  <p>“Pek bir yere gitmeyiz biz,” dedi. “Aslında, buradaki tek bir kişiyi bile tanımadığımı düşünüyordum tam da.”</p>

  <p>“Belki şu hanımı tanırsınız.” Gatsby, bir erik ağacının altında tüm görkemiyle oturan, göz kamaştırıcı, insan suretindeki bir orkideyi andıran kadını gösterdi. Tom ve Daisy gözlerini dikip, o zamana değin kendileri için hayaletten farksız bir film yıldızını tanıyıvermelerine eşlik eden, o kendine özgü gerçekdışı duyguyla baktılar.</p>

  <p>“Güzel kadın,” dedi Daisy.</p>

  <p>“Ona doğru eğilmiş duran adam da yönetmeni.”</p>

  <p>Onları törensel bir tavırla gruptan gruba götürdü: “Bayan Buchanan… ve Bay Buchanan…” Bir anlık duraksamanın ardından da ekledi: “polo oyuncusu.”</p>

  <p>“Ah, hayır,” diye karşı çıktı Tom hemen, “o ben değilim.”</p>

  <p>Ama belli ki gecenin geri kalanında Tom’un “polo oyuncusu” olarak kalması olasılığı Gatsby’yi hoşnut etmişti.</p>

  <p>“Ömrümde hiç bu kadar ünlüyle karşılaşmamıştım,” diye haykırdı Daisy. “Şu adamdan hoşlandım –adı neydi?– mavimsi burnu olan.”</p>

  <p>Gatsby, onun kim olduğunu söyleyip ufak bir yapımcı olduğunu ekledi.</p>

  <p>“Kimse kim, yine de hoşlandım ondan.”</p>

  <p>“Polo oyuncusu olmamayı yeğlerdim,” dedi Tom hoşnutlukla, “bütün bu ünlü kişilere kimliğimi çaktırmadan bakmayı yeğlerdim.”</p>

  <p>Daisy ile Gatsby dans ettiler. Gatsby’nin zarif, abartısız fokstrotu karşısında şaşırdığımı anımsıyorum; daha önce hiç dans ederken görmemiştim kendisini. Ardından amaçsızca benim evime yürüdüler ve Daisy’nin ricası üstüne ben gözlerimi dört açıp bahçede kaldım; onlarsa yarım saat boyunca basamaklarda oturdular: “Yangın ya da sel olursa diye,” biçiminde açıklama yaptı Daisy, “ya da başka bir doğal afet.”</p>

  <p>Biz birlikte akşam yemeğine otururken Tom da davetlilere kimliğini çaktırmadan bakma işinden geri geldi. “Şuradaki kişilerle yesem kusura bakar mısın?” dedi. “Tipin birisi gülünç bir durumdan paçayı nasıl sıyırdığını anlatıyor.”</p>

  <p>“Keyfine bak,” diye yanıtladı Daisy güler yüzle, “ve eğer herhangi bir adres alman gerekirse, al işte benim küçük altın kalemim.” …Bir an sonra çevresine bakındı ve bana kızın “sıradan ama güzel” olduğunu söyledi ve Gatsby ile baş başa kaldığı yarım saatin dışında pek iyi zaman geçirmediğini anladım.</p>

  <p>Özellikle çakırkeyif olanlarla aynı masadaydık. Bu benim hatamdı… Gatsby telefona çağrılmıştı ve daha iki hafta önce, aynı kişilerin beraberliğinden keyif almıştım. Ama o zaman beni eğlendiren şey şimdi havayı kirletiyordu.</p>

  <p>“Kendinizi nasıl hissediyorsunuz, Bayan Baedeker?”</p>

  <p>Seslendiğim kız, başarısız bir girişimle başını omzuma yaslamaya çabalıyordu. Bu soru üstüne oturdu ve gözlerini açtı.</p>

  <p>“Ha?”</p>

  <p>Daisy’yi ertesi gün kendisiyle şehir kulübünde golf oynasın diye sıkıştıran irikıyım ve uyuşuk bir kadın, Bayan Baedeker’ı savunmak için ağzını açtı:</p>

  <p>“Yok, bu daha iyi hali. Beş altı kokteyl içtikten sonra hep öyle çığlık atmaya başlar. İçkiye elini sürmemesi gerektiğini söylüyorum ona,”</p>

  <p>“El sürmüyorum,” diye doğruladı suçlanan kişi boşluktan gelen bir sesle.</p>

  <p>“Senin bağırdığını işittik, bu yüzden de bizim Doktor Civet’e dedim ki: ‘Senin yardımına gereksinim duyan birisi var, Doktor.’”</p>

  <p>“Çok minnettar kalmıştır, eminim,” dedi bir başka arkadaşı, kinayeyle. “Ama kafasını havuza soktuğunuzda elbisesini baştan aşağı ıslattınız.”</p>

  <p>“En nefret ettiğim şey kafamın havuza sokulmasıdır,” diye homurdandı Bayan Baedeker. “Bir keresinde New Jersey’de az kalsın boğuyorlardı beni.”</p>

  <p>“Demek ki içkiye el sürmemelisin,” diye karşılık verdi Doktor Civet.</p>

  <p>“Sen kendine bak!” diye bağırdı Bayan Baedeker çılgınca. “Ellerin titriyor. Beni ameliyat etmene asla izin vermezdim!”</p>

  <p>İşte durum buydu. Anımsadığım neredeyse son şey, Daisy ile dikilip film yönetmeniyle Yıldızını izlediğimizdi. Hâlâ erik ağacının altındaydılar ve aradan geçen ince bir ay ışığı huzmesi sayılmazsa yüzleri birbirine değiyordu. Adamın, bu yakınlığı sağlamak için bütün gece boyunca son derece yavaş biçimde kadına doğru eğildiği geldi aklıma ve hatta ben onu izlerken son aşamada kamburlaşıp kadını yanağından öptüğünü gördüm.</p>

  <p>“Onu beğeniyorum,” dedi Daisy, “bence güzel bir kadın.”</p>

  <p>Ancak geri kalan her şey ona batıyordu, hem de tartışmasız biçimde; çünkü bu davranışlarından anlaşılan bir şey değil, bir duyguydu. West Egg onun ağzını açık bırakmıştı, Broadway’in Long Island’da bir balıkçı köyünden peydahladığı bu benzeri bulunmayan “yer”, eski edebi kelamlarla yıpranmış ham diriliği ve sakinlerini bir hiçlikten diğer bir hiçliğe kestirmeden sürüp götüren aşırı yılışık talihi karşısında apışıp kalmıştı. Tam da anlamakta güçlük çektiği bu yalınlıkta berbat bir şeyler görüyordu.</p>

  <p>Onlar arabalarının gelmesini beklerlerken ben de ön taraftaki basamaklarda yanlarında oturdum. Ön taraf, burası yani, karanlıktı: Bir tek parlak kapıdan, yaklaşık bir metrekarelik yeri aydınlatan, yumuşak, kara sabaha yağarcasına bir ışık geliyordu. Bazen yukarıda bir giyinme odasının perdesinde bir gölge kımıldıyor, sonra yerini başka bir gölgeye bırakıyor ve görünmez bir camda dudak boyayıp pudralanan sonsuz bir gölgeler geçidi oluşuyordu.</p>

  <p>“Yani, kimdir bu Gatsby?” diye soruverdi Tom birden. “Büyük içki kaçakçılarından birisi mi?”</p>

  <p>“Bunu nereden duydun?” diye sordum.</p>

  <p>“Duymadım. Kendim tahmin ettim. Bu yeni zenginlerin çoğu içki kaçakçılarından ibarettir, bilirsin.”</p>

  <p>“Gatsby değil,” dedim kısaca.</p>

  <p>Bir an sessiz kaldı. Araba yolunun çakıl taşları ayaklarının altında gıcırdadı.</p>

  <p>“Yani, bu hayvanat bahçesini bir araya toplamak için kendini epey zorluyor olmalı.”</p>

  <p>Bir esinti Daisy’nin kürk yakasının kurşuni bulanıklığını karıştırdı.</p>

  <p>“En azından bizim tanıdığımız insanlardan çok daha ilginçler,” dedi bir gayretle.</p>

  <p>“Pek ilgilenmiş görünmüyordun.”</p>

  <p>“Ama ilgilendim.”</p>

  <p>Tom güldü ve bana döndü.</p>

  <p>“O kız, kendisini soğuk duşun altına sokmasını istediğinde Daisy’nin yüzüne dikkat ettin mi?”</p>

  <p>Daisy, müzikle birlikte, sözcüklerin her birine daha önce hiç sahip olmadıkları ve bundan böyle de olmayacakları bir anlam katarak kısık, ritmik bir fısıltıyla şarkı söylemeye başladı. Melodi yükseldiğinde, sesi, kontralto seslerde rastlanan biçimde onu izleyerek tatlılıkla çatallanıyor ve her değişiklik onun sıcak, insanca büyüsünü havaya boşaltıyordu.</p>

  <p>“Davet edilmemiş sürüyle insan geliyor,” dedi birdenbire. “O kız davet edilmemişti. Öylesine içeriye dalıyorlar ve o da karşı çıkmayacak kadar kibar.”</p>

  <p>“Onun kim olduğunu ve ne yaptığını bilmek istiyorum,” diye üsteledi Tom. “Ve bunu öğrenmenin de bir yolunu bulacağım.”</p>

  <p>“Ben sana hemen söyleyebilirim,” diye yanıtladı Daisy. “Eczaneleri var, yığınla eczane. Onları kendisi kurmuş.” Limuzin, araba yolundan yavaş yavaş geldi.</p>

  <p>“iyi geceler, Nick,” dedi Daisy.</p>

  <p>Bakışını benden ayırıp açık kapıdan, o yılın güzel, hüzünlü “Three O’clock in the Morning” valsinin süzüldüğü, basamakların üstündeki aydınlık girişe yöneltti. Sonuçta, Gatsby’nin partisinin gelişigüzelliği, Daisy’nin dünyasında yeri olmayan romantik olasılıklar barındırıyordu içinde. Şarkıda, onu gerisingeri içeriye çağıran ne vardı? Artık bu loş, nasıl geçeceği kestirilemeyen saatlerde ne olabilirdi? Bakarsınız, eşine az rastlanır ve hayranlık uyandıran, inanılmaz bir konuk, gerçekten ışıltılar saçan genç bir kız gelirdi; bir anlık büyülü bir karşılaşmayla, Gatsby’ye bir göz süzüşüyle, sarsılmaz biçimde kendisine adanmış o beş yılı siliverirdi.</p>

  <p>O gece geç saatlere dek oradan ayrılmadım. Gatsby, kendisi serbest kalana değin beklememi rica etmişti ve kara kumsalda artık âdet haline gelmiş, insanı soğuktan titreten, coşkulu yüzme partisi sona erene, yukarıdaki konuk odalarında ışıklar sönene değin bahçede gezinip durdum. Sonunda basamaklardan aşağı indiğinde, bronzlaşmış yüzünün derisi alışılmadık biçimde gergin, gözleri parlak ve yorgundu.</p>

  <p>“Beğenmedi,” dedi hemen.</p>

  <p>“Elbette beğendi.”</p>

  <p>“Beğenmedi,” diye üsteledi, “iyi zaman geçirmedi.”</p>

  <p>Suskunlaştı ve dile getiremediği sıkıntısını sezdim.</p>

  <p>“Ondan çok uzakta hissediyorum kendimi,” dedi. “Anlamasını sağlamak zor.”</p>

  <p>“Danstan mı söz ediyorsun?”</p>

  <p>“Dans mı?” Parmaklarını şıklatarak bütün dansları bir yana itti. “Dostum, dansın önemi yok.”</p>

  <p>Daisy’nin, Tom’a gidip “Seni asla sevmedim” demesinden daha azına razı değildi. Dört yılı bu cümleyle tamamen sildikten sonra atılması gereken adımlara karar verebilirlerdi ancak. Bunlardan birisi, Daisy serbest kalınca, Louisville’e geri dönüp onu evinden gelin olarak çıkartmaktı; sanki beş yıl öncesindelermiş gibi.</p>

  <p>“Ve o bunu anlamıyor,” dedi. “Eskiden olsa anlardı. Saatlerce otururduk…”</p>

  <p>Sustu ve meyve kabukları, bir yana atılmış armağanlar ve ayaklar altında ezilmiş çiçeklerle harap bir patikada bir aşağı bir yukarı yürümeye başladı.</p>

  <p>“Ben olsam, ondan fazla bir şey beklemezdim,” demeyi göze aldım. “Geçmişi geri getiremezsin.”</p>

  <p>“Geçmişi geri getiremez miyim?” diye haykırdı kulaklarına inanamayarak. “Niye, elbette ki getiririm!”</p>

  <p>Sanki geçmiş burada, evinin gölgesinde pusuya yatmış da yalnızca o erişemiyormuş gibi çılgınca çevresine bakındı.</p>

  <p>“Her şeyi eski haline getireceğim,” dedi, kararlı biçimde başını sallayarak. “Görecek.”</p>

  <p>Geçmişten çok fazla söz etti ve bir şeyi, belki de Daisy’yi sevmeye adadığı, kendisiyle ilgili bir düşünceyi kurtarmaya çalıştığına hükmettim. Yaşamı o zamandan beri karmaşa ve düzensizlik içinde geçmişti, ama bir kez belirli bir başlangıç noktasına dönebilse ve hepsinin üstünden bir kez daha geçebilseydi bu şeyin ne olduğunu bulabilecekti…</p>

  <p>…Beş yıl önce, bir sonbahar gecesi, yapraklar dökülürken sokakta yürümüşler ve hiçbir ağacın bulunmadığı, kaldırımın ay ışığından beyaza kestiği bir yere gelmişlerdi. Burada durup birbirlerine döndüler. Yılın iki mevsim değişiminde bir gelen, o gizemli heyecanla yüklü serin bir geceydi. Evlerdeki dingin ışıklar karanlığın içine doğru vızıldıyordu ve yıldızların arasında bir kıpırtı, bir telaş vardı. Gatsby gözünün ucuyla, kaldırım taşlarının gerçekten bir merdivene dönüştüğünü ve ağaçların üstünde gizli bir yere uzandığını gördü; tek başına tırmansa çıkabilirdi oraya ve bir kez oraya varınca yaşamın lapasını emebilir, mucizenin hiçbir şeyle kıyas götürmez sütünü mideye indirebilirdi.</p>

  <p>Daisy’nin beyaz yüzü kendisininkine yaklaşırken yüreği hızla çarpıyor da çarpıyordu. Bu kızı öptüğünde ve dile getirilemez hayallerini sonsuza değin onun ölümlü nefesine bağladığında, zihni bir daha asla Tanrı’nın zihni gibi haşarılık edemeyecekti. Bu yüzden, bir yıldıza çarpan diyapazonun sesini bir an daha dinleyerek bekledi. Sonra onu öptü. Dudakları onunkilere değince kız onun için çiçeğe durdu ve vücut bulma tamamlandı.</p>

  <p>Şaşırtıcı bir duygusallıkla söylese de, söyledikleri bana bir şeyi anımsattı; uzun zaman önce bir yerlerde duyduğum, kolay kolay yakalanamayan bir ritim, kayıp sözcüklerden bir parça. Bir an için ağzımın içinde bir cümlecik biçimlenmeye başlar gibi oldu ve sanki onlar için titreşen bir tutam havadan çok daha fazla çabalarmışçasına dudaklarım dilsiz birininki gibi aralandı. Ama hiç ses çıkmadı ve anımsamak üzere olduğum şey sonsuza değin söze dökülebilir olmaktan çıktı.</p>
</body>
</html>