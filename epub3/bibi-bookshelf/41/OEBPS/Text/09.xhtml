<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Dokuzuncu Bölüm</em></h1>

  <p>İki yıl sonra, o günün geri kalanını, o geceyi ve ertesi günü, yalnızca, polisin, fotoğrafçıların ve gazetecilerin Gatsby’nin ön kapısından hiç durmadan girip çıkmalarıyla anımsıyorum. Bahçe kapısına bir ip gerilmiş ve meraklıları dışarıda tutmak için başına da bir polis dikilmişti, ama küçük oğlan çocukları çabucak benim bahçemden girebileceklerini keşfettiler ve orada, havuzun çevresinde ağızları açık halde kümelenmiş birkaç çocuk bulunuyordu her zaman. Birisi, belki de bir dedektif o gün öğleden sonra Wilson’ın cesedine doğru eğilirken kesin bir tavırla “deli” demişti ve sesinin tesadüfi otoritesi, ertesi sabahın gazete manşetlerini belirlemişti.</p>

  <p>O haberlerin çoğu bir kâbustu; tuhaf, ayrıntılı, heyecanlı ve yanlıştı. Michaelis’in resmi soruşturmadaki ifadesi, Wilson’ın karısına ilişkin kuşkularına ışık tuttuğunda, bütün hikâyenin kısa bir süre içinde müstehcen bir hicivle sunulacağını düşündüm; ama Catherine, her türlü şeyi söyleyebilecekken tek sözcük etmedi. Bu olayda şaşırtıcı ölçüde güçlü bir kişilik sergiledi; sorgu yargıcına o çizilmiş kaşlarının altından kararlı gözlerle baktı ve ablasının asla Gatsby’yi görmediğini, ablasının kocasıyla çok mutlu olduğunu, ablasının hiçbir yanlış davranış içine girmediğini söyledi. Kendisini de buna ikna etmişti ve böyle bir şeyin imasına bile katlanması mümkün değilmişçesine gözyaşlarıyla mendilini sırılsıklam etmişti. Böylece, dava en basit biçimiyle kalabilsin diye Wilson “acıdan aklını yitirmiş bir adam” mertebesine indirgendi. O şekilde de kaldı.</p>

  <p>Ama işin bu kısmı bana uzak ve önemsiz gözüküyordu. Kendimi bir başıma, Gatsby’nin tarafında buldum. Felaket haberini West Egg Köyü’ne telefonla bildirdiğim andan başlayarak onunla ilgili her kuşkuda, her gerçekçi soruda ben kaynak gösterildim. Başlangıçta şaşkındım ve aklım karışıktı; sonraları, o evinde yatar ve saatler ilerledikçe kımıldamaz, soluk almaz ya da konuşmazken benim sorumlu olduğum, çünkü kimsenin ilgilenmediği düşüncesine daha çok saplanır oldum; ilgilenmek derken, herkesin hayatının sonunda iyi kötü hak ettiği o yoğun kişisel ilgiyi kastediyorum.</p>

  <p>Biz onu bulduktan yarım saat sonra Daisy’yi aradım, içgüdüsel olarak ve ikirciklenmeden aradım onu. Ama o ve Tom, o öğleden sonra erkenden bir yerlere gitmişler, bavullarını da almışlardı.</p>

  <p>“Adres bırakmadılar mı?”</p>

  <p>“Hayır.”</p>

  <p>“Ne zaman döneceklerini söylediler mi?”</p>

  <p>“Hayır.”</p>

  <p>“Nerede olduklarına ilişkin herhangi bir fikriniz var mı? Onlara nasıl ulaşabilirim?”</p>

  <p>“Bilmiyorum. Bir şey diyemem.”</p>

  <p>Onun için birilerini getirmek istiyordum. Yattığı odaya gidip ona güvence vermek istiyordum: “Sana birilerini getireceğim, Gatsby. Endişelenme. Yalnızca bana güven, sana birilerini getireceğim…”</p>

  <p>Meyer Wolfshiem’in adı telefon rehberinde yoktu. Kâhya bana onun Broadway’deki işyerinin adresini verdi, ben de Bilinmeyen Numaraları aradım, ama ben numarayı aldığım zaman saat beşi çoktan geçmişti ve hiç kimse yanıt vermedi telefona.</p>

  <p>“Yeniden arar mısınız?”</p>

  <p>“Üç kez aradım onları.”</p>

  <p>“Bu çok önemli.”</p>

  <p>“Üzgünüm. Ne yazık ki orada kimse yok.”</p>

  <p>Yeniden konuk odasına döndüm ve bir anda içeriyi dolduran bütün bu resmi kişilerin rastgele ziyaretçiler olduklarını düşündüm. Ama onlar çarşafı kaldırıp sarsılmış gözlerle Gatsby’ye bakarlarken, beynimde Gatsby’nin kınaması sürüp duruyordu.</p>

  <p>“Bak hele, dostum, bana birilerini getirmelisin. Daha çok çaba göster. Bununla tek başıma baş edemem ben.”</p>

  <p>Birisi bana sorular sormaya başladı ama kaçıp kurtuldum ve aşağıya inerek aceleyle masasının kilitli olmayan kısımlarına baktım; bana anne babasının öldüğünü hiçbir zaman kesin olarak söylememişti. Ama hiçbir şey yoktu orada; yalnızca Dan Cody’nin, unutulmuş şiddetin simgesi olarak duvardan aşağı bakan resmi vardı.</p>

  <p>Ertesi sabah kâhyayı, Wolfshiem’e, bilgi isteyen ve onu ilk trenle gelmeye zorlayan bir mektupla birlikte New York’a yolladım. Bu rica, yazarken yersiz gözüktü gözüme. Öğleden önce Daisy’den bir telgraf geleceğinden emin olduğum kadar Wolfshiem’in de gazeteleri görür görmez yola çıkacağından emindim; ama ne bir telgraf ne de Bay Wolfshiem geldi; daha da çok polis, fotoğrafçı ve gazeteciler dışında hiç kimse gelmedi. Kâhya Wolfshiem’in yanıtını getirdiğinde, Gatsby ile aramızda, onların tümüne karşı bir kafa tutma, küçümseyici bir dayanışma duygusu hissetmeye başladım.</p>

  <p class="extract"><em>Sevgili Bay Carraway. Bu olay, yaşamımın doğru olduğuna güçlükle inanabildiğim en berbat şoklarından birisi aslına bakarsanız. O adamın yaptığı böylesine delice bir hareket hepimizi düşündürmeli. Oldukça önemli bir iş elimi kolumu bağladığı ve şu anda bu meseleye karışamayacağım için şimdi gelemem. Biraz zaman geçtikten sonra, yapabileceğim herhangi bir şey olursa Edgar’la yollayacağınız bir mektupla bana bildirin. Böyle bir şeyi işittiğimde nerede olduğumu bile şaşırıyorum ve tümüyle perişan oluyorum.</em></p>

  <p class="right">Saygılarımla,<br/>MEYER WOLFSHIEM</p>

  <p>Ve sonradan altına alelacele çiziktirilmiş bir not:</p>

  <p class="extract"><em>Bana cenaze vb hakkında bilgi verin</em>, <em>ailesini hiç tanımam.</em></p>

  <p class="extract">O gün öğleden sonra telefon çaldığında ve şehirlerarası santral Chicago’nun aradığını söylediğinde, sonunda Daisy arıyor sandım. Ama bağlantı oldukça zayıf ve uzaktan gelen bir erkek sesi üzerinden kuruldu.</p>

  <p>“Ben Slagle…”</p>

  <p>“Evet?” İsim tanıdık gelmedi.</p>

  <p>“Çok kötü bir şey, değil mi? Telgrafımı aldınız mı?</p>

  <p>“Telgraf falan gelmedi.”</p>

  <p>“Genç Parke’ın başı belada,” dedi çabucak. “Senetleri tezgâhın üstünden verirken enselemişler onu. Tam beş dakika önce numaraları veren bir genelge gelmiş New York’tan. Buna ne dersin? Bu taşra kentlerinde neyin ne olacağını hiç bilemezsin…”</p>

  <p>“Alo!” diye araya girdim soluğum kesilerek. “Bana bak; Bay Gatsby değilim ben. Bay Gatsby öldü.”</p>

  <p>Hattın öteki ucunda uzun bir sessizlik oldu, bunu bir bağırış izledi… ardından da hat kesilirken bir ciyaklama sesi.</p>

  <p class="extract">Sanırım, Minnesota’daki bir kasabadan Henry C. Gatz imzalı bir telgraf geldiğinde üçüncü gündü. Yalnızca göndericinin acilen yola çıktığını ve o gelene kadar cenazenin ertelenmesini bildiriyordu.</p>

  <p>Gatsby’nin babasıydı bu, çok çaresiz ve perişan, ağırbaşlı, yaşlı bir adam; ılık eylül gününe karşın, ucuz, uzun bir paltoya sarınıp sarmalanmıştı. Gözleri heyecandan sürekli sulanıyordu ve çantasıyla şemsiyesini elinden aldığımda, ağarmış seyrek sakalına ara vermeksizin öyle bir asılmaya başladı ki paltosunu çıkartmakta güçlük çektim. Bayılmak üzereydi, o yüzden onu müzik odasına götürüp oturturken bir yandan da yiyecek bir şeyler getirttim. Ama bir şey yemedi ve titreyen elindeki bardaktan süt döküldü.</p>

  <p>“Chicago gazetesinde gördüm,” dedi. “Chicago gazetesi bununla doluydu. Hemen yola koyuldum.”</p>

  <p>“Size nasıl ulaşacağımı bilemedim.”</p>

  <p>Gözleri, hiçbir şey görmeden, sürekli odada dolaşıyordu. “Delinin biriymiş,” dedi. “Delirmiş olmalı.”</p>

  <p>“Biraz kahve içmez miydiniz?” diye zorladım onu. “Hiçbir şey istemiyorum. İyiyim artık, Bay…” “Carraway.”</p>

  <p>“Tamam, iyiyim artık. Jimmy’yi nereye koydular?”</p>

  <p>Onu, oğlunun yattığı konuk odasına götürdüm ve orada bıraktım. Birkaç küçük çocuk basamakları çıkmışlar hole bakıyorlardı; onlara gelenin kim olduğunu söyleyince gönülsüzce çekip gittiler.</p>

  <p>Bir süre sonra Bay Gatz, ağzı aralanmış, yüzü belli belirsiz kızarmış, gözlerinden zaman zaman geç kalmış gözyaşları süzülerek kapıyı açtı ve dışarı çıktı. Ölümün artık korkunç bir sürpriz niteliğine bürünmediği bir yaşa gelmişti ve şimdi ilk kez çevresine bakınıp da holün tavanının yüksekliğini ve ihtişamını, holden diğer odalara açılan kocaman odaları gördüğünde üzüntüsüne saygılı bir gurur karışmaya başladı. Onu üst kattaki bir yatak odasına götürdüm; ceketini ve yeleğini çıkartırken ona bütün ayarlamaların kendisi gelene değin ertelendiğini anlattım.</p>

  <p>“Ne isteyeceğinizi bilmiyordum, Bay Gatsby…”</p>

  <p>“Gatz benim adım.”</p>

  <p>“—Bay Gatz. Cesedi Batıya götürmek isteyebilirsiniz diye düşündüm.”</p>

  <p>Başını hayır anlamında salladı.</p>

  <p>“Jimmy Doğuyu her zaman daha çok sevdi. Bu konumuna Doğuda yükseldi. Siz oğlumun arkadaşlarından birisi miydiniz, Bay?..”</p>

  <p>“Yakın arkadaştık.”</p>

  <p>“Önünde parlak bir gelecek vardı, biliyorsunuz. Genç bir adamdı yalnızca ama şurada müthiş bir beyin gücü vardı.”</p>

  <p>Etkileyici bir hareketle kafasına dokundu ve ben de başımla onayladım.</p>

  <p>“Yaşamış olsaydı büyük bir adam olurdu. James J. Hill gibi büyük bir adam. Ülkenin gelişmesine katkıda bulunurdu.”</p>

  <p>“Doğru,” dedim, rahatsız biçimde.</p>

  <p>Nakışlı yatak örtüsünü beceriksizce yatağın üstünden kaldırmaya çalıştı ve kaskatı biçimde uzandı; anında da uykuya daldı.</p>

  <p>O gece korktuğu besbelli birisi aradı ve adını söylemeden önce benim kim olduğumu bilmek istedi.</p>

  <p>“Bay Carraway’im ben,” dedim.</p>

  <p>“Oh!” Sesinden rahatladığı anlaşılıyordu. “Ben de Klipspringer.”</p>

  <p>Bu bana Gatsby’nin mezarı başında bir başka arkadaş daha olacak gibi göründüğü için ben de rahatladım. Gatsby’nin cenaze töreninin gazetelerde yer almasını ve manzara izlemeye gelen insanları oraya çekmesini istemiyordum, o yüzden de birkaç kişiyi kendim arıyordum. Onları bulmak zordu.</p>

  <p>“Cenaze töreni yarın,” dedim. “Saat üçte burada, evde. İlgilenecek kişilere söylerseniz sevinirim.”</p>

  <p>“Tabii, söylerim,” diye atıldı telaşla. “Gerçi kimseyi de göremem ya, ama yine de görürsem söylerim.”</p>

  <p>Sesinin tonu beni kuşkuya düşürdü.</p>

  <p>“Tabii kendiniz orada olacaksınız.”</p>

  <p>“Yani, gelmeye çalışırım elbette. Arama nedenime gelince…”</p>

  <p>“Bir dakika,” diye sözünü kestim. “Geleceğim demeye ne dersiniz?”</p>

  <p>“Yani, aslında – işin özü şu ki, burada, Green wich’de birileriyle kalıyorum ve yarın benden onlarda olmamı bekliyorlar. Aslında piknik gibi bir şey var. Oradan ayrılmak için elimden geleni yaparım elbet.”</p>

  <p>Ağzımdan gizlemeye çalışmadığım bir “Yaaa!” sesi çıktı ve beni duymuş olsa gerekti, çünkü sözlerini huzursuzluk içinde şöyle sürdürdü:</p>

  <p>“Arama nedenim, orada bıraktığım bir çift ayakkabıydı. Onları kâhyayla bana gönderseniz zahmet olur mu diye merak ediyorum. Anlayacağınız gibi, tenis ayakkabıları ve onlarsız hayat zor. Adresim B. F. eliyle…”</p>

  <p>İsmin gerisini duymadım çünkü ahizeyi yerine koydum.</p>

  <p>Sonrasında Gatsby adına utanç duydum; telefon ettiğim bir beyefendi, onun hak ettiğini bulduğunu ima etti. Ancak, bu benim haramdı, çünkü o, Gatsby’nin içkisinden aldığı cesaretle Gatsby’yle alay edenlerin başında geliyordu ve onu aramamam gerektiğini bilmeliydim.</p>

  <p>Cenaze gününün sabahı, New York’a Bay Wolfshiem’i görmeye gittim; ona başka türlü ulaşmam mümkün gözükmüyordu. Asansörcü çocuğun tavsiyesi üzerine itip açtığım kapının üstünde “The Swastika Holding Company” yazıyordu ve ilk başta içeride kimse yokmuş gibi görünüyordu. Ama ben “Merhaba” diye boş yere birkaç kez haykırınca bir paravanın arkasında bir tartışma patlak verdi ve derhal güzel bir Yahudi kızı içerideki bir kapıda belirdi ve kara, düşmanca gözlerle beni dikkatle inceledi.</p>

  <p>“Kimse yok,” dedi. “Bay Wolfshiem Chicago’ya gitti.”</p>

  <p>Bu cümlenin ilk kısmı belli ki doğru değildi, çünkü içeride birisi ahenksiz biçimde ıslıkla “The Rosary”yi çalmaya başlamıştı.</p>

  <p>“Lütfen ona Bay Carraway’in kendisini görmek istediğini söyleyin.”</p>

  <p>“Onu Chicago’dan geri getiremem, öyle değil mi?”</p>

  <p>Tam o anda kapının öteki yanından bir ses, tartışmasız biçimde Wolfshiem’inki, “Stella!” diye seslendi.</p>

  <p>“Adınızı yazıp masanın üstüne bırakın,” dedi çabucak. “Döndüğünde ona veririm.”</p>

  <p>“Ama burada olduğunu biliyorum.”</p>

  <p>Bana doğru bir adım attı ve ellerini öfkeyle kalçalarının üstünde aşağı yukarı kaydırmaya başladı.</p>

  <p>“Siz genç adamlar canınız istediği zaman içeriye dalabileceğinizi sanıyorsunuz,” diye payladı beni. “Canımıza tak etti artık. Chicago’da diyorsam <em>Chicago</em>’dadır.”</p>

  <p>Gatsby’den söz ettim.</p>

  <p>“Ha!” Yeniden tepeden tırnağa inceledi beni. “Yani siz yalnızca – adınız neydi?”</p>

  <p>Gözden kayboldu. Bir saniye sonra her iki elini uzatmış Meyer Wolfshiem kapıda duruyordu. Saygılı bir ses tonuyla bunun hepimiz için üzücü bir zaman olduğunu belirterek beni yazıhanesine götürüp puro ikram etti.</p>

  <p>“Aklıma onu ilk tanıdığım zamanlar geliyor,” dedi. “Ordudan yeni ayrılmış genç bir binbaşıydı ve üstü başı savaşta kazandığı madalyalarla doluydu. Öylesine züğürttü ki üniformasını giymeyi sürdürüyordu, çünkü doğru düzgün giysiler alamıyordu. Onu ilk kez, Kırk Üçüncü Sokak’taki Winebrenner’ın bilardo salonuna gelip iş sorduğu sırada gördüm. Birkaç gündür hiçbir şey yememişti. ‘Gel benimle yemek ye,’ dedim. Yarım saatin içinde dört dolardan fazlaya patlayan yiyecek tüketti.”</p>

  <p>“Onu iş yaşamına siz mi soktunuz?” diye sordum merakla.</p>

  <p>“Sokmak mı! Ben yarattım onu.”</p>

  <p>“Ya.”</p>

  <p>“Onu hiçlikten, çukurun tam içinden çıkarttım. İyi görünümlü, beyefendi bir genç adam olduğunu hemen anladım ve bana Oggsford’lu olduğunu söyleyince ondan faydalanabileceğimi düşündüm. Amerikan Lejyonu’na katılmasını sağladım ve orada yükseldi. Derhal Albany’deki bir müşterimin işini halletti. Her işte çok yakındık, aha böyle,” –soğan biçimindeki iki parmağını havaya kadirdi– “her zaman beraberdik.”</p>

  <p>Bu ortaklığın 1919’daki Dünya Serileri maçındaki işi de kapsayıp kapsamadığını merak ettim.</p>

  <p>“Şimdi o öldü,” dedim bir an sonra. “Siz onun en yakın arkadaşıydınız, bu yüzden de bugün öğleden sonra cenaze törenine gelmek isteyeceğinizi biliyorum.”</p>

  <p>“Gelmek isterdim.”</p>

  <p>“Tamam, gelin o zaman.”</p>

  <p>Burun deliklerindeki kıllar hafifçe titreşti ve başını olumsuz anlamda sallarken gözleri yaşlarla doldu.</p>

  <p>“Bunu yapamam; bu işe karışmayı göze alamam,” dedi.</p>

  <p>“Karışılacak hiçbir şey yok ki. Her şey bitti artık.”</p>

  <p>“Bir adam öldürüldüğü zaman buna herhangi bir biçimde karışmaktan hiç hoşlanmam. Uzak dururum. Gençken farklıydı; eğer bir arkadaşım ölmüşse, nasıl öldüğünü umursamadan sonuna değin yanlarından ayrılmazdım. Bunu duygusallık olarak düşünebilirsin, ama tam da dediğim gibi; sonuna kadar.”</p>

  <p>Kendisinde saklı bir nedenden, gelmemekte kararlı olduğunu anladım, bu yüzden de ayağa kalktım.</p>

  <p>“Sen üniversiteli misin?” diye sordu birdenbire.</p>

  <p>Bir an için bir “bağğlantı” önereceğini sandım, ama yalnızca başını sallayıp elimi sıktı.</p>

  <p>“Bir kimseye dostluğumuzu sağken göstermeyi öğrenelim, ölünce değil,” diye önerdi. “Sonrasında ise, benim kendi kuralım her şeyi kendi haline bırakmak.”</p>

  <p>Yazıhanesinden ayrıldığımda gökyüzü kararmıştı ve çiseleyen bir yağmur altında West Egg’e geri döndüm. Üstümü değiştirdikten sonra bitişik eve geçtim ve Bay Gatz’ı heyecan içinde, holde bir aşağı bir yukarı yürürken buldum. Oğlundan ve oğlunun sahip olduklarından duyduğu övünç sürekli artıyordu ve şimdi de bana gösterecek bir şeyi vardı.</p>

  <p>“Jimmy bana bu resmi göndermişti.” Titreyen parmaklarıyla cüzdanını çıkardı. “Şuraya bak.”</p>

  <p>Bu, köşeleri yıpranmış ve elden ele gezerek kirlenmiş bir resmiydi evin. Her ayrıntıyı hevesle gösterdi bana. “Şuraya bak!” ve ardından gözlerimde hayranlık izi aradı. Bunu o kadar sık çıkartıp göstermişti ki, sanırım, resim ona evin kendisinden daha gerçek geliyordu.</p>

  <p>“Jimmy gönderdi bunu bana. Bunun çok güzel bir resim olduğunu düşünüyorum. İyi çıkmış.”</p>

  <p>“Çok iyi. Onu son zamanlarda görmüş müydünüz?”</p>

  <p>“İki yıl önce beni görmek için çıkageldi ve bana şimdi oturduğum evi satın aldı. Evden kaçtığında tabii ki bozuşmuştuk, ama şimdi anlıyorum ki bunun bir nedeni varmış. Önünde parlak bir gelecek olduğunu biliyordu. Ve başarıya ulaştığı günden beri de bana karşı oldukça cömertti.”</p>

  <p>Resmi ortadan kaldırmaya isteksiz görünüyordu, gözlerimin önünde oyalanarak bir dakika daha elinde tuttu. Ardından cüzdanını yerine koydu ve cebinden “Hopalong Cassidy”nin<a class="footnoteref" href="../Text/notlar.xhtml#n11" id="ref11">11</a> paçavraya dönmüş eski bir nüshasını çıkarttı.</p>

  <p>“Bak şimdi, bu onun küçükken sahip olduğu bir kitap. Bundan bile anlaşılıyor.”</p>

  <p>Kitabın arka kapağını kaldırıp açtı ve göreyim diye bana çevirdi. En sondaki boş sayfaya PROGRAM sözcüğü yazılmıştı, tarihi de 12 Eylül 1906 idi. Ve altında:</p>

  <table>

    <tbody>

      <tr>
        <td>
          Yataktan kalkış
        </td>
        <td>
          ………………
        </td>
        <td class="td-right">
          6:00
        </td>
      </tr>

      <tr>
        <td>
          Ağırlık çalışması ve duvara tırmanma
        </td>
        <td>
          ………………
        </td>
        <td class="td-right">
          6:15-6:30
        </td>
      </tr>

      <tr>
        <td>
          Elektrik vb ders çalışma
        </td>
        <td>
          ………………
        </td>
        <td class="td-right">
          7:15-8:15
        </td>
      </tr>

      <tr>
        <td>
          İş
        </td>
        <td>
          ………………
        </td>
        <td class="td-right">
          8:30-16:30
        </td>
      </tr>

      <tr>
        <td>
          Beyzbol ve spor
        </td>
        <td>
          ………………
        </td>
        <td class="td-right">
          16:30-17:00
        </td>
      </tr>

      <tr>
        <td>
          Güzel konuşma, dik durma ve<br/>

          bunu sağlama alıştırmaları
        </td>
        <td>
          ………………
        </td>
        <td class="td-right">
          17:00-18:00
        </td>
      </tr>

      <tr>
        <td>
          Gerekli buluşlar üstünde çalışma
        </td>
        <td>
          ………………
        </td>
        <td class="td-right">
          19:00-21:00
        </td>
      </tr>

    </tbody>

  </table>

  <p class="center">GENEL KARARLAR</p>

  <p>Shafters’da ya da …’da (bir isim, okunmuyor) artık zaman harcamak yok</p>

  <p>Sigara içmek ya da sakız çiğnemek de yok</p>

  <p>Gün aşırı yıkanılacak</p>

  <p>Her hafta bir geliştirici kitap ya da dergi okunacak</p>

  <p>Haftada 5 dolar (üstü çizilmiş) 3 dolar biriktirilecek</p>

  <p>Anneye babaya daha iyi davranılacak</p>

  <p class="extract">“Kazara denk geldim bu kitaba,” dedi yaşlı adam. “Buradan bile anlaşılıyor, değil mi?”</p>

  <p>“Buradan bile anlaşılıyor.”</p>

  <p>“Jimmy’nin başaracağı kesindi. Hep bunun gibi ya da başka kararlar alırdı. Zihnini geliştirmek için nelerle uğraştığının farkına vardınız mı? Bu konuda da üstüne yoktu. Bir keresinde bana domuz gibi yemek yediğimi söylemişti de ben de onu dövmüştüm bu yüzden.”</p>

  <p>Kitabı kapatmaya gönülsüzdü, her maddeyi yüksek sesle okuyor ve sonra da hevesle bana bakıyordu. Sanırım daha çok, benim de kullanmam için listenin kopyasını çıkartmamı bekliyordu.</p>

  <p>Saat üçü vurmadan az önce Flushing’den Luther kilisesinin papazı geldi ve ben de başka arabalar geliyor mu diye isteksizce pencerelerden dışarıya bakmaya başladım. Gatsby’nin babası da bakıyordu. Zaman geçer ve hizmetkârlar içeriye girip holde beklerken gözlerini kaygıyla kırpıştırmaya başladı ve endişeli, kararsız bir biçimde yağmurdan dem vurdu. Papaz birkaç kez saatine göz attı, bu yüzden onu kenara çekip bir yarım saat daha beklemesini rica ettim. Ama hiç faydası yoktu. Hiç kimse gelmedi.</p>

  <p class="extract">Saat beş sularında üç arabalık cenaze alayımız mezarlığa vardı ve kapının yanında, çiseleyen yağmurun altında durdu; önce motorlu cenaze arabası, dehşete düşürücü ölçüde siyah ve ıslak; ardından Bay Gatz, papaz ve beni taşıyan limuzin ve kısa bir süre sonra da Gatsby’nin steyşın vagonunda hepsi iliklerine değin ıslanmış dört beş hizmetkâr ve West Egg’in postacısı. Kapıdan geçip mezarlığa doğru yürüyüşe geçtiğimiz sırada, bir arabanın durduğunu ve ardından vıcık vıcık olmuş toprağın üstünde birisinin arkamızdan bata çıka geldiğini işittim. Çevreme bakındım. Bu, üç ay önce bir gece Gatsby’nin kütüphanesinde kitaplara şaşırırken bulduğum baykuş camlı gözlükleri olan adamdı.</p>

  <p>Onu o zamandan beri hiç görmemiştim. Cenazeyi ya da adını bile nereden öğrendiğini bilmiyorum. Yağmur kalın gözlük camlarına iniyordu ve onları çıkartıp silince yerde Gatsby’nin mezarından bize doğru serilmiş koruyucu brandayı gördü.</p>

  <p>O anda bir saniyeliğine Gatsby hakkında düşünmeye çalıştım, fakat o şimdiden çok uzaklaşmıştı ve yalnızca, gücenmeksizin, Daisy’nin bir mesaj ya da çiçek yollamadığını anımsayabildim. Birinin, belli belirsiz, “Üstüne yağmur düşen ölüler kutsanmıştır,” diye mırıldandığını duydum ve ardından baykuş gözlü adam korkusuz bir sesle, “İşte buna amin,” dedi.</p>

  <p>Yağmurun altında çarçabuk arabalara dağıldık. Baykuş Gözlü kapıda benimle konuştu.</p>

  <p>“Eve gelemedim,” diye belirtti.</p>

  <p>“Başka hiç kimse de gelemedi.”</p>

  <p>“Saçma!” diye başladı. “Yüce Tanrım! Yüzlercesi gelirdi oraya.”</p>

  <p>Gözlüğünü çıkarttı ve yeniden içini dışını sildi.</p>

  <p>“Zavallı piç kurusu,” dedi.</p>

  <p class="extract">En canlı anılarımdan birisi, Noel zamanında hazırlık okulundan ve sonraları da üniversiteden Batıya geri gelişlerimdir. Chicago’dan daha uzağa gidenler, onlara alelacele güle güle demeye gelmiş, kendilerini çoktan kendi tatillerinin sevincine kaptırmış birkaç Chicago’lu arkadaşla birlikte bir Aralık akşamı saat altıda loş Union İstasyonu’nda toplanırlardı. Bayan Falanca ya da Bayan Filanca’nın evinden dönen kızların kürk paltolarını, donmuş nefesleriyle sürdürdükleri gevezelikleri, eski tanıdıkları görünce başların üstünde sallanan elleri, “Ordway’lere gidiyor musun? Hersey’lere? Schultz’lara?” sesleriyle davetlerin birbirleriyle yarıştırılmasını ve eldivenli ellerimizle sımsıkı tuttuğumuz uzun yeşil biletleri anımsarım. Ve son olarak da kapının yanındaki rayların üstünde Chicago, Milwaukee ve St. Paul Demiryolu’nun bizzat Noel kadar neşeli gözüken, bulanık sarı trenlerini.</p>

  <p>Kış gecesinin içine doğru yola çıktığımızda ve gerçek kar, bizim karımız, yanımızda yol boyunca uzanmaya ve pencerelerde parlamaya başladığında ve küçük Wisconsin istasyonları yanımızdan geçip giderken havayı birden keskin, yabanıl bir zindelik doldururdu. Akşam yemeğinden kalkıp soğuk sahanlıklardan geçerek geri dönerken, bu ülkeyle özdeşliğimizin içinde onun ayrılmaz bir parçası olarak erimeden önce, bu tuhaf saat boyunca bu özdeşliğin dile getirilmez biçimde bilincine vararak, o havayı derin derin içimize çekerdik.</p>

  <p>Benim Ortabatım bu; buğday, bozkır ya da kayıp İsveç kasabaları değil; gençliğimin nefes kesici dönüş trenleri, sokak lambaları, donmuş karanlıkta ilerleyen kızakların çıngırakları ve ışıklı pencerelerin karın üstüne düşürdüğü kutsal Noel çelenklerinin gölgeleri. Ben bunun parçasıyım, o uzun kışların duygusuyla biraz ağırbaşlı, evlerin on yıllar boyunca hâlâ aile ismiyle adlandırıldığı bir kentteki Carraway evinde büyümüş olmaktan dolayı biraz kendini beğenmiş. Şimdi anlıyorum ki bu Batının bir hikâyesi olmuş sonuçta; ne de olsa Tom ve Gatsby, Daisy, Jordan ve ben, hepimiz Batılıydık ve bizi Doğu yaşamına belli belirsiz uyumsuz kılan, ortak bir yetersizliğimiz vardı belki de.</p>

  <p>Doğunun beni kendisine en çok çektiği günlerde bile, yalnızca çocuklarla çok yaşlıların kurtulduğu bitip tükenmez sorgulamalarıyla Ohio’nun ötesindeki sıkıcı, gelişigüzel yayılıp genişleyen kasabalara üstünlüğünün fazlasıyla farkında olduğum zaman bile; bana hep çarpık bir niteliğe sahipmiş gibi geldiği sırada bile. Özellikle West Egg, bugün bile benim en tuhaf düşlerimde kendini gösteriyor. El Greco’dan bir gece sahnesi gibi görüyorum orayı: İç karartıcı, basık bir gökyüzünün ve feri kaçmış bir ayın altında büzülüp kalmış hem geleneksel hem tuhaf görünümlü yüz ev. Ön planda, beyaz bir gece elbisesi içinde sarhoş bir kadının üstüne uzandığı bir sedyeyle, smokinler içindeki dört ağırbaşlı adam kaldırım boyunca yürüyor. Kadının, sedyenin kenarından aşağı sallanan elindeki mücevherler soğuk soğuk parlıyor. Adamlar sedyeyi ciddiyetle bir eve sokuyorlar; yanlış eve. Ama kimse kadının adını bilmiyor, umursamıyor da.</p>

  <p>Gatsby’nin ölümünden sonra Doğu gözüme böyle lanetli gözükmeye, gözlerimin düzeltme gücünün ötesinde çarpıklaşmaya başladı. Bu yüzden, narin yaprakların mavi buğusu havayı sarar ve rüzgâr da ipteki ıslak çamaşır kokusunu getirirken, eve dönmeye karar verdim.</p>

  <p>Oradan ayrılmadan önce yapılması gereken tek şey kalmıştı, belki de olduğu gibi bırakılması gereken uygunsuz, nahoş bir şey. Ama her şeyi düzene sokmak istiyor ve işleri öylece o lütufkâr ve kayıtsız denize bırakıp da artıklarımı önüne katarak sürükleyeceğine güvenmek istemiyordum. Jordan Baker’ı gördüm ve bize ne olduğu, sonrasında başıma neler geldiği hakkında konuştum; o da büyük bir iskemleye oturup çıtını çıkartmadan dinledi.</p>

  <p>Golf oynamak üzere giyinmişti ve iyi bir illüstrasyon gibi göründüğünü düşündüğümü anımsıyorum; çenesi havalı biçimde hafifçe kalkmış, saçları sonbahar yaprağı renginde, yüzü dizinin üstündeki parmaksız eldivenle aynı kahverengi tonda. Sözlerimi bitirdiğimde yorum yapmadan, başka bir adamla nişanlandığını söyledi* Başının tek bir onayıyla evlenebileceği pek çok kişi bulunmasına karşın, bundan kuşku duydum, ama şaşırmış gibi yaptım. Yalnızca bir an, acaba yanlış mı yapıyorum diye merak ettim, ardından her şeyi hızla gözden geçirip veda etmek için ayağa kalktım.</p>

  <p>“Yine de, beni sepetleyen şendin,” dedi Jordan birdenbire. “Telefonda sepetledin hem de. Şu anda zerre kadar umurumda değilsin, ama bu benim için yeni bir tecrübeydi ve bir süre kendimi sersemlemiş hissettim.”</p>

  <p>El sıkıştık.</p>

  <p>“Ha, bir de, anımsıyor musun” –diye ekledi,– “bir keresinde araba sürmek üzerine bir sohbetimiz olmuştu.”</p>

  <p>“Yani – tam sayılmaz.”</p>

  <p>“Kötü bir sürücü ancak başka bir kötü sürücüyle karşılaşana dek güvendedir demiştin ya? İşte ben de başka bir kötü sürücüyle karşılaştım, değil mi? Demek istediğim, bu kadar yanlış bir tahminde bulunmak benim dikkatsizliğimdendi. Senin oldukça dürüst, açık sözlü biri olduğunu sandım. Bununla, gizliden onur duyuyorsun sandım.”</p>

  <p>“Otuz yaşındayım,” dedim. “Kendime yalan söyleyip bunu da onur sayabileceğim yaşı beş yıl geçtim.”</p>

  <p>Yanıt vermedi. Kızgın, ona yarı âşık ve müthiş üzgün bir halde, arkamı dönüp uzaklaştım.</p>

  <p class="extract">Ekim sonlarında bir gün öğleden sonra Tom Buchanan’ı gördüm. Beşinci Cadde boyunca, kendine özgü tetikte bekleyen, saldırgan tavrıyla, dokunanı geri püskürtecekmiş gibi elleri bedeninden biraz uzakta, başını huzursuz gözlerine ayak uydurması için keskin biçimde sağa sola oynatarak önümde yürüyordu. Yanından geçmekten kaçınmak için tam yavaşladığım sırada durdu ve kaşlarını çatarak bir kuyumcu dükkânının vitrinine bakmaya başladı. Birden beni gördü ve geriye yürüyerek elini uzattı.</p>

  <p>“Sorun ne, Nick? Benimle el sıkışmaya itirazın mı var?” “Evet. Senin için ne düşündüğümü biliyorsun.”</p>

  <p>“Aklın başında değil, Nick,” dedi çabucak. “Tümüyle uçmuş. Senin sorunun ne, bilmiyorum.”</p>

  <p>“Tom,” diye sordum, “o gün Wilson’a ne söyledin?”</p>

  <p>Tek bir söz etmeden beni süzdü ve o kayıp saatlere ilişkin doğru bir tahminde bulunduğumu anladım. Dönüp gitmeye hazırlandım, ancak arkamdan gelip koluma yapıştı.</p>

  <p>“Ona doğruyu söyledim,” dedi. “Biz gitmek için hazırlanırken kapıya dayandı ve aşağıdakilere evde yoklar dedirttiğim halde zorla yukarı çıkmaya kalkıştı. Arabanın kime ait olduğunu söylemeseydim beni öldürecek kadar aklı başından gitmişti. Evde bulunduğu süre boyunca elini cebindeki tabancadan hiç çekmedi…” Birden kendisini savunmaya geçti. “Ona söylediysem ne olmuş? O herif belasını arıyordu. Tıpkı Daisy gibi senin de gözlerini boyadı, ama kabadayının tekiydi işte. Bir köpeği ezer gibi Myrtle’ı ezip geçti ve arabasını bile durdurmadı.”</p>

  <p>Bunun doğru olmadığı gerçeği dışında diyebileceğim hiçbir şey yoktu ki onu da dile getirmem olanaksızdı.</p>

  <p>“Ve eğer benim de kendi payıma düşen acıyı çekmediğimi sanıyorsan – bana bak, o daireyi boşaltmaya gittiğim zaman büfenin üstündeki köpek bisküvilerini görünce oturup bebek gibi ağladım. Tanrı aşkına, berbattı…”</p>

  <p>Onu bağışlayamaz ya da sevemezdim, ama yaptığı şeyi kendi gözünde tümüyle haklı bulduğunu gördüm. Her şey tümüyle özensiz ve karmaşıktı. Onlar umursamaz insanlardı, Tom’la Daisy – eşyaları ve yaratıkları ezip geçiyorlar, sonra paralarına, sonsuz umursamazlıklarına ya da onları her ne bir arada tutuyorsa ona sığınıp kendi pisliklerini başka insanlara temizletiyorlardı…</p>

  <p>Onunla el sıkıştım; bunu yapmamak gözüme aptalca göründü, çünkü birden sanki bir çocukla konuşuyormuşum gibi hissettim kendimi. Ardından bir inci kolye –ya da belki yalnızca bir çift kol düğmesi– satın almak için kuyumcuya girip benim taşralı duyarlığımdan sonsuza değin kurtuldu.</p>

  <p class="extract">Oradan ayrıldığımda Gatsby’nin evi hâlâ boştu; çimenlerin boyu benimkilere yetişecek ölçüde uzamıştı. Köydeki taksi şoförlerinden birisi, orada bir dakika durup müşterisine içeriyi işaret etmeden asla geçip gitmiyordu onun kapısının önünden; belki de Daisy ile Gatsby’yi kaza gecesi West Egg’e götüren kendisiydi ve belki de bu konuda tümüyle kendisinin uydurduğu bir hikâye anlatıyordu. Ben bunu işitmek istemiyordum ve trenden indiğimde ondan kaçınıyordum.</p>

  <p>Cumartesi gecelerimi New York’ta geçiriyordum çünkü Gatsby’nin o ışıldayan, göz kamaştırıcı partileri öylesine canlı biçimde aklımdaydı ki belli belirsiz biçimde, ardı arkası kesilmeden bahçesinden taşan müzik ve kahkaha sesleriyle, evinin önüne gidip gelen arabaları hâlâ duyabiliyordum. Bir gece gerçekten de bir arabanın geldiğini işittim ve farlarının öndeki merdivene vurduğunu gördüm. Olasılıkla bu, dünyanın öbür ucuna gittiği için partinin bittiğinden bihaber, son bir konuktu.</p>

  <p>Son gece, sandığım hazırlanmış, arabam da bakkala satılmış olarak, oraya uğrayıp o devasa, anlamsız ev müsveddesine bir kez daha baktım. Beyaz basamakların üstünde, çocuğun birisi tarafından bir kiremit parçasıyla karalanmış, ağza alınmaz bir sözcük ay ışığında açıkça seçiliyordu ve ayakkabımı taşa törpülercesine sürterek onu sildim. Sonra plaja doğru yürüyüp kumun üzerine uzandım.</p>

  <p>Büyük kıyı mekânlarının çoğu artık kapanmıştı ve boğazı geçen bir feribotun gölgemsi, hareket halindeki ışıltısı dışında hiç ışık yoktu. Ve ay daha da yükselirken, orada bulunmalarını önemsemediğim evler silinip gitti ve bir zamanlar Hollandalı denizcilerin gözleri önünde, yeni dünyanın taze, yeşil bağrı gibi tomurcuklanmış eski adanın farkına varmaya başladım yavaş yavaş. Adanın kaybolmuş, Gatsby’nin evine yer açmış ağaçları, bir zamanlar insanoğlunun en sonuncu ve en büyük düşüne fısıltılar içinde yaltakçılık etmişlerdi; geçici, büyülü bir an boyunca insan bu kıtanın huzurunda soluğunu tutmuş olsa gerekti; ne anladığı ne de arzuladığı bir estetik tefekküre dalmak zorunda kalarak ve tarihte son kez hayret kapasitesiyle orantılı bir şeyle yüz yüze gelerek.</p>

  <p>Ve orada oturmuş eski, bilinmeyen dünya üstüne derin derin düşünürken, Daisy’nin rıhtımının ucundaki yeşil ışığı ilk keşfettiğinde Gatsby’nin uğradığı şaşkınlığı düşündüm. Bu mavi çimenliğe gelene kadar çok uzun bir yol katetmişti ve düşü gözüne öyle yakın görünmüş olmalıydı ki onu uzanıp eliyle kavrayamaması söz konusu olamazdı. Bu düşün çoktan geride kaldığını; şehrin ötesinde, cumhuriyetin kara tarlalarının gecenin içinde serilip uzandığı o engin belirsizlikte kaldığını bilmiyordu.</p>

  <p>Gatsby, yeşil ışığa, yıldan yıla önümüzden geri çekilen o heyecan verici geleceğe inanıyordu. O zamanlarda aklımıza gelmiyordu bu, ama fark etmez – yarın daha hızlı koşacak, kollarımızı daha da ötelere uzatacağız… Ve derken güzel bir günün sabahında…</p>

  <p>Böylece akıntıya karşı kürek çekerek, durmaksızın geçmişe doğru sürükleniyoruz.</p>
</body>
</html>