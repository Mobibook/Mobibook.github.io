<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Üçüncü Bölüm</em></h1>

  <p>Yaz gecelerinde komşumun evinden müzik sesi gelirdi. Mavi bahçelerinde erkekler ve kızlar, fısıltıların, şampanya ve yıldızların içinde pervaneler gibi gelip giderlerdi. Öğleden sonra deniz yükseldiğinde, konukları salın üstündeki kuleden suya dalar ya da kumsalının kızgın kumlarında güneşlenirlerken iki deniz motorunun köpük çağlayanları üstünde su kayaklarını çekerek boğazın sularını yarışını izlerdim. Hafta sonlarında kamyoneti hareketli sarı bir böcek gibi bütün trenleri karşılamak için aceleyle seğirtirken Rolls Royce’u da sabahın dokuzundan gece yarısından sonraya değin grupları kentten getirip kente götüren bir dolmuşa dönüşürdü. Ve pazartesi günleri, içlerinde fazladan bir de bahçıvan bulunan sekiz hizmetkâr ellerinde paspaslar, süpürgeler, çekiçler ve bahçe makaslarıyla bütün gün ter dökerek bir gece öncesinin tahribatını onarırlardı.</p>

  <p>Her cuma New York’taki bir manavdan beş sandık dolusu portakal ve limon gelirdi; her pazartesi bu aynı portakal ve limonlar ikiye bölünüp içleri boşalmış kabuklardan oluşan bir piramit halinde arka kapıdan çıkarılırdı. Mutfakta, bir uşağın parmağı tarafından bir düğmeye iki yüz kez basıldığında iki yüz portakalın suyunu yarım saatte çıkartabilen bir makine vardı.</p>

  <p>En az on beş günde bir, bir ikrama ordusu Gatsby’nin devasa bahçesini bir Noel ağacına çevirmek üzere birkaç yüz metre çadır bezi ve her yere yetecek sayıda renkli ışıkla sökün ederdi. Pırıl pırıl parlayan aperitiflerle süslenmiş masanın üstü, rengârenk tasarımlarıyla salatalar ve fırınlanmış baharatlı jambonların yanı sıra domuz etli hamur işleri ve nar gibi kızarmış hindilerle dolup taşardı. Ana salonda gerçek pirinçten rayıyla bir bar kurulur ve üstü cinler, damıtık içkiler ve hanım konuklarının çoğunun birini diğerinden ayırt edemeyecek ölçüde genç olduğu, çoktan unutulmuş likörlerle doldurulurdu.</p>

  <p>Saat yediyi vurduğunda orkestra sökün etmiştir; öyle beş kişilik eften püften olanlarından da değil; obuaları, trombonları, saksofonları, viyolaları, kornetleri, küçük flütleri, alçak ve yüksek perdeden vurmalılarıyla gerçek bir orkestra. Artık son yüzücüler de plajdan içeri gelmişler ve yukarıda giyiniyorlardı; New York’tan gelen otomobiller araba yoluna beş sıra halinde park edilmişlerdir; holler, salonlar ve verandalar tuhaf yeni moda küt kesilmiş saçlar ve Kastilya’nın bile hayal edemeyeceği şallarla ana renklerden oluşan bir cümbüş içindedir çoktan. Bar, arı kovanı gibi işler ve ortam gevezelikler, kahkahalar, rastgele dokundurmalar ve anında unutulan tanıştırmalarla, birbirinin adını hiçbir zaman bilmeyen kadınlar arasındaki coşkulu karşılaşmalarla canlanıncaya değin, havada süzülen kokteyl tepsileri bahçenin her yanına dağılır.</p>

  <p>Yeryüzü silkelenip güneşten uzaklaşırken ışıklar da giderek daha parlaklaşır ve artık orkestra altın rengi kokteyl müziği çalmaktadır; seslerin operası bir perde daha yükselir. Kahkaha atmak anbean kolaylaşır, bol keseden dökülür, neşeli bir söz üzerine boşaltılıverir. Gruplar daha bir hızlı değişir, yeni gelenlerle büyüt, bir solukta çözülüp yeniden oluşur; daha güçlü ve daha kararlı olanların arasında başıboş gezen, bir oraya bir buraya gidip gelen, coşkun, neşeli, bir an için grubun odağı haline gelip hemen sonrasında sürekli değişen ışıkların altında değişen yüzler, sesler ve renkler arasında zaferden heyecanlanarak süzülüp giden, özgüveni tam kızlar çoktan ortamı doldurmuştur.</p>

  <p>Birden bu bohemlerden biri, titreyen bir opal gibi görünmesine neden olan elbisesi içinde, havadan bir kokteyl kapar, cesaret kazanmak için bir dikişte içer ve ellerini <em>Frisco </em>gibi oynatarak brandadan pistin üstünde bir başına dans eder. Bir anlık sessizlik; orkestra şefi ritmini mecburen ona uydurur ve onun Follies adlı Broadway şovunda sahneye çıkan Gilda Gray’in dublörü olduğuna ilişkin yalan yanlış haberler etrafta dolaşırken bir lakırdı kalabalığı patlar. <em>Parti </em>başlamıştır.</p>

  <p>Gatsby’nin evine gittiğim ilk gece gerçekten davet edilmiş birkaç konuktan biri olduğuma inanıyorum. İnsanlar oraya davet edilmezler; kendiliklerinden giderlerdi. Onları Long Island’a taşıyan otomobillere binerler ve bir biçimde kendilerini Gatsby’nin kapısında bulurlardı. Bir kez oraya vardılar mı, Gatsby’yi tanıyan birisiyle tanıştırılırlar ve ondan sonra da eğlence parklarının davranış kurallarına uyarak istedikleri gibi davranırlardı. Kimi kez sonuçta Gatsby’yle tanışmadan da, başlı başına giriş bileti <em>sayılan</em> bir yürek hafifliğiyle gelip giderlerdi.</p>

  <p>Ben gerçekten davet edilmiştim. Yeşilimsi açık mavi bir üniforma içindeki bir şoför, o cumartesi sabahının erken saatlerinde elinde işvereninden şaşırtıcı ölçüde resmi bir notla çimlerimi boylu <em>boyunca geçip çıkagelmişti:</em> Onun o geceki “küçük partisine” katılırsam eğer, diye yazıyordu, Gatsby bundan onur duyacaktı. Beni birkaç kez görmüştü ve çok daha önce davet etmeye niyetlenmişti, ancak olağandışı biçimde bir araya gelen koşullar bunu hep engellemişti. Not, görkemli bir el yazısıyla <em>Gatsby diye imzalanmıştı.</em></p>

  <p>Beyaz flanel giysim içinde yediyi biraz geçe çimenlikten geçerek oraya gittim ve oldukça huzursuz biçimde, tanımadığım kişilerin anaforu içinde gezindim; gerçi orada burada banliyö treninden aşina olduğum yüzler de vardı. Gözüme ilk çarpan, etrafa dağılmış genç İngiliz delikanlıların çokluğuydu; hepsi iyi giyimliydi ve hepsi de biraz aç gözüküyor; uzlaşmaz ve zengin Amerikalılarla ağırbaşlılıkla, alçak sesle konuşuyordu. Bir şeyler sattıklarından emindim: hisse senedi, sigorta ya da otomobil. En azından etraflarındaki kahredici ölçüde kolay elde edilmiş paranın farkındaydılar ve doğru perdeden sarf edecekleri birkaç sözcükle bu paranın kendilerinin olacağına emindiler.</p>

  <p>Oraya varır varmaz ev sahibimi bulmak için girişimde bulundum ama onun nerede olduğunu sorduğum iki üç kişi bana öyle şaşkın baktılar ve onun nereye gittiğine dair herhangi bir bilgiyi öyle bir hararetle esirgediler ki sessizce kokteyl masasının bulunduğu yöne; bahçedeki tek başına bir adamın amaçsız ve yalnız görünmeksizin takılabileceği tek yere sıvıştım.</p>

  <p>Jordan Baker evden dışarı çıkıp bedenini hafifçe geriye atarak ve küçümser bir ilgiyle aşağıdaki bahçeye bakarak mermer basamakların başında dikildiğinde, büsbütün utançtan, çılgınca sarhoş olma yolunda ilerliyordum.</p>

  <p>Gelip geçenlere dostane sözlerle seslenmeye başlamadan önce, beni ister hoş karşılasın ister karşılamasın birilerine katılmaya mecbur hissediyordum kendimi.</p>

  <p>Ona doğru ilerleyerek, “Selam!” diye kükredim. Sesim bahçede doğal karşılanmayacak derecede yüksek çıktı.</p>

  <p>“Buralarda olabileceğini düşünmüştüm,” diye dalgın dalgın karşılık verdi ben yukarı çıkarken. “Bitişikte oturduğunu anımsadım da…”</p>

  <p>Benimle bir dakika içinde ilgileneceğini vaat edercesine kayıtsızca elimi tuttu ve basamakların dibinde duran sarılar içindeki iki kıza kulak verdi.</p>

  <p>“Selam!” diye haykırdılar bir ağızdan. “Kazanamadığınıza üzüldük.”</p>

  <p>Golf turnuvası içindi bu sözler. Bir hafta önceki finallerde kaybetmişti.</p>

  <p>“Bizi tanımazsınız,” dedi sarılar içindeki kızlardan biri, “ama bir ay kadar önce sizinle burada karşılaşmıştık.”</p>

  <p>Jordan’ın, “O günden sonra saçlarınızı boyamışsınız,” demesine irkildiysem de kızlar aldırış etmeden yollarına devam ettiler ve Jordan’ın yorumu, kuşkusuz bir ikramcının sepetinden çıkan akşam yemeği gibi erken doğmuş aya yöneldi. Onun altın renkli narin kolu benimkinin üstünde, basamaklardan aşağı indik ve bahçede ağır ağır ilerledik. Alacakaranlığın içinden bir tepsi dolusu kokteyl bize doğru süzüldü ve sarılar giymiş iki kız ve her birisi bize Bay Lakırdı diye tanıştırılan üç adamla birlikte aynı masaya oturduk.</p>

  <p>“Bu partilere sık geliyor musunuz?” diye sordu Jordan yanındaki kıza.</p>

  <p>“Son geldiğimiz para sizinle tanıştığımızdı,” diye yanıtladı kız tetikteymişçesine sakınımlı bir sesle. Arkadaşına döndü: “Senin için de aynısı geçerli, değil mi, Lucille?”</p>

  <p>Lucille için de aynısı geçerliydi.</p>

  <p>“Buraya gelmeyi seviyorum,” dedi Lucille. “Yaptığım hiçbir şeyi umursamıyorum, bu yüzden de hep çok iyi zaman geçiriyorum. Son katıldığım partide tuvaletim bir iskemleye takılıp yırtıldı ve o da benim adımla adresimi sordu; bir hafta içinde, Croirier’s’den içinde yeni bir tuvaletin bulunduğu bir paket aldım.”</p>

  <p>“Kabul ettin mi?” diye sordu Jordan.</p>

  <p>“Tabii ki ettim. Bu akşam onu giyecektim, ama göğüs kısmı çok boldu ve tadilat gerektiriyordu. Üstünde lavanta renkli boncuklarıyla petrol mavisi bir elbiseydi. İki yüz altmış beş dolar.”</p>

  <p>“Böyle bir şey yapan bir adam eğlenceli birisi olmalı,” dedi diğer kız merakla. “<em>Hiç kimseyle</em> hiçbir sorun yaşamak istemiyor.”</p>

  <p>“Kim istemiyor?” diye sordum.</p>

  <p>“Gatsby, birisi bana onun…”</p>

  <p>İki kız ve Jordan bir sır veriliyormuşçasına birbirlerine doğru eğildiler.</p>

  <p>“Birisi bana onun bir zamanlar adam öldürdüğünün sanıldığını anlattı.”</p>

  <p>Hepimizin üzerinden bir ürperti geçti. Bay Lakırdıların üçü de öne eğilmiş merak içinde dinliyorlardı.</p>

  <p>“Ben pek de <em>öyle</em> olduğunu sanmıyorum,” diye karşı çıktı Lucille kuşku içinde, “daha çok, savaş sırasında bir Alman casusuydu denebilir.”</p>

  <p>Adamlardan birisi başını sallayarak onayladı.</p>

  <p>“Bunu, Almanya’da onunla birlikte büyümüş, hakkında her şeyi bilen bir adamdan duydum,” diyerek bize güvence verdi.</p>

  <p>“Yo, hayır,” dedi ilk kız, “öyle olamaz, çünkü savaş sırasında Amerikan ordusundaydı.” Her şeye inanma bönlüğümüz ilk kızın lehine dönerken, o da coşkuyla öne doğru eğildi. “Kimsenin kendisine bakmadığını sandığı anlarda ona bir bakın. Bahse girerim ki adam öldürmüştür.”</p>

  <p>Ürpertiyle gözlerini kıstı. Lucille de ürperdi. Hepimiz dönüp gözlerimizle etrafta Gatsby’yi aradık. Bu dünyada hakkında fısıldaşmayı gerektirecek pek az şey bulan kimselerin onun hakkında fısıldaştıklarına ilişkin, kendisinden esinlenilen romantik söylentilere bir kanıttı bu.</p>

  <p>İlk akşam yemeği –gece yarısından sonra bir tane daha olacaktı– servis ediliyordu artık ve Jordan bahçenin öbür yanındaki bir masanın çevresine kurulmuş kendi tayfasına katılmaya davet etti beni. Masada üç evli çiftle, keskin imalarda bulunma alışkanlığında olan ve görünüşe göre er ya da geç Jordan’ın kendisini ona az çok teslim edeceği izlenimine kapılmış ısrarcı üniversiteli eşlikçisi vardı. Bu grup gelişigüzel insanlardan oluşmuyordu, vakur bir türdeşliği korumuş ve kendisine taşranın ağırbaşlı soyluluğunun işlevini temsil etme görevi biçmişti; East Egg, West Egg’e tenezzül buyuruyor ve onun göz alıcı gösterişine karşı gözlerini açık tutuyordu.</p>

  <p>Bir biçimde boşa harcanan ve yersiz bir yarım saatin sonunda, “Hadi gidelim,” diye fısıldadı Jordan. “Burası benim için fazla kibar.”</p>

  <p>Ayağa kalktık ve Jordan ev sahibini bulmaya gideceğimizi açıkladı: Onunla hiç karşılaşmadım, dedi, bu da beni rahatsız ediyor. Üniversiteli, sinik ve melankolik bir halde başını salladı.</p>

  <p>öncelikle göz attığımız bar kalabalıktı ama Gatsby orada yoktu. Jordan merdivenin başında da bulamadı onu, verandada da yoktu. Rastgele mühim gözüken bir kapıyı denedik ve büyük olasılıkla denizaşırı bir harabeden olduğu gibi taşınıp getirilmiş, İngiliz meşesiyle kaplı, yüksek tavanlı, Gotik bir kütüphaneye girdik.</p>

  <p>Baykuş gözlerini andıran devasa camları olan gözlüğüyle, tombul, orta yaşlı bir adam çakırkeyif sayılabilecek durumda, büyük bir masanın kenarında oturmuş gözünü tam odaklanamadan kitap raflarına dikmiş bakıyordu. Biz içeri girerken heyecanla arkasına döndü ve Jordan’ı tepeden tırnağa inceledi.</p>

  <p>“Ne düşünüyorsunuz?” diye sordu sertçe.</p>

  <p>“Ne hakkında?”</p>

  <p>Adam eliyle kitap raflarını işaret etti.</p>

  <p>“Şunlar hakkında. İşin aslını öğrenmek için zahmete girmenize gerek yok. Ben öğrendim. Gerçek bunlar.”</p>

  <p>“Kitaplar mı?”</p>

  <p>Adam başıyla onayladı.</p>

  <p>“Kesinlikle gerçekler; sayfaları filan var. Onların sert mukavvadan yapıldıklarını sanmıştım. Aslına bakarsanız, kesinkes gerçekler. Sayfaları bile var… Gelin! Size göstereyim.”</p>

  <p>Kuşkuya kapıldığımıza kesin gözüyle bakıp üstüne alınarak kitap raflarına hücum etti ve <em>Stoddard Lectures</em>’ın<a class="footnoteref" href="../Text/notlar.xhtml#n3" id="ref3">3</a> birinci cildiyle geri döndü.</p>

  <p>“Bakın!” diye haykırdı zafer kazanmışçasına. “Hilesiz hurdasız basılı bir yapıt. Beni yanılttı. Bu adam gerçek bir Belasco. Bir zafer bu. Nasıl bir titizlik! Nasıl bir gerçekçilik! Nerede durması gerektiğini de bilmiş; kitapların sayfalarını kesip açmamış. Peki siz ne istiyorsunuz? Ne bekliyorsunuz?” Kitabı elimden kaptı ve onu alelacele, bir tuğla çekildiğinde tüm kütüphanenin yerle bir olmasının kaçınılmazlığına ilişkin bir şeyler mırıldanarak raftaki yerine geri koydu.</p>

  <p>“Kim getirdi size buraya?” diye sordu. “Yoksa öylesine mi geldiniz? Beni getirdiler. Pek çok insan getirildi.”</p>

  <p>Jordan, yanıt vermeksizin tetikte bekleyerek neşeyle ona baktı.</p>

  <p>“Beni Roosevelt adında bir kadın getirdi,” diye sürdürdü sözlerini adam. “Bayan Claud Roosevelt. Onu tanıyor musunuz? Onunla dün gece bir yerde tanıştım. Bir haftadır sarhoşum ve bir kütüphanede oturmanın beni ayıltabileceğini düşündüm.”</p>

  <p>“İşe yarıyor mu bari?”</p>

  <p>“Bir parça, sanırım. Henüz söyleyemeyeceğim. Daha bir saattir buradayım. Size kitaplardan söz ettim mi? Gerçek onlar. Onlar…”</p>

  <p>“Anlattınız.”</p>

  <p>Ciddiyet içinde onunla el sıkışıp yeniden dışarıya çıktık. Bahçede, branda pistin üstünde şimdi dans vardı, genç kızları sonsuz çemberler içinde görgüsüzce geriye doğru iten yaşlı erkekler; yılankavi, usulünce birbirine tutunmuş ve köşelerden ayrılmayan burnu büyük çiftler ve tek başına dans ederek orkestrayı bir anlığına banço ve vurmalı çalgıların zahmetinden kurtaran sayısız genç kız. Gece yarısına gelindiğinde şamata artmıştı. Ünlü bir tenor İtalyanca şarkı ve namlı bir kontralto da caz söylemişti; şarkı aralarında da insanlar, şen, anlamsız kahkahalar yaz göklerini tutarken, bahçenin dört köşesinde “hünerlerini” sergiliyorlardı. Bir çift sahne “ikizi” –sonradan sarılar giymiş kızlar oldukları anlaşıldı– kostümlü bir bebek oyunu sergilediler ve el yıkama taslarından daha büyük bardaklarda şampanya servis edildi. Çimenlerin üstündeki bançoların sert, madeni seslerinin yağmur damlaları gibi hafifçe titreştirdiği boğazın üstünde, iyice yükselmiş ayın dalgalanışı gümüş pullardan oluşan bir üçgeni andırıyordu.</p>

  <p>Hâlâ Jordan Baker’la birlikteydim. Benim yaşlarımda bir adam ve en küçük bir kışkırtmada denetlenmesi olanaksız kahkahalar atan kaba ve gürültücü küçük bir kızla birlikte bir masada oturuyorduk. Artık eğleniyordum. İki tas şampanya içmiştim ve manzara gözlerimin önünde anlamlı, temel ve derin bir şeye dönüşmüştü.</p>

  <p>Eğlencenin durulduğu bir anda adam, bana bakıp gülümsedi.</p>

  <p>“Yüzünüz tanıdık geliyor,” dedi kibarca. “Savaş sırasında Birinci Tümen’de değil miydiniz?”</p>

  <p>“Ya, evet. Yirmi Sekizinci Piyade Taburu’ndaydım.”</p>

  <p>“Ben de 1918 Haziran’ına değin On Altıncı Piyade Taburu’ndaydım. Sizi daha önce bir yerlerde gördüğümü biliyordum.”</p>

  <p>Bir süre Fransa’daki birtakım rutubetli, kurşuni küçük köylerden söz ettik. Belli ki buralarda oturuyordu, çünkü bana yeni bir deniz uçağı aldığını ve sabahleyin onu deneyeceğini söyledi.</p>

  <p>“Benimle gelmek ister misiniz, dostum? Körfezin üstünde, kıyıya yakın bir yerde.”</p>

  <p>“Kaçta?”</p>

  <p>“Size hangi saat uyarsa.”</p>

  <p>Jordan bana dönüp gülümsediğinde dilimin ucuna adını sormak gelmişti.</p>

  <p>“Artık hoş zaman geçiriyor musun?” diye sordu.</p>

  <p>“Çok daha iyi.” Yeniden yeni tanışıma döndüm. “Bu benim alışkın olmadığım bir parti. Ev sahibini bile görmüş değilim. Ben şurada oturuyorum…” Elimle uzaktaki görünmez çiti işaret ettim, “ve bu Gatsby denilen adam şoförüyle bir davetiye yolladı.”</p>

  <p>Anlayamamış gibi bir an için bana baktı.</p>

  <p>“Gatsby benim,” dedi birden.</p>

  <p>“Ne!” diye haykırdım. “Ah, affınızı diliyorum.”</p>

  <p>“Bildiğinizi sanmıştım, dostum. Ne yazık ki iyi bir ev sahibi değilim.”</p>

  <p>Anlayışla gülümsedi; aslında anlayıştan da öteydi. Yaşamınız boyunca dört beş sefer rastlayabileceğiniz türden, içinde sonsuz bir güvence barındıran o ender gülümsemelerden biriydi. Bir anlığına bütün dış dünyayla yüz yüze gelip –ya da yüz yüze gelmiş gibi yapıp– ardından karşı konulmaz bir önyargıyla, sizin lehinize dönen, <em>size</em> odaklanan bir gülümsemeydi. Sizi, nasıl anlaşılmak istiyorsanız öyle anlıyordu, size inanılmasını istediğiniz gibi inanıyordu ve sizin hakkınızdaki izleniminin, tam da bırakmayı umduğunuz en iyi izlenim olduğuna dair size güvence veriyordu. Tam da o anda gülümseme silinip gitti; artık, konuşmasındaki süslü resmiyetle saçmalamaktan kendisini kıl payı kurtaran, otuz bir-otuz iki yaşlarında şık, genç bir kabadayıya bakıyordum. Daha kendisini tanımazdan önce, sözcüklerini dikkatle seçtiği konusunda güçlü bir izlenime kapılmıştım.</p>

  <p>Tam da Bay Gatsby kimliğini açıkladığı anda uşaklardan birisi hızla yaklaşarak Chicago’dan telefonla arandığı bilgisini iletti. Her ikimize de yönelik hafif bir eğilişle affını diledi.</p>

  <p>“Eğer herhangi bir şey isterseniz, söylemeniz yeterli, dostum,” dedi ısrarla Gatsby. “Özür dilerim. Daha sonra size yeniden katılırım.”</p>

  <p>O gidince, hemen Jordan’dan yana döndüm; kendimi, onu şaşkınlığıma inandırmak zorunda hissetmiştim. Bay Gatsby’nin orta yaşlı, al yanaklı ve şişman birisi olacağını ummuştum çünkü.</p>

  <p>“Kim o?” diye sordum. “Siz biliyor musunuz?”</p>

  <p>“Gatsby adında bir adam yalnızca.”</p>

  <p>“Demek istediğim, nereli? Ne iş yapar?”</p>

  <p>“Bakıyorum da artık konuya <em>girdin</em>,” diye yanıtladı Jordan solgun bir gülümsemeyle. “Pekâlâ, bir keresinde bana Oxford mezunu olduğunu söylemişti.”</p>

  <p>Gatsby’nin arkasında belirsiz bir geçmiş biçimlenmeye başlamıştı ki bir sonraki cümlesi bunu silip attı.</p>

  <p>“Ancak, ben buna inanmıyorum.”</p>

  <p>“Neden?”</p>

  <p>“Bilmem,” diye üsteledi, “yalnızca, oraya gittiğini sanmıyorum.”</p>

  <p>Sesinin tonundaki bir şey bana diğer kızın “Sanırım bir adam öldürmüş,” deyişini anımsattı ve merakımın daha da körüklenmesine yol açtı. Gatsby’nin Louisiana’nın bataklıklarından ya da New York’un Aşağı Doğu Yakası’ndan fırladığını söyleseler sorgusuz sualsiz kabul ederdim. Bu anlaşılır bir şeydi. Ancak genç erkekler serinkanlılıkla hiçlikten süzülüp Long Island Boğazı’nda bir saray satın almazlardı; en azından taşralı deneyimsizliğimle, ben, almayacaklarına inanıyordum.</p>

  <p>“Her nedense büyük partiler veriyor,” dedi Jordan, somut gerçeğe karşı kibarca bir hoşnutsuzlukla konuyu değiştirerek. “Ve ben de büyük partileri severim. Çok samimidirler. Küçük partilerde mahremiyet yoktur.”</p>

  <p>Bas bir davul gümbürdedi ve orkestra şefinin sesi birden bahçede yankılanan sesleri bastırdı.</p>

  <p>“Hanımlar beyler,” diye haykırdı. “Bay Gatsby’nin isteği üzerine, Bay Vladimir Tostoff’un geçen mayısta Carnegie Hall’de büyük beğeni toplamış olan son yapıtını sizin için çalacağız. Eğer gazeteleri okuyorsanız büyük bir sansasyon yarattığını bilirsiniz.” Neşeli bir küçümsemeyle gülümseyip ekledi: “Bir tür sansasyon!” Buna herkes güldü.</p>

  <p>“Parça,” diye tamamladı üstüne basarak, “‘Vladimir Tostoff’un Dünya Caz Tarihi’ olarak bilinir.”</p>

  <p>Bay Tostoff’un bestesi beni düşüncelerimden sıyırdı, çünkü tam başladığı sırada gözüme, mermer basamaklarda tek başına dikilen ve onaylayan gözlerle bir gruptan diğerine bakan Bay Gatsby takıldı. Güneş yanığı gergin cildi yüzüne çekicilik katıyordu ve kısa saçları sanki her gün kesilip düzeltiliyormuş gibi görünüyordu. Onda hiçbir kötücüllük göremiyordum. İçmiyor olmasının onu konuklarından farklı kılıp kılmadığını merak ettim, çünkü milletin şamatası arttıkça o gözüme daha da düzgün görünüyordu. “Dünya Caz Tarihi” sona erdiğinde, kızlar başlarını oyuncu köpek yavruları gibi erkeklerin omuzlarına koymaya, kendilerini erkeklerin kollarına, geriye, hatta nasılsa birinin yere düşmeden tutacağını bilerek grupların ortasına doğru atmaya ve yalancıktan bayılıp devrilmeye başladılar; ama hiç kimse Gatsby’ye doğru devrilmiyor, Fransız stili küt kesilmiş hiçbir saç omzuna dokunmuyor ve şarkı söyleyen hiçbir grup Gatsby’nin de bir halkası olduğu bir zincir oluşturmuyordu.</p>

  <p>“Affınızı dilerim.”</p>

  <p>Birdenbire Gatsby’nin kâhyası yanımızda dikildi.</p>

  <p>“Bayan Baker mı?” diye sordu. “Affınızı dilerim ama Bay Gatsby sizinle baş başa konuşmak istiyor.”</p>

  <p>“Benimle mi?” diye şaşkınlığını belirtti Jordan.</p>

  <p>“Evet, hanımefendi.”</p>

  <p>Jordan kaşlarını şaşkınlık içinde bana doğru kaldırarak yavaşça yerinden doğruldu ve kâhyayı eve doğru izledi. Tuvaletini, tüm elbiselerini, üstünde spor giysileri varmışçasına taşıdığını fark ettim; sanki yürümeyi ilk kez temiz havada, sabah ayazında golf sahalarında öğrenmiş gibi, hareketlerinde bir canlılık vardı.</p>

  <p>Yalnızdım ve saat neredeyse iki olmuştu. Kimi kez terastaki uzun, çok pencereli odadan karışık ve merak uyandırıcı sesler geliyordu. O sırada iki koro kızıyla gebelik hakkında bir sohbete dalmış ve benim de kendisine katılmam için yalvaran Jordan’ın üniversitelisine boş verip içeriye girdim.</p>

  <p>Büyük oda insanlarla doluydu. Sarılar giymiş kızlardan birisi piyano çalıyor ve yanında dikilen, ünlü bir korodan uzun boylu, kızıl saçlı genç bir hanım şarkı söyleyerek ona eşlik ediyordu. Epeyce şampanya içmişti ve şarkısının gidişatı içinde her şeyin çok, çok hüzünlü olduğuna karar kılmıştı anlamsızca; şarkı söylemekle kalmıyor, ağlıyordu da. Şarkıda ne zaman bir suskunluk anı olsa bunu kesik kesik hıçkırıklarla dolduruyor ve ardından titrek soprano sesiyle şarkıya kaldığı yerden devam ediyordu. Yanaklarından aşağı gözyaşları süzülüyordu; bununla birlikte özgürce süzülmüyordu yaşlar, çünkü damlacıklarla yüklü kirpiklere temas ettiklerinde mürekkebimsi bir renk alıyor ve yavaş, siyah derecikler halinde yollarına devam ediyorlardı. Notaları kendi yüzünden okuduğuna ilişkin bir şaka yapılması üzerine elleriyle yüzünü kapattı, bir iskemleye gömülüp şarap gibi derin bir uykuya daldı.</p>

  <p>Dirseğimin dibindeki bir kız, “Kocası olduğunu söyleyen bir adamla kavga ettiler;” diye açıklamada bulundu.</p>

  <p>Etrafa bakındım. Kalan kadınların çoğu kocaları oldukları söylenen adamlarla kavga ediyorlardı. Jordan’ın tayfası bile; East Egg’li dörtlü, anlaşmazlık yüzünden birbirlerinden ayrı duruyorlardı. Adamlardan birisi, meraktan içine düşecek biçimde genç bir aktrisle konuşuyordu ve karısı da duruma önce vakur ve kayıtsız bir tavırla gülmeyi denedikten sonra tümüyle yıkılmış ve yanlardan taarruza geçmişti; saldırıların arasında öfkeli bir pırlanta gibi aniden kocasının yanında beliriyor ve kulağına “Söz vermiştin!” diye tıslıyordu.</p>

  <p>Eve gitmek konusundaki isteksizlik, yalnızca ele avuca sığmaz erkeklerle sınırlı değildi. Hol o sırada acınacak durumdaki iki ayık erkek ve oldukça pespaye durumdaki eşleri tarafından işgal edilmişti. Eşler hafifçe yükselmiş sesleriyle birbirlerine duygudaşlık gösteriyorlardı.</p>

  <p>“Ne zaman hoşça vakit geçirdiğimi görse eve gitmek ister.”</p>

  <p>“Bu kadar bencilce bir şeyi ömrümde duymadım.”</p>

  <p>“Biz her zaman ilk ayrılan oluruz.”</p>

  <p>“Biz de öyle.”</p>

  <p>“İyi de, bu gece neredeyse sonuncularız,” dedi adamlardan birisi ezilip büzülerek. “Orkestra yarım saat önce gitti.”</p>

  <p>Eşlerin, kötü niyetin bu kadarının da hoş görülemeyeceği konusunda hemfikir olmalarına karşın, anlaşmazlık kısa bir mücadelenin ardından sona erdi ve her iki eş de tekmeler savururken kargatulumba omuzlanıp gecenin içinde kayboldular.</p>

  <p>Holde şapkamı beklerken kütüphanenin kapısı açıldı ve Jordan Baker’la Gatsby birlikte dışarı çıktılar. Ona son sözlerini söylüyordu, ancak birkaç kişi veda etmek için yanına yaklaştığında hal ve tavrındaki heveslilik, yerini resmiyete bıraktı.</p>

  <p>Jordan’ın tayfası sabırsızlık içinde verandadan ona sesleniyordu ama o el sıkışmak için bir süre daha oyalandı.</p>

  <p>“Az önce ömrümde duyduğum en hayret verici şeyi işittim,” diye fısıldadı. “Ne kadar süredir içerdeydik biz?”</p>

  <p>“Yani, bir saat kadar oldu.”</p>

  <p>“Bu… kısaca, hayret verici,” diye yineledi dalgın dalgın. “Ama bunu söylemeyeceğime yemin ettim ve burada durmuş seni boş yere umutlandırıyorum.” Yüzüme karşı zarafetle esnedi. “Lütfen gelip beni gör… Adresimi telefon rehberinden bul… Bayan Sigourney Howard adı altında… Teyzem olur…” Konuşurken telaşla seğirtti; kapıdaki kalabalığın içinde eriyip giderken esmer eli kayıtsız bir selam yolladı.</p>

  <p>Daha ilk ziyaretimde bu kadar geçe kalmış olmaktan ziyadesiyle utanmış halde Gatsby’nin çevresinde kümelenmiş son konuklarının arasına katıldım. Akşamüstü kendisine bakındığımı söylemek ve bahçede onu tanımadığım için özür dilemek istedim.</p>

  <p>“Hiç önemli değil,” diye karşı çıktı hevesle. “Bir daha aklınıza bile getirmeyin bunu, dostum.” Samimi ifadesinin, beni ikna etmek istercesine omzumu sıvazlayan elinin taşıdığı samimiyetten aşağı kalır yanı yoktu. “Hem yarın sabah dokuzda deniz uçağına bineceğiz, unutmayın.”</p>

  <p>Derken kâhya, omzunun üstünden:</p>

  <p>“Sizi Philadelphia’dan arıyorlar; efendim.”</p>

  <p>“Tamam, bir dakika içinde geleceğimi söyle onlara… İyi geceler.”</p>

  <p>“İyi geceler.”</p>

  <p>“İyi geceler.” Gülümsedi ve sanki başından beri hep bunu arzu etmişçesine, son gidenlerin arasında bulunmam hoş bir anlam taşıyormuş gibi göründü. “İyi geceler, dostum… İyi geceler.”</p>

  <p>Ancak basamakları inerken gecenin tümüyle sona ermediğini gördüm. Kapıdan on beş metre kadar ileride altı arabanın on iki farı, garip ve gürültülü bir sahneyi aydınlatıyordu. Yolun kenarındaki çukurda sağ tarafı yukarıda, Gatsby’nin araba yolunu terk edeli daha iki dakika bile olmamış ama bir tekerleği kopup gitmiş yeni bir spor araba duruyordu. Tekerleğin çıkmasına bir duvarın keskin çıkıntısının yol açtığı düşünülüyordu ki bu da, altı kadar meraklı şoförün dikkatlerini fazlasıyla çekmişti. Ancak, yolu tıkayarak arabalarından çıkarlarken geridekilerden bir süre kaba, uyumsuz bir şamata yükseldi ve bu da sahnenin zaten karmakarışık olan görüntüsünün üstüne tüy dikti.</p>

  <p>Uzun pardösüsü içindeki bir adam enkazdan inmişti ve yolun ortasında durmuş kendinden hoşnut, şaşkın bir halde bir arabaya bir tekerleğe, bir tekerleğe bir izleyicilere bakıyordu.</p>

  <p>“Bakın!” diye açıkladı. “Hendeğe girdi.”</p>

  <p>Olup biten onun için şaşılası bir şeydi ve önce şaşkınlığının alışılmadık niteliğini, sonra da adamın kim olduğunu fark ettim; bu, Gatsby’nin kütüphanesinin son koruyucusuydu.</p>

  <p>“Nasıl oldu bu?”</p>

  <p>Omuzlarını silkti.</p>

  <p>“Teknik şeylerden hiç anlamam,” diyerek kestirip attı.</p>

  <p>“Ama nasıl oldu bu? Duvara mı bindirdiniz?”</p>

  <p>“Bana sormayın,” dedi Baykuş Gözlü, kendisini olayın tüm sorumluluğundan azat ederek. “Araba sürmekten pek anlamam; neredeyse hiç anlamam. Oldu işte, bütün bildiğim bu.”</p>

  <p>“İyi de, acemi bir sürücüyseniz o zaman geceleri araba kullanmaya kalkışmamalısınız.”</p>

  <p>“Ama kalkışmıyordum bile,” diye izah etti içerleyerek, “kalkışmıyordum bile.”</p>

  <p>Seyircilerin üstüne dehşetle karışık bir suskunluk çöktü.</p>

  <p>“Niyetiniz intihar etmek mi?”</p>

  <p>“Dua edin ki yalnızca bir tekerlek! Kötü bir sürücü ve <em>kalkışmıyormuş</em> bile!”</p>

  <p>“Anlamıyorsunuz,” diye açıkladı suçlu. “Ben kullanmıyordum. Arabada başka birisi var.”</p>

  <p>Spor arabanın kapısı yavaşça açılırken bu açıklamayı izleyen şok, uzayıp giden bir “Ha-a-a!” ile seslendirildi. Kalabalık –artık bir kalabalık toplanmıştı– gönülsüzce geriye çekildi ve kapı ardına değin açıldığında ortalık ruhani bir sessizliğe büründü. Derken, oldukça yavaş biçimde, solgun, sallanan birisi kocaman bir dans ayakkabısıyla yeri yoklayarak parça parça görünüp enkazdan dışarıya kararsızca adımını attı.</p>

  <p>Projektörlerin parıltısından kör olmuş ve kornaların aralıksız haykırışlarından kafası karışmış haldeki hayalet, pardösülü adamın farkına varmadan önce bir an yalpalayarak dikildi.</p>

  <p>“Sorun nedir?” diye sordu serinkanlılıkla. “Benzinimiz mi bitmiş?”</p>

  <p>“Bak!”</p>

  <p>Altı kadar parmak yerinden fırlamış lastiği gösterdi; adam bir an lastiği süzdü ve sonra sanki gökten düştüğünden kuşkulanmışçasına yukarı çevirdi gözlerini.</p>

  <p>“Yerinden çıktı,” diye açıkladı birisi.</p>

  <p>O ise başını salladı.</p>

  <p>“Başlangıçta durduğumuzu fark etmedim.”</p>

  <p>Bir sessizlik oldu. Ardından derin bir nefes alıp omuzlarını dikleştirirken kararlı bir sesle belirtti:</p>

  <p>“Benzin istasyonunun nerede olduğunu bileniniz var mı?”</p>

  <p>Kimisi kendisinden biraz daha iyi durumda olan en az altı adam ona tekerlekle arabanın artık herhangi bir fiziksel bağla bağlı olmadığını anlattılar.</p>

  <p>“Geri çekilin,” dedi bir an sonra. “Onu ters çevirin.”</p>

  <p>“Ama <em>tekerlek</em> kopmuş!”</p>

  <p>İkirciklendi.</p>

  <p>“Denemekten zarar gelmez,” dedi.</p>

  <p>Komalardan çıkan azgın kedi sesleri doruk noktasına ulaşmıştı ve arkamı dönüp çimenliği boydan boya geçerek eve doğru yürüdüm. Bir kez dönüp arkama göz attım. Yusyuvarlak bir ay, geceyi önceki kadar güzelleştirip hâlâ aydınlık olan bahçesinin seslerini ve kahkahalarını sürdürerek Gatsby’nin evinin üstünden parlıyordu. Eli resmi bir uğurlama için havada, verandada duran ev sahibinin siluetini tam bir yalıtılmışlık görüntüsüne büründürürken, pencerelerden ve büyük kapılardan ortaya hemen o anda çıkmış bir boşluk akıyor gibiydi.</p>

  <p class="extract">Şimdiye kadar yazdıklarımı okuyunca, aralarından birkaç hafta geçmiş üç ayrı geceye ilişkin olayların aklımdan hiç çıkmadığı izlenimini verdiğimi görüyorum. Aksine, bunlar hareketli bir yazın sıradan olaylarıydı yalnızca ve uzun bir süre, beni kişisel ilişkilerimden çok daha az meşgul etmişlerdi.</p>

  <p>Zamanın çoğunda çalıştım. Sabahın köründe aşağı New York’un beyaz uçurumlarına, Probity Trust’a doğru seğirtirken güneş gölgemi batıya doğru savuruyordu. Öteki memurları ve genç hisse senedi satıcılarını ilk isimleriyle tanıyor ve onlarla birlikte domuz sosisi, patates püresi ve kahveden oluşan öğle yemekleri yiyordum. Hatta Jersey City’de yaşayan ve muhasebe bölümünde çalışan bir kızla kısa bir ilişkim bile oldu, ama ağabeyi benden tarafa tehditkâr bakışlar atmaya başladığı için temmuzda kız izne çıktığında, ilişkinin sessiz sedasız bitmesine göz yumdum.</p>

  <p>Akşam yemeklerini genellikle Yale Kulübü’nde yiyor –nedense günümün en iç karartıcı olayıydı bu–, sonra da yukarıdaki kütüphaneye çıkıp görev aşkıyla, yatırımlar ve menkul değerler üzerinde çalıştığım bir saat geçiriyordum. Çoğunlukla ortalıkta birkaç velveleci bulunurdu gerçi, ama bunlar kütüphaneye asla uğramazlardı, bu yüzden de orası çalışmak için güzel bir yerdi. Peşinden,gece hava yumuşaksa Madison Caddesinden aşağı yürüyüp Murray Hill Otelini ve Otuz Üçüncü Sokak’ı geçerek Pennsylvania İstasyonu’na varıyordum.</p>

  <p>New York’tan, onun o gecelerinin açık saçık, maceracı duygusundan ve erkeklerinin, kadınlarının ve makinelerinin sürekli titreşiminin huzursuz gözlere verdiği doyumdan hoşlanmaya başlamıştım. Beşinci Cadde’den yukarıya yürüyüp kalabalığın içinden romantik kadınları seçmeyi ve birkaç dakika içinde onların yaşamlarına gireceğimi, hiç kimsenin asla bilmeyeceğini ve kınamayacağını hayal etmeyi seviyordum. Kimi kez, zihnimde onları gözlerden ırak sokakların köşelerindeki evlerine değin izlerdim ve sıcak karanlığa açılan bir kapının ardında gözden yitmeden önce geriye dönüp bana gülümserlerdi. Büyüleyici metropol alacakaranlığında beni ele geçiren bir yalnızlık duyardım bazen ve başkalarının da; gecenin ve yaşamın en dokunaklı anlarını boşa geçiren, lokantada tek başına yenecek akşam yemeğinin saatini beklerken vitrinlerin önünde aylakça oyalanan zavallı genç memurların da içlerinde bu duyguyu taşıdıklarını hissederdim.</p>

  <p>Yine saat sekizde, Kırkıncı Cadde’nin karanlık sokakları, tiyatro bölgesine gitmek için beş sıra halinde dizilmiş motorları açık taksilerle dolduğunda yüreğimde bir daralma hissederdim. Taksilerin içinde beklerken şekiller birbirine yaslanır ve şarkı söyleyen sesler gelirdi; işitilmeyen fıkralara atılan kahkahalar ve içerideki anlaşılmaz hareketlerin ana hatlarını gözler önüne seren yakılmış sigaralar olurdu. Kendimin de eğlenceye doğru aktığımı ve onların mahrem heyecanını paylaştığımı hayal ederek içimden onlara iyi dileklerde bulunurdum.</p>

  <p>Bir süreliğine Jordan Baker’ın izini kaybettim ve derken yaz ortasında onu yeniden buldum. Başlangıçta onunla birlikte ortalıklarda gözükmek gururumu okşuyordu, çünkü o bir golf şampiyonuydu ve herkes onun adını biliyordu. Derken iş bundan fazlasına dönüştü. Gerçekten âşık değildim, ama bir tür içten bir merak duyuyordum. Dışarıdan görünen bezgin, kibirli yüzünün arkasında bir şeyler saklıydı –yapmacık tavırların çoğu baştan olmasa da, giderek bir şeyler saklamaya başlar– ve bir gün bunun ne olduğunu buldum. Beraber Warwick’te bir ev partisindeyken, ödünç aldığı bir arabayı dışarıdaki yağmurun altında üstü açık bırakmış, daha sonra da bu konuda yalan söylemişti ve birdenbire o gece Daisy’lerdeyken aklımı kurcalayan onun hakkındaki hikâyeyi anımsadım. Ömrünün ilk büyük golf turnuvasında neredeyse gazetelere yansıyan bir ağız dalaşı yaşanmış –yarı final maçında topu falsolu attığı konuşulmuştu. Olay skandal boyutlarına ulaşmıştı – sonra da unutulmuştu. Sopa taşıyıcılardan birisi ifadesini geri çekmişti ve öteki tek tanık da yanılmış olabileceğini kabul etmişti. Aklımda bu olayla isim birlikte kalmış.</p>

  <p>Jordan Baker, gözü açık akıllı erkeklerden içgüdüsel biçimde kaçınıyordu ve artık görüyordum ki bu, herhangi bir ilke uyuşmazlığının olanaksız sayılacağı bir düzlemde kendisini daha güvende hissettiği içindi. İflah olmaz bir sahtekârdı. Koşulların kendi aleyhine dönmesine dayanamazdı ve bu gönülsüzlüğünü göz önüne alarak, sanıyorum ki dünyanın karşısında sergilediği o soğukkanlı, küstah gülümsemesini sürdürmek, ama bir yandan da fütursuz bedeninin isteklerini doyurmak için dalavereler çevirmeye çok erken yaşlarında başlamıştı.</p>

  <p>Benim için fark etmiyordu. Bir kadında sahtekârlık, asla fazla suçlamayacağınız bir şeydir; ara sıra üzülüyor, sonra da unutuyordum. Araba sürmek konusunda garip bir sohbete girişmemiz de aynı ev partisindeydi. Böyle bir sohbet başlamıştı, çünkü birtakım işçilerin öyle yakınından geçmişti ki çamurluğumuz adamlardan birinin ceketindeki düğmeyi uçurmuştu.</p>

  <p>“Berbat bir sürücüsün,” diye kınadım. “Ya daha dikkatli ol ya da araba kullanma.”</p>

  <p>“Dikkatliyim ben.”</p>

  <p>“Hayır, değilsin.”</p>

  <p>“Neyse, diğer insanlar dikkatli,” dedi umursamazca.</p>

  <p>“Bunun konuyla ne ilgisi var?”</p>

  <p>“Yolumdan çekilirler;” diye üsteledi. “Kaza yapmak için iki araba gerek.”</p>

  <p>“Diyelim ki senin kadar dikkatsiz birisiyle karşılaştın.”</p>

  <p>“Umarım hiçbir zaman karşılaşmam,” diye yanıtladı. “Dikkatsiz kimselerden nefret ediyorum. Senden de bu yüzden hoşlanıyorum.”</p>

  <p>Gri, güneşten kısılı gözleri dosdoğru karşıya bakıyordu, ama kasıtlı biçimde ilişkilerimizin yönünü değiştirmişti ve bir an için onu sevdiğimi düşündüm. Ama ben yavaş düşünen ve arzularımı frenlememde etkili pek çok içsel kuralı bulunan birisiyim ve Öncelikle kendimi memleketteki o arapsaçına dönmüş ilişkiden kesinlikle çıkarmam gerektiğini biliyordum. Haftada bir mektuplar yazıyor ve onları, “Sevgiler, Nick” diye imzalıyordum ve oradaki kız arkadaşımla ilgili, tenis oynadığında üstdudağında terden nasıl da hafif bir bıyık oluştuğu dışında başka bir şey gelmiyordu aklıma. Bununla birlikte özgürlüğüme kavuşmam için, önce incelikle bozulması gereken belli belirsiz bir anlaşma vardı ortada.</p>

  <p>Herkes temel erdemlerden en az birinin kendisinde bulunduğundan kuşkulanır ya, benimkisi de bu: Ben, ömrümde tanıdığım en dürüst birkaç kişiden birisiyim.</p>
</body>
</html>