<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Yedinci Bölüm</em></h1>

  <p>Bir cumartesi akşamı evindeki ışıkları yakmayı ihmal ettiğinde, Gatsby’ye ilişkin merak doruğuna çıktı ve Trimalchio<a class="footnoteref" href="../Text/notlar.xhtml#n8" id="ref8">8</a> olma uğraşı, başladığı gibi anlaşılmaz biçimde sona erdi. Beklenti içinde evinin önündeki yola dönen otomobillerin yalnızca bir dakika kaldığını ve sonra da küskünlük içinde uzaklaştıklarını nice zaman sonra fark ettim. Hasta mı diye merak ederek evine gittiğimde, kapının arasından kuşkuyla gözlerini kısıp bana bakan tanımadığım, iğrenç suratlı bir kâhyayla karşılaştım yalnızca.</p>

  <p>“Bay Gatsby hasta mı?”</p>

  <p>“Hayır.” Bir suskunluğun ardından ağırdan alan bir gönülsüzlükle, “efendim” diye ekledi.</p>

  <p>“Onu ortalıkta göremeyince oldukça kaygılandım. Ona Bay Carraway’in uğradığını söyleyin.”</p>

  <p>“Kim?” diye sordu kabaca.</p>

  <p>“Carraway.”</p>

  <p>“Carraway. Tamam. Söyleyeceğim.”</p>

  <p>Ansızın kapıyı küt diye kapattı.</p>

  <p>Benim Finli, Gatsby’nin bir hafta önce evdeki tüm hizmetkârları işten attığı ve onların yerine altı yeni hizmetkâr aldığı bilgisini verdi bana; bu yeni gelenler, satıcılardan rüşvet yemesinler diye West Egg Köyü’ne kendileri inmeyip telefonla aşırıya kaçmayan siparişler veriyorlardı. Bakkalın çırağı, mutfağın domuz ahırına benzediğini bildirmişti ve köydeki genel kam, bu yeni kişilerin aslında hizmetkâr olmadıkları yönündeydi.</p>

  <p>Ertesi gün Gatsby beni telefonla aradı.</p>

  <p>“Bir yere mi gidiyorsun?” diye sordum.</p>

  <p>“Hayır, dostum.”</p>

  <p>“Bütün hizmetkârlarını kovduğunu duydum.”</p>

  <p>“Dedikodu etmeyecek birileri olsun istedim. Daisy oldukça sık uğruyor; öğleden sonraları.”</p>

  <p>Demek ki, Daisy’nin gözlerindeki kınama sonucunda, bütün kervansaray iskambil kâğıdından yapılma bir ev gibi yerle bir olmuştu.</p>

  <p>“Onlar Wolfshiem’in iyilik etmek istediği birtakım insanlar. Hepsi birbiriyle kardeş. Eskiden küçük bir otel işletiyorlarmış.”</p>

  <p>“Anlıyorum.”</p>

  <p>Daisy’nin ricası üstüne arıyordu; yarın öğle yemeğine Daisy’nin evine gider miydim? Bayan Baker da orada olacaktı. Yarım saat sonra da Daisy telefon etti ve geleceğimi öğrenince rahatladı. Bir şeyler dönüyordu. Ama yine de bir sahne; özellikle de Gatsby’nin bahçede ipucunu verdiği oldukça rahatsız edici sahneyi yaratmak için bu fırsatı seçtiklerine inanamıyordum.</p>

  <p>Ertesi gün sıcak kavuruyordu, yazın son ve kesinlikle en sıcak günüydü. Trenim tünelden gün ışığına çıkarken, öğle saatinin sakin suskunluğunu yalnızca National Biscuit Company’nin sıcak ıslıkları bozuyordu. Vagonun hasır koltukları neredeyse alev alacaktı; yanımda oturan kadın bir süre renk vermeden beyaz bluzunun içinde zarifçe terledi ve ardından gazetesi parmaklarının altında sırılsıklam olurken, umutsuzluk içinde perişan bir haykırışla sıcağa pes etti. Cüzdanı döşemenin üstüne düştü.</p>

  <p>“Hay Allah!” dedi soluk soluğa.</p>

  <p>Bitkince eğilip cüzdanı yerden aldım ve başka bir niyetimin olmadığını belirtircesine bir kol boyu uzağımda ve ucundan tutarak ona geri uzattım; ama kadın dahil yakındaki herkes yine de benden kuşkulandı.</p>

  <p>“Sıcak!” dedi kondüktör tanıdık yüzlere. “Biraz hava! Sıcak!.. Sıcak!.. Sıcak!.. Size de sıcak gelmiyor mu? Sıcak değil mi? Değil mi?”</p>

  <p>Abonman biletimi, elinin bıraktığı koyu bir lekeyle geri verdi. Sanki bu sıcakta kimin kırmızı dudaklarını öptüğü, yüreğinin üstüne denk gelen pijama cebine kimin başını yaslayıp ıslattığı milletin umurundaymış gibi!</p>

  <p>…Gatsby ile ben kapıda beklerken Buchanan’ların evinin holünden, telefonun zil sesini beraberinde taşıyan hafif bir esinti geliyordu.</p>

  <p>“Beyefendinin bedeni!” diye gürledi kâhya ahizeye doğru. “Üzgünüm, hanımefendi, ama donatamayız; bu öğle saatinde dokunulamayacak kadar sıcak!”</p>

  <p>Gerçekte söylediği ise şuydu: “Evet… Evet… Bakacağım.”</p>

  <p>Ahizeyi bıraktı ve terden ışıldayarak, kaskatı kesilmiş hasır şapkalarımızı almak için bize doğru geldi.</p>

  <p>“Hanımefendi sizi salonda bekliyor!” diyerek gereksiz biçimde yönü işaret etti. Bu sıcakta fazladan yapılmış her hareket, hepimizin enerjisini tüketiyordu.</p>

  <p>Güneşliklerin gayet iyi gölgelediği oda karanlık ve serindi. Daisy ile Jordan, vantilatörlerin şarkı söyleyen esintilerine karşı beyaz giysilerini elleriyle bastırarak kocaman bir kanepenin üstüne gümüş putlar gibi uzanmışlardı.</p>

  <p>“Yerimizden kalkamıyoruz,” dediler ikisi birden.</p>

  <p>Jordan’ın pudralı, güneş yanığı parmakları bir an için benimkilerin içinde kaldı.</p>

  <p>“Ya Bay Thomas Buchanan, sporcumuz, o nerede?” diye sordum.</p>

  <p>Aynı anda da sesini işittim; holde telefonla konuşuyor, sesi aksi, boğuk ve kısık geliyordu.</p>

  <p>Gatsby kıpkırmızı halının ortasında durdu ve hayranlık dolu gözlerle çevresine göz gezdirdi. Daisy yüzünde o tatlı, heyecan verici gülüşüyle onu gözetliyordu; göğsünden ufak bir pudra esintisi yükseldi havaya.</p>

  <p>“Söylenen o ki,” diye fısıldadı Jordan, “telefondaki Tom’un kız arkadaşı.”</p>

  <p>Sessizdik. Holdeki ses kızgınlıkla yükseldi. “İyi o zaman, ben de arabayı sana satmam. …Sana karşı hiçbir yükümlülüğüm yok… öğle yemeği saatinde beni rahatsız etmene gelince, sonuçta ona da katlanamam!”</p>

  <p>“Ahizeye konuşurmuş gibi yapıyor,” dedi Daisy alaycı bir tavırla.</p>

  <p>“Hayır, öyle yapmıyor” diye güvence verdim ona. “Gerçekten de böyle bir pazarlık var. Konuyu bir şekilde öğrenmiştim.”</p>

  <p>Tom kapıyı savurarak açtı, iri gövdesiyle bir an için bütün girişi kapanı ve aceleyle odaya daldı.</p>

  <p>“Bay Gatsby!” Enli, yayvan elini iyi gizlenmiş bir tiksintiyle uzattı. “Sizi gördüğüme sevindim, bayım… Nick…”</p>

  <p>“Bize içecek soğuk bir şeyler hazırla!” diye bağırdı Daisy.</p>

  <p>Tom tekrar odadan çıkarken Daisy kalktı ve yanına giderek Gatsby’nin başını aşağı çekip ağzından öptü.</p>

  <p>“Seni sevdiğimi biliyorsun,” diye mırıldandı.</p>

  <p>“Burada bir hanımefendinin bulunduğunu unutuyorsunuz,” dedi Jordan.</p>

  <p>Daisy kuşkuyla çevresine bakındı.</p>

  <p>“Sen de Nick’i öp.”</p>

  <p>“Ne kadar ucuz, görgüsüz bir kız!”</p>

  <p>“Umurumda değil!” diye haykırdı Daisy ve tuğla şömineye kütük doldurmaya başladı. Sonra sıcağı anımsadı ve suçluluk duygusuyla kanepeye oturduğu sırada tertemiz giysili bir dadı elinden tuttuğu küçük bir kızla odaya girdi.</p>

  <p>Daisy kollarını açarak, “Melek yüzlüm,” diye mırıldandı şarkı söylercesine. “Seni seven anneciğinin kucağına gel.”</p>

  <p>Dadının serbest bıraktığı çocuk odanın öteki ucundan koştu ve utanarak annesinin giysisine gömüldü.</p>

  <p>“Melek yüzlüm! Anne senin canım sarı saçlarını pudralamış mı? Haydi ayağa kalk da nasılsınız de.”</p>

  <p>Gatsby ile ben sırayla eğilip küçük çekingen eli sıktık. Sonrasında Gatsby çocuğa şaşkınlıkla bakıp durdu. Çocuğun varlığına daha önce gerçekten inandığını hiç sanmam.</p>

  <p>“Yemekten önce giyindim,” dedi çocuk, hevesle Daisy’ye dönerek.</p>

  <p>“Çünkü annen seninle hava atmak istedi.” Yüzünü küçük beyaz boynun tek kıvrımına gömdü. “Mucizem benim. Kesinlikle küçük bir mucizesin sen.”</p>

  <p>“Evet,” diye kabullendi çocuk sakince. “Jordan Teyze de beyaz elbise giymiş.”</p>

  <p>“Sevdin mi annenin arkadaşlarını?” Daisy çocuğu Gatsby ile yüz yüze gelecek biçimde döndürdü. “Sence hoş insanlar mı?”</p>

  <p>“Babam nerede?”</p>

  <p>“Babasına benzemiyor,” diye açıklama yaptı Daisy. “Bana benziyor. Benim saçlarımı ve yüz biçimimi almış.”</p>

  <p>Daisy arkasına yaslandı. Dadı öne doğru bir adım atıp elini uzattı.</p>

  <p>“Gel, Pammy.”</p>

  <p>“Hoşça kal, aşkım!”</p>

  <p>Geriye doğru çekingen bir bakış atan terbiyeli çocuk dadısının elini tuttu ve tam Tom elinde içi buzla dolu limonlu sodalı dört cinle içeri girerken dışarı çıkartıldı.</p>

  <p>Gatsby içkisini aldı.</p>

  <p>“Görünüşe göre kesinlikle buz gibiler,” dedi gözle görülür bir gerginlikle.</p>

  <p>Uzun, açgözlü yudumlarla içtik.</p>

  <p>“Bir yerde güneşin her yıl giderek ısındığını okudum,” dedi Tom neşeyle. “Öyle görünüyor ki bu gidişle pek yakında dünya güneşin içine düşecek; ya da bir dakika; tam tersiydi; güneş her yıl giderek soğuyor.”</p>

  <p>“Dışarı gelin,” diye önerdi Gatsby’ye, “mekânımıza bir göz atın istiyorum.”</p>

  <p>Onlarla birlikte ben de verandaya çıktım. Sıcaktan durgunlaşmış yeşil boğazın üstünde, küçük tek bir yelken açık denize doğru sürükleniyordu. Gatsby’nin gözleri o anda onu izliyordu; elini kaldırdı ve körfezin karşısını gösterdi.</p>

  <p>“Tam karşınızdayım.”</p>

  <p>“Demek öyle.”</p>

  <p>Gözlerimizi güllerden, sıcak çimlerden ve yazın bunaltıcı sıcağına bana mısın demeyen kıyı boyundaki yabani otlardan ayırdık. Teknenin beyaz kanatları yavaşça gökyüzünün serin mavi sınırına doğru kaydı. Önünde çukurlaşan okyanus ve yığınla huzurlu adacık uzanıyordu.</p>

  <p>“Al sana spor,” dedi Tom başını sallayarak. “Orada bir saat kadar onunla olmak isterdim.”</p>

  <p>Yemek odasında öğle yemeği yedik, orası da sıcağa karşı karartılmıştı ve soğuk bira eşliğinde gergin bir neşeyi de içtik.</p>

  <p>“Bu öğleden sonra ne yapacağız,” diye haykırdı Daisy, “ve bundan sonraki gün ve önümüzdeki otuz yıl boyunca?” “Deli deli konuşma,” dedi Jordan. “Sonbaharda ayaz başlayınca hayat yeni baştan başlar.”</p>

  <p>“Ama çok sıcak,” diye üsteledi Daisy ağlamaklı. “Ve her şey karmakarışık. Hadi hepimiz şehre inelim!”</p>

  <p>Sesi, sıcağın içinde mücadele veriyor, ona vuruyor, sıcağın baygınlığını kalıba döküp biçimlendiriyordu.</p>

  <p>“Ahırın garaja dönüştürüldüğünü duymuşluğum var,” diyordu Tom Gatsby’ye, “ama bir garajı ahıra dönüştüren ilk kişi benim.”</p>

  <p>“Kim şehre inmek ister?” diye sordu Daisy ısrarla. Gatsby’nin gözleri ona doğru kaydı. “Ah,” diye haykırdı Daisy, “çok serinkanlı görünüyorsun.”</p>

  <p>Gözleri buluştu ve başka kimse yokmuşçasına birbirlerini süzdüler. Çabalayarak da olsa Daisy gözlerini masaya çevirmeyi becerdi.</p>

  <p>“Her zaman serinkanlı görünüyorsun,” diye yineledi. Ona onu sevdiğini söylemişti ve Tom Buchanan da anladı bunu. Hayretler içinde kaldı. Ağzı bir parça açıldı ve önce Gatsby’ye, sonra da sanki uzun zaman öncesinden bildiği birini tam da o anda tanımış gibi karısına baktı.</p>

  <p>“Şu adamın reklamına benziyorsun,” diye sürdürdü Daisy saflıkla. “Adamın reklamını biliyorsun…”</p>

  <p>“Tamam,” diye araya girdi Tom çabucak, “şehre gitmeye can atıyorum. Hadi, hepimiz şehre gidiyoruz.”</p>

  <p>Ayağa kalktı; gözleri çakmak çakmak, hâlâ Gatsby ile karısı arasında gidip geliyordu. Kimse yerinden kımıldamadı.</p>

  <p>“Hadi!” Sinirleri biraz bozulmuştu. “Mesele nedir, canına yandığımın? Eğer şehre gidiyorsak kımıldayalım.”</p>

  <p>Kendini tutmak için gösterdiği çabayla titreyen eli, bira bardağında kalanı dudaklarına götürdü. Daisy’nin sesiyle ayağa kalktık ve yanıp tutuşan çakıl taşlarıyla kaplı yola çıktık.</p>

  <p>“Hemen gidecek miyiz yani?” diye karşı çıktı Daisy. “Öylece? Kimsenin önce bir sigara içmesine izin vermeyecek miyiz?”</p>

  <p>“Herkes yemek boyunca sigara içti.”</p>

  <p>“Ah, hadi eğlenelim ama,” diye yalvardı ona Daisy. “Hava, yaygara koparmak için fazla sıcak.” Tom ona yanıt vermedi.</p>

  <p>“İstediğin gibi olsun,” dedi Daisy. “Hadi gel, Jordan.” Biz üç erkek orada dikilip ayaklarımızla sıcak çakıl taşlarını karıştırırken, onlar da yukarıya hazırlanmaya çıktılar. Ay gümüşi bir kavis şeklinde şimdiden batı göğünde yükselmişti. Gatsby konuşacak oldu, fikrini değiştirdi, ama Tom’un dönüp beklenti içinde ona bakmasından sonraydı bu.</p>

  <p>“Ahırlarınız burada mı?” diye sordu Gatsby zoraki.</p>

  <p>“Yolun dört yüz metre kadar aşağısında.”</p>

  <p>“Ya.”</p>

  <p>Sessizlik.</p>

  <p>“Şehre niye gidiyoruz, anlamıyorum,” diye yabani bir tavırla sessizliği bozdu Tom. “Kadınlar kafalarına bu tür şeyleri koyup…”</p>

  <p>“Yanımıza içecek bir şey alacak mıyız?” diye seslendi Daisy üst kat pencerelerinin birinden.</p>

  <p>“Ben biraz viski alayım,” diye yanıtladı Tom. İçeri girdi.</p>

  <p>Gatsby sertçe bana döndü:</p>

  <p>“Evindeyken hiçbir şey söyleyemiyorum, dostum.”</p>

  <p>“Daisy sesiyle kendisini ele veriyor,” diyecek oldum. “Sesi şeyle dolu…”</p>

  <p>Duraksadım.</p>

  <p>“Sesi parayla dolu,” dedi birden.</p>

  <p>Buydu işte. Daha önce hiç anlamamıştım. Parayla doluydu; sesinin yorulmak bilmez iniş çıkışlarının büyüsü, tınısı, içindeki zillerin şarkısı… Beyaz bir sarayın yüksek bir yerinde oturan kral kızı, altın kız…</p>

  <p>Metal renkli kumaştan dar şapkalar giymiş ve kollarında hafif pelerinler taşıyan Daisy ve Jordan’ı peşine takmış Tom, çeyreklik bir viski şişesini bir havluya sararak geldi.</p>

  <p>“Hepimiz benim arabamla gidelim mi?” diye önerdi Gatsby. Koltuğun yeşil, kızgın derisini yokladı. “Gölgede bırakmalıymışım.”</p>

  <p>“Düz vites mi?” diye sordu Tom.</p>

  <p>“Evet.”</p>

  <p>“İyi, siz benim iki kişiliği alın, ben de şehre sizin arabanızla gideyim.”</p>

  <p>Bu öneri hoşuna gitmedi Gatsby’nin.</p>

  <p>“Fazla benzin olduğunu sanmıyorum,” diye karşı çıktı.</p>

  <p>Göstergeye bakıp, “Tonla benzin var,” dedi Tom yüksek sesle. “Hem biterse bir eczanenin önünde durabilirim. Bugünlerde eczanelerden her şey alınabiliyor.”</p>

  <p>Bu anlamsız olduğu su götürmez imayı bir sessizlik izledi. Daisy suratını asarak Tom’a baktı ve sanki yalnızca sözcüklerle betimlendiğini duymuşum gibi bir ifade, kesinlikle tanıdık olmayan ve belli belirsiz anlaşılabilen bir ifade geçti Gatsby’nin yüzünden.</p>

  <p>“Hadi Daisy,” dedi Tom, eliyle onu Gatsby’nin arabasına doğru zorlayarak. “Seni bu sirk arabasıyla götüreceğim.”</p>

  <p>Kapıyı açtı, ama Daisy onun kolunun arasından sıyrıldı.</p>

  <p>“Sen Nick’le Jordan’ı al. Biz sizi iki kapılıyla izleriz.”</p>

  <p>Eliyle ceketine dokunarak, Gatsby’nin yanında yürüdü. Jordan, Tom ve ben de Gatsby’nin arabasının ön koltuğuna geçtik, Tom alışkın olmadığı vitesleri el yordamıyla deneyip itti ve onları geride bırakıp gözden yitirerek bunaltıcı sıcağın içine ok gibi fırladık.</p>

  <p>“Gördün mü?” diye sordu Tom.</p>

  <p>“Neyi gördüm mü?”</p>

  <p>Jordan’la benim başından beri bildiğimizin farkına vararak sertçe baktı bana.</p>

  <p>“Beni su katılmamış salak sanıyorsunuz, değil mi?” dedi. “Belki de öyleyim, ama bazen bana ne yapmam gerektiğini söyleyen bir önsezim var. Belki inanmazsınız buna ama, bilim…”</p>

  <p>Durakladı. Ansızın beliren olasılık onu pençesine aldı, içinden çıkılmaz soyut uçurumun kenarından geri çekti.</p>

  <p>“Bu herif hakkında ufak bir araştırma yaptım,” diye sürdürdü. “Bilseydim, daha da derinleştirebilirdim…”</p>

  <p>“Bir medyuma başvurduğunu mu söylemek istiyorsun?” diye sordu Jordan şakaya vurarak.</p>

  <p>“Ne?” Biz gülerken, kafası karışmış halde bizi süzdü. “Medyum mu?”</p>

  <p>“Gatsby hakkında.”</p>

  <p>“Gatsby hakkında! Yok, medyuma gitmedim. Onun geçmişiyle ilgili ufak bir araştırma yapıyordum, dedim.”</p>

  <p>“Ve onun bir Oxford’lu olduğunu buldun,” dedi Jordan ona yardım ederek.</p>

  <p>“Bir Oxford mezunu!” Kuşkuluydu bundan. “Sen öyle san! Pembe takım elbise giyiyor.”</p>

  <p>“Ama yine de Oxford mezunu.”</p>

  <p>“New Mexico Oxford’undan,” diye burnundan soludu Tom küçümseyerek, “ya da onun gibi bir şey.”</p>

  <p>“Dinle, Tom. Madem bu kadar züppesin, onu niye öğle yemeğine çağırdın?” diye sordu Jordan terslenerek.</p>

  <p>“Daisy çağırdı; biz evlenmeden öncesinden tanıyormuş onu, Tanrı bilir nereden!”</p>

  <p>Hepimiz etkisini yitiren biradan ötürü hırçındık ve bunun da farkında olduğumuz için bir süre sessizce yol aldık. Derken yolun ilerisinde Doktor T. J. Eckleburg’ün solmaya yüz tutan gözleri görüş alanımıza girerken Gatsby’nin benzinle ilgili uyarısı aklıma geldi.</p>

  <p>“Bizi şehre götürecek kadar var,” dedi Tom.</p>

  <p>“Ama bak şurada bir benzinlik var,” diye karşı çıktı Jordan. “Bu kavurucu sıcakta yolda çakılıp kalmak istemem.” Tom sabırsızca frenlere asıldı ve Wilson’ın Tamirhanesi tabelasının altında tozu dumana katarak aniden durduk. Bir an sonra mülk sahibi dükkânının içinden gözüktü ve kısık gözlerle arabayı süzdü.</p>

  <p>“Hadi bize biraz benzin ver!” diye bağırdı Tom kaba bir tavırla. “Niye durduk sanıyorsun; manzara izlemek için mi?” “Hastayım,” dedi Wilson yerinden kımıldamadan. “Gün boyu hastaydım.”</p>

  <p>“Sorun ne?”</p>

  <p>“Bittim ben.”</p>

  <p>“Peki, kendim mi doldurayım?” diye sordu Tom. “Telefonda sesin gayet iyi geliyordu.”</p>

  <p>Wilson güçbela kapının gölgesinden ve desteğinden ayrıldı; güçlükle soluyarak deponun kapağını açtı. Gün ışığında yüzü yemyeşil görünüyordu.</p>

  <p>“Yemekte rahatsızlık vermek değildi niyetim,” dedi. “Ama paraya fena halde gereksinimim var ve eski arabanızı ne yapacağınızı merak ediyordum.”</p>

  <p>“Bu nasıl, beğendin mi?” diye sordu Tom. “Geçen hafta aldım.”</p>

  <p>“Güzel bir sarı,” dedi Wilson kapı kolunu çekiştirirken. “Bunu almak ister misin?”</p>

  <p>“Büyük şans,” diye gülümsedi Wilson belli belirsiz. “Hayır, ama ötekinden biraz para kazanabilirim.”</p>

  <p>“Parayı niye ister oldun, durup dururken?”</p>

  <p>“Çok uzun zamandır buradayım. Buradan ayrılmak istiyorum. Karımla ben Batıya gideceğiz.”</p>

  <p>“Karın da!” diye bağırdı Tom, telaşlanarak.</p>

  <p>“On yıldır bundan söz ediyordu.” Elini gözlerine siper edip bir an için pompaya yaslanarak dinlendi. “Şimdi de istesin istemesin, gidiyor. Onu alıp götüreceğim.”</p>

  <p>İki kapılı, bir toz bulutu ve sallanan bir elin görünüp kaybolmasıyla yanımızdan şimşek gibi geçip gitti.</p>

  <p>“Sana ne kadar borcum var?” diye sordu Tom haşin bir tavırla.</p>

  <p>“Son iki günde oldukça şüphe uyandıran bir duruma uyandım,” diye belirtti Wilson. “Bu yüzden gitmek istiyorum. Bu yüzden sizi araba konusunda rahatsız ediyordum.” “Sana ne kadar borcum var?”</p>

  <p>“Yirmi dolar.”</p>

  <p>Acımasızca bitkin düşüren sıcak, aklımı karıştırmaya başlıyordu ve Wilson’ın kuşkularının henüz Tom’a yönelmediğini anlayıncaya kadar, orada kötü bir an yaşadım. Myrtle’ın başka bir dünyada, kendisinden ayrı bir yaşam sürdürdüğünü keşfetmişti Wilson ve bunun şoku onu fiziksel anlamda hasta etmişti. Gözlerimi ona diktim ve ardından kendisi de benzer bir keşifte bulunalı daha bir saat bile geçmemiş olan Tom’a baktım ve erkekler arasında, zekâ ve ırk farkının bile hasta ve sağlıklı olan arasındaki fark kadar derin olmadığı geçti aklımdan. Wilson öyle hastaydı ki sanki zavallı kızın tekini az önce hamile bırakmışçasına suçlu, bağışlanmaz biçimde suçlu görünüyordu.</p>

  <p>“O arabayı sana vereceğim,” dedi Tom. “Yarın öğleden sonra yollarım.”</p>

  <p>Öğleden sonranın kavurucu güneşi altında bile bu mahalle hep belli belirsiz bir huzursuzluk veriyordu insana ve o anda sanki arkadan bir uyarı gelmişçesine geriye döndüm. Kül yığınlarının üzerinden Doktor Eckleburg’ün dev gözleri nöbetini sürdürüyordu, ama bir an sonra, altı metre kadar bir uzaklıktan başka gözlerin de üstümüze dikilmiş olağandışı bir dikkatle baktıklarını kavradım.</p>

  <p>Tamirhanenin üstündeki pencerelerden birisinin perdeleri azıcık aralanmıştı ve Myrtle Wilson yukarıdan yiyecekmiş gibi arabaya bakıyordu. Öyle dalgındı ki gözlendiğinden haberi bile yoktu ve yavaşça beliren bir resimdeki nesneler gibi yüzü bir duygudan diğerine geçiyordu. Yüzünün ifadesi şaşırtıcı ölçüde tanıdık geldi; kadınların yüzünde sık gördüğüm bir ifadeydi bu, ama gözlerinin kıskanç bir dehşetle Tom’un üstünde değil de, karısı sandığı Jordan Baker’ın üstünde sabitlendiğini fark ettiğim ana değin Myrtle Wilson’ın yüzünde bu ifade, anlamsız ve açıklanmaz bir ifade gibi göründü.</p>

  <p class="extract">Sağduyudan yoksun bir aklın karışması gibi bir akıl karışıklığı yoktur ve biz oradan ayrılırken Tom, korkunun yakıcı kırbacını üstünde hissediyordu. Bir saat öncesine değin her ikisi de güvende olan ve kimsenin el uzatmadığı karısıyla metresi hızla kontrolü dışına kayıyordu. İçgüdüsü onu, Daisy’ye yetişmek ve Wilson’ı ardında bırakmak gibi çifte bir amaçla gaz pedalına yüklenmeye yöneltti ve kaygısızca yol alan mavi spor araba görüş alanımıza girinceye değin köprü üstündeki örümcek ağım andıran putrellerin arasından Astoria’ya doğru saatte elli mil hızla seyrettik.</p>

  <p>“Ellinci Sokak’taki o büyük sinemalar harika,” diye öne sürdü Jordan. “Yaz günlerinin öğle sonralarında, herkes başka bir yerlerdeyken New York’u seviyorum. Oldukça duyulara hitap eden bir yanı var; sanki aşırı olgunlaşmış her türden tuhaf meyve avuçlarına düşecekmiş gibi.”</p>

  <p>“Duyulara hitap eden” ifadesi Tom’un üstünde daha da huzursuz edici bir etki yarattı ama bir itiraz yumurtlayamadan, spor araba durdu ve Daisy yanlarından sürmemiz için işaret etti.</p>

  <p>“Nereye gidiyoruz?” diye haykırdı.</p>

  <p>“Sinemaya ne dersiniz?”</p>

  <p>“Çok sıcak,” diye yakındı Daisy. “Siz gidin. Biz etrafta dolaşıp sonra sizinle buluşuruz.” Zoraki nüktedanlığı belli belirsiz ortaya çıktı: “Bir köşede buluşuruz. Ben iki sigara içen adam olacağım.”</p>

  <p>“Bunu burada tartışamayız,” dedi Tom sabırsızca, arkamızda kamyonun birisi küfür edercesine kornaya asılırken. “Siz beni Central Park’ın güney tarafına doğru takip edin, Plaza’nın önüne.”</p>

  <p>Birkaç sefer başını çevirip geriye bakarak onların arabasını aradı ve trafik yüzünden gecikmişlerse, araba yeniden görüş alanına girene dek yavaş gitti. Sanırım onların bir yan sokağa sapıp sonsuza dek yaşamından çıkıp gitmelerinden korkuyordu.</p>

  <p>Ama gitmediler. Ve hepimiz Plaza Oteli’ndeki bir süitin oturma odasını tutmak gibi pek anlaşılmaz bir adım attık.</p>

  <p>O esnada iç çamaşırımın ıslak bir yılan gibi bacaklarıma dolanıp durduğuna ve aralıklı ter damlacıklarının sırtımdan aşağı soğuk soğuk indiğine ilişkin keskin bir fiziksel anıya sahip olsam da, uzayıp giden ve o odaya doluşmamızla sonuçlanan gürültücü tartışmayı pek aklıma getiremiyorum. Bu fikir, Daisy’nin beş banyo tutup soğuk suyla yıkanmamız önerisinden doğmuş ve “nane kokteyli içebileceğimiz bir yer” biçiminde daha somut bir hale bürünmüştü. Her birimiz defalarca bunun “çılgınca bir fikir” olduğunu söylemiştik; şaşkına dönen ve hepimizin komik olduğunu düşünen veya düşünürmüş gibi yapan kâtibin önünde, hep bir ağızdan konuşuyorduk.</p>

  <p>Oda kocaman ve boğucuydu; saat çoktan dördü vurmasına karşın pencerelerin açılması parktaki fundalıklardan sıcak bir esinti gelmesine yaradı yalnızca. Daisy aynanın önüne gitti ve arkasını bize dönüp saçlarını düzeltmeye başladı.</p>

  <p>“Bu süit çok fiyakalı,” diye fısıldadı Jordan saygıyla ve herkes güldü.</p>

  <p>“Bir pencere daha açın,” diye buyurdu Daisy, arkasına dönmeden.</p>

  <p>“Başka kalmadı.”</p>

  <p>“O zaman telefon edelim de bir balta getirsinler iyisi mi…”</p>

  <p>“Yapılacak şey sıcağı unutmak,” dedi Tom, sabrı taşarak. “Sürekli sızlanarak durumu on kat daha kötü hale getiriyorsun.”</p>

  <p>Havlunun içinden viski şişesini çıkartıp masanın üstüne koydu.</p>

  <p>“Niye onu kendi haline bırakmıyorsunuz, dostum?” diye sordu Gatsby. “Şehre gelmek isteyen sizdiniz.”</p>

  <p>Bir anlık bir sessizlik oldu. Telefon rehberinin asılı durduğu çividen kurtulup yere yayılması üzerine Jordan, “Affedersiniz,” diye fısıldadı; ama bu kez hiç kimse gülmedi.</p>

  <p>“Ben alayım,” diye teklif ettim.</p>

  <p>“Aldım ben.” Gatsby rehberi tutan sicimi inceledi, ilgiyle “Hım!” diye mırıldandı ve bir iskemlenin üstüne fırlattı.</p>

  <p>“En önemli lafın o, değil mi?” dedi Tom birdenbire.</p>

  <p>“Neymiş o?”</p>

  <p>“Bütün bu ‘dostum’ saçmalığı. Nereden kaptın onu?”</p>

  <p>“Ama bak şimdi Tom,” dedi Daisy aynadan geriye dönerek, “kişisel imalarda bulunacaksan burada bir dakika kalmam. Şunları ara da, nane kokteyli için buz iste.”</p>

  <p>Tom ahizeyi kadırırken sıkıştırılmış ısı sese dönüşerek patladı ve aşağıdaki balo salonundan gelen Mendelsshon’un Düğün Marşı’nın mucizevi akorlarını dinlemeye başladık.</p>

  <p>“Bu sıcakta birisiyle evlendiğinizi gözünüzün önüne getirsenize!” diye haykırdı Jordan kederle.</p>

  <p>“Yine de – ben haziranın ortasında evlenmiştim,” diye anımsadı Daisy, “Haziranda, Louisville’de hem de! Birisi bayıldı. Kimdi bayılan, Tom?”</p>

  <p>“Biloxi,” diye yanıtladı Tom kısaca.</p>

  <p>“Biloxi adında bir adam. ‘Kütük’ Biloxi ve boksördü –bu gerçek– ve Tennessee, Biloxi’dendi.”</p>

  <p>“Onu bizim eve taşıdılar,” diye ekledi Jordan, “çünkü biz kiliseden yalnızca iki kapı ötede oturuyorduk. Ve babam gitmesi gerektiğini söyleyene kadar da üç hafta kaldı bizde. Gittiğinin ertesi günü de babam öldü.” Bir an sonra ekledi: “Arada hiçbir bağlantı yok.”</p>

  <p>“Ben Memphis’li bir Bill Biloxi tanırdım,” diye belirttim.</p>

  <p>“O kuzeniydi onun. Evden ayrılmadan önce tüm aile geçmişini öğrenmiştim. Bugün kullandığım alüminyum golf sopasını o verdiydi bana.”</p>

  <p>Aşağıda tören başlarken müzik sustu ve artık pencereden, aralıklı “Evvet!” haykırışlarını izleyen uzun bir tezahürat süreci duyuluyordu; en sonunda cazın yükselişiyle dans başladı.</p>

  <p>“Yaşlanıyoruz,” dedi Daisy. “Genç olsaydık kalkıp dans ederdik.”</p>

  <p>“Biloxi’yi anımsa,” diye uyardı Jordan onu. “Onu nereden tanıyordun, Tom?”</p>

  <p>“Biloxi mi?” Aklına getirmeye çabaladı. “Ben onu tanımıyordum. Daisy’nin bir arkadaşıydı.”</p>

  <p>“Değildi,” diye karşı çıktı Daisy, “Onu daha önce hiç görmemiştim. Özel vagonda geldi.”</p>

  <p>“Ama seni tanıdığını söyledi. Louisville’de büyüdüğünü söyledi. Asa Bird, son anda onunla çıkageldi ve onun için yerimiz var mı diye sordu.”</p>

  <p>Jordan gülümsedi.</p>

  <p>“Olasılıkla boş gezenin boş kalfasıydı. Bana da, Yale’de sizin sınıfın başkanı olduğunu söyledi.”</p>

  <p>Tom’la ben boş gözlerle birbirimize baktık.</p>

  <p>“Biloxi?”</p>

  <p>“Bir kere bizim başkanımız yoktu…”</p>

  <p>Gatsby’nin ayağı kısa, huzursuz bir tıkırtı çıkarttı. Tom aniden onun gözünün içine baktı.</p>

  <p>“Her neyse, Bay Gatsby, anladığıma göre siz Oxford mezunusunuz.”</p>

  <p>“Pek sayılmaz.”</p>

  <p>“Ya, anladığım kadarıyla Oxford’a gittiniz.”</p>

  <p>“Evet – oraya gittim.”</p>

  <p>Sessizlik. Ardından Tom’un kuşkucu ve küçümseyen sesi: “Biloxi’nin New Haven’a gittiği sıralarda siz de oraya gitmiş olmalısınız.”</p>

  <p>Bir sessizlik daha. Garsonun biri kapıyı çalıp kırılmış buz ve naneyle içeri girdi, ancak sessizlik, onun “Teşekkür ederim” demesiyle de, kapının yavaşça kapatılmasıyla da bozulmadı. Gatsby’ye ilişkin bu muazzam ayrıntı, sonunda açıklığa kavuşacaktı.</p>

  <p>“Size oraya gittiğimi söyledim,” dedi Gatsby.</p>

  <p>“Sizi duydum, ama ne zaman olduğunu bilmek istiyorum.”</p>

  <p>“Bin dokuz yüz on dokuzdaydı, yalnızca beş ay kaldım. Bu yüzden de kendimi gerçek bir Oxford’lu saymıyorum.” Tom inançsızlığını paylaşan var mı diye odaya göz gezdirdi. Ama hepimiz Gatsby’ye bakıyorduk.</p>

  <p>“Ateşkes sonrası bazı subaylara tanınmış bir fırsattı,” diye sürdürdü Gatsby. “İngiltere ya da Fransa’daki üniversitelerden herhangi birine gidebilecektik.”</p>

  <p>Kalkıp sırtına bir şaplak indirmek istedim. Daha önce de deney imlediğim, o tam güven tazelemelerden birini yaşıyordum.</p>

  <p>Daisy cılız bir gülümsemeyle kalkıp masaya gitti.</p>

  <p>“Viskiyi aç, Tom,” diye buyurdu. “Ben de sana bir nane kokteyli yapayım. O zaman kendi gözüne o kadar da aptal görünmezsin… Naneye bak!”</p>

  <p>“Bir dakika bekle,” diye parladı Tom, “Bay Gatsby’ye bir soru daha sormak istiyorum.”</p>

  <p>“Buyrun,” dedi Gatsby kibarca.</p>

  <p>“Evimde ne çeşit bir kargaşa çıkartmaya uğraşıyorsunuz o halde?”</p>

  <p>Sonunda açıkça karşı karşıya gelmişlerdi ve Gatsby muradına ermişti.</p>

  <p>“Kargaşa çıkartmaya çalışmıyor o.” Daisy umutsuzca bir birine bir diğerine baktı. “Kargaşa çıkaran sensin. Lütfen azıcık kendine hâkim ol.”</p>

  <p>“Kendime hâkim olacakmışım!” diye yineledi Tom inanamayarak. “Sanırım en son moda da, arkana yaslanıp Nereden Geldiği Belirsiz Bay Hiç Kimsenin karınla sevişmesine göz yummak. Peki, düşündüğün buysa eğer, beni hesaba katma… Bugünlerde insanlar aile hayatına ve aile kurulularına dudak bükmeye başladı, bir adım sonrasında da her şeyi kaldırıp atacaklar ve siyahlarla beyazlar arasında evlilikler baş gösterecek.”</p>

  <p>Ateşli biçimde sarf ettiği abuk sabuk sözlerinden dolayı yüzü kızararak, uygarlığın son engelinin üstünde tek başına kaldığını gördü.</p>

  <p>“Burada hepimiz beyazız,” diye mırıldandı Jordan.</p>

  <p>“Pek o kadar sevilen birisi olmadığımı biliyorum. Büyük partiler vermiyorum. Sanıyorum ki modern dünyada, kim olursa olsun arkadaş edinmek için, evinizi bir domuz ahırına çevirmeniz gerekiyor.”</p>

  <p>Ben de hepimiz gibi ona kızgın olduğumdan, ne zaman ağzını açsa güleceğim tutuyordu. Sefahatten ahlak hocalığına dönüşümün bu kadarına da pes diyordum.</p>

  <p><em>“Size</em> diyeceğim bir şey var, sevgili dostum…” diye başladı Gatsby. Ama Daisy onun niyetini kestirdi.</p>

  <p>“Lütfen yapma!” diye umutsuzca araya girdi. “Lütfen hep birlikte eve gidelim. Niye hepimiz eve gitmiyoruz?”</p>

  <p>“İyi fikir.” Ayağa kalktım. “Hadi, Tom. Kimse bir şey içmek istemiyor.”</p>

  <p>“Bay Gatsby’nin bana söylemesi gereken şeyi bilmek istiyorum.”</p>

  <p>“Karınız sizi sevmiyor,” dedi Gatsby. “Sizi hiçbir zaman sevmedi. Beni seviyor.”</p>

  <p>“Çıldırmış olmalısınız!” diye haykırdı Tom gayriihtiyari.</p>

  <p>Gatsby ayağa fırladı, heyecandan yüzü parlıyordu.</p>

  <p>“Sizi asla sevmedi, duyuyor musunuz?” diye bağırdı. “Sizinle yalnızca, ben yoksul olduğum ve beni beklemekten bıktığı için evlendi. Feci bir hataydı bu, ama benim dışımda hiç kimseyi yürekten sevmedi!”</p>

  <p>Bu noktada Jordan’la ben gitmeye davrandık ama Tom’la Gatsby rekabetçi bir kararlılıkta ısrar ettikleri için kaldık; sanki her ikisinin de gizleyecek bir şeyi yokmuş ve onların duygularını paylaşmanın ayrıcalıklı bir yanı varmış gibi.</p>

  <p>“Otur aşağı Daisy.” Tom’un sesi babacan bir tonlama yakalamayı başaramadı. “Neler dönüyor? Hepsini duymak istiyorum.”</p>

  <p>“Neyin döndüğünü ben size söyledim,” dedi Gatsby. “Beş yıldır dönüyor hem de ve sizin haberiniz bile yoktu.”</p>

  <p>Tom sertçe Daisy’ye döndü.</p>

  <p>“Bu herifle beş yıldır görüşüyor muydun?”</p>

  <p>“Görüşmüyorduk,” dedi Gatsby. “Hayır, karşılaşamadık. Ama her ikimiz de bütün o zaman boyunca birbirimizi sevdik, dostum ve sizin ruhunuz duymadı. Bazen gülerdim” –ama gözlerinde gülüşten eser yoktu– “sizin bilmediğinizi düşününce.”</p>

  <p>“Yaa – hepsi bu demek.” Tom bir din adamı gibi, kalın parmaklarını tıkırdatıp iskemlesinde geriye yaslandı.</p>

  <p>“Çılgınsınız siz!” diye patladı. “Beş yıl önce ne olduğu hakkında konuşamam, çünkü o zaman Daisy’yi tanımıyordum ve arka kapılarına manav siparişi getirmediyseniz eğer, yanına bir kilometreden fazla nasıl yanaştığınızı anladıysam Arap olayım. Ama geri kalan her şey lanet olasıca bir yalan. Daisy evlendiğimizde beni seviyordu ve şimdi de beni seviyor.”</p>

  <p>“Hayır,” dedi Gatsby başını iki yana sallayarak.</p>

  <p>“Seviyor ama. Sorun şu ki bazen kafasında aptalca fikirler oluyor ve ne yaptığını bilmiyor.” Duruma hâkim biçimde başını salladı. “Ve dahası, ben de Daisy’yi seviyorum. Arada bir âleme dalıp kendimi aptal durumuna düşürüyorum, ama her defasında geri geliyorum ve her zaman yürekten sevdiğim de o.”</p>

  <p>“Tiksindiriyorsun,” dedi Daisy. Bana döndü ve sesi, bir oktav düşerek heyecanlı bir küçümsemeyle odayı doldurdu: “Chicago’dan niye ayrıldık, biliyor musun? Sana o küçük âlemin öyküsünü ballandırarak anlatmadıklarına şaşırdım.”</p>

  <p>Gatsby yürüyüp onun yanında durdu.</p>

  <p>“Daisy, hepsi geçti artık,” dedi ciddi bir tavırla. “Artık hiç fark etmez. Ona yalnızca gerçeği söyle –onu hiçbir zaman sevmediğini– ve her şey sonsuza dek silinip gitsin.”</p>

  <p>Daisy görmeyen gözlerle baktı ona. “Yani –onu nasıl sevebilirim– mümkün mü?”</p>

  <p>“Onu hiçbir zaman sevmedin.”</p>

  <p>Daisy duraksadı. Sanki sonunda ne yaptığının farkına varmış ve sanki en başından beri hiçbir şey yapmaya niyeti yokmuş gibi, gözleri bir tür ricayla Jordan’la bana ilişti. Ama olan olmuştu artık. Çok geçti.</p>

  <p>“Onu hiçbir zaman sevmedim,” dedi fark edilir bir ikirciklenmeyle.</p>

  <p>“Kapiolani’de<a class="footnoteref" href="../Text/notlar.xhtml#n9" id="ref9">9</a> de mi sevmedin?” diye sordu Tom birden.</p>

  <p>“Hayır.”</p>

  <p>Alttaki balo salonundan gelen kısık ve boğucu akorlar havanın sıcak dalgaları üstünde sürükleniyordu.</p>

  <p>“Ayakkabıların ıslanmasın diye seni Punch Bowl’dan<a class="footnoteref" href="../Text/notlar.xhtml#n10" id="ref10">10</a> aşağı taşıdığım gün de mi?” Sesinde boğuk bir şefkat vardı. “Daisy?”</p>

  <p>“Lütfen yapma.” Sesi soğuktu, ama kin kalmamıştı. Gatsby’ye baktı. “Yeter, Jay,” dedi; ama sigara yakmaya uğraşırken eli titriyordu. Aniden sigarayı da yanan kibriti de halının üstüne attı.</p>

  <p>“Ama çok fazla şey istiyorsun!” diye haykırdı Gatsby’ye. “Şimdi seni seviyorum; yetmez mi bu? Geçmişe gücüm yetmez.” Çaresizlikle hıçkırmaya başladı. “Bir zamanlar onu sevdim, ama seni de sevdim.”</p>

  <p>Gatsby’nin gözleri açılıp kapandı.</p>

  <p>“Beni <em>de</em> mi sevdin?” diye yineledi.</p>

  <p>“Bu bir yalan olsa bile,” dedi Tom gaddarca. “Senin sağ olduğunu bilmiyordu. Yani Daisy ile benim aramızda senin asla bilmeyeceğin şeyler var, ikimizin de ömür boyu unutamayacağı şeyler.”</p>

  <p>Bu sözler Gatsby’ye bıçak gibi inmiş görünüyordu.</p>

  <p>“Daisy ile yalnız konuşmak istiyorum,” diye üsteledi. “Şimdi aşırı heyecanlı…”</p>

  <p>“Yalnızken bile Tom’u asla sevmediğimi söyleyemem,” diye itiraf etti Daisy acınası bir sesle. “Doğru olmazdı.”</p>

  <p>“Elbette doğru olmazdı,” diyerek ona katıldı Tom.</p>

  <p>Daisy kocasına döndü.</p>

  <p>“Sanki umurundaymış gibi,” dedi.</p>

  <p>“Tabii ki umurumda. Şu andan itibaren sana daha çok özen göstereceğim.”</p>

  <p>“Anlamıyorsunuz,” dedi Gatsby, telaşla. “Bundan böyle ona özen göstermeyeceksiniz.”</p>

  <p>“Göstermeyecek miyim?” Tom gözlerini iri iri açıp güldü. Artık kendisine söz geçirebiliyordu. “Niyeymiş o?” “Daisy sizi terk ediyor.”</p>

  <p>“Saçmalık.”</p>

  <p>“Ediyorum ama,” dedi Daisy gözle görünür bir çabayla. “Beni terk etmiyor!” Tom’un sözleri birden Gatsby’nin üstüne çöktü. “Hele de parmağına takacağı yüzüğü çalmak zorunda olan adi bir üçkâğıtçı için, hiç.”</p>

  <p>“Buna katlanamayacağını,” diye haykırdı Daisy. “Ah, n’olur çıkalım hadi.”</p>

  <p>“Sen de kimsin, ayrıca?” diye başladı birden Tom. “Meyer Wolfshiem’le takılan çetedensin; o kadarını biliyorum. Bağlantılarınla ilgili ufak bir araştırma yaptım ve yarın bunu daha da ileriye götüreceğim.”</p>

  <p>“Canınız ne isterse yapabilirsiniz, sevgili dostum,” dedi Gatsby sakince.</p>

  <p>“Sizin ‘eczanelerin’ ne olduğunu keşfettim.” Bize döndü ve makineli tüfek gibi konuşmaya başladı. “Kendisi ve bu Wolfshiem, burada ve Chicago’da yan sokaklarda bir sürü eczane almışlar ve tezgâh altından hububat alkolü satıyorlarmış. Bu onun küçük marifetlerinden birisi. Onu gördüğüm ilk anda içki kaçakçısı olduğunu çakmıştım ve pek de yanılmamışım.”</p>

  <p>“Ne olmuş?” dedi Gatsby kibarca. “Sanırım arkadaşınız Walter Chase, bu işte yer aldığı için gurur duymuyordu.” “Siz de onu yarı yolda bıraktınız, değil mi? New Jersey’de bir ay hapis yatmasına göz yumdunuz. Tanrım! Walter’in bu konuda <em>sizinle</em> ilgili söylediklerini duymanız gerek.”</p>

  <p>“Sıfırı tüketmiş halde geldi bize. Biraz para kazandığı için çok memnundu, dostum.”</p>

  <p>“Bana ‘dostum’ deyip durmayın!” diye haykırdı Tom. Cîatsby hiçbir şey demedi. “Walter sizi bahis yasalarından da içeri tıktırabilirdi, ama Wolfshiem çenesini kapatması için korkuttu onu.”</p>

  <p>O alışılmadık ama tanıdık gelen ifade vardı yeniden Gatsby’nin yüzünde.</p>

  <p>“Bu eczane işleri solda sıfır yalnızca,” diye sürdürdü Tom yavaşça, “şimdilerde, Walter’in bana anlatmaya korktuğu bir işin içindesiniz.”</p>

  <p>Gatsby’yle kocası arasında ürkmüş halde bakıp kalan Daisy’ye ve görünmez ama ilginç bir nesneyi çenesinin üstünde dengelemeye başlamış olan Jordan’a bir bakış attım. Ardından Gatsby’ye döndüm ve yüzünün ifadesi karşısında irkildim. Sanki “bir adam öldürmüş” gibi görünüyordu ve bu da bahçesinde gevelenen iftiralarda bütün iğrençliğiyle söylenmişti. Yüzündeki ifadenin bir anlığına tam da bu söylentiye uyduğu söylenebilirdi.</p>

  <p>Bu ifade geçip gitti ve o her şeyi inkâr edip, şerefini dile getirilmemiş suçlamalara karşı savunarak heyecanla Daisy’yle konuşmaya başladı. Ama her sözüyle Daisy biraz daha içine kapanıyordu, bu yüzden sonunda vazgeçti ve öğle sonrası kayıp giderken, bir tek o suya düşen düş artık dokunulmaz olana dokunmaya çalışarak; odadaki o kayıp sese doğru mutsuzca, ümitsizce çabalayarak savaşmayı sürdürdü.</p>

  <p>Ses, gitmek için yalvardı yeniden.</p>

  <p><em>“Lütfen</em> Tom! Artık buna dayanamıyorum.”</p>

  <p>Korkmuş gözleri, niyeti her ne idiyse, neye cesareti vardıysa, tümüyle yok olduğunu söylüyordu.</p>

  <p>“Siz ikiniz yola çıkın, Daisy,” dedi Tom. “Bay Gatsby’nin arabasıyla.”</p>

  <p>Dehşete kapılarak Tom’a baktı, ama o asil bir küçümsemeyle üsteledi.</p>

  <p>“Hadi git. Sana sataşmaz. Haddini aşan o küçük çapkınlığının sona erdiğinin farkında.”</p>

  <p>Tek söz etmeksizin, kazara olmuş gibi, bizim merhametimizden bile birer hayalet gibi dışlanmış halde gittiler.</p>

  <p>Bir an sonra Tom yerinden kalktı ve açılmamış viski şişesini havluya sarmaya başladı.</p>

  <p>“Bundan biraz ister misiniz? Jordan?.. Nick?”</p>

  <p>Yanıt vermedim.</p>

  <p>“Nick?” diye sordu yeniden.</p>

  <p>“Ne?”</p>

  <p>“İstiyor musun?”</p>

  <p>“Hayır… Bugünün doğum günüm olduğunu şimdi anımsadım.”</p>

  <p>Otuz yaşındaydım. Önümde yeni on yılın uğursuz, tehditkâr yolu uzanıyordu.</p>

  <p>İki kapılıya onunla birlikte binip Long Island’a doğru yola çıktığımızda saat yediydi. Tom aralıksız konuşuyor, sevinçten bayram ediyor ve gülüyordu, ama sesi Jordan ve bana kaldırımdaki yabancı gürültüler ya da yukarıdaki demiryolu köprüsünün hengâmesi kadar uzaktı. İnsan duygudaşlığının da sınırları var ve tüm o acıklı tartışmaların ardımızdaki şehir ışıklarıyla birlikte solup gitmesine izin verdiğimiz için hoşnuttuk. Otuz; on yıllık bir yalnızlık vaadi, azalmaya yüz tutmuş tanıdık bekâr erkekler listesi, içi boşalmaya başlamış coşku çantası, dökülmeye başlayan saçlar. Ama Daisy’nin tersine, çoktan unutulmuş düşleri geçmişten geleceğe taşımayacak kadar aklı başında Jordan vardı yanımda. Karanlık köprüden geçerken solgun yüzü tembelce ceketimin omzuna düştü ve elinin güven veren baskısıyla otuz yaşın ürkütücü darbesi yitip gitti.</p>

  <p>Böylece, serinleyen alacakaranlığın içinde, ölüme doğru yol aldık.</p>

  <p class="extract">Kül yığınlarının yanındaki kahvehaneyi işleten genç Yunanlı, Michaelis, soruşturmanın başlıca görgü tanığıydı. Sıcakta saat beşi geçene kadar uyuduktan sonra tamirhaneye gitmiş ve George Wilson’ı yazıhanesinde hasta halde bulmuştu; gerçekten de çok hastaydı, yüzü soluk renkli saçları gibi solgundu ve tepeden tırnağa titriyordu. Michaelis, ona, gidip yatmasını tavsiye etmişti ama Wilson, yatarsa bir sürü müşteri kaçıracağını söyleyerek geri çevirmişti bunu. Komşusu onu ikna etmeye çalışırken yukarıdan şiddetli bir gürültü duyulmuştu.</p>

  <p>“Karımı yukarıya kilitledim,” diye açıklama yapmıştı Wilson soğukkanlılıkla. “Yarından sonraya kadar orada kalacak ve ondan sonra da buradan taşınacağız.”</p>

  <p>Michaelis şaşkınlıktan kalakaldı; dört yıldır komşuydular ve Wilson ona hiçbir zaman böyle bir cümle kurabilecek birisi gibi gelmemişti. Genel olarak, o yıpranmış insanlardan birisiydi: Çalışmadığı zamanlarda kapının ağzında bir iskemlede oturur ve yoldan gelip geçen insanlarla arabaları seyrederdi. Birisi ona laf attığında alttan alan renksiz gülüşü hiç değişmezdi. O karısının erkeğiydi, kendisinin değil.</p>

  <p>Bu yüzden de doğal olarak Michaelis ne olup bittiğini öğrenmeye çalıştı, ama Wilson tek sözcük etmedi; bunun yerine ziyaretçisine meraklı, kuşkucu bakışlar atmaya başladı ve ona belirli günlerin belirli zamanlarında ne yaptığını sordu. Bizimki tam huzursuzlanmaya başlamışken, onun lokantasına yönelmiş birkaç işçi kapının önünden geçince, Michaelis sonra yeniden uğramak niyetiyle oradan uzaklaşmak için bunu fırsat bildi. Ama sonra gitmedi. Unuttuğunu düşünüyordu, hepsi bu kadardı. Yediyi biraz geçerken yeniden dışarı çıktığında sohbeti yeniden anımsadı, çünkü tamirhaneden Bayan Wilson’ın yüksek perdeden çıkan ve azarlayan sesini duydu.</p>

  <p>“Dövsene beni!” diye haykırışını işitti. “Yerlere çalıp dövsene beni, seni gidi pis, aşağılık korkak!”</p>

  <p>Bir an sonra da ellerini sallayıp bağırarak karanlığın içine fırladı; daha Michaelis kapıdan dışarı adımını atamadan olanlar olmuştu.</p>

  <p>Gazetelerin onu adlandırdığı gibi, “ölüm arabası” durmadı; yoğunlaşan karanlığın içinden çıktı, bir an acıklı biçimde yalpaladı ve ardından bir sonraki virajda gözden yitti. Mavromichaelis rengini bile seçememişti; ilk polise açık yeşil olduğunu söyledi. Öteki araba, New York yönüne giden, doksan metre ötede durdu ve sürücüsü aceleyle Myrtle Wilson’ın hunharca can verdiği yere koşup yolda diz çöktü ve kadının koyu kanı toza toprağa karıştı.</p>

  <p>Ona önce Michaelis’le bu adam yetişmişlerdi ama hâlâ terden sırılsıklam olan bluzunu yırtıp açtıklarında sol memesinin bir et parçası şeklinde sarktığını görmüşlerdi ve gerisinde kalp atışı var mı diye dinlemeye gerek kalmamıştı. Ağzı açık kalmış ve sanki çok uzun süredir içinde barındırdığı muazzam dirimsellikten vazgeçmeden hemen önce, azıcık soluğu tıkanıp öksürmüş gibi dudaklarının kenarları zedelenmişti.</p>

  <p class="extract">Üç dört otomobili ve kalabalığı, daha uzaktayken gördük.</p>

  <p>“Kaza!” dedi Tom. “İyi. Wilson’a sonunda biraz iş çıkacak.”</p>

  <p>Yavaşladı, ama yaklaştıkça tamirhanenin kapısındaki insanların suskun dalgın yüzleri gayriihtiyari frene basmasını sağlayıncaya kadar da durmaya niyeti yoktu aslında.</p>

  <p>“Bir göz atalım,” dedi kuşkuyla, “yalnızca bir bakalım.”</p>

  <p>O anda, tamirhaneden aralıksız yükselen, boğuk feryadın farkına vardım; biz arabadan çıkıp kapıya doğru yürürken soluk soluğa bir inleyişle üst üste “Aman Tanrım!” sözcüklerinden başka bir şey söylemeyen bir ses.</p>

  <p>“Burada kötü bir şeyler olmuş,” dedi Tom heyecanla.</p>

  <p>Ayak parmaklarının üstünde yükseldi ve kafalardan oluşan çemberin üstünden doğru, bir tek tavanda sallanan telden sepetin içindeki sarı ışıkla aydınlatılmış tamirhaneye dikkatle baktı. Ardından boğazından kaba bir ses çıktı ve güçlü kollarını şiddetle savurarak kendine yol açtı.</p>

  <p>Çember sürüp giden sitem dolu mırıltılarla yeniden kapandı; ben ancak bir dakika sonra olan biteni görebildim. Yeni gelenler çemberi altüst edince Jordan’la ben de birden içeriye itildik.</p>

  <p>Sıcak gecede, Myrtle Wilson’ın sanki soğuktan mustaripmişçesine kat kat battaniyelere sarılı bedeni, duvarın dibindeki masaya uzatılmıştı ve sırtı bize dönük olan Tom, üstüne eğilmiş hareketsiz duruyordu. Onun yanında küçük bir deftere ter dökerek ve sürekli düzelterek isimleri yazan motosikletli bir polis dikiliyordu. Baştan, boş tamirhanenin içinde gürültüyle yankılanan yüksek, iniltili seslerin kaynağını bulamadım; sonra da yazıhanesinin yüksek eşiğinde, öne arkaya sallanan ve her iki eliyle kapının pervazlarına tutunmuş Wilson’ı gördüm. Adamın birisi alçak sesle onunla konuşuyor ve ara sıra omzuna elini koyma girişiminde bulunuyordu, ama Wilson ne işitiyor ne de görüyordu. Gözleri, sallanan ışıktan yavaşça duvarın dibindeki yüklü masaya iniyor ve ardından yeniden ışığa doğru kalkıyor ve aralıksız olarak dehşet verici, yüksek perdeden haykırışını koyuveriyordu.</p>

  <p>“Aman Tanrım! Aman Tanrım! Aman Tanrım! Aman Tanrım!”</p>

  <p>Tom o anda bir silkinişle başını kaldırdı ve cam gibi gözlerle tamirhanenin her yerini süzdükten sonra polise yönelip anlaşılmaz bir laf geveledi.</p>

  <p>“M-a-v—” diyordu polis, “-o-”</p>

  <p>“Hayır, r—” diye düzeltti adam, “M-a-v-r-o—”</p>

  <p>“Beni dinleyin!” diye homurdandı Tom kızgınlıkla.</p>

  <p>“r—” dedi polis, “o—”</p>

  <p>“g—” Tom’un enli eli hızla omzuna inince başım kaldırdı. “Ne istiyorsun, be adam?”</p>

  <p>“Ne oldu?.. Bilmek istediğim bu!”</p>

  <p>“Araba ona çarpmış. Oracıkta ölmüş.”</p>

  <p>“Oracıkta ölmüş,” diye tekrar etti Tom gözünü dikerek. “Yolun ortasına koşmuş. Orospu çocuğu arabayı bile durdurmamış.”</p>

  <p>“İki araba vardı,” dedi Michaelis, “biri geliyor, biri de gidiyordu, anladın mı?”</p>

  <p>“Nereye gidiyordu?” diye sordu polis hevesle.</p>

  <p>“Her biri öteki yöne gidiyordu. Yani, o” –eli battaniyelere doğru kalktı, ama yarı yolda durup yanına düştü– “oraya koştu ve New York’tan geleni, saatte otuz kırk mil hızla ona çarptı.”</p>

  <p>“Buranın adı ne?” diye sordu memur.</p>

  <p>“Herhangi bir adı yok.”</p>

  <p>Solgun, iyi giyimli bir zenci yaklaştı.</p>

  <p>“Sarı bir arabaydı,” dedi, “koca sarı bir araba. Yeniydi.” “Kazayı gördün mü?” diye sordu polis.</p>

  <p>“Hayır, ama araba yolun aşağısında yanımdan geçti, kırktan fazla süratle gidiyordu. Elli, altmışla gidiyordu.” “Buraya gel, adını alayım. Dikkat et. Adını almak istiyorum.”</p>

  <p>Bu konuşmanın bazı sözcükleri, yazıhane kapısında sallanan Wilson’a ulaşmış olmalıydı, çünkü birden nefes nefese haykırışının içinden yeni bir mesele ses buldu.</p>

  <p>“Ne tür bir araba olduğunu bana söylemeseniz de olur! Ben biliyorum onun ne tür bir araba olduğunu!”</p>

  <p>Tom’u gözlediğimden, omzunun arkasındaki kas yumağının ceketinin altında sertleştiğini gördüm. Çabucak Wilson’ın yanına yürüdü ve önünde dikilip kollarından sertçe yakaladı onu.</p>

  <p>“Kendini toplamalısın,” dedi yatıştırıcı bir sertlikle. Wilson’ın gözleri Tom’a takıldı; ayak uçlarında yükselmeye başladı ve derken, Tom onu tutmasaydı dizlerinin üstüne düşecekti.</p>

  <p>“Dinle,” dedi Tom onu azıcık sarsarak. “Buraya daha bir dakika önce geldim, New York’tan. Sözünü ettiğimiz o iki kapılıyı getiriyordum sana. Bu öğleden sonra sürdüğüm o sarı araba benim değildi, duyuyor musun? Bütün öğleden sonra o arabayı hiç görmedim.”</p>

  <p>Bir tek zenci ile ben söylediklerini duyacak kadar yakındaydık, ama polis ses tonundan bir şey yakaladı ve haşin gözlerle onlardan yana baktı.</p>

  <p>“Nedir bütün bunlar?” diye öğrenmek istedi.</p>

  <p>“Ben onun bir arkadaşıyım.” Tom başını çevirdi, ama ellerini Wilson’ın bedeninden çekmedi. “Bunu yapan arabayı bildiğini söylüyor. …Sarı bir arabaymış.”</p>

  <p>Belirsiz bir içgüdü polisi Tom’a kuşkuyla bakmaya yöneltti.</p>

  <p>“Peki senin araban ne renk?”</p>

  <p>“Mavi, iki kapılı.”</p>

  <p>“Doğruca New York’tan geliyoruz,” dedim ben.</p>

  <p>Azıcık arkamızdan gelen bir sürücü bunu doğruladı ve polis başka yöne döndü.</p>

  <p>“Şimdi, o ismi düzeltmem için izin verirseniz…”</p>

  <p>Wilson’ı oyuncak bir bebek gibi kaldıran Tom onu yazıhaneye taşıdı, bir iskemleye oturttu ve geri geldi.</p>

  <p>“Eğer biriniz buraya gelip onunla oturursanız!” diye bağırdı otoriter bir havayla. En yakında duran iki adam, birbirlerini süzüp gönülsüzce odaya giderlerken Tom onları gözleriyle izledi. Ardından, kapıyı peşlerinden kapattı ve gözlerini masadan kaçırarak tek basamağı indi. Yakınımdan geçerken fısıldadı: “Hadi çıkalım.”</p>

  <p>Ne yaptığını bilen, otoriter kollarının yolu açmasıyla, yarım saat önce çılgınca bir umutla çağrılmış, çantası elinde telaşlı bir doktorun yanından geçip hâlâ toplanmayı sürdüren kalabalığın içine daldık.</p>

  <p>Tom, virajı geride bırakana dek arabayı yavaş sürdü; sonra gazı kökledi ve iki kapılı gecenin içinde çılgın gibi yol aldı. Bir süre sonra alçak, boğuk bir hıçkırık işittim ve gözyaşlarının yüzüne sel gibi indiğini gördüm.</p>

  <p>“Allahın belası korkak!” diye sızlandı. “Arabasını durdurmamış bile.”</p>

  <p class="extract">Karanlık, hışırdayan ağaçların arasından Buchanan’ların evi birden üstümüze doğru geldi. Tom verandanın yanında durdu ve asmaların arasından iki pencerenin ışıldadığı ikinci kata baktı.</p>

  <p>“Daisy evde,” dedi. Arabadan indiğimiz sırada bana göz atıp belli belirsiz somurttu.</p>

  <p>“Seni West Egg’de indirmem gerekirdi Nick. Bu gece yapabileceğimiz hiçbir şey yok.”</p>

  <p>Üzerine değişik bir hal gelmişti ve ciddiyetle, kararlılıkla konuşuyordu. Ay ışığıyla aydınlanmış çakılların üstünden verandaya doğru yürüdüğümüz sırada meseleyi birkaç kıvrak cümleyle çözümledi.</p>

  <p>“Seni eve götürmesi için bir taksi çağıracağım; beklerken de Jordan’la sen iyisi mi mutfağa gidin ve kendinize akşam yemeği hazırlattırın; isterseniz tabii.” Kapıyı açtı. “İçeri gel.”</p>

  <p>“Hayır, teşekkürler. Ama bana bir taksi çağırırsan memnun olurum. Dışarıda bekleyeceğim.”</p>

  <p>Jordan elini kolumun üstüne koydu.</p>

  <p>“İçeri gelmeyecek misin, Nick?”</p>

  <p>“Hayır, teşekkürler.”</p>

  <p>Azıcık midem bulanıyordu ve yalnız kalmak istiyordum. Ama Jordan bir an daha oyalandı.</p>

  <p>“Saat daha dokuz buçuk,” dedi.</p>

  <p>İçeri girersem adam değildim; bir gün boyunca hepsinden gına gelmişti ve birden bu Jordan’ı da kapsadı. Yüz ifademde bundan bir şeyler yakalamış olsa gerekti, çünkü keskin bir dönüş yapıp giriş merdivenlerinden koşarak eve girdi. Ahizenin kaldırıldığını, taksi çağıran kâhyanın sesini duyana kadar; birkaç dakika boyunca başım ellerimin arasında, oturdum. Sonra bahçe kapısında beklemek niyetiyle evden uzaklaşıp yavaşça araba yolundan aşağıya yürüdüm.</p>

  <p>Adımı işitip de iki çalının arasından Gatsby yola adım attığında yirmi metre gitmemiştim. Oldukça acayip hissetmiş olmalıyım, çünkü ayın altında pembe takım elbisesinden aydınlık yayıldığı dışında hiçbir şey düşünemedim.</p>

  <p>“Ne yapıyorsun?” diye sordum.</p>

  <p>“Burada öylece dikiliyorum, dostum.”</p>

  <p>Her nasılsa bu, aşağılık bir meşguliyet gibi göründü. Çünkü bütün anladığım, bir saniye içinde evi soyacak oluşuydu; arkasındaki karanlık çalıların içinde uğursuz yüzler, “Wolfshiem’in tanıdıklarının” yüzlerini görseydim şaşırmazdım.</p>

  <p>“Yolda herhangi bir sorunla karşılaştınız mı?” diye sordu bana bir an sonra.</p>

  <p>“Evet.”</p>

  <p>Duraksadı.</p>

  <p>“Ölmüş mü?”</p>

  <p>“Evet.”</p>

  <p>“Ben de öyle düşündüm; Daisy’ye öyle düşünüyorum dedim. Şokun hemen gelmesi daha iyi. Oldukça iyi atlattı.”</p>

  <p>Sanki Daisy’nin tepkisi önemli olan tek şeymiş gibi konuşuyordu.</p>

  <p>“West Egg’e bir ara yoldan gittim,” diye sürdürdü, “ve arabayı garajıma bıraktım. Kimsenin bizi gördüğünü sanmıyorum, ama elbette emin olamam.”</p>

  <p>O anda ondan öyle tiksiniyordum ki hata yaptığını söylemeyi bile gereksiz buldum.</p>

  <p>“Kadın kimdi?” diye sordu.</p>

  <p>“Adı Wilson’dı. Kocası tamirhanenin sahibi. Nasıl oldu bu?”</p>

  <p>“Yani, ben direksiyonu kırmaya çalıştım…” Sustu ve birden gerçeği kestirdim.</p>

  <p>“Daisy mi sürüyordu?”</p>

  <p>“Evet,” dedi bir an sonra, “ama elbette ben kullanıyordum diyeceğim. Anlayacağın, New York’tan ayrıldığımızda çok sinirliydi ve araba sürerse yatışacağını düşündü; bu kadın da tam biz karşı yönden gelen arabayı geçerken yolun ortasına fırladı. Her şey bir dakikada olup bitti ama bana, bizimle konuşmak istiyormuş, bizim tanıdığı birisi olduğumuzu sanıyormuş gibi geldi. Yani, Daisy önce direksiyonu kırıp öteki arabaya yöneldi, sonra paniğe kapılıp geri döndü. Elim direksiyona ulaştığı saniyede çarpmayı hissettim; o anda ölmüş olmalı.”</p>

  <p>“Yarıp geçmiş…”</p>

  <p>“Anlatma, dostum.” İrkildi. “Her neyse, Daisy gazı kökledi. Onu durdurmaya çalıştım, ama duramadı, bu yüzden el frenini çektim. Sonra kucağıma düştü ve arabayı ben sürdüm.”</p>

  <p>“Yarına bir şeyi kalmaz,” dedi hemen. “Yalnızca, Daisy’yi bugün öğleden sonraki tatsızlıktan dolayı sıkıştırmaya kalkışmasın diye burada bekleyeceğim. Kendisini odasına kilitledi ve eğer herhangi bir zorbalık yapmaya kalkarsa ışığı açıp kapatacak.”</p>

  <p>“Ona elini sürmez,” dedim. “Düşündüğü o değil.”</p>

  <p>“Ona <em>güvenmiyorum,</em> dostum.”</p>

  <p>“Ne kadar bekleyeceksin?”</p>

  <p>“Gerekirse bütün gece. En azından hepsi yatana kadar.”</p>

  <p>Yeni bir bakış açısı dank etti kafama. Ya Tom arabayı Daisy’nin sürdüğünü öğrendiyse. Bunda bir iş olduğunu düşünebilirdi; her şeyi düşünebilirdi. Eve baktım; alt katta iki üç aydınlık pencereyle Daisy’nin ikinci kattaki odasında pembe bir parıltı vardı.</p>

  <p>“Sen burada bekle,” dedim. “Herhangi bir telaş belirtisi var mı, bakacağım.”</p>

  <p>Çimenliğin kenarından geriye yürüdüm, çakılların üstünden yavaşça geçtim ve parmak uçlarıma basarak veranda basamaklarını çıktım. Konuk odasının perdeleri açıktı ve odanın boş olduğunu gördüm. Üç ay önce bir haziran gecesi akşam yemeği yediğimiz verandayı geçip mutfak penceresinden geldiğini tahmin ettiğim küçük, dikdörtgen bir ışıkla burun buruna geldim. Perde çekiliydi, ama pencere eşiğinde ufak bir aralık buldum.</p>

  <p>Daisy ile Tom, aralarında kızarmış soğuk tavuk tabağıyla iki şişe biranın durduğu mutfak masasında karşılıklı oturuyorlardı. Tom kendini onunla konuşmaya vermişti ve elini ciddiyetle onunkinin üstüne koymuştu. Arada sırada Daisy başını kaldırıp ona bakıyor ve başıyla dediklerini onaylıyordu.</p>

  <p>Mutlu değillerdi, her ikisi de tavuğa ya da biraya dokunmamıştı, ama mutsuz da değillerdi. Bu tabloda, yanlış anlaşılması olanaksız doğal bir yakınlık havası vardı ve gören herkes birlikte bir şeyler planladıklarını söylerdi.</p>

  <p>Ayak parmaklarımın üstünde verandadan ayrılırken, benim için gelen taksinin eve doğru giden karanlık yolda yönünü bulmaya çalıştığını işittim. Gatsby, onu bıraktığım yerde bekliyordu.</p>

  <p>“Orada her şey yolunda mı?” diye sordu endişe içinde.</p>

  <p>“Evet, ortalık tümüyle sakin.” İkirciklendim. “En iyisi sen de eve gelip biraz uyu.”</p>

  <p>Başını hayır anlamında salladı.</p>

  <p>“Daisy yatana değin burada beklemek istiyorum. İyi geceler, dostum.”</p>

  <p>Ellerini ceketinin cebine soktu ve sanki benim varlığım gece nöbetinin kutsallığına zarar veriyormuşçasına hevesle, evi denetleyebileceği yere geri döndü. Böylece ben de yürüyüp gittim ve onu orada ay ışığında dikilirken, bir şeylere boşuna göz kulak olmaya bıraktım.</p>
</body>
</html>