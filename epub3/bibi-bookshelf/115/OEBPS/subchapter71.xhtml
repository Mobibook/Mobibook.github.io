<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter71">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">HASTA AYAK</h1>
				</div>
				
				<p>Bu işlerden ilki Bayan Hohlakova’nın evindeydi ve bir an evvel buradaki işi bitirmek ve Mitya’ya geç kalmamak için acele etmişti. Bayan Hohlakova üç haftadır rahatsızdı: Nedense ayağı şişmişti. Gerçi yatağında yatmıyordu ama, yine de gündüzleri zarif, ancak pek açık saçık olmayan bir sabahlıkla odasındaki kanepede uzanıyordu. Alyoşa, hastalığına rağmen Bayan Hohlakova’nın pek şık giyinmiş olduğunu saf bir gülümsemeyle fark etmişti: Dantel başlıklar, fiyonklar, açık bluzlar ortaya çıkmıştı ve neden böyle olduğunu da anlamıştı, ama bu düşünceleri yersiz düşünceler olarak kafasından kovdu. Son iki aydır Bayan Hohlakova’yı diğer konuklarının yanı sıra genç Perhotin de ziyaret etmeye başlamıştı. Alyoşa dört gündür uğramamıştı ve eve girerken doğruca Liza’nın yanına gitmek için acele ediyordu, çünkü işi onunlaydı. Dün akşam Liza, bazı nedenlerle Alyoşa’yı ilgilendiren “çok önemli bir konu” için hemen kendisine gelmesi ricasıyla hizmetçi kızı ona yollamıştı. Ancak hizmetçi kız daha Liza’ya haber vermeye giderken Bayan Hohlakova Alyoşa’nın geldiğini kimden öğrendiyse öğrenmiş ve hemen “sadece bir dakikalığına” yanına gelmesini rica etmişti. Alyoşa, ilk önce validenin ricasını yerine getirmenin daha iyi olacağına karar vermişti, çünkü Liza’nın yanında oturduğu sürece annesi her dakika birini yollayacaktı. Bayan Hohlakova, adeta bayram için özel olarak giyinmiş gibi bir kılıkla kanepeye uzanmıştı ve son derece sinirli bir heyecan içindeydi. Alyoşa’yı sevinç çığlıklarıyla karşıladı.</p>
				<p>“Asırlar oldu sanki sizi görmeyeli! Koskoca bir hafta geçti, rica ederim, ah, ama topu topu dört gün önce, çarşamba gün gelmiştiniz. Lise’e geldiniz, eminim bana duyurmamak için parmaklarınızın ucunda yürüyerek onun odasına geçmek istiyordunuz. Sevgili Aleksey Fedoroviç, Lise’in beni nasıl endişelendirdiğini bir bilseydiniz! Ama bu sonraki konu. En önemli mesele olsa da sonraki konu. Sevgili Aleksey Fedoroviç, Liza’mı size emanet ediyorum. Starets Zosima’nın ölümünden sonra –Tanrı ruhunu huzura erdirsin!” (haç çıkardı)– “ondan sonra üzerinizdeki yeni kostüm pek yakışmış olsa da size bir keşiş gözüyle bakıyorum. Burada böyle bir terziyi nereden buldunuz? Ama yok hayır, hayır, bu önemli bir konu değil, bunu daha sonra konuşuruz. Kusura bakmayın, size bazen Alyoşa diyorum, ben artık yaşlı bir kadınım, benim her şeyim hoş görülür artık,” diyerek cilveli cilveli gülümsedi, “ama bunu da daha sonraya bırakalım. Asıl önemli konuyu unutmamalıyım. Lütfen lafa dalarsam bana hatırlatın ve “Hani o en önemli şey neydi?” deyin. Ah, şu anda en önemli konu nedir ne bileyim! Aleksey Fedoroviç, Lise’in size verdiği evlenme sözünü, yani o çocukluk sözünü geri aldığı günden beri bütün bunların sadece uzun bir süre koltukta oturmuş olan hasta bir kızın (çok şükür artık yürüyor) çocukça, uçarı bir hayali olduğunu mutlaka anlamışsınızdır. Talihsiz ağabeyiniz için Katya’nın Moskova’ dan getirttiği şu yeni doktor... Şey yarın... Neyse bahsetmeyelim yarından! Yarınla ilgili bir düşünce yüzünden ölüyorum! Asıl önemlisi de meraktan... Kısacası bu doktor dün bize geldi ve Lise’i gördü... Muayene için ona elli ruble ödedim. Ama bunlar da değil, yine başka şeyden söz ediyorum... Görüyorsunuz, artık iyice şaşırdım. Acele ediyorum. Neden acele ediyorum? Bilmiyorum. Artık bilmekten iyice vazgeçiyorum. Benim için her şey bir yumak haline geldi. Korkarım, canınız sıkılıp yanımdan kaçacaksınız, oysa ben sizi ancak görebilmiştim. Ah, aman Tanrım! Niye böyle oturup duruyoruz, hele önce bir kahve gelsin. Yuliya, Glafira, kahve!”</p>
				<p>Alyoşa alelacele teşekkür etti ve daha biraz önce kahve içtiğini söyledi.</p>
				<p>“Kimde içtiniz?”</p>
				<p>“Agrafena Aleksandrovna’da.”</p>
				<p>“O kadında mı! Ah, herkesi mahveden o kadındır. Bilmem ama, geç de olsa onun bir azize olduğunu söylüyorlar. Önceden, gerektiği zamanda olsaydı iyiydi, artık ne faydası var! Susun, susun, Aleksey Fedoroviç, çünkü size o kadar çok şey söylemek istiyorum ki, ama galiba hiçbir şey söyleyemeyeceğim. Bu korkunç bir dava... mutlaka gideceğim, hazırlanıyorum, koltukla götürürler, nasıl olsa oturabiliyorum, yanımda insanlar olacak, hem siz de biliyorsunuz, tanıklar arasındayım. Nasıl konuşacağım, nasıl konuşacağım! Ne diyeceğimi bilmiyorum. Yemin ettirmeleri gerekiyor herhalde, değil mi?”</p>
				<p>“Öyle, ama gidebileceğinizi sanmıyorum.”</p>
				<p>“Oturabilirim; ah, siz benim kafamı karıştırıyorsunuz! Bu dava, bu vahşet ve sonra hepsi Sibirya’ya gidecekler, ötekiler evlenecekler, bütün bunlar göz açıp kapayana kadar olacak, her şey değişecek ve sonu bir hiç, hepsi de ihtiyarlayacak, bir ayakları çukurda olacak. Aman olsun varsın, yoruldum ben. Şu Katya, <em>cette charmante personne,</em><a class="si-noteref epub-type_noteref" href="#f45" id="ref_f45">45</a> bütün umutlarımı yıktı: Ağabeylerinizden biriyle Sibirya’ya gidecek, öteki ağabeyiniz ise Katya’nın arkasından gidip komşu bir şehirde yaşayacak, hepsi birbirine eziyet edecek. Bu benim aklımı başımdan alıyor, ama asıl önemlisi şu açıklama: Petersburg ve Moskova’daki bütün gazetelerde milyon defa yazdılar bu açıklamayı. Ah evet, tasavvur edin, benim hakkımda yazdılar hem de. Yazdıklarına göre ağabeyinizin ‘sevgili dostuymuşum.’ Kötü bir söz sarfetmek istemiyorum, tasavvur edin!”</p>
				<p>“Olamaz! Nerede ve nasıl yazmışlar?”</p>
				<p>“Şimdi göstereceğim. Dün aldım ve hemen okudum. İşte bakın Petersburg’da çıkan <em>Söylentiler</em> gazetesinde. Bu <em>Söylentiler</em> bu yıl yayımlanmaya başladı. Söylentileri müthiş sevdiğim için abone oldum ve şu başıma gelene bakın: İşte söylenti buymuş. İşte şurası, şurayı okuyun.”</p>
				<p>Yastığının altında duran bir gazete sayfasını çekip Alyoşa’ya uzattı.</p>
				<p>Üzgün değildi, ama bitkin gibiydi ve belki de gerçekten her şey kafasında yumak olmuştu. Gazetenin haberi, son derece tipik bir haberdi ve kuşkusuz Bayan Hohlakova’nın üzerinde çok büyük bir etki yapmış olmalıydı, ama neyse ki o anda aklını bir noktada toplayabilecek durumda değildi, birkaç dakika sonra ise gazeteyi bile unutabilir ve bambaşka bir konuya atlayabilirdi. Bu korkunç davanın ününün Rusya’nın her yanına dağıldığı haberini ise Alyoşa çoktandır biliyordu ve şu iki ay içinde ağabeyi, genel olarak Karamazovlar ve hatta kendisi hakkında diğer doğru haberlerin arasında ne kadar tuhaf haberler ve yazılar da okumuştu. Hatta gazetelerin birinde kendisinin ağabeyinin işlediği cinayetten sonra korkudan keşiş olduğu ve inzivaya çekildiği bile yazılmıştı; bir başkasında ise bu haber yalanlanmış ve tam tersine Starets Zosima ile birlikte manastır kasasını kırdıkları ve “manastırdan tüydüğü” yazılmıştı. <em>Söylentiler</em> gazetesindeki şimdiki haberin başlığı ise “Skotoprigonyevsk<a class="si-noteref epub-type_noteref" href="#f46" id="ref_f46">46</a>şehrinden (adını uzun zamandır gizlemiştim ama ne yazık ki şehrimizin adı böyledir) Karamazov davasına” şeklindeydi. Kısacık bir şeydi ve Bayan Hohlakova’nın adından açık açık bahsedilmiyordu, zaten hiçbir isim verilmemişti. Sadece böyle büyük bir gürültüyle yargılanmak üzere olan emekli yüzbaşı, küstah, tembel, kölelik yanlısı sanığın hep gönül işleriyle uğraştığı ve özellikle de bazı “yalnızlıktan canı sıkılan hanımlar” üzerinde etkili olduğu belirtiliyordu. “Canı sıkılan” bu hanımlardan yetişkin bir kızı olduğu halde gençlik taslayan biri, sözde bu adam tarafından ayartılmış ve cinayetten topu topu iki saat önce kadın ona birlikte altın madenlerine kaçmak için üç bin ruble teklif etmişti. Ama canavar adam babasını öldürüp onun üç bin rublesini çalmayı yeğlemiş ve canı sıkılan kırklık dilberle Sibirya’ya gitmektense bu işi yasadışı yollardan yapmayı hesaplamıştı. Bu edepsizce haber, olması gerektiği gibi, baba katilinin ahlaksızlığı ve eski kölelik yasası konusunda soylu bir kızgınlık ifadesiyle bitiyordu. Alyoşa, merakla okuduktan sonra gazete yaprağını katladı ve Bayan Hohlakova’ya geri verdi.</p>
				<p>“Peki, ben değilim de kim bu?” diye mırıldandı tekrar. “Aşağı yukarı bir saat önce ona altın madenlerini teklif eden benim ve birden ‘kırklık dilber’ oluyorum! Hem ben bunun için mi teklif ettim sanki! Bunu kasten yaptı! Ebedi yargıç ‘kırklık dilber’ lafı için tıpkı benim yaptığım gibi onu affetsin, ama bunu kim... kim yaptı, biliyor musunuz? Bunu yapan dostunuz Rakitin’dir.”</p>
				<p>“Olabilir,” dedi Alyoşa, “gerçi ben hiçbir şey duymadım ama.”</p>
				<p>“Odur, o, başkası olamaz! Onu kovmuştum ya... Sahi siz bu hikâyeyi biliyor musunuz?”</p>
				<p>“Bundan böyle evinize gelmemesini söylediğinizi biliyorum, ama bunun nedeni nedir... en azından sizden duymadım.”</p>
				<p>“O zaman ondan duydunuz! Benim için ne diyor, çok sövüp sayıyor mu?”</p>
				<p>“Evet, sövüyor, ama herkese söver zaten. Ancak onu neden geri çevirdiğinizi ondan da işitmedim. Zaten genel olarak çok az karşılaşıyoruz. Onunla dost değiliz.”</p>
				<p>“Pekâlâ, size her şeyi açıklayacağım, günah çıkartmaktan başka yapacak bir şey yok, çünkü bu meselede belki benim de kabahatli olduğum bir nokta var. Yalnız, küçük, küçücük, minnacık bir nokta, öyle ki yok denecek kadar küçük. Bakın, azizim...” Bayan Hohlakova birden şuh bir görünüm aldı, dudaklarında esrarlı ama hoş bir gülümseme belirdi, “bakın, içime bir şüphe düştü... bağışlayın beni Alyoşa, ben sizin anneniz gibiyim... oh hayır, hayır, tam tersine şu anda ben size babammışsınız gibi davranıyorum, çünkü buraya anne lafı yakışmıyor... Tıpkı Starets Zosima’ya günah çıkarıyormuş gibi, bu en doğrusu, bu çok yakışır: Daha demin size keşiş demiştim. İşte sizin bu zavallı genç dostunuz Rakitin (Aman Tanrım ona kızamıyorum bile! Kızıyorum, ama çok fazla değil), kısacası bu düşüncesiz genç adam, birden, düşünsenize, galiba bana âşık olmaya kalkmış. Bunu sonradan bir anda fark ettim, ama ilk başlarda, yani bundan bir ay önce evime daha sık, hemen hemen her gün gelmeye başlamıştı. Oysa önceden de tanışırdık. Hiçbir şey anlamamıştım... ve birden kafamda sanki bir şimşek çaktı ve hayretle fark etmeye başladım. Siz de biliyorsunuz, burada görevli olan şu alçakgönüllü, yakışıklı ve saygıdeğer genç Pyotr İlyiç Perhotin’i bundan iki ay evvel evime kabul etmeye başlamıştım. Onunla defalarca karşılaştınız. Hem saygıdeğer, ağırbaşlı biri olduğu doğru değil mi? Her gün değil, üç günde bir gelir (keşke her gün gelse) ve her zaman çok şık giyinir. Alyoşa, ben, sizin gibi yetenekli ve alçakgönüllü gençleri genellikle severim. Onda ise bir devlet adamı zekâsı var, öyle tatlı konuşuyor ki, onun için mutlaka ve mutlaka birilerinden ricada bulunacağım. Geleceğin diplomatı bu genç adam. O korkunç günün gecesinde bana gelerek beni nerdeyse ölümden kurtarmıştı. Oysa arkadaşınız Rakitin, her zaman ayağında o çizmeleriyle gelir ve onları halının üzerinde sürükler... kısacası, o, yani Rakitin, bana imalarda bulunmaya başladı, bir defasında birdenbire giderken elimi korkunç şekilde kuvvetli sıktı. Elimi sıkar sıkmaz da birden ayağım hastalandı. Evimde daha önce de Pyotr İlyiç Perhotin’le karşılaşmıştı. İnanır mısınız, her şeyi onun başına kakıyor, ona bir şeyler homurdanıp duruyor. Ben sadece ikisine bakıp için için gülüyorum. Bir gün oturuyorum, yani hayır, hayır, o zaman artık yatıyordum, tam yatıyorum Mihail İvanoviç de geliyor ve düşünün, hasta ayağım üzerine yazdığı kısacık şiirini de getiriyor, yani şiirinde benim hasta ayağımı anlatmış. Durun şöyleydi galiba:</p>

				<blockquote>
				<div>
				<span>Bu ayakçık, bu ayakçık</span>
				<span>Hastalanmış birazcık...</span>
				</div>
				</blockquote>

				<p class="no-indent">Ya da buna benzer bir şey, hiç şiir ezberleyemem, bende duruyor, bir ara size gösteririm. Yalnızca güzellik, güzellik ve biliyor musunuz, sadece ayakla ilgili değil, ahlaki güzellikle, düşünce güzelliğiyle de ilgili. Ama nasıldı unuttum, kısacası adeta bir albüm. Ee, tabii ki, teşekkürlerimi sundum. Belli ki o da bundan memnundu. Tam teşekkür ediyordum ki, aniden Pyotr İlyiç içeri girdi, Mihail İvanoviç ise birden gece gibi karardı. Artık görüyorum, Pyotr İlyiç ona bir şekilde engel olmuştu, çünkü Mihail İvanoviç, şiirini okuduktan hemen sonra mutlaka bir şey söylemek niyetindeydi, seziyordum bunu, ama Pyotr İlyiç içeri girmişti. Pyotr İlyiç’e hemen şiiri gösterdim, ama kimin yazdığını söylemedim. Ancak eminim hemen anladı. Gerçi hâlâ kabul etmiyor ve anlamadığını söylüyor ama; ama mahsus böyle yapıyor. Pyotr İlyiç anında bir kahkaha attı ve eleştirmeye başladı: ‘İşe yaramaz bir şiir,’ diyor, ‘bir papaz okulu öğrencisi yazmış olmalı,’ hem biliyor musunuz, öyle bir heyecanla söylüyor ki! Dostunuz bu anda gülmek yerine tam anlamıyla kudurdu... Tanrım, dövüşeceklerini sandım: ‘Bunu yazan benim,’ diyor. ‘Şaka olsun diye yazdım, çünkü şiir yazmayı alçaklık sayarım... Ama şiirim güzel. Puşkininize kadın ayakları için anıt dikmek istiyorlar, oysa benim şiirimde düşünce de var. Siz,’ diyor, ‘kölecisiniz; sizin,’ diyor, ‘hiçbir insancıl yönünüz yok, çağımızın gelişmiş hiçbir duygusunu hissetmiyorsunuz, gelişme sizi ilgilendirmemiş, siz,’ diyor, ‘memursunuz ve rüşvet alırsınız!’ O anda bağırmaya ve onlara yalvarmaya başladım. Bilirsiniz, Pyotr İlyiç de hiç öyle çekingen biri değildir, hemen en soylu tavrını takındı: Alayla Rakitin’e bakıyor, dinliyor ve özür diliyor: ‘Ben,’ diyor, ‘bilmiyordum. Şayet bilseydim, öyle söylemezdim, överdim,’ diyor... ‘Şairler,’ diyor, ‘hep böyle öfkelidirler...’ Kısacası çok soylu bir tavırla söylenmiş alaylar. Bütün bunları alay etmek için söylediğini bana daha sonra açıkladı, bense gerçekten öyle düşündüğünü sanmıştım. Tıpkı şimdi sizin karşınızda olduğu gibi uzanmış yatıyorum ve eğer Mihail İvanoviç’i benim evimde bir konuğuma böyle çirkin şekilde bağırdığı için kovarsam doğru bir hareket olur mu diye de düşünüyorum. İnanır mısınız, yatıyorum, gözlerimi kapattım ve düşünüyorum: Doğru olur mu, olmaz mı diye karar veremiyorum, üzülüyorum, üzülüyorum, yüreğim küt küt atıyor: Bağırmalı mı, bağırmamalı mı? Bir ses, bağır diyor, öteki, hayır bağırma, diyor. Bu ikinci sesi duyar duymaz birden bir çığlık atmış ve kendimi kaybetmişim. Tabii hemen bir gürültü kopmuş. Birden doğrulup Mihail İvanoviç’e ‘Söylemek benim için acı verici ama bundan böyle sizi evimde görmek istemiyorum’ demişim. Böylece onu kovmuş oldum. Ah, Aleksey Fedoroviç! İğrenç bir şey yaptığımı biliyorum, hepsi yalandı, ona hiç kızmamıştım, ama birden bunun çok güzel bir sahne olacağını sanmıştım... Yalnız inanın ki, yine de çok doğal bir sahneydi, çünkü üstelik hüngür hüngür ağlamaya başlamıştım. Daha sonraki birkaç gün de ağlayıp durdum, sonra bir öğleden sonra her şeyi unuttum. İşte böylece iki haftadır gelmekten vazgeçti ve ben acaba artık hiç gelmeyecek mi diye düşünüyorum. Daha dün bunu düşünmüştüm, ama akşama doğru birden şu <em>Söylentiler</em> çıkageldi. Okudum ve ağzım bir karış açık kaldı. Peki ama kim yazmış, o yazmıştır. O gün eve gitmiş ve oturup yazmıştır; yollamıştır, onlar da basmışlardır. Bu olay olalı zaten iki hafta oldu. Alyoşa, yalnız korkunç şeyler söylüyorum, ama asıl söylemem gerekeni söylemiyorum, değil mi? Ah, kendiliğinden dökülüyor laflar ağzımdan!”</p>
				<p>“Bugün acele ağabeyimin yanına gitmem gerekiyor,” dedi Alyoşa.</p>
				<p>“Tamam, tamam! Bana asıl meseleyi hatırlattınız! Bakın, duygu buhranı ne demektir?”</p>
				<p>“Nasıl duygu buhranı yani?” diye hayretle sordu Alyoşa.</p>
				<p>“Mahkemelerde sözü edilen duygu buhranı. Her şeyin affedilmesine neden olan duygu buhranı. Ne suç işlemiş olursanız olun hemen affederlermiş sizi.”</p>
				<p>“Siz neden bahsediyorsunuz?”</p>
				<p>“Şundan bahsediyorum: Şu Katya... Ah, sevimli, güzel varlık, yalnız kime âşık olduğunu bir türlü anlamıyorum. Geçenlerde bende oturuyordu ve ağzından hiçbir laf alamadım. Üstelik de benimle konuşmaları artık o kadar üstünkörü ki, kısacası, konuştukları sadece benim sağlığımla ilgili ve başka da bir şey yok, hem hali de bir garip. Ama ben de kendi kendime ne olursa olsun, Tanrı sizinle olsun dedim. Ah evet, şu duygu buhranı meselesi: Doktor da geldi. Doktorun geldiğini biliyor musunuz? Neden bilmeyesiniz ki delileri tanıyan doktoru, siz getirtmiştiniz, yani siz değil de Katya! Hep Katya! Bakın nasıl oluyor: Hiç de deli olmayan bir adam durup dururken bir buhran geçiriveriyor. Kendini biliyor, ne yaptığını biliyor, ama bu arada aşırı duygulanarak bir bunalım geçiriyor. Dmitriy Fedoroviç’in başına gelen de herhalde böyle bir buhran. Bu yeni mahkemeler açılır açılmaz bu bunalım konusunu hemen öğreniverdiler. Yeni mahkemelerin bir hizmeti bu. Doktor bana geldi ve bana o gece hakkında, altın madenleri hakkında sorular sordu: Nasıl oldu, ne zaman buradaydı, falan. Nasıl bunalımda olmaz, geldi ve bar bar bağırıyor: Para, para, üç bin ruble, üç bin ruble ver dedi, sonra da gidip öldürdü. ‘Öldürmek istemiyorum,’ dedi ve anında gidip öldürdü. İşte sırf bunun için, karşı çıktığı, ama öldürdüğü için affedecekler onu.”</p>
				<p>“Zaten o öldürmedi ki!” Biraz sert bir şekilde kadının sözünü kesti Alyoşa. Huzursuzluk ve sabırsızlık giderek daha çok canını sıkıyordu.</p>
				<p>“Biliyorum, şu ihtiyar Grigoriy öldürdü...”</p>
				<p>“Grigoriy mi?” diye bağırdı Alyoşa.</p>
				<p>“O, o, Grigoriy öldürdü. Dmitriy Fedoroviç, ona vurdu, orda öyle yere serildi, sonra kalktı, kapıyı açık görünce gitti ve Fedor Pavloviç’i öldürdü.”</p>
				<p>“Niye öldürsün ki?”</p>
				<p>“Kriz geçirmiştir. Dmitriy Fedoroviç kafasına vurdu, ayıldı ve bunalım geçirmeye başladı, gitti ve öldürdü. Öldürmedim demesine gelince, bunu belki de hatırlamıyordur. Yalnız bakın: Dmitriy Fedoroviç öldürmüş olsa daha iyi olacak, çok daha iyi olacak. Ben Grigoriy öldürdü desem de öyle olmuştur, ama bunu yapan mutlaka Dmitriy Fedoroviç’tir, böylesi çok çok daha iyi! Ah, iyi olan şey, bir oğulun babasını öldürmesi değil, benim beğendiğim bu değil, tam tersine çocuklar ana babalarına saygı göstermeliler, ama yine de iyi, çünkü o zaman kendini bilmeden öldürdüğü için ya da daha doğrusunu söylersek her şeyi hatırlayarak, ama bunun nasıl olduğunu bilmeden öldürdüğü için o zaman üzülecek bir şeyimiz de olmaz. Yo, varsın onu affetsinler; yeni mahkemelerin yararının değerlendirilmesi açısından da insanca bir şey olur böylesi. Ben bunu bilmiyordum, ama böyle bir şeyin uzun zamandır olduğunu söylüyorlar. Daha dün öğrendim ve beni öyle etkiledi ki, hemen size haber göndermek istedim; sonra şayet onu affedecek olurlarsa mahkemeden çıkıp doğruca bana yemeğe gelin, dostlarımı çağıracağım, yeni mahkemelerin şerefine içeriz. Onun tehlikeli biri olduğunu sanmıyorum ve bu yüzden pek çok konuk çağıracağım, bir şey yapacak olursa her zaman için dışarı çıkarmak mümkün olabilir. İlerde başka bir şehirde sulh yargıcı ya da ona benzer bir şey olabilir, çünkü kendisi bu talihsizliği yaşayanlar çok daha iyi yargılayabilirlermiş. Ama asıl önemlisi, şu anda kim bunalımda değil ki, siz, ben, herkes bunalımda, ne kadar çok örnek var: Adam oturuyor, bir romans söylüyor, birden hoşuna gitmeyen bir şey oluyor, tabancayı kapıyor ve karşısına kim çıkarsa öldürüyor, sonra da bütün yaptıklarını affediyorlar. Bunu geçenlerde okumuştum, bütün doktorlar da doğrulamışlar. Doktorlar artık her şeyi doğruluyorlar. Rica ederim, benim Lise de bunalımda, daha dün onun yüzünden ağladım, üç gündür ağlıyordum, bugün ise sadece bir duygu bunalımı geçirdiğini anladım. Ah, Lise beni ne kadar üzüyor! Tamamen aklını kaçırdığını sanıyorum. Sizi neden çağırmış? O mu sizi çağırdı, yoksa siz kendiliğinizden mi geldiniz?”</p>
				<p>“Evet, o çağırdı, ben de hemen geldim,” diyerek kararlı bir şekilde ayağa kalktı Alyoşa.</p>
				<p>“Ah, sevgili, sevgili Aleksey Fedoroviç, işte belki de en önemli mesele bu,” diye haykırdı Bayan Hohlakova ve birdenbire ağlamaya başladı. “Tanrı biliyor ya Lise’i size samimiyetle emanet edebilirim ve sizi annesinden gizli olarak çağırmış olması da önemli değil. Yalnız ağabeyiniz İvan Fedoroviç’e onu hâlâ en mert delikanlılardan saysam da kızımı aynı rahatlıkla emanet edemem. Tasavvur edin, aniden Lise’in yanına geldi ve bundan hiçbir anlam çıkaramadım.”</p>
				<p>“Nasıl? Ne? Ne zaman?” diye müthiş şekilde şaşırdı Alyoşa. Artık oturmuyordu ve ayakta dinliyordu.</p>
				<p>“Size anlatacağım, sizi belki de bunun için çağırmıştım, çünkü şu anda ne için çağırmış olduğumu da bilmiyorum. Bakın, İvan Fedoroviç Moskova’dan döndükten sonra bana topu topu iki defa geldi, birincisinde bir dost olarak ziyarete gelmişti, ikincisi ise daha yakın zamandaydı. Katya bende oturuyordu, o da Katya’nın bende olduğunu öğrenip uğramıştı. Şu anda zaten çok fazla telaşı olduğunu bildiğim için, <em>vous comprenez, cette affaire et la mort terrible de votre papa,</em><a class="si-noteref epub-type_noteref" href="#f47" id="ref_f47">47</a> ona sık sık ziyarete gelmesini teklif etmedim. Ama birden bir kez daha geldiğini öğreniyorum. Yalnız bana değil, Lise’e gelmiş, bundan altı gün kadar önce gelmiş, beş dakika oturmuş ve gitmiş. Bunu ancak üç gün sonra Glafira’dan öğrendim. Bu durum beni o kadar sarstı ki, hemen Lise’i çağırdım, o ise gülüyor: ‘Sizin uyuduğunuzu sanmış ve sağlık durumunuzu sormak için bana uğramış,’ diyor. Elbette öyle olmuştur. Ama Lise, Lise beni o kadar üzüyor ki, Yarabbim! Düşünün, bir gece, (dört gün önce, son kez bize gelip de ayrıldığınızdan hemen sonra), geceleyin birden nöbet geçiriyor, çığlıklar, ciyak ciyak bağırmalar, isteri krizi! Neden bende hiçbir zaman isteri krizi olmuyor? Sonra ertesi gün sinir krizi, sonra üçüncü gün ve dün, dün de işte bu kriz. Bana birden bağırıyor: ‘İvan Fedoroviç’ten nefret ediyorum, sizden onu eve kabul etmemenizi, onu eve sokmamanızı istiyorum!’ Bu beklenmedik sözler karşısında donakaldım ve ona karşı çıktım: Bu kadar saygıdeğer, bu kadar bilgili, bu kadar talihsiz bir delikanlıyı neye dayanarak geri çevirecektim. Bütün bu olaylar talihsizlik değil de nedir? Doğru değil mi? Birden bu sözlerime kahkahalarla, hem de biliyor musunuz hakaret eder gibi güldü. Ama ben mutluyum, onu güldürdüm, nöbetler artık geçer diye düşünüyordum. Ayrıca benim onayımı almadan yaptığı tuhaf ziyaretler yüzünden ben de İvan Fedoroviç’i geri çevirmek ve açıklama istemek niyetindeydim. Ancak bugün sabah Liza uyanır uyanmaz Yuliya’ya öfkelendi ve kızın suratına bir tokat attı. Bir saat sonra Liza Yuliya’ya sarılıyor ve ayaklarını öpüyor. Korkunç bir şey bu, ben hizmetçi kızlarımla <em>siz </em>diye konuşurum. Bana da haber göndermiş, bana hiç gelmeyeceğini, bundan sonra da gelmek niyetinde olmadığını bildiriyor. Topallaya topallaya ben ona gittiğimde ise beni öpmeye ve ağlamaya başladı ve öperken de hiçbir şey söylemeden beni dışarı itti. Hiçbir şey anlamadım. Şimdi sevgili Aleksey Fedoroviç, tüm umutlarım size bağlı ve tabii ki kaderim de sizin ellerinizde. Sizden Lise’e gitmenizi ve bunu yapabilecek tek kişi olarak ondan her şeyi öğrenmenizi ve bana, annesine anlatmanızı rica ediyorum. Çünkü siz de biliyorsunuz, eğer bütün bunlar devam edecek olursa ölürüm, evet ölürüm ya da evden kaçarım. Artık dayanamıyorum, sabırlıyım, ama artık sabrımı kaybedebilirim ve o zaman da... o zaman korkunç şeyler olur! Ah, aman Yarabbim, nihayet Pyotr İlyiç geldi!” diye bir çığlık attı içeri giren Pyot İlyiç Perhotin’i gören Bayan Hohlakova. Yüzü birden pırıl pırıl olmuştu. “Geç kaldınız, geç kaldınız! Hadi oturun, söyleyin neler yapmış şu avukat? Nereye Aleksey Fedoroviç?”</p>
				<p>“Liza’ya.”</p>
				<p>“Ah, evet! Sizden rica ettiğim şeyi unutmayacaksınız, değil mi? Kaderimiz buna bağlı!”</p>
				<p>“Kesinlikle unutmam, tabii eğer mümkün olursa... öyle de geç kaldım ki,” diye mırıldandı Alyoşa hızlı adımlarla çıkarken.</p>
				<p>“Yo, mutlaka, mutlaka uğrayın, ama ‘eğer mümkün olursa demeyin’ ölürüm yoksa!” diye arkasından bağırdı Bayan Hohlakova, ama Alyoşa çoktan odadan çıkmıştı.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f45"><a class="backref" href="#ref_f45">45</a> (Fr.) Şu büyüleyici hanımefendi. (Ç.N.)</div>
<div class="si-footnote html5_aside epub-type_footnote" id="f46"><a class="backref" href="#ref_f46">46</a> (Rusça) Hayvan pazarı anlamındadır (Ç.N.).</div>
<div class="si-footnote html5_aside epub-type_footnote" id="f47"><a class="backref" href="#ref_f47">47</a> (Fr.) “Anlarsınız ya, bu dava ve babanızın korkunç ölümü.” (Ç.N.)</div>
</div>
  </body>
</html>