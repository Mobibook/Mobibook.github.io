<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter76">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">SMERDYAKOV’A İKİNCİ ZİYARET</h1>
				</div>
				
				<p>Bu arada Smerdyakov hastaneden çıkmıştı. İvan Fedoroviç onun yeni evini biliyordu: İşte sofayla birbirinden ayrılmış iki kulübe halindeki bu çarpık küçük ahşap evde oturuyordu. Kulübelerden birine Marya Kondratyevna annesiyle birlikte yerleşmişti, ötekinde ise Smerdyakov tek başına oturuyordu. Tanrı bilir bu kadınların yanına hangi koşullarda yerleşmişti: Bedava mı yoksa para vererek mi oturuyordu? Sonraları Smerdyakov’un onların yanına Marya Kondratyevna’nın nişanlısı olarak yerleşmiş olduğuna ve şimdilik bedava oturduğuna karar verildi. Anne de kızı da ona çok büyük saygı gösteriyorlar ve onu kendilerinden çok üstün bir insan olarak görüyorlardı. İvan Fedoroviç kapıyı çalıp açtırdıktan sonra sofaya girdi ve Marya Kondratyevna’nın sözüne uyarak doğruca sol tarafa, Smerdyakov’un oturduğu “beyaz kulübeye” geçti. Kulübenin içinde bir çini soba vardı ve çok kuvvetli yanıyordu. Duvarları mavi duvar kâğıtları süslüyordu. Aslında bu kâğıtlar yer yer yırtılmıştı ve altlarındaki yarıklarda öyle korkunç sayıda hamamböceği kaynaşıyordu ki, hiç kesilmeyen bir hışırtı duyuluyordu. Mobilya yok denecek kadar azdı: İki duvarın önünde birer kanepe ve masanın yanında iki sandalye. Masa, basit ahşap bir masaydı ama üzerinde pembe dallı bir örtü örtülüydü. İki küçük pencerenin her birinde birer sardunya saksısı duruyordu. Köşede bir ikona dolabı vardı. Masanın üzerinde pek büyük olmayan, ezik büzük bakır bir semaver ve bir tepsi içinde iki fincan duruyordu. Ancak Smerdyakov çayını bitirmiş, semaver de sönmüştü... Kendisi masanın arkasındaki kerevetin üzerinde oturuyor ve bir deftere bakarak kalemle bir şeyler yazıyordu. Mürekkep hokkası ve içinde ispermeçet mumu bulunan kısa, dökme şamdan yanında duruyordu. İvan Fedoroviç, Smerdyakov’un suratından artık hastalığının tamamen geçmiş olduğu sonucuna vardı. Yüzü daha parlak, daha tombul, perçemi kabarık, şakaklarındaki saçlar dümdüz taranmıştı. Çok kirlenmiş ve adamakıllı yıpranmış alacalı bulacalı pamuklu bir sabahlık giymişti. Burnunun üzerinde İvan Fedoroviç’in daha önce hiç görmediği bir gözlük vardı. Bu önemsiz şey İvan Fedoroviç’in öfkesini bir anda adeta iki kat artırdı: “Aşağılık herifin bir gözlüğü eksikti!” Smerdyakov kafasını yavaş yavaş kaldırdı ve içeri girene gözlüğünün arkasından dikkatle baktı; sonra sessizce gözlüğünü çıkardı ve yerinden doğruldu, ama hiç de öyle saygılı bir şekilde değil, hatta tembelce, sırf en azından gerekli saygıyı göstermiş olmak için doğrulmuştu. Bunlar İvan’ın bir an gözünün önünde olup bitmişti ve her şeyi bir anda anlamış ve fark etmişti. En önemlisi de Smerdyakov’un kesinlikle kindar, somurtkan ve hatta kibirli, “Buralarda ne sürtüp duruyorsun, o zaman her konuda anlaşmamış mıydık, bir daha niye geldin?” diyen bakışıydı. İvan Fedoroviç kendini zor tuttu. </p>
				<p>“Evin çok sıcak,” dedi. Henüz ayakta duruyor ve paltosunun düğmelerini açıyordu.</p>
				<p>“Çıkartın, efendim,” diyerek izin verdi Smerdyakov.</p>
				<p>İvan Fedoroviç, paltosunu çıkarttı ve kerevetin üzerine fırlattı, titreyen elleriyle bir sandalye çekti, sandalyeyi hemen masaya yaklaştırdı ve oturdu. Smerdyakov ondan daha önce kerevetine çökmüştü.</p>
				<p>“Öncelikle yalnız mıyız?” diye sert ve çabuk bir şekilde sordu İvan Fedoroviç. “Burdan bizi duymazlar, değil mi?”</p>
				<p>“Hiç kimse hiçbir şey duymaz, efendim. Siz de gördünüz, arada sofa var.”</p>
				<p>“Dinle azizim: O gün hastaneden, senin yanından giderken eğer ben senin saralı taklidi yapmakta usta olduğunu söylemezsem senin de sorgu yargıcına kapının önündeki konuşmamızla ilgili her şeyi anlatmayacağını söyleyip neler saçmalamıştın öyle? <em>Her şey</em> de ne demek oluyor? Ne demek istemiştin o zaman? Yoksa beni tehdit mi ediyordun? Seninle işbirliği mi yaptık, yoksa senden korktuğumu mu sanıyorsun?”</p>
				<p>İvan Fedoroviç bunu son derece büyük bir öfkeyle, galiba her türlü imalı davranışı ve yaklaşımı küçümsediğini ve oyunu açık oynayacağını özellikle belli ederek söylemişti. Smerdyakov’un gözleri kinle parladı, sol gözünü kırptı ve hemen her zamanki ölçülü haliyle “Demek dobra dobra konuşmak istiyorsun, al o zaman sana en dobra konuşma!” der gibi şu cevabını verdi: </p>
				<p>“O zaman şunu demek istemiştim ve bunu şunun için söylemiştim: Öz babanızın öldürüleceğini önceden bildiğiniz halde onu bir kurbanlık gibi bırakıp gitmiştiniz. Siz bunu yaptıktan sonra insanların sizin duygularınız konusunda kötü bir sonuca varmalarını ve başka şeyler düşünmelerini istememiştim. İşte bu yüzden o zaman adliyede açıklamamaya söz vermiştim.”</p>
				<p>Smerdyakov bu sözleri acele etmeden ve kendine hâkim olarak söylemiş olsa da artık sesinde sert, inatçı, kindar bir şey ve küstahça bir meydan okuyuş hissediliyordu. Gözlerini cesurca İvan Fedoroviç’e dikmişti, ötekinin ise daha ilk anda gözleri kararmıştı.</p>
				<p>“Nasıl? Ne diyorsun? Aklın başında mı senin?”</p>
				<p>“Tamamen aklım başımda, efendim.”</p>
				<p>“O sırada cinayeti <em>biliyor muydum</em> yani ben?” diye haykırdı sonunda İvan Fedoroviç ve masaya sert bir yumruk indirdi. “‘Başka şeyler’ de ne demek? Konuş alçak!”</p>
				<p>Smerdyakov susuyordu ve aynı küstah bakışıyla İvan Fedoroviç’e bakmaya devam ediyordu.</p>
				<p>“Konuş, pis kokulu düzenbaz! ‘Başka şeyler’ de nedir, söyle!” diye bağırdı İvan Fedoroviç.</p>
				<p>“Bu ‘başka şeyler’ sözüyle de o anki düşünceme göre sizin belki de o sırada babanızın ölümünü çok arzu ettiğinizi kastetmiştim.”</p>
				<p>İvan Fedoroviç yerinden fırladı ve bütün gücüyle Smerdyakov’un omzuna bir yumruk indirdi. Beriki sarsılarak duvara doğru gitti. Bir anda bütün yüzü gözyaşlarıyla doldu. “Zayıf birini dövmek ayıptır, beyim!” deyip kareli pamukludan sümük içindeki bir mendille birden gözlerini kapattı ve sessizce ağlamaya başladı. Böylece bir dakika geçti.</p>
				<p>“Yeter! Kes!” dedi İvan Fedoroviç sonunda emreder gibi. Tekrar sandalyesine oturmuştu. “Kalan sabrımı da taşırma!”</p>
				<p>Smerdyakov mendilini gözlerinden çekti. Kırış kırış suratının her bir çizgisi biraz önce uğradığı hakareti ifade ediyordu.</p>
				<p>“Demek o zaman Dmitriy’le bir olup babamı öldürmek istediğimi düşünmüştün, öyle mi, alçak herif?”</p>
				<p>“O zamanki düşüncelerinizi bilmiyordum, efendim,” dedi Smerdyakov kırgın bir şekilde, “bu yüzden de tam siz içeri girerken sizi kapıda durdurup bu konuda sizi sınamak istemiştim, efendim.”</p>
				<p>“Neyi sınamak istemiştin, neyi?”</p>
				<p>“Babanızın bir an evvel öldürülmesini isteyip istemediğinizi.”</p>
				<p>Smerdyakov’un inatla bırakmak istemediği bu ısrarlı ve küstah ses tonu İvan Fedoroviç’i gittikçe daha çok kızdırıyordu.</p>
				<p>“Onu öldüren sensin!” diye haykırdı birden.</p>
				<p>Smerdyakov küçümseyerek gülümsedi.</p>
				<p>“Benim öldürmediğimi kesinlikle biliyorsunuz. Hem akıllı bir adama daha fazla şey söylemeye gerek yok diye düşünmüştüm.”</p>
				<p>“Peki o zaman benden neden böyle bir kuşku duydun, neden?”</p>
				<p>“Sizin de bildiğiniz gibi, sadece korkudan, efendim. Çünkü o sırada öyle bir durumdaydım ki, korkudan titreyerek herkesten kuşkulanıyordum. Sizi de sınamayı düşündüm, efendim, çünkü eğer siz de ağabeyinizle aynı şeyi istiyorsanız bu işin sonu gelmiş demekti, bense bu arada bir sinek gibi hapı yutmuştum.”</p>
				<p>“İki hafta önce böyle söylemiyordun ama.”</p>
				<p>“Hastanede sizinle konuşurken de aynı şeyi demek istemiştim, yalnız akıllı bir adam olarak fazla lafa gerek kalmadan anlayacağınızı ve açık açık konuşmak istemediğinizi sanmıştım, efendim.”</p>
				<p>“Öyle mi? Hadi cevap ver, cevap ver diyorum sana: O zaman senin şu alçak ruhunda hangi nedenle ve ne yaparak benim için bu kadar küçültücü olan bu kuşkuyu yaratmış olabilirim?”</p>
				<p>“Siz asla öldüremezdiniz, efendim, öldürmek de istemiyordunuz, ama bir başkasının öldürmesine gelince, işte istediğiniz buydu.”</p>
				<p>“Nasıl da rahat rahat konuşuyor! Neden isteyeyim, ne halt etmeye istemiş olayım ki?”</p>
				<p>“Nasıl ne halt etmeye, efendim? Ya miras?” diye atıldı alaycı ve hatta intikam alır gibi bir halle. “Babanızın ölümünden sonra üç kardeşin her birine en azından kırkar bin, belki de daha fazla düşebilirdi, efendim. Oysa o zaman Fedor Pavloviç eğer şu hanımefendiyle, yani Agrafena Aleksandrovna’yla evlenseydi bu kadın paranın tamamını nikâhtan sonra hemen kendi üzerine geçirtirdi, çünkü kendileri hiç de akılsız değillerdir, efendim. O zaman da sizin üçünüze babanızın ölümünden sonra iki ruble bile kalmazdı. O sırada nikâha çok mu vardı sanki? Ramak kalmıştı, efendim: Hanımefendi karşılarında serçeparmağını şöyle bir oynatıverse anında dillerini çıkartıp arkalarından kiliseye koşarlardı.” </p>
				<p>İvan Fedoroviç ıstırap içinde zor tutuyordu kendini.</p>
				<p>“Güzel,” dedi sonunda, “görüyorsun, üzerine atlayıp seni dövmedim, öldürmedim de. Devamını da söyle: Demek ki, sana göre ben, ağabeyim Dmitriy’i bu iş için uygun görmüş ve hesaplarımı onun üzerine yapmıştım, öyle mi?”</p>
				<p>“Nasıl onun üzerine yapmazdınız, efendim; cinayeti işledikleri zaman bütün asalet haklarından, unvanlardan ve mallardan yoksun kalacaklar ve sürgüne gideceklerdi. O zaman babanızdan sonra kendilerinin payı da kardeşiniz Aleksey Fedoroviç’le birlikte yarı yarıya size kalacaktı, efendim, demek ki, artık her birinize kırkar bin değil, altmışar bin düşecekti. Kesinlikle Dmitriy Fedoroviç üzerine hesap yapmıştınız!”</p>
				<p>“Senin yüzünden nelere katlanıyorum! Bana bak, alçak: O zaman eğer birisi üzerine hesap yapıyor olsaydım, bu kişi, Dmitriy değil, elbette ki sen olurdun ve yemin ederim, senin bir alçaklık yapacağını da seziyordum... evet, o sıralar... hatırlıyorum!”</p>
				<p>“Ben de o sıralar benim üzerime de hesaplar yaptığınızı bir an için düşünmüştüm,” diyerek alay eder gibi geniş geniş sırıttı Smerdyakov, “böylece karşımda daha da gösterişli davranmış oluyordunuz, benim bu işi yapacağımı hissedip de gittiğinize göre aynen şöyle demek istiyordunuz: Babamı öldürebilirsin, ben sana engel olmayacağım.”</p>
				<p>“Alçak! Demek böyle anlamıştın!”</p>
				<p>“Ama hepsi şu Çermaşnya yüzünden. Rica ederim! Moskova’ya gitmeye hazırlanıyordunuz ve babanızın Çermaşnya’ya gitmeniz için yaptığı tüm ricaları geri çevirmiştiniz, efendim! Ve birden benim aptalca bir sözüm üzerine hemen kabul ediverdiniz! Peki, o zaman Çermaşnya’ya gitmeyi kabul etmenizin nedeni neydi? Moskova’ya değil de, benim bir tek sözüm üzerine durup dururken Çermaşnya’ya gittiğinize göre demek ki, benden beklediğiniz bir şey vardı.”</p>
				<p>“Hayır, yemin ederim ki, yoktu!” diye bağırdı İvan dişlerini gıcırdatarak.</p>
				<p>“Nasıl yoktu, efendim? Tam tersine, babanızın öz oğlu olarak size o gün söylediğim o sözlerin arkasından ilk iş olarak beni karakola teslim etmeniz ve bir güzel dayak attırmanız... en azından oracıkta suratıma iki tokat atmanız gerekirdi, oysa siz, rica ederim ama, tam aksine en ufak bir kızgınlık belirtisi göstermeden benim son derece aptalca bir sözüme harfi harfine uyup hemen gittiniz. Bu son derece saçma bir şeydi, efendim, çünkü babanızın hayatını korumak için kalmanız gerekirdi... Nasıl böyle bir sonuca varmam?”</p>
				<p>İvan, kaşlarını çatmış, ellerini sinirli bir hareketle dizlerine dayamış oturuyordu.</p>
				<p>“Gerçekten suratını dağıtmadığıma yazık olmuş,” diye acı acı güldü. “O zaman seni karakola götürmem mümkün değildi: Kim bana inanırdı, ne kanıt gösterebilirdim, ama suratına indirmeliymişim... çok yazık akıl edememişim; gerçi dayak atmak yasak, ama keşke suratını lapaya çevirseymişim.”</p>
				<p>Smerdyakov onu nerdeyse keyifle seyrediyordu. Bir zamanlar Fedor Pavloviç’in sofrasında Grigoriy Vasilyeviç’le inançlar konusunda tartışıp onu kızdırdığı zamanki kendini beğenmiş ve ukala ses tonuyla şöyle dedi:</p>
				<p>“Hayatın olağan anlarında surat dağıtmak gerçekten de yasalarla yasaklanmıştır. Artık herkes dayak atmaktan vazgeçti, efendim. Ama yaşamın olağanüstü anlarında, hem sadece bizim ülkemizde de değil, en mükemmel Fransız Cumhuriyeti de dahil bütün dünyada aynen Âdem’le Havva dönemindeki gibi dayak atmaya devam ediyorlar ve bundan asla vazgeçmiyorlar. Oysa siz böyle olağanüstü bir anda bile bunu yapmaya cesaret edemediniz, efendim.”</p>
				<p>“Fransızca sözcükler mi öğreniyorsun?” diyen İvan masanın üzerindeki defteri başıyla işaret etti.</p>
				<p>“Neden öğrenmeyeyim ki, efendim. Gün gelir Avrupa’nın o şanslı diyarlarına gitmem gerekebilir diye düşünerek eğitimimi artırmaya çalışıyorum.”</p>
				<p>“Bana bak canavar...” İvan alev alev yanan gözlerini Smerdyakov’a dikmişti ve titriyordu, “senin suçlamalarından korkmuyorum, ifadende bana karşı ne istersen söyle ve şu anda eğer seni öldüresiye dövmediysem bunun tek nedeni, bu cinayetin faili olarak senden kuşkulanmam ve seni mahkemeye vermek istememdir. Yaptıklarını bir bir ortaya dökeceğim!”</p>
				<p>“Bence sussanız daha iyi olur, efendim. Çünkü hiçbir suçum yokken beni neyle suçlayabilirsiniz, hem size kim inanır? Ama eğer siz bir kere başlayacak olursanız, ben de her şeyi anlatırım, efendim; yoksa kendimi nasıl savunabilirim, değil mi?”</p>
				<p>“Artık senden korktuğumu mu sanıyorsun?”</p>
				<p>“Demin size söylediğim sözlere mahkemede isterlerse inanmasınlar, ama insanlar inanacaklardır, efendim, o zaman da siz mahcup olursunuz.”</p>
				<p>“Demek yine aynı noktaya geliyoruz: ‘Akıllı bir adamla konuşmak ilginçtir,’ ha?” diye dişlerini gıcırdattı İvan.</p>
				<p>“En can alıcı noktayı belirttiniz, efendim. Akıllı olun işte böyle.</p>
				<p>İvan Fedoroviç ayağa kalktı, öfkeden tüm vücudu titreyerek paltosunu giydi ve Smerdyakov’a daha fazla karşılık vermeden, hatta yüzüne bile bakmadan hızla kulübeden dışarı çıktı. Akşam serinliği onu canlandırmıştı. Gökyüzünde ay pırıl pırıl parlıyordu. Ruhunda düşüncelerden ve duygulardan oluşmuş korkunç bir karabasan kaynayıp duruyordu. “Hemen gidip Smerdyakov’u ihbar etsem mi? Ama neyi ihbar edeceğim: Yine de bir suçu yok ki. Tam tersine o beni suçluyor. Sahiden o gün ben niçin Çermaşnya’ya gitmiştim? Niçin? Neden?” diye soruyordu İvan Fedoroviç. “Evet, kesinlikle bir şey bekliyordum ve o haklı...” Ve babasının evindeki son gecesinde merdivenden inip onu dinlediğini yüzüncü defa yeniden hatırladı, ama bu defa bunu öyle bir acıyla hatırladı ki, bir bıçak darbesi yemiş gibi olduğu yerde kalakaldı: “Evet, o zaman bunu bekliyordum, doğru bu! Gerçekten de bu cinayeti istiyordum! Cinayeti istiyor muydum, sahiden istiyor muydum?.. Smerdyakov’u öldürmek lazım!.. Eğer Smerdyakov’u şimdi öldürmeye cesaret edemezsem yaşamaya değmez!..” İvan Fedoroviç, evine uğramadan doğruca Yekaterina İvanovna’ya gitti ve görünüşüyle onu korkuttu: Tam bir deli gibiydi. Yekaterina İvanovna’ya Smerdyakov’la yaptığı konuşmayı baştan sona, en küçük ayrıntısına kadar anlattı. Yekaterina İvanovna ne söylerse söylesin sakinleşemiyor, odada dolaşıp duruyor ve kopuk kopuk, çok tuhaf konuşuyordu. Sonunda oturdu, masaya dirseklerini dayadı, kafasını ellerinin arasına aldı ve şu tuhaf aforizmayı söyledi:</p>
				<p>“Eğer Dmitriy değil de Smerdyakov öldürmüş olsaydı, o zaman kuşkusuz ben de ondan yana olurdum, çünkü onu kışkırtıyordum. Onu kışkırtıyor muydum, henüz bilmiyorum. Ama eğer Dmitriy değil, Smerdyakov öldürmüşse kuşkusuz ben de katilim.” </p>
				<p>Yekaterina İvanovna bunu dinledikten sonra hiçbir şey söylemeden yerinden kalktı, yazı masasına gitti, masanın üzerinde duran bir kutuyu açtı, içinden bir kâğıt çıkardı ve İvan’ın önüne koydu. Bu kâğıt, İvan Fedoroviç’in daha sonra Alyoşa’ya sözünü ettiği, babalarını Dmitriy Ağabey’in öldürdüğünü gösteren “kesin kanıtın” ta kendisiydi. Bu, Mitya’nın, Gruşenka’nın Yekaterina İvanovna’ya evinde hakaret etmesinden sonra manastıra giden Alyoşa’yla tarlaların arasında karşılaştığı akşam sarhoşken Yekaterina İvanovna’ya yazdığı bir mektuptu. O akşam Alyoşa’dan ayrıldıktan sonra Mitya Gruşenka’ya yollanmıştı; onu görüp görmediği bilinmiyor, ama gecenin bir vakti kendini “Başkent” Meyhanesi’nde bulmuş ve iyice kafayı çekmişti. Sarhoş kafayla kalem ve kâğıt istemiş ve kendisi için önemli bir belge yazmıştı. Bu, çok öfkeli, lafı dolandıran ve sözcükleri arasında bağlantı bulunmayan tam bir “sarhoş” mektubuydu. Aynen evine dönen bir sarhoşun karısına veya ev ahalisinden birine biraz önce kendisine nasıl hakaret edildiğini, kendisine hakaret eden adamın alçağın teki olduğunu, kendisinin ise tam tersine mükemmel bir insan olduğunu ve bu rezil herife gününü gösterdiğini büyük bir hararetle, uzun uzun, kopuk kopuk ve heyecanlı bir şekilde, masaya yumruklar atarak ve sarhoş gözyaşları içinde anlatmasına benziyordu. Meyhanede mektup için verdikleri kâğıt bildiğimiz kötü kaliteli bir mektup kâğıdının kirli bir parçasıydı ve arka yüzünde de birtakım hesaplar yazılıydı. Besbelli ki, Mitya’nın sarhoş gevezeliği kâğıda sığmamış, yalnızca kâğıdın her tarafını doldurmakla kalmamış, son satırları daha önce yazdıklarının çaprazına yazmıştı. Mektubun içeriği şöyleydi: </p>
				
				<div class="letter html5_article">
				<p>“Uğursuz Katya! Yarın para bulacağım ve üç bin rubleni vereceğim, ondan sonra da elveda yüce hiddetin kadını ve elveda aşkım! Bitiriyoruz! Yarın herkese başvurup para isteyeceğim, eğer bulamazsam, o takdirde sana şeref sözü veriyorum, babama gideceğim ve kafasını kırıp yastığının altından parayı alacağım, yalnız İvan bir gitsin hele. Sürgüne gitsem de üç bin rubleyi vereceğim. Elveda. Önünde yerlere kadar eğiliyorum, çünkü senin karşında bir alçağım ben. Beni affet. Hayır, affetme daha iyi: Senin için de, benim için de böylesi daha kolay! Senin aşkındansa sürgüne gitmek daha iyidir, çünkü ben başkasını seviyorum. Onu bugün sen de iyice tanıdın, nasıl affedebilirsin tabii? Paramı çalan hırsızı öldüreceğim! Hepinizden ayrılıp doğuya, hiçbirinizi görmeyeceğim bir yere gideceğim. <em>Onu</em> da görmeyeceğim bir yere, çünkü bana acı çektiren bir tek sen değilsin, o da bana ıstırap çektiriyor. Elveda!</p>
				<p>P.S. Lanetler yağdırıyorum, oysa sana tapıyorum! İçimden duyuyorum bunu. Bir tek tel kalmış ve vınlıyor. En iyisi yüreğimi ikiye bölmek! Kendimi öldüreceğim, ama ilkin o iti öldüreceğim. Üç bini ondan söke söke alıp senin suratına fırlatacağım. Sana karşı alçaklık etmiş olabilirim, ama hırsız değilim! Üç bini bekle. O itin yatağının altında, pembe kurdeleli zarf. Ben hırsız değilim, ama benim mallarımı çalanı öldüreceğim. Katya sakın küçümseme: Dmitriy hırsız değil, bir katildir! Babasını öldürmüş ve kendisini mahvetmiştir, sırf karşında dimdik ayakta durabilmek ve senin gururuna göğüs gerebilmek için. Bir de seni sevmemek için.</p>
				<p>PP.S. Ayaklarını öperim, elveda!</p>
				<p>PP.SS. Katya, Tanrı’ya dua et, insanlar para versin. O takdirde kan dökmem, ama vermezlerse kan dökeceğim! Öldür beni!</p>
				<p>Kölen ve düşmanın</p>
				<p>D. Karamazov.”</p>
				</div>
				
				<p>İvan “belgeyi” okuyunca inancı pekişti. Demek, Smerdyakov değil, ağabeyi öldürmüştü. Bu mektup birden gözünde matematiksel bir anlam kazandı. Artık Mitya’nın suçluluğu konusunda onun için hiçbir kuşku kalmamıştı. Bu arada belirtelim, İvan, Mitya’nın cinayeti Smerdyakov’la birlikte işlemiş olabileceği hususunda asla kuşku duymamıştı, hem zaten bu, gerçeklerle de bağdaşmıyordu. İvan tam anlamıyla rahatlamıştı. Ertesi sabah Smerdyakov’u ve onun alaylarını sadece küçümseyerek hatırladı. Hatta birkaç gün sonra Smerdyakov’un kuşkuları karşısında o gün öylesine büyük bir üzüntü duymuş olduğuna da hayret etti. Onu adam yerine koymamaya ve aklından çıkarmaya karar verdi. Böylece bir ay geçti. Artık hiç kimseye Smerdyakov hakkında soru sormuyordu, ama iki defa onun çok hasta olduğu ve aklının başında olmadığı haberi kulağına çalındı. Bir keresinde genç hekim Varvinskiy, Smerdyakov için “Deliliktir bunun sonu” demişti. İvan bunu hatırladı. Bu ayın son haftası İvan da kendini çok kötü hissetmeye başlamıştı. Mahkemeden hemen önce Yekaterina İvanovna tarafından Moskova’dan getirtilmiş olan doktora gidip danışmıştı. Tam bu sıralarda İvan’ın Yekaterina İvanovna’yla olan ilişkileri de aşırı derecede gerginleşmişti. Birbirlerine düşman iki âşık gibiydiler. Yekaterina İvanovna’nın Mitya’ya kısa süreli, ama kararlı dönüşleri İvan’ı tam anlamıyla kudurtuyordu. Çok tuhaf olan bir şey de, daha önce anlattığımız, Alyoşa’nın Mitya’yı ziyaretten dönerken Yekaterina İvanovna’ya uğradığı geceki o son sahneden önce İvan’ın, Yekaterina İvanovna’nın Mitya’ya olan ve kendisinin o derece nefret ettiği “dönüşlerine” rağmen Mitya’nın suçluluğu konusunda kuşkuları olduğunu kızın ağzından koca bir ay boyunca bir kere bile duymamış olmasıdır. Her geçen gün Mitya’dan daha fazla nefret ettiğini hissederek bu arada bu nefretinin asıl nedeninin Katya’nın Mitya’ya “geri dönüşleri” değil, <em>babasını onun öldürmüş olması olduğunu </em>anlaması da başka ilginç bir husustur. Bunu tam olarak hissetmiş ve idrak etmişti. Bununla birlikte, mahkemeden on gün kadar önce Mitya’ya gitmiş ve ona bir kaçış planı, çok önceden hazırlandığı besbelli olan bir plan önermişti. Onu böylesi bir adım atmaya iten asıl nedenden başka, Smerdyakov’un ona, yani İvan’a, ağabeyinin suçlanmasının kendisi için daha kazançlı olacağını, çünkü bu takdirde babalarından kalan mirasın Alyoşa’yla İvan için kırk binden altmış bine yükseleceği şeklindeki küçücük bir lafının yüreğinde açtığı kapanmayan yaranın da etkisi vardı bunda. Mitya’nın kaçışını sağlamak için kendi payından otuz bin ruble feda etmeye karar vermişti. O gün Mitya’dan dönerken korkunç şekilde üzgün ve şaşkındı: Birdenbire bu kaçışı sırf bu otuz bini feda edip yüreğindeki yarayı kapatmak için değil, bambaşka bir nedenle istediğini hissetmeye başlamıştı. “Bunun nedeni, ruhen benim de bir katil olmam mı acaba?” diye sormuştu kendi kendine. Belirsiz, ama yakıcı bir şey ruhunu ısırıyordu adeta. En önemlisi de bütün bir ay boyunca gururunun korkunç bir şekilde hırpalanmış olmasıydı, ama bundan daha sonra söz edeceğiz... Alyoşa’yla konuştuktan sonra evine gelip kapı tokmağını eline alınca birden Smerdyakov’a gitmeye karar vermiş olan İvan Fedoroviç, içinde aniden kabaran öfkeye boyun eğmişti. O anda Yekaterina İvanovna’nın biraz önce Alyoşa’nın yanında ona “Onun (yani Mitya’nın) katil olduğuna beni inandıran tek insan sensin!” diye haykırdığını hatırlamıştı. İvan bunu anımsadığında adeta donakalmıştı: Katya’yı Mitya’nın katil olduğuna asla inandırmaya çalışmamıştı, tam tersine, Smerdyakov’dan döndüğünde kızın karşısında kendisini suçlandırmıştı. Aksine, o zaman ona o “belgeyi” gösterip ağabeyinin suçluluğunu kanıtlayan <em>Yekaterina İvanovna’nın ta kendisiydi!</em> Şimdi de durup dururken “Smerdyakov’a ben de gittim!” diye haykırıyordu. Ne zaman gitmişti? İvan bu konuda hiçbir şey bilmiyordu. Demek ki, Mitya’nın suçlu olduğuna öyle pek de fazla inanmıyordu! Hem Smerdyakov ona ne söylemiş olabilirdi ki? Ona tam olarak ne demişti? Yüreğinde korkunç bir öfke alev alev yanmaya başlamıştı. Yarım saat önce Katya’nın bu sözleri söylemesine nasıl izin vermiş ve neden o anda bağırıp çağırmamıştı, bir türlü akıl erdiremiyordu. Kapı tokmağını bıraktı ve Smerdyakov’a yollandı. “Belki de bu defa öldürürüm onu” diye geçirdi aklından yol boyunca.</p>
				</div>
  </body>
</html>