<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter28">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">HOHLAKOVLARDA</h1>
				</div>
				
				<p>Kısa süre sonra Bayan Hohlakova’nın evine, kendisine ait, taştan yapılmış, iki katlı, şehrimizdeki en güzel evlerden birine yaklaştı. Bayan Hohlakova, genellikle malikânesinin bulunduğu bir başka vilayette ya da yine kendisine ait bir eve sahip olduğu Moskova’da otururdu, ama bizim şehirde de babasından, dedesinden kalma bir evi vardı. Bizim vilayetteki malikânesi, üç malikânesinden en büyüğüydü, ama şimdiye kadar vilayetimize pek az gelmişti. Daha girişte Alyoşa’yı koşarak karşıladı.</p>
				<p>“Aldınız mı, yeni mucizeyle ilgili mektubumu aldınız mı?” diye çabuk ve sinirli bir şekilde konuşmaya başladı.</p>
				<p>“Evet, aldım.”</p>
				<p>“Herkese yaydınız, gösterdiniz mi? Oğlu anasına geri getirdi!”</p>
				<p>“Bugün ölecek,” dedi Alyoşa</p>
				<p>“Duydum, biliyorum. Oh, sizinle konuşmayı ne kadar istiyorum! Sizinle veya herhangi biriyle bütün bunları konuşmak. Hayır, sizinle! Ne yazık, onu görebilmem olanaksız! Bütün şehir heyecanlı, herkes bir bekleyiş içinde. Ama şimdi... biliyor musunuz, Yekaterina İvanovna şu anda bizde bulunuyor.”</p>
				<p>“Ah, bu çok iyi!” dedi Alyoşa. “Onunla da sizde görüşmüş olacağım, dün bugünden için kendisine mutlaka uğramamı tembih etmişti.”</p>
				<p>“Her şeyi, her şeyi biliyorum. Dün evinde olanları... o alçak yüzünden duyulan bütün korkuları, ayrıntılarına kadar her şeyi işittim. <em>C’est tragique,</em><a class="si-noteref epub-type_noteref" href="#f31" id="ref_f31">31</a> ben onun yerinde olsam, onun yerinde olsam ne yapardım bilmiyorum! Ama ağabeyiniz Dmitriy Fedoroviç de neymiş öyle, aman Tanrım! Şaşıyorum Aleksey Fedoroviç. Düşünün, ağabeyiniz, yani dünkü korkunç olanı değil, öbürü, İvan Fedoroviç şu anda orada oturmuş Yekaterina İvanovna’yla konuşuyor: Resmi konuşmalar... Aralarında geçenlere bir inanabilseniz, feci bir şey bu, size söyleyeyim, bir çırpınma bu, inanılması olanaksız bir masal: İkisi de ne için olduğunu bilmeden kendilerini mahvediyorlar, bunu kendileri de biliyorlar ve bundan zevk alıyorlar. Sizi nasıl da bekliyordum! Yolunuzu dört gözle bekliyordum! Asıl önemlisi buna katlanamıyorum. Şimdi size her şeyi anlatacağım, ama şu anda daha önemli başka bir şey var. Ah, asıl önemli konuyu az kaldı unutuyordum: Söyleyin, Lise neden sinir krizi geçiriyor? Geldiğinizi duyar duymaz sinir krizine tutuldu!”</p>
				<p>“Şu anda sinir krizi geçiren ben değil, sizsiniz Maman.” Yan odanın aralık kapısından Lise’in cıvıl cıvıl sesi duyuldu birden. Kapı aralığı daracıktı, ama ses kopuk kopuk, tam tamına korkunç bir şekilde gülmek isteyip de bütün gücüyle kahkahasını tuttuğu zamanki gibiydi. Alyoşa, kapının aralık olduğunu hemen fark etti. Lise, herhalde koltuğunda oturmuş ona bu aralıktan bakıyordu, ama Alyoşa onu göremiyordu.</p>
				<p>“Bunda şaşacak bir şey yok Lise, hiçbir şey yok... senin kaprislerin yüzünden ben de sinir krizi geçireceğim. Ha bu arada öyle hasta ki, Aleksey Fedoroviç, bütün gece ateşler içinde inledi! Sabahı zor ettim ve Hertsenştube’yi çağırdım. O da hiçbir şey anlamadığını ve beklemek gerektiğini söylüyor. Bu Hertsenştube hep gelir ve hiçbir şey anlayamadığını söyler. Siz eve yaklaşır yaklaşmaz Lise bir çığlık attı ve kriz başladı, kendisini buraya, eski odasına götürmemizi söyledi...”</p>
				<p>“Anne onun geleceğini hiç bilmiyordum, bu odaya geçmek istemem hiç de onun yüzünden değil.”</p>
				<p>“Bu doğru değil Lise. Yuliya, Aleksey Fedoroviç’in geldiğini sana haber vermeye koştu, senin odanda gözcülük yapıyordu.”</p>
				<p>“Sevgili anneciğim, bu sizin adınıza hiç de zekice bir espri değil. Eğer bunu düzeltmek ve hemen çok akıllıca bir şey söylemek isterseniz, sevgili anneciğim, Sayın Aleksey Fedoroviç’e, dün olanlardan sonra ve herkesin onunla alay etmesine karşın bugün hâlâ bize gelmeye kalkışmakla kendisinin de keskin bir zekâya sahip olmadığını söyleyin.”</p>
				<p>“Lise çok ileri gidiyorsun, sonunda sert tedbirlere başvuracağımdan emin olabilirsin: Kim onunla alay edecek, gelmesine öyle sevindim ki. O bana lazım, hem de çok lazım. Oh, Aleksey Fedoroviç, çok mutsuzum!”</p>
				<p>“Neyin var canım anneciğim?”</p>
				<p>“Ah, hep senin kaprislerin Lise, maymun iştahlılığın, hastalığın, geceki şu korkunç ateşin, korkunç ve değişmez Hertsenştube, en önemlisi değişmez, değişmez Hertsenştube! Sonuçta her şey, her şey... Ve hatta bu mucize bile! Bu mucize beni nasıl etkiledi, nasıl sarstı, sevgili Aleksey Fedoroviç! Bir de şimdi orada, salonda oynanan, yüreğimin kaldıramadığı, size peşin peşin söylüyorum, dayanamadığım bu tragedya. Belki de tragedya değil de bir komedya. Söyleyin, Starets Zosima yarına kadar yaşar mı? Aman Tanrım! Bana neler oluyor, bir an için gözlerimi kapatıyorum ve hepsinin saçma şeyler olduğunu görüyorum.”</p>
				<p>“Sizden bir ricam olacak,” diye birden sözünü kesti Alyoşa, “parmağımı sarmak için bana temiz bir bez parçası verebilir misiniz? Çok fena yaralandım, şu anda çok kötü acıyor.”</p>
				<p>Alyoşa, ısırılmış parmağını açtı. Mendil kıpkırmızı olmuştu. Bayan Hohlakova bir çığlık attı ve gözlerini yumdu.</p>
				<p>“Tanrım, ne korkunç yara!”</p>
				<p>Ama Lise kapı aralığından Alyoşa’nın parmağını görür görmez kapıyı ardına kadar açtı.</p>
				<p>“Buraya, yanıma gelin,” diye ısrarla ve emredercesine bağırdı, “artık saçmalık yok! Aman Tanrım, bunca zaman neden bir şey söylemeden durdunuz? Kan kaybedebilirdi anne! Nerde oldu bu, nasıl yaptınız? Önce su, su! Yarayı temizlemek, acıyı dindirmek için soğuk suya sokmak ve suyun içinde tutmak gerekir... Çabuk, çabuk su getirin, anne, tasa koyup su getirin. Hadi daha çabuk.” Sözünü sinirli bir şekilde tamamladı. Çok korkmuştu; Alyoşa’nın yarası onu müthiş etkilemişti.</p>
				<p>“Hertsenştube’ye haber göndersek mi?” diye bağırdı Bayan Hohlakova.</p>
				<p>“Anne, siz beni öldüreceksiniz. Sizin Hertsenştube gelecek ve anlayamıyorum diyecek! Su, su! Anne, Tanrı aşkına kendiniz gidin, Yuliya’yı acele ettirin, kim bilir nerede takılıp kalmıştır, hiçbir zaman çabuk gelemez! Hadi daha çabuk anne, yoksa öleceğim...”</p>
				<p>“Önemli bir şey değil,” diye haykırdı Alyoşa. Onların korkusundan ürkmüştü.</p>
				<p>Yuliya koşarak suyu getirdi. Alyoşa, parmağını suya soktu.</p>
				<p>“Anne, Tanrı aşkına, bez getirin; bez ve şu kesikler için yakıcı bulanık sudan getirin, aman neyse adı! Bizde var, var ondan... Anneciğim, kapaklı şişenin nerede olduğunu biliyorsunuz, yatak odanızda, sağdaki küçük dolapta, kapaklı büyük şişe, bez de orada...”</p>
				<p>“Şimdi hepsini getiririm Lise, yeter ki sen bağırma ve üzülme. Bak, Aleksey Fedoroviç başına gelen kazaya nasıl dayanıyor. Kendinizi böyle korkunç şekilde nerede yaraladınız Aleksey Fedoroviç?”</p>
				<p>Bayan Hohlakova acele acele çıktı. Lise de bunu bekliyordu.</p>
				<p>“Önce soruyu yanıtlayın,” dedi Alyoşa’ya çabucak, “nerede yaralandınız böyle? Sonra da sizinle bambaşka bir konuyu konuşacağım. Hadi!”</p>
				<p>Alyoşa, annesi dönene kadar geçecek zamanın Lise için çok değerli olduğunu içgüdüsel olarak hissederek çocuklarla esrarlı karşılaşmasını çabuk çabuk, pek çok şeyi atarak, kısaltarak, ama doğru ve açık şekilde Lise’e anlattı. Lise onu dinledikten sonra ellerini çırptı:</p>
				<p>“Yapılacak şey mi bu, hem de üzerinizdeki giysiyle çocuklara sataşılır mı hiç!” sanki Alyoşa’nın üzerinde herhangi bir hakka sahipmiş gibi öfkeyle bağırıyordu. “Evet bundan sonra siz de bir çocuksunuz, en küçük çocuk, başka ne olabilir ki! Ama ne yapıp edin, bu kötü çocuk hakkında mutlaka bir şeyler öğrenip bana hepsini anlatın, çünkü bunda esrarlı bir şey var. Şimdi ikinci konuya gelelim, ama önce bir soru: Aleksey Fedoroviç, çektiğiniz acıya rağmen son derece boş şeylerle ilgili olarak soğukkanlılıkla konuşabilecek misiniz?”</p>
				<p>“Konuşabilirim, hem artık öyle fazla acı da hissetmiyorum.”</p>
				<p>“Parmağınız suyun içinde de ondan. Suyu artık değiştirmek gerekir, çünkü hemen ısınır. Yuliya, bodrumdan bir parça buz ve bir tas su daha getir çabuk. O da gittiğine göre benim meseleme gelelim: Sevgili Aleksey Fedoroviç, dün size gönderdiğim mektubu hemen bana geri verin lütfen, hemen, çünkü annem her an gelebilir ve ben görmesini istemiyorum...”</p>
				<p>“Mektup yanımda değil.”</p>
				<p>“Yalan, yanınızda. Bu yanıtı vereceğinizi biliyordum zaten. Mektup şu cebinizde. Bütün gece bu aptalca şakadan pişmanlık duydum. Hemen mektubu geri verin!”</p>
				<p>“Manastırda kaldı.”</p>
				<p>“Böyle aptalca bir şakayla yazdığım mektuptan sonra beni küçük bir kız, mini minnacık bir kız da sayamazsınız ama! Bu aptalca şaka için sizden özür diliyorum, ama mektubu bana mutlaka getirin, tabii eğer gerçekten şu anda yanınızda değilse. Hemen bugün mutlaka getirin, mutlaka, mutlaka!”</p>
				<p>“Bugün hiç imkânı yok, çünkü manastıra gideceğim ve iki, üç, belki de dört gün size gelemeyeceğim, çünkü Starets Zosima...”</p>
				<p>“Dört gün, ne saçma! Dinleyin, benimle çok mu eğlendiniz?”</p>
				<p>“Zerre kadar eğlenmedim.”</p>
				<p>“Neden?”</p>
				<p>“Çünkü hepsine de kesinlikle inandım.”</p>
				<p>“Bana hakaret ediyorsunuz!”</p>
				<p>“Hiç de değil. Okur okumaz bütün yazdıklarınızın olacağını düşündüm, çünkü Starets Zosima ölür ölmez manastırdan hemen çıkmak zorunda kalacağım. Sonra okula devam edeceğim ve sınava gireceğim, yasal süresi gelir gelmez de evleneceğiz. Sizi seveceğim. Henüz düşünecek zamanım olmadı, ama sizden daha iyi bir eş bulacağımı sanmıyorum, starets de bana evlenmemi emrediyor...”</p>
				<p>“Ama ben sakatım, beni tekerlekli sandalyede taşıyorlar!” Liza yanakları kızararak gülmeye başladı.</p>
				<p>“Sizi ben kendi ellerimle sandalyenizde taşıyacağım, ama eminim, o zamana kadar iyileşeceksiniz.”</p>
				<p>“Siz delisiniz,” dedi sinirli bir şekilde Liza, “öyle bir oyundan böyle bir saçmalık çıkardınız!.. Ah, işte annem, tam da zamanında geliyor. Anneciğim, her zamanki gibi geç kaldınız! İşte Yuliya da buzu getiriyor.”</p>
				<p>“Ah Lise, bağırma, tek sen bağırma. Bu bağırıştan ben.... Bezi sen başka bir yere sokmuşsun, ben ne yapayım... Aradım, aradım... Bunu kasten yaptığından kuşkulanıyorum.”</p>
				<p>“Ama onun ısırılmış bir parmakla geleceğini bilemezdim ya! Bilseydim belki de gerçekten kasıtlı yapardım. Melek anneciğim, çok esprili şeyler söylemeye başlıyorsunuz.”</p>
				<p>“Varsın esprili olsun. Ama Aleksey Fedoroviç’in parmağı ve bütün bunlar için ne biçim hisler öyle Lise! Oh, sevgili Aleksey Fedoroviç, beni öldüren bir sürü şey var, tek Hertsenştube değil, hepsi birlikte, katlanamadığım şeylerin hepsi bir arada.”</p>
				<p>“Yeter anne, Hertsenştube yetti artık.” Neşeyle güldü Liza. “Bezi çabuk verin anneciğim, suyu da. Bu sadece kurşun sirkesi Aleksey Fedoroviç, adını şimdi anımsadım, ama çok iyi bir komprestir. Anneciğim, düşünebiliyor musunuz, sokakta küçük çocuklarla kavga etmiş, yumurcağın biri onu ısırmış. Küçük değil mi, kendisi de küçük bir adam değil mi, böyle bir şeyden sonra evlenmesi mümkün mü anne? Tasavvur edin evlenmek istiyor, anneciğim. Onu evli olarak düşünebiliyor musunuz, komik değil mi, korkunç değil mi bu?”</p>
				<p>Lise, Alyoşa’ya kurnazca bakarak sinirli, ince gülüşüyle durmadan gülüyordu.</p>
				<p>“Evlenmek de neyin nesi Lise, hem bunu niye yapsın, sen de çok münasebetsiz oldun... Şu çocuk kuduz falan olmasın?”</p>
				<p>“Ah, anneciğim! Kuduz çocuklar mı varmış?”</p>
				<p>“Neden olmasın Lise, sanki saçma bir şey söylemişim gibi. Sizin şu çocuğu kuduz bir köpek ısırmıştır ve o da kuduz bir çocuk olmuştur ve yanından geçen birini ısırır. Parmağınızı ne kadar güzel sardı, Aleksey Fedoroviç, ben asla böyle beceremezdim. Şimdi acı duyuyor musunuz?”</p>
				<p>“Artık çok az acıyor.”</p>
				<p>“Peki, sudan korkmuyor musunuz?” diye sordu Lise.</p>
				<p>“Tamam, yeter artık Lise. Belki ben kuduz çocuktan söz ederek pek acele ettim, ama sen de hemen ne sonuç çıkardın. Yekaterina İvanovna sizin geldiğinizi yeni öğrendi, Aleksey Fedoroviç, öyle üzerime atıldı ki, sizi dört gözle bekliyor.”</p>
				<p>“Ah anneciğim! Tek başına git oraya, o şimdi gelemez, çok canı yanıyor.”</p>
				<p>“Hiç canım yanmıyor, gidebilirim...” dedi Alyoşa.</p>
				<p>“Nasıl? Gidiyor musunuz? Demek öyle? Demek öyle?”</p>
				<p>“Ne var? Orada işimi bitirince tekrar geleceğim ve istediğiniz kadar konuşabileceğiz. Ama en kısa zamanda Yekaterina İvanovna’yı görmek istiyorum, çünkü ne olursa olsun bugün en kısa sürede manastıra geri dönmek istiyorum.”</p>
				<p>“Anneciğim, onu alın ve çabuk götürün. Aleksey Fedoroviç, Yekaterina İvanovna’dan sonra bana gelmeye çalışmayın, doğruca manastırınıza gidin, yolunuz açık olsun! Ben de uyumak istiyorum, bütün gece uyumadım.”</p>
				<p>“Ah Lise, şaka ediyorsun, ama keşke gerçekten uyuyabilsen!” diye haykırdı Bayan Hohlakova. </p>
				<p>“Bilmiyorum ki, ben... Ben, eğer isterseniz üç dakika, hatta beş dakika daha kalırım,” dedi Alyoşa.</p>
				<p>“Hatta beş dakika demek! Onu hemen götürün anneciğim, o bir canavar!”</p>
				<p>“Lise sen aklını kaçırmışsın. Gidelim Aleksey Fedoroviç, bugün çok kaprisli, onu kızdırmaktan korkuyorum. Of, sinirli bir kadınla uğraşmak derttir Aleksey Fedoroviç! Ama belki de gerçekten yanınızda uykusu gelmiştir. Ne kadar da çabuk uykusunu getirdiniz, ne mutlu!”</p>
				<p>“Ah anneciğim, ne tatlı konuşmaya başladınız. Bunun için sizi öperim anneciğim.”</p>
				<p>“Ben de seni Lise. Dinleyin Aleksey Fedoroviç.” Bayan Hohlakova, Alyoşa’yla birlikte çıkarken esrarlı ve ciddi bir edayla çabuk çabuk fısıldamaya başladı. “Size hiçbir şey telkin etmek, bu perdeyi kaldırmak istemiyorum, içeri girin ve orada olan biten her şeyi kendi gözlerinizle görün. Bu bir dehşet, bu fantastik bir komedya: Yekaterina İvanovna, ağabeyiniz İvan Fedoroviç’i seviyor ve kendisini bütün gücüyle ağabeyiniz Dmitriy Fedoroviç’i sevdiğine inandırıyor. Bu korkunç bir şey! Sizinle içeriye geleceğim ve eğer kovalamazlarsa sonuna kadar bekleyeceğim.” </p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f31"><a class="backref" href="#ref_f31">31</a> (Fr.) Feci bir şey. (Ç.N.)</div>
</div>
  </body>
</html>