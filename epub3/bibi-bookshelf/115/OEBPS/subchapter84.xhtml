<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter84">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">ANİ FELAKET</h1>
				</div>
				
				<p>Onu Alyoşa’dan daha önce çağırdıklarını belirteceğim. Ama mübaşir o sırada başkana geçirdiği ani bir rahatsızlık ya da bir nöbet yüzünden tanığın hemen gelemeyeceğini, ama düzelir düzelmez istendiğinde ifade vermeye hazır olduğunu rapor etmişti. Bununla birlikte hiç kimse bunu duymamış, durum daha sonra öğrenilmişti. Gelişi ilk anda hemen hemen hiç fark edilmedi: En önemli tanıklar, özellikle de iki rakip kadın sorguya çekilmişti; meraklar şimdilik giderilmişti. İzleyiciler arasında yorgunluk hissedenler bile vardı. Birkaç tanığın daha dinlenmesi gerekiyordu, ama artık her şeyin konuşulmuş olduğu göz önüne alınırsa bunlar da muhtemelen yeni bir şey söylemeyeceklerdi. Vakit de geç olmuştu. İvan Fedoroviç şaşırtacak kadar yavaş, hiç kimseye bakmadan ve hatta başı öne eğik, kaşları çatık adeta bir şey düşünüyormuş gibi yaklaştı. Giyimi kusursuzdu, ama yüzü en azından bende hasta bir adam izlenimi bıraktı: Bu yüzde sanki toprağa bulanmış bir şey, ölmek üzere olan bir insanın yüzüne benzeyen bir şey vardı. Bakışları donuktu; gözlerini kaldırdı ve bakışlarını yavaş yavaş salonda gezdirdi. Alyoşa birden oturduğu sandalyeden fırladı ve ah diye inledi. Ben hatırlıyorum. Ancak pek az kişi bunu fark etmişti. </p>
				<p>Başkan, söze onun yemin etmeden tanıklık edeceğini, isterse ifade verebileceğini, isterse susabileceğini, ama elbette ki, tüm söyleyeceklerinin vicdanına kalmış bir şey olduğunu vs. vs. söyleyerek başladı. İvan Fedoroviç dinledi ve donuk donuk başkana baktı; ancak yüzü bir anda gülümseyecekmiş gibi yavaş yavaş değişmeye başladı ve tam başkan ona hayretle bakıp konuşmasını tamamlar tamamlamaz ansızın bir kahkaha attı.</p>
				<p>“E, daha başka?” diye yüksek sesle sordu İvan.</p>
				<p>Salonda çıt çıkmıyordu, sanki bir şeyler seziliyordu. Başkan tedirgin oldu.</p>
				<p>“Siz... belki de henüz pek iyileşmediniz...” dedi gözleriyle mübaşiri arayarak.</p>
				<p>“Endişelenmeyin, ekselansları, yeterince iyiyim ve size ilginç bir şey anlatabilecek durumdayım,” diye birden son derece sakin ve saygılı bir şekilde yanıt verdi İvan Fedoroviç.</p>
				<p>“Söyleyecek özel bir şeyiniz mi var?” diye hâlâ kuşkulu devam etti başkan.</p>
				<p>İvan Fedoroviç, gözlerini yere indirdi, birkaç saniye bekledi ve sonra kafasını tekrar kaldırıp kekeler gibi cevap verdi:</p>
				<p>“Hayır... yok... Söyleyecek özel hiçbir şeyim yok.”</p>
				<p>Soru sormaya başladılar. Hiç istemeden, inatla kısa kısa, hatta bir şeyden tiksiniyormuş ve bu tiksintisi giderek artıyormuş gibi yanıt veriyordu. Yine de akıllıca cevaplar verdi. Pek çok soruya cevap olarak bilmediğini söyledi. Babasının Dmitriy Fedoroviç’le arasındaki hesaplar konusunda hiçbir şey bilmiyordu. “Bu konuyla hiç ilgilenmedim,” dedi. Sanıktan babasını öldürme tehditlerini, Smerdyakov’dan da zarfın içindeki para konusunu duymuştu...</p>
				<p>“Hep aynı şeyler işte,” diye birden yorgun bir halde konuşmasına ara verdi, “mahkemeye ayrıca söyleyebileceğim hiçbir şey yok.”</p>
				<p>“Görüyorum, iyi değilsiniz, duygularınızı da anlıyorum...” diye söze başladı başkan.</p>
				<p>Her iki yanındaki savcıya ve savunma avukatına dönerek gerekli gördükleri bir soruları varsa sormaya davet edecekti ki, birden İvan Fedoroviç bitkin bir sesle, “Çıkmama izin verin, eksekansları, kendimi çok kötü hissediyorum,” dedi.</p>
				<p>Bu sözü söyler söylemez, izin falan beklemeden birden döndü ve salondan çıkmak üzere yürüdü. Ancak dört adım kadar gidip durdu, birden aklına bir şey gelmiş gibi sessizce gülümsedi ve tekrar eski yerine döndü.</p>
				<p>“Ekselansları, ben de şu köylü kızı gibi davrandım... nasıldır bilirsiniz: ‘İstersem giderim, istersem gitmem’ der. Peşinden gelinlikle mi yoksa duvakla mı koşarlar yakalayıp da nikâha götürmek için, ama o hep ‘İstersem giderim, istersem gitmem...’ der. Bu da bizim milli bir şeyimiz...”</p>
				<p>“Bununla ne anlatmak istiyorsunuz?” diye sert bir şekilde sordu başkan.</p>
				<p>“İşte bunu,” dedi ve İvan Fedoroviç birden cebinden bir tomar para çıkarttı, “işte bu paraları... şu zarfın içindeki paraları,” maddi kanıtların bulunduğu masayı başıyla işaret etti, “babamın öldürülmesine neden olan paraları. Nereye koyayım? Mübaşir bey, şunları verebilir misiniz?”</p>
				<p>Mübaşir para destesini aldı ve başkana iletti.</p>
				<p>“Bu paralar nasıl elinize geçti... şayet bunlar o paralarsa?” diye sordu mahkeme başkanı hayretle.</p>
				<p>“Smerdayov’dan, yani katilden aldım, dün. Kendini asmadan önce evine gitmiştim. Katil oydu, ama öldürmesini öğütleyen bendim... Babamın ölümünü kim istemezdi ki?”</p>
				<p>“Aklınız başınızda mı, delirdiniz mi yoksa?” sözleri çıktı başkanın ağzından ister istemez.</p>
				<p>“Önemli olan da bu ya zaten, aklım başımda... aşağılık aklım başımda, aynen sizinkiler gibi, bütün bu... suratsız herifler gibi!” diyerek birdenbire izleyenlere döndü. “Babamı öldürdüler, şimdi de korkmuş numarası yapıyorlar.” Öfkeli bir nefretle dişlerini gıcırdattı. “Birbirlerinin karşısında kırıtıp duruyorlar. Yalancılar! Hepsi de babamın ölümünü istiyordu. Bir alçak ötekini yiyecek... Ortada bir babanın öldürülmesi olmasaydı hepsi de öfkelenirlerdi... Eğlence! ‘Ekmek ve eğlence!’ Bununla birlikte ben de iyiyim doğrusu! Biraz suyunuz var mı, İsa aşkına biraz su verin de içeyim!” Birden kafasını tuttu.</p>
				<p>Mübaşir hemen ona yaklaştı. Alyoşa birden ayağa fırladı ve “Hastadır o, inanmayın ona, nöbet geçiriyor!” diye bağırdı. Yekaterina İvanovna sandalyesinden hızla kalktı ve korkudan donakalmış bir halde İvan Fedoroviç’e gözlerini dikti. Mitya yerinden doğruldu ve yüzünde vahşi ve çarpık bir gülümseme hırsla kardeşine bakıyor ve onu dinliyordu.</p>
				<p>“Sakin olun, deli değilim, yalnızca katilim!” diye tekrar konuşmaya başladı İvan. “Bir katilden güzel sözler söylemesi beklenmez...” diye birden ekledi ve nedense suratını çarpıtarak gülmeye başladı.</p>
				<p>Savcı gözle görülür bir endişe içinde başkana doğru eğildi. Mahkeme üyeleri telaşla aralarında fısıldaştılar. Fetyukoviç kulaklarını dikmiş dinliyordu. Salon bekleyiş içinde donup kalmıştı. Başkan birden toparlandı.</p>
				<p>“Tanık, sözlerinizden bir şey anlaşılamadı, hem burada bu şekilde konuşamazsınız. Sakinleşmeye çalışın ve öyle anlatın... tabii eğer gerçekten söyleyecek bir şeyiniz varsa. Bu itirafla neyi kanıtlayabilirsiniz...şayet sayıklamıyorsanız?”</p>
				<p>“Tanığım yok, önemli olan da bu. Smerdyakov iti ifadesini zarfa koyup öbür dünyadan size gönderecek değil ya... Size hep zarf olmalı, bir tane bile olsa yeter. Tanığım yok benim... Bir tane dışında,” diyerek hayallere dalmış gibi gülümsedi.</p>
				<p>“Tanığınız kim?”</p>
				<p>“Kuyruklu biri, ekselansları, usule uygun olmaz! <em>Le diable n’existe point!</em><a class="si-noteref epub-type_noteref" href="#f71" id="ref_f71">71</a> Önemsemeyin, pis, küçük bir şeytan,” diye ekledi birden gülmeyi keserek ve sanki gizli bir şey söylüyormuş gibi. “Mutlaka buralarda bir yerdedir, örneğin şu maddi kanıtların durduğu masanın altında olabilir, orada olmayıp da nerede olacak? Bakın, dinleyin beni; ona susmak istemediğimi söyledim, oysa o bana jeolojik devrimden bahsetti... saçma! Serbest bırakın canavarı hadi... marşını söyledi, bu yüzden de yüreği hafifledi! Sarhoş köpoğlunun ‘Vanka Piter’e gitti’ diye zırladığı gibi, bense iki saniyelik sevinç için katrilyon kere katrilyon verebilirdim. Beni tanımıyorsunuz! Ah, her şeyiniz öyle saçma ki! Hadi, onun yerine beni alın! Boşuna gelmedim ya... Neden, neden bunların hepsi böyle aptalca...”</p>
				<p>Ve tekrar ağır ağır ve sanki hayallere dalmış gibi salona göz gezdirmeye başladı. Ancak artık herkes heyecanlanmaya başlamıştı. Alyoşa yerinden fırlayıp ona doğru atıldı, ama mübaşir İvan Fedoroviç’i kolundan yakalamıştı.</p>
				<p>“Bu da nesi böyle?” diye haykırdı İvan mübaşirin suratına dik dik bakarak ve birden adamı omzundan yakalayıp deli gibi yere itti. Ancak muhafızlar yetiştiler ve İvan’ı yakaladılar, tam bu sırada kudurmuş gibi bir çığlık attı. Dışarıya çıkarmaya çalıştıkları sırada çığlık atıyor ve anlaşılmaz şeyler haykırıyordu.</p>
				<p>Koşuşmalar iyice artmıştı. Her şeyi sırasıyla hatırlayamıyorum, ben de heyecanlanmış ve olanları takip edememiştim. Yalnızca daha sonra, ortalık sakinleşip de herkes meselenin aslını anladığında mübaşirin azarı işittiğini biliyorum. Gerçi adamcağız, tanığın sağlığının yerinde olduğunu, bir saat önce hafif bir fenalık geçirdiğinde doktorun kendisini gördüğünü, salona girene kadar da aklı başında konuştuğunu, böyle olacağını önceden bilmenin mümkün olmadığını, tam tersine tanığın ısrar ettiğini ve mutlaka ifade vermek istediğini amirlerine adamakıllı anlatmıştı ama. Ancak daha ortalık birazcık olsun sakinleşmeden ve insanlar daha kendine gelemeden bu defa da başka bir olay patlak verdi: Yekaterina İvanovna isteri krizi geçiriyordu. Keskin çığlıklar atarak hıçkıra hıçkıra ağlıyordu, ama dışarı çıkmak istemiyordu, çırpınıyor, dışarı çıkarmamaları için yalvarıyordu ve birden mahkeme başkanına şöyle bağırdı:</p>
				<p>“Bir ifade daha vermek zorundayım, hemen... hemen!.. İşte kâğıt, mektup... alın, çabuk okuyun, çabuk! Bu canavarın mektubudur bu, bunun, bunun!” diyerek Mitya’yı gösteriyordu. “Babasını o öldürdü, göreceksiniz şimdi, bana babasını öldüreceğini yazıyor! Öteki ise hasta, hasta o, humma geçiriyor! Üç gündür humma geçirdiğini biliyorum!”</p>
				<p>Kendini kaybetmiş böyle haykırıyordu. Mübaşir, Yekaterina İvanovna’nın başkana uzattığı kâğıdı aldı, genç kız ise sandalyesine çöküp yüzünü kapattıktan sonra çırpınarak ve ses çıkarmamaya çalışarak ağlamaya başladı. Zangır zangır titriyor, salondan atarlar korkusuyla en ufak bir iniltiyi bile bastırmaya çalışıyordu. Verdiği kâğıt, Mitya’nın “Başkent” Meyhanesi’nden yazdığı, İvan Fedoroviç’in “matematiksel” öneme sahip bir belge dediği mektubun ta kendisiydi. Heyhat! Bu mektup yüzünden olayın matematikselliği kabul edildi ve eğer bu mektup olmasaydı Mitya mahvolmayabilir, ya da hiç değilse böylesine korkunç bir şekilde mahvolmayabilirdi! Tekrarlıyorum, ayrıntıları izlemek zordu. Şimdi bile olanları karmakarışık hatırlıyorum. Başkan yeni belgeyi mahkemeye, savcıya, savunma avukatına, jüri üyelerine bu arada bildirmiş olmalıydı. Sadece tanığa soru sormaya başladıklarını hatırlıyorum. Başkanın kendisine hitaben yumuşak bir sesle sorduğu “Sakinleştiniz mi?” sorusuna karşılık Yekaterina İvanovna atılarak haykırdı:</p>
				<p>“Ben hazırım, hazırım! Tamamen size cevap verebilecek durumdayım,” diye ekledi. Anlaşılan kendisini dinlemeyeceklerinden hâlâ korkuyordu. Ondan bunun ne mektubu olduğunu, mektubu hangi koşullarda aldığını daha ayrıntılı olarak anlatmasını istediler.</p>
				<p>“Mektubu cinayetten bir gün önce aldım, mektubu bir gün önce, demek ki, cinayetten iki gün önce meyhaneden yazmış. Mektup ne biçim bir hesap pusulasına yazılmış, görün!” diye haykırdı nefesi tıkanarak. “O sırada benden nefret ediyordu, çünkü bir alçaklık yapmış ve şu aşüftenin peşine takılmıştı... ayrıca da bana üç bin ruble borçlanmıştı... Oh, yaptığı alçaklık yüzünden bu üç bin ruble ağırına gitmişti! Üç bin ruble meselesi şöyle olmuştu- sizden rica ediyorum, beni dinlemeniz için yalvarıyorum: daha babası öldürülmeden üç hafta önce bir sabah bana gelmişti. Paraya ihtiyacı olduğunu biliyordum, ne için olduğunu da biliyordum, bu aşüfteyi ayartmak ve beraber kaçmak için. O sırada bana ihanet ettiğinin ve beni bırakmak istediğinin farkındaydım. O gün bu parayı ona uzattım ve Moskova’daki kız kardeşime göndermesini istedim. Parayı verirken suratına baktım ve ne zaman isterse o zaman gönderebileceğini, hatta ‘bir ay sonra bile’ gönderebileceğini söyledim. Gözünün içine bakarken ‘Yanındaki aşüfteyle bana ihanet etmen için paraya ihtiyacın var, al işte sana para, sana kendi ellerimle veriyorum, al, eğer o kadar şerefsizsen alırsın!..’ demek istediğimi anlamamasına imkân var mıydı, söyleyin var mıydı? Foyasını ortaya çıkarmak istiyordum. Sonra ne oldu? Parayı aldı, aldı ve gitti, bu kadınla beraber bir gecede yiyip bitirdi... Ama anlamıştı, evet her şeyi bildiğimi anlamıştı. İnanın bana, parayı verirken benden bu parayı alacak kadar şerefsiz mi, değil mi diye onu denediğimi de anlamıştı. Gözlerinin içine baktım, o da benim gözlerime baktı ve her şeyi anladı, her şeyi anladı ve paramı alıp gitti!” </p>
				<p>“Doğru söylüyorsun, Katya!” diye Mitya birden haykırdı. “Evet, gözlerinin içine baktım ve şerefimi iki paralık etmek istediğini anladım, ama yine de paranı aldım! Bu alçağı aşağılayın, hepiniz yerin dibine batırın, hak ettim çünkü!” </p>
				<p>“Sanık!” diye bağırdı mahkeme başkanı. “Bir kelime daha ederseniz sizi dışarı attırırım.”</p>
				<p>“Bu para ona azap veriyordu,” diye devam etti Katya sinirli bir telaşla, “parayı bana geri vermek istiyordu, evet istiyordu, bu doğru, ama ona bu aşüfte için de para lazımdı. Sonunda babasını öldürdü, ama yine de bana parayı geri vermedi, o kadınla birlikte yakalandığı şu köye gitti. Orada da yine öldürdüğü babasından çaldığı parayı yedi. Babasını öldürmeden bir gün önce de bana bu mektubu yazmıştı. Sarhoşken yazmıştı. Mektubu duyduğu öfke yüzünden ve kendisi cinayet işlemiş olsa bile bu mektubu hiç kimseye göstermeyeceğimi bilerek, evet bunu kesinlikle bilerek yazdığını hemen o anda anlamıştım. Yoksa yazmazdı. Ondan intikam almak ve onu mahvetmek istemeyeceğimi biliyordu! Okuyun, dikkatle okuyun, lütfen çok dikkatli okuyun ve mektupta yapacağı her şeyi, ama her şeyi, babasını nasıl öldüreceğini, paraların nerede olduğunu önceden anlatmış olduğunu gözlerinizle göreceksiniz. Lütfen iyi bakın ve hiçbir şeyi atlamayın, orada şöyle bir cümle var: ‘İvan gider gitmez öldüreceğim’ diyor. Demek ki, cinayeti nasıl işleyeceğini önceden planlamış,” diye haince bir zevk duyarak mahkemeye telkinde bulundu Yekaterina İvanovna. Anlaşılan, bu kahrolası mektubu en ince noktasına kadar okumuş ve her satırını ezberlemişti. “Sarhoş olmasaydı bana bu mektubu yazmazdı, ama bakınca göreceksiniz, her şeyi önceden noktası noktasına yazmış, nasıl öldürdüyse aynısını yazmış, tam bir program!”</p>
				<p>Kendini kaybederek ve kuşkusuz kendisi için de doğabilecek sonuçları önemsemeden böyle haykırmıştı. Oysaki, bu sonuçları belki de bundan bir ay önce tahmin edebilirdi, çünkü daha o zaman öfkeden titreyerek “Bunu mahkemenin huzurunda okumasam mı acaba?” diye uzun uzun düşünmüştü. Şu anda ise tepetaklak yuvarlanıyor gibiydi. Hatırlıyorum, tam bu sırada mektubu galiba zabıt kâtibi yüksek sesle okudu ve mektup sarsıcı bir etki yaptı. Mitya’ya “mektubu tanıyıp tanımadığını” sordular.</p>
				<p>“Benim mektubum, benim!” diye haykırdı Mitya. “Sarhoş olmasaydım yazmazdım!.. Pek çok şey için birbirimizden nefret ettik Katya, ama yemin ederim, yemin ederim, ben seni nefret etmeden sevdim, oysa sen beni sevmedin!”</p>
				<p>Umutsuzluk içinde ellerini kenetleyerek yerine çöktü. Savcı ve savunma avukatı karşılıklı olarak sorular sormaya başladılar. Hepsi de şu anlamda sorulardı: “Demin bu belgeyi gizlemeye ve daha önce tamamen farklı bir ifade vermeye sizi iten neydi?”</p>
				<p>“Evet evet, demin yalan söylemiştim, hepsi yalandı, şerefimi ve vicdanımı karşıma alarak yalan söylemiştim, ama biraz önce benden o kadar nefret ettiği ve beni hor gördüğü için onu kurtarmak istiyordum,” diye deli gibi haykırdı Katya. “Ah, beni korkunç şekilde küçümsüyordu, her zaman hor görüyordu ve hem de biliyor musunuz, ta para için ayaklarına kapandığım o dakikadan beri beni küçümsüyordu. Bunun farkındaydım... Bunu daha o zaman hissetmiştim, ama uzun süre kendimi inandıramadım. Kaç kere ‘O gün bana kendi ayaklarınla gelmiştin’ dediğini gözlerinden okumuştum. Ah, o gün ona neden koşup gittiğimi anlamadı, hiç anlamadı, o sadece her şeyde bir adilik olduğundan kuşkulanır! Beni kendisi gibi zannetti, herkesin kendisi gibi olduğunu düşünür,” diye çıldırmış gibi öfkeyle dişlerini gıcırdattı Katya. “Benimle evlenmeyi ise sadece mirasa konduğum için istemişti, sadece bundan, bundan! Bundan olduğundan hep kuşkulanıyordum! Ah, o bir canavardır! O gün ayağına gittiğim için hayatım boyunca karşısında utancımdan titreyeceğimden ve bu yüzden kendisinin de beni sonsuza dek küçümseyebileceğinden, bu nedenle de hep üste çıkabileceğinden her zaman emindi. Benimle evlenmek istemesi de işte bu yüzdendi! Öyleydi, evet öyleydi! Sevgimle, sınırsız sevgimle onu yenmeye, hatta ihanetine katlanmaya çalıştım, ama o hiçbir şey, hiçbir şey anlamadı. Zaten ne anlayabilirdi ki! Canavarın tekidir! Bu mektubu ancak ertesi gün akşam vakti aldım, meyhaneden getirmişlerdi, oysa daha o sabah, o günün sabahı yaptığı her şeyi, hatta ihanetini bile bağışlamak niyetindeydim!”</p>
				<p>Başkan ve savcı kızı yatıştırmaya çalıştılar. Eminim ki, Yekaterina İvanovna’nın böyle çılgınca davranmasından bu şekilde faydalanmaktan ve itiraflarını dinlemekten onlar da utanmışlardı. Hatırlıyorum, Katya’ya “Sizin için ne kadar zor olduğunu anlıyoruz, inanın bizler de bunu hissedebiliyoruz” vs. vs. dediklerini duymuştum. Ama yine de isteri krizi geçiren aklı başından gitmiş bir kadının ağzından çeke çeke ifade almaya devam ettiler. Sonunda Yekaterina İvanovna, böylesi sinirli anlarında genellikle bir an bile olsa gösterdiği aşırı bir açıklıkla İvan Fedoroviç’in bütün bu iki ay boyunca “canavar ve katili”, yani ağabeyini kurtarmak için neredeyse aklını kaçırmak üzere olduğunu anlattı.</p>
				<p>“Kendini yiyip bitirdi,” diye haykırıyordu Katya, “hep babasını kendisinin de sevmediğini ve onun ölümünü kendisinin de istediğini bana itiraf ederek ağabeyinin suçunu hafifletmek istiyordu. Ah, ne vicdan, ne derin vicdan! Vicdanı yüzünden kendini yiyip bitirdi! Bana her şeyi açıkladı, her şeyi, bana her gün gelir ve tek dostu olarak benimle konuşurdu. Onun biricik dostu olmaktan onur duyarım!” diye haykırdı birden, gözleri parlıyor, adeta meydan okuyordu. “İki kere Smerdyakov’a gitmişti. Bir keresinde bana geldi ve şöyle dedi: Şayet öldüren ağabeyim değil de Smerdyakov ise (çünkü Smerdyakov’un öldürdüğüne ilişkin bu hikâyeyi buradakiler uydurdular), o takdirde ben de suçluyum, çünkü Smerdyakov, babamı sevmediğimi biliyordu ve belki de babamın ölümünü istediğimi düşünmüştü. O zaman bu mektubu çıkarttım ve ona gösterdim. Babasını ağabeyinin öldürdüğüne artık tamamen inanmıştı ve bu onu çok etkilemişti. Öz ağabeyinin baba katili olmasına katlanamazdı! Bir hafta önce bu yüzden hastalandığını fark ettim. Son günlerde benim evimde otururken kendi kendine konuşuyordu. Aklını kaçırmak üzere olduğunu görüyordum. Yürüyor ve kendi kendine konuşuyordu, onu sokaklarda böyle görmüşlerdi. Benim ricam üzerine buraya gelmiş olan doktor, iki gün önce onu muayene etti ve humma geçirmek üzere olduğunu söyledi. Hepsi onun, o canavarın yüzünden! Dün ise Smerdyakov’un öldüğünü öğrendi. Bu onu aklını başından alacak kadar etkiledi... ve bütün bunlar hep bu canavarın yüzünden, hep bu canavarı kurtarmak yüzünden!”</p>
				<p>Ah, pek tabii ki, insan hayatta ancak bir defa böyle konuşabilir ve böylesi itiraflarda bulunabilir; örneğin, idam sehpasına çıktığı ölmeden önceki son dakikada. Ama Katya gerçek kişiliğine bürünmüş ve kendini açıklayacak anı yakalamıştı. O gün babasını kurtarmak için genç sefihin ayaklarına kapanmaya koşan Katya’ydı bu; biraz önce bütün bu izleyicilerin önünde sırf Mitya’yı bekleyen acı kaderi birazcık hafifletmek için “onun soylu davranışından” bahsedip kendini ve genç kızlık onurunu ayaklar altına almış onurlu ve iffetli Katya’nın ta kendisiydi bu. Ve işte şimdi de yine kendini feda etmişti ama bu defa artık bir başkası için. Belki de yalnızca şu anda, şu dakikada bu öteki adamın kendisi için ne kadar değerli olduğunu hissetmiş ve anlamıştı! Birden ağabeyinin değil, kendisinin öldürdüğünü ifade ederek onun kendini mahvettiğini düşünüp korku içinde kendini feda etmişti, onu, onun ününü ve unvanını kurtarmak için kendini feda etmişti! Ancak korkunç bir şey akla geliyordu: Mitya’yla arasındaki eski ilişkileri anlatırken Mitya hakkında yalan mı söylemişti; mesele buradaydı. Hayır, hayır, Mitya’nın ayaklarına kapandığı için kendisini küçümsediğini haykırırken isteyerek iftira atmamıştı! Buna kendisi de inanıyordu, belki de ayaklarına kapandığı andan beri saf ve daha o anda kendisine hayran kalmış olan Mitya’nın onunla alay ettiğinden ve onu küçümsediğinden kendisi de iyice emindi. Ve sadece gururu yüzünden, sırf yaralı gururu yüzünden isterik ve yıpratıcı bir aşkla o zaman Mitya’ya kendisi bağlanmıştı. Hem de bu aşk, aşktan çok intikama benziyordu. Ah, belki de bu yorucu aşk gerçek bir aşka dönüşebilirdi, belki de Katya bunu istiyordu, ama Mitya ihanetiyle onu ruhunun ta derinlerine kadar küçük düşürmüş ve ruhu affetmemişti. İntikam dakikası ansızın gelivermişti ve genç kadının yaralı gönlünde uzun bir süredir hastalıklı bir şekilde birikmiş olanların hepsi hiç beklenmedik bir anda patlayıp dışarı fırlamıştı. Mitya’yı ele vermişti, ama kendini de ele vermişti! Kuşkusuz, içini döker dökmez sinirleri boşaldı ve utancından yerin dibine geçti. Tekrar isteri nöbeti başladı, hıçkırarak ve çığlıklar atarak yerine çöktü. Katya’yı dışarı çıkarttılar. Tam Katya’yı dışarı çıkardıkları anda Gruşenka yerinden fırlayıp bir çığlık atarak Mitya’ya doğru atıldı. Hem öyle bir atıldı ki, tutamadılar bile.</p>
				<p>“Mitya!” diye haykırıyordu. “Mahvetti seni yılanın! İşte size kendini gösterdi!” diye öfkeden titreyerek mahkeme heyetine bağırdı. Başkanın bir el hareketiyle Gruşenka’yı yakaladılar ve salondan çıkarmaya çalıştılar. Karşı koyuyordu, çırpınıyor ve geri Mitya’ya gitmeye çabalıyordu. Mitya da bir çığlık atıp Gruşenka’ya doğru atıldı. İkisini de yakaladılar.”</p>
				<p>Öyle sanıyorum ki, hanım seyircilerimiz pek memnun kalmışlardı: Oldukça zengin bir seyirlikti. Daha sonra Moskovalı doktorun geldiğini hatırlıyorum. Galiba mahkeme başkanı İvan Fedoroviç’le ilgilenmesi için daha önce mübaşiri göndermişti. Doktor mahkeme heyetine hastanın çok tehlikeli bir humma nöbeti geçirdiğini ve hemen götürülmesi gerektiğini bildirdi. Savcının ve avukatın sorularına cevap olarak hastanın iki gün önce kendisine geldiğini ve o gün humma teşhisi koyduğunu, ama hastanın tedavi olmak istemediğini doğruladı. “Akıl sağlığı kesinlikle yerinde değil, uyanıkken hayaller gördüğünü, sokakta yürürken ölmüş insanlarla karşılaştığını ve her gece şeytanın kendisine misafirliğe geldiğini söyledi” diye sözlerini tamamladı doktor. Ünlü hekim ifadesini verdikten sonra dışarı çıktı. Yekaterina İvanovna tarafından sunulan mektup maddi kanıtlar arasına alındı. Mahkeme duruşmanın devam etmesine ve bu iki beklenmedik ifadenin de zapta geçirilmesine oybirliğiyle karar verdi.</p>
				<p>Ancak ben duruşmanın bundan sonraki bölümünü anlatmayacağım. Geri kalan tanıkların ifadeleri de belirli özellikleri olsa bile öncekilerin tekrarından ve doğrulanmasından ibaretti zaten. Bir kere daha tekrarlıyorum, her şey gidip savcının konuşmasında birazdan sözünü edeceğim bir tek noktaya varıyordu. Herkes heyecan içindeydi, son felaketle herkes elektriklenmiş, büyük bir sabırsızlıkla bir an evvel sonuca varılmasını, tarafların konuşmalarını ve kararı bekliyordu. Fetyukoviç, besbelli Yekaterina İvanovna’nın ifadesinden etkilenmişti. Savcı ise zafer kazanmış gibiydi. İfadelerin alınması sona erdiği zaman hemen hemen bir saatlik bir ara verildi. Sonunda mahkeme başkanı hukuksal tartışmaları başlattı. Savcımız İppolit Kirilloviç iddianamesini okumaya başladığında herhalde hemen hemen akşamın altısı olmuştu.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f71"><a class="backref" href="#ref_f71">71</a> (Fr.) Şeytan mevcut değildir! (Ç.N.)</div>
</div>
  </body>
</html>