<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter12">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">KARİYER MERAKLISI BİR PAPAZ OKULU ÖĞRENCİSİ</h1>
				</div>
				<p>Alyoşa staretsini yatak odasına götürdü ve yatağına oturttu. Gerekli mobilyalara sahip minicik bir odaydı; demir karyola daracıktı, üzerinde şilte yerine sadece bir keçe vardı. Köşede ikonaların önünde bir rahle duruyordu. Rahlenin üzerinde ise haç ve İncil vardı. Starets, güçsüz bir şekilde yatağa çöktü; gözleri parlıyordu ve zor nefes alıyordu. Oturduktan sonra dikkatli dikkatli ve bir şey düşünüyormuş gibi Alyoşa’ya baktı.</p>
				<p>“Git, yavrucuğum, git. Bana Porfiriy de yeter, sen koş, acele et. Sen orada gereklisin, başrahip pedere git, yemekte hizmet et.”</p>
				<p>“Burada kalmama izin verin,” dedi Alyoşa yalvaran bir sesle.</p>
				<p>“Orada sana daha çok ihtiyaç var. Orada barış yok. Hizmet edersin ve bir işe yararsın. Cinler ayaklanınca dua oku. Ve bil ki, oğulcuğum, starets ona böyle demeyi severdi, ilerde de sana burada yer yok. Bunları unutma delikanlı. Bana Tanrı huzuruna çıkmak nasip olur olmaz manastırdan git. Temelli git.”</p>
				<p>Alyoşa titredi.</p>
				<p>“Neyin var? Şimdilik burada sana yer yok. Dünyadaki yüce itaat adına seni takdis ediyorum. Daha çok gezip dolaşman gerek. Hem evlenmelisin, evlenmek zorundasın. Tekrar gelene kadar her şeyi görüp geçireceksin. Çok işin olacak. Senden hiç kuşku duymuyorum ve bu yüzden seni gönderiyorum. İsa Hazretleri seninle olsun. Onu koru, o da seni korur. Büyük bir acı göreceksin ve bu acı içinde mutlu olacaksın. İşte sana bir nasihat: Acıda mutluluk ara. Çalış, durmadan çalış. Şu söylediğim sözleri unutma, çünkü seninle daha konuşacak olsam bile artık sadece günlerim değil, saatlerim de sayılı.” Alyoşa’nın yüzünde tekrar güçlü bir hareket belirdi. Dudaklarının uçları titredi.</p>
				<p>“Yine ne oldu sana?” Sessizce gülümsedi starets. “Dünyadakiler varsın ölülerini gözyaşlarıyla uğurlasınlar, biz ise buradan giden bir pedere sevinelim. Sevinelim ve onun için dua edelim. Beni bırak. Dua etmem gerek. Git, acele et. Kardeşlerinin yakınında ol. Hem birinin değil, ikisinin de yakınında ol.”</p>
				<p>Starets kutsamak için elini kaldırdı. Alyoşa kalmayı çok istediği halde itiraz etmesi olanaksızdı. Bir şey daha sormak istiyordu ve nerdeyse “Kardeşim Dmitriy’in önünde yerlere kadar eğilip verdiğiniz selam ne anlama geliyordu?” sorusu ağzından kaçıyordu, ama sormaya cesaret edemedi. Eğer mümkün olsaydı, o sormadan da staretsin bunu ona açıklayacağını biliyordu. Ama, demek ki, bunu istemiyordu. Bu selam Alyoşa’yı korkunç şekilde etkilemişti; bunda gizli bir anlam olduğuna elinde olmadan inanıyordu. Gizli, belki de korkunç bir anlam. Başrahibin yemeği başlamadan manastıra yetişmek için, elbette ki sadece masada hizmet etmek amacıyla, keşişhaneden bahçeye çıktığında birdenbire yüreği acıyla sıkıştı ve olduğu yerde kaldı: Sonunun bu kadar yakın olduğunu tahmin eden staretsin sözleri kulaklarında çınlıyor gibiydi. Staretsin, hem de böylesine doğrulukla tahmin ettiği şeyler kesinlikle olmak zorundaydı, Alyoşa, buna kutsal bir şey olarak inanırdı. Ama onsuz nasıl kalacak, onu görmeden, sesini işitmeden nasıl yapacaktı? Hem nereye gidecekti? “Ağlama ve manastırdan git diyor, Tanrım!” Çoktandır Alyoşa böyle bir keder yaşamamıştı. Keşişhaneyi manastırdan ayıran ormanı çabucak geçti. Kafasındaki düşünceleri taşıyacak gücü yoktu, bu düşünceler ona öyle bir baskı yapıyordu ki, orman yolunun iki yanındaki asırlık çam ağaçlarına bakmaya başladı. Geçit uzun değildi, en fazla beş yüz adımdı; bu saatte hiç kimse olmazdı, ama birdenbire yolun ilk kıvrımında Rakitin’i fark etti. Birini bekliyordu.</p>
				<p>Yan yana gelince Alyoşa sordu:</p>
				<p>“Beni mi bekliyorsun?”</p>
				<p>“Seni bekliyorum,” diyerek gülümsedi Rakitin. “Acele başrahip pederin yanına gidiyorsun. Biliyorum; masaya. Hatırlıyor musun, General Pahatov’la piskoposu kabulünden sonra böyle bir ziyafet olmamıştı. Ben oraya gitmeyeceğim, sen git, sosları sofraya koy. Bana bir tek şey söyle Aleksey: Bu rüyanın anlamı nedir? Bunu sormak istiyordum.”</p>
				<p>“Hangi rüya?”</p>
				<p>“Ağabeyin Dmitriy Fedoroviç’in önünde yerlere kadar eğilerek verilen selam. Üstelik bir de alnını yere vurdu!”</p>
				<p>“Peder Zosima’dan mı söz ediyorsun?”</p>
				<p>“Evet, Peder Zosima’dan.”</p>
				<p>“Alnını mı vurdu?”</p>
				<p>“Evet, saygısızca ifade ettim! Varsın saygısızca olsun. Bu rüya ne anlama geliyor?”</p>
				<p>“Ne anlama geldiğini bilmiyorum, Mişa.”</p>
				<p>“Bunu sana açıklamayacağını biliyordum zaten. Bunda şaşacak bir şey yok. Kuşkusuz, sadece her zamanki ciddi görünüşlü saçmalıklar. Ama bu hokkabazlık mahsus yapıldı. Şimdi şehirdeki ve vilayetteki bütün softalar konuşmaya başlayacaklar ve ‘Bu rüyanın anlamı nedir?’ diye yayacaklar. Bence ihtiyar gerçekten ileriyi görüyor: Cinayet kokusu aldı. Bu leş kokusu sizden geliyor.”</p>
				<p>“Hangi cinayet?”</p>
				<p>Rakitin, galiba bir şey söylemek istiyordu.</p>
				<p>“Sizin ailede olacak bu cinayet. Ağabeylerinle zengin babacığın arasında olacak. İşte bak Starets Zosima da gelecekteki bir olaya alnıyla vurdu. Sonra ne olacak: ‘Ah, zaten bu starets kutsal bir kâhin, önceden bilmişti’; alnını yere vurmasında ne kehanet varsa? Hayır, bu güya bir işaret, bir simgeymiş, şeytan bilir nedir? Göklere çıkaracaklar, unutmayacaklar: Sözde cinayeti önceden bilmiş, suçluyu göstermiş. Meczuplarda hep böyle olur: Meyhaneyi görünce haç çıkarır, kiliseyi görünce taşlarlar. Senin starets de böyle: Namuslu insanı sopayla kovalar, katilin ayaklarına kapanır.”</p>
				<p>“Ne cinayeti? Hangi katil? Sen neler diyorsun?” Alyoşa mıhlanmış gibi kalakaldı. Rakitin de durdu.</p>
				<p>“Hangi katil mi? Sanki bilmiyorsun. Bahse girerim, bunu sen de düşünmüştün. İlginç. Dinle Alyoşa, her zaman iki sandalye arasına otursan da hep doğruyu söylersin: Bunu düşündün mü, düşünmedin mi, cevap ver.”</p>
				<p>“Düşündüm,” diye yanıtladı Alyoşa sessizce. Rakitin şaşırmıştı.</p>
				<p>“Ne diyorsun? Sahiden düşünmüş müydün?” diye bağırdı Rakitin.</p>
				<p>“Ben... ben düşünmek değil de,” diye mırıldandı Alyoşa, “sen şimdi bundan öyle tuhaf bir şekilde söz etmeye başladın ki, bana da bunu düşünmüşüm gibi geldi.”</p>
				<p>“Görüyor musun (bunu nasıl da açık açık ifade ettin), görüyor musun? Bugün babacığına ve Mitenka Ağabeyciğine bakarken cinayet aklından geçmedi mi? Şu halde ben de yanılmıyorum.”</p>
				<p>“Bekle bekle,” diye endişe içinde sözünü kesti Alyoşa, “bütün bunları sen nereden biliyorsun?.. Birincisi, bunlar seni neden bu kadar ilgilendiriyor?”</p>
				<p>“İki ayrı, ama doğal soru. Her birine ayrı ayrı cevap vereceğim. Nereden biliyorum? Eğer bugün ağabeyin Dmitriy Fedoroviç’i birden, bir çırpıda olduğu gibi anlayamasaydım hiçbir şey bilemezdim. Bir tek özelliğine bakarak onu bir defada anladım. Böylesi son derece dürüst, ama aşk düşkünü olan insanlarda aşılmaması gereken bir çizgi vardır. Aksi halde, yani eğer bu çizgi aşılırsa bu adam babasını bile bıçaklayabilir. Oysa baba sarhoş ve iflah olmaz bir serseridir ve hiçbir zaman hiçbir ölçü tanımamıştır. İkisi de kendisini tutamaz ve bum ikisi de kanalı boylarlar.”</p>
				<p>“Hayır, Mişa, hayır, eğer sadece buysa, beni öyle rahatlattın ki. İş oraya varmaz.”</p>
				<p>“Öyleyse neden tir tir titriyorsun? Sen bu oyunu biliyor musun? Varsın Mitenka namuslu bir adam olsun (aptaldır, ama namusludur); ama bir şehvet düşkünüdür. İşte onun tanımı ve bütün içyüzü bu. Ona kendisindeki rezil şehvet düşkünlüğünü geçiren babasıdır. Aslında ben yalnızca sana hayret ediyorum, Alyoşa: Nasıl oluyor da böyle bakir kalabiliyorsun? Sen de bir Karamazov’sun! Sizin ailede şehvet düşkünlüğü cerahat derecesine varmıştır. İşte bu üç şehvet düşkünü de şimdi birbirlerini izliyorlar... çizmelerine sakladıkları bıçaklarıyla izliyorlar. Üçü kafa kafaya toslayacaklar, belki sen de dördüncü olursun.”</p>
				<p>“Sen bu kadın hakkında yanılıyorsun. Dmitriy, onu...onu hor görüyor,” dedi Alyoşa irkilerek.</p>
				<p>“Gruşenka’yı mı? Hayır, birader, hor görmüyor. Nişanlısını onunla aldattığına göre hor görmüyor. Burada...burada, birader, şu anda anlamadığım bir şey var. Burada bir adam, bir kadın vücuduna ya da hatta kadın vücudunun sadece bir kısmına âşık olur, bunu ancak bir şehvet düşkünü anlayabilir, bu kadın uğruna öz çocuklarını verir, anasını babasını, Rusya’yı ve vatanını verir; dürüst biri olarak gider ve çalar; sessiz sakin biri olarak adam boğazlar, sadık biri olarak ihanet eder. Kadın bacaklarının şairi Puşkin, şiirlerinde bacakları terennüm etmiştir; başkaları terennüm etmezler, ama vücutları kasılmadan da bacaklara bakamazlar. Hem sadece bacaklara da değil... O, Gruşenka’yı hor görse bile hor görmek işe yaramıyor. Hor görüyor ama kopamıyor da.”</p>
				<p>“Bunu anlıyorum,” diye birden ağzından kaçırdı Alyoşa.</p>
				<p>“Sahi mi? Sahiden, daha ilk kelimede anladığını ağzından kaçırdığına göre, demek ki, anlıyorsun.” Öcünü alır gibi sevinerek konuşuyordu Rakitin. “Bunu kazara söyledin, ağzından kaçıverdi. Böylece değerli bir itirafta bulundun: Demek ki, bu artık bildiğin bir konu, şehvet düşkünlüğü üzerine de düşünmüştün. Ah, seni gidi bakir çocuk! Alyoşka, sen yumuşak başlı bir adamsın, bir azizsin, kabul ediyorum, sen sessiz birisin ve şeytan bilir daha neler hakkında düşünmedin ama, şeytan bilir daha neler neler biliyorsun! El değmemiş birisin, ama öyle bir derinliği geçtin ki, seni epeydir gözlüyorum. Sen de bir Karamazov’sun, sen tam bir Karamazov’sun; demek ki, bir şeyler soya çekiyor. Babandan şehvet düşkünlüğünü, annenden meczupluğu almışsın. Niye titriyorsun? Doğru söylemiyor muyum? Biliyor musun, Gruşenka benden ne rica etti? ‘Getir onu, seni yani, papaz cüppesini üzerinden çekip çıkarayım’ dedi. Hem de nasıl rica etti: İlle de getir! Sadece şunu düşündüm: Sen ona neden bu kadar ilginç geliyordun? Biliyorsun, alışılmamış bir kadın o da!”</p>
				<p>“Selamımı ve gelemeyeceğimi söyle,” dedi ve alay eder gibi güldü Alyoşa. “İçinde kalanları söyle Mihail, sonra ben de sana düşüncelerimi söyleyeceğim.”</p>
				<p>“Neyi söyleyeyim, her şey açık. Hepsi eski terane, birader. Eğer sen de içinde bir şehvet düşkünü saklıyorsan bir de anabir kardeşin İvan’ı düşün. O da bir Karamazov. Sizin Karamazovluk sorununuz bu: Şehvet düşkünleri, mal canlıları ve meczuplar! Ateist kardeşin İvan, bilinmeyen aptalca bir hesap yüzünden bir şaka olarak şimdi ilahiyatla ilgili makalecikler bastırıyor ve bunun nasıl bir alçaklık olduğunu kendisi de biliyor. Üstelik ağabeyi Mitya’nın nişanlısını elinden alıyor. Bu amacına da ulaşacak gibi görünüyor. Hem de nasıl: Bizzat Mitenka’nın rızasını alarak, çünkü Mitenka, nişanlısını başından savıp bir an önce Gruşenka’ya gitmek için onu kardeşine kendisi bırakıyor. Bütün bunlar da bir soyluluk içinde ve kişisel çıkarlarını unutarak oluyor, bunu unutma. İşte bunlar en uğursuz adamlardır! Bundan sonra şeytan alsın sizi. Kendi alçaklığını biliyor ama yine kendisi alçaklık ediyor! Dahası var dinle: Mitenka’nın yolunu şimdi moruk babası kesiyor. Zaten o da Gruşenka yüzünden birden aklını kaçırıverdi, kadına bakar bakmaz ağzının suyu akıyor. Aslında biraz önce hücrede sırf onun yüzünden, sırf Miusov onu alçak diye adlandırmaya cüret ettiği için böyle bir rezalet çıkarttı. Kadına sırılsıklam âşık olmuş. Önceleri kadın ona sadece meyhanedeki birtakım karanlık işlerde para karşılığı hizmet ediyordu, şimdiyse birdenbire kadının farkına vardı, gözü döndü, bazı tekliflerle, pek tabii ki, namuslu olmayan tekliflerle sokulmaya başladı. İşte babayla oğul bu yolda toslaştılar. Gruşenka ise şimdilik ikisi arasında zikzaklar çiziyor, ikisini de kışkırtıyor, hangisinden çıkarı daha fazla inceliyor. Çünkü, babadan çok para çarpabilir, zaten adam evlenmeyecek, belki de sonunda cimrileşecek ve kesenin ağzını kapatacak. Bu durumda Mitenka’nın değeri daha fazla; parası yok, ama evlenebilir. Evet efendim, evlenebilir! Zengin, soylu, albay kızı, eşi bulunmaz nişanlısı Yekaterina İvanovna’yı terk edebilir ve ihtiyar bir tüccarın, ahlaksız bir köylünün ve Belediye Başkanı Samsonov’un eski kapatması Gruşenka’yla evlenebilir. Bütün bunlardan gerçekten cinayet yaratacak bir çatışma çıkabilir. Bunu kardeşin İvan da bekliyor, bir taşla iki kuş vurmuş olacak: Hem yanıp tutuştuğu Yekaterina İvanovna’yı alacak, hem de onun altmış binlik drahomasını. Onun gibi küçük bir adam, bir baldırı çıplak için başlangıç olarak çok cazip bir şey bu. Şunu da unutma: Sadece Mitya’yı gücendirmemiş olmakla kalmayacak, üstelik ölene dek borçlu bile bırakacak. Mitenka’nın daha geçen hafta Çingenelerle birlikte meyhanedeyken sarhoş olup nişanlısı Katenka’ya kendisinin değil, kardeşi İvan’ın layık olduğunu bağıra bağıra söylediğini de kesin olarak biliyorum. Yekaterina İvanovna da İvan Fedoroviç gibi böyle büyüleyici birini kuşkusuz sonuçta geri çevirmeyecektir; şu anda zaten ikisinin arasında gidip geliyor. Yalnız bu İvan sizleri nasıl da büyülemiş, hepiniz önünde saygıyla eğiliyorsunuz. Oysa o, oturduğum yerden sayenizde lezzetli yemeklere kondum diye sizinle alay ediyor.”</p>
				<p>“Bütün bunları nerden biliyorsun? Nasıl bu kadar kesin konuşuyorsun?” Alyoşa kaşlarını çatarak birden sert bir şekilde sordu.</p>
				<p>“Peki sen şimdi neden bu soruyu soruyor ve vereceğim yanıttan korkuyorsun? Demek ki, gerçeği söylediğimi sen de kabul ediyorsun.”</p>
				<p>“Sen İvan’ı sevmiyorsun. İvan paraya tamah etmez.”</p>
				<p>“Sahi mi? Ya Yekaterina İvanovna’nın güzelliği? Altmış bin de olsa bu işte çekici olan sadece para değil.”</p>
				<p>“İvan tepeden bakar. İvan binlerce rubleye de tamah etmez. İvan’ın aradığı para da değil, rahatlık da. O, belki de ıstırap arıyor.”</p>
				<p>“Bu da bir başka rüya mı? Ah siz, soylular!”</p>
				<p>“Ah Mişa, onun ruhu fırtınalarla dolu. Aklı esir olmuş. Kafasında yüce ve çözümlenmemiş bir düşünce var. O, milyonlara değil, düşüncesini çözümlemeye ihtiyaç duyanlardan.”</p>
				<p>“Edebi hırsızlık, Alyoşka. Staretsinin sözlerini söyledin. Aslında İvan size bir bilmece sordu!” Açık bir öfkeyle bağırdı Rakitin. Hatta yüzünün ifadesi değişti ve dudakları büküldü. “Evet saçma bir bilmece, cevabı yok. Kafanı çalıştır, anlarsın. Makalesi gülünç ve saçma. Demin onun saçma teorisini işittin: ‘Ruhun ölümsüzlüğü yoktur, öyleyse erdem de yoktur, demek ki, her şeye izin verilmiştir.’ (Hatırlıyor musun, Mitenka Ağabeyciğin nasıl bağırmıştı ‘Unutmayacağım!’ diye).  Alçaklara çekici gelen bir teori... Alçaklara küfrediyorum, ama bu aptalca olur... alçaklara değil, ‘çözümlenmemiş derin düşünceleri olan’ okullu farfaralara küfrediyorum. Palavracı, düşüncesinin özü de şu: ‘Bir yandan kabul etmek, diğer yandan da itiraf etmek olanaksız!’ Teorisi baştan sona namussuzluk! İnsanlık ruhun ölümsüzlüğüne inanmasa da erdem için yaşayacak gücü yine de kendisinde bulacaktır! Özgürlük, eşitlik, kardeşlik sevgisinde bulacaktır...”</p>
				<p>Rakitin heyecanlanmıştı, kendini tutamaz gibiydi. Ama bir şey hatırlamış gibi birden durdu.</p>
				<p>“Pekâlâ, yeter.” Öncekinden daha fazla ağzını çarpıtarak güldü. “Niye gülüyorsun? Terbiyesiz biri olduğumu mu düşünüyorsun?”</p>
				<p>“Hayır, senin terbiyesiz olduğunu düşündüğümü sanmıyorum. Zeki birisin, ama... dur, ne olduğunu anlamadan güldüm. Heyecanlanmanı anlıyorum, Mişa. Bu kadar ilgilendiğine bakınca, senin de Yekaterina İvanovna’ya karşı kayıtsız olmadığını fark ettim. Bundan epeydir kuşkulanıyordum. Ağabeyim İvan’ı da bu yüzden sevmiyorsun. Onu kıskanıyor musun?”</p>
				<p>“Yekaterina İvanovna’nın paralarını da kıskanıyor muyum? Hadi, devam etsene.”</p>
				<p>“Hayır, para konusunda hiçbir şey eklemeyeceğim, seni üzmeyeceğim.”</p>
				<p>“Sen söylediğin için inanırım, ama yine de ağabeyin İvan’ı da, topunuzu da şeytan alsın! Yekaterina İvanovna olmasa bile onu sevmenin asla mümkün olmayacağını hiçbiriniz anlayamazsınız. Onu ne diye seveyim ki, şeytan alsın! Küfrederek bana şeref veriyor. Neden ben de ona küfretme hakkına sahip olmayayım?” </p>
				<p>“İyi ya da kötü senin hakkında en ufak bir şey söylediğini hiç duymadım; senden hiç söz etmez.”</p>
				<p>“Oysa ben, iki gün önce Yekaterina İvanovna’nın evinde beni yerden yere vurduğunu, bendenizle ne derece ilgilendiğini işittim. Bundan sonra kim kimi kıskanır bilmem! Eğer çok yakın bir gelecekte başrahiplik makamına razı olmaz ve saçlarımı kestirip rahip elbisesi giymeye karar vermezsem, mutlaka Petersburg’a gideceğimi ve kalın bir dergiye ve kesinlikle de eleştiri bölümüne katılacağımı, yıllarca yazı yazacağımı, en sonunda da dergiyi üstüme geçireceğimi buyurmuş. Daha sonra bu dergiyi mutlaka liberal ve ateist bir doğrultuda, sosyalist bir nüansla, küçük de bir sosyalizm cilasıyla, ama kulağım kirişte olarak, yani aslında sizin ve bizim salaklara oyun ederek yeniden yayınlayacakmışım. Ağabeyciğinin yorumuna göre, benim kariyerimin sonu, sosyalizm nüansının abone paralarını cari hesabıma yatırmama ve Petersburg’da yazı işlerini de nakledeceğim ve boş kalan katlarını kiraya vereceğim, para getirecek bir ev inşa edene kadar bu paraları bir fırsatını bulup bir Yahudi’nin idaresinde işletmek olacakmış. Evin yerini bile belirlemiş: Dediklerine göre, Petersburg’da projesi yapılan, Liteynaya’dan Vıyborgskaya’ya uzanan Neva üzerindeki Yeni Taş Köprü’nün yanındaymış...”</p>
				<p>“Ah Mişa, belki de bütün bunlar son kelimesine kadar gerçekleşir!” dedi birden kendini tutamayan Alyoşa neşeyle gülerek.</p>
				<p>“Alay ediyorsunuz Aleksey Fedoroviç.”</p>
				<p>“Hayır, hayır, şaka yapıyorum affet. Aklımda bambaşka bir şey var. Yalnız müsaadenle: Bu ayrıntıları sana kim haber verebilir, bu sözleri kimden duymuş olabilirsin? İvan senin hakkında konuştuğu sırada sen Yekaterina İvanovna’nın evinde olamazdın.”</p>
				<p>“Ben yoktum, ama Dmitriy Fedoroviç vardı ve bunları kendi kulaklarımla Dmitriy Fedoroviç’ten duydum, yani eğer öğrenmek istiyorsan, bana o söylemedi, kulak misafiri oldum, elbette istemeden, çünkü Gruşenka’nın yatak odasında oturuyordum ve Dmitriy Fedoroviç bitişik odada olduğu sürece oradan çıkamazdım.”</p>
				<p>“Ah evet, unutmuşum, Gruşenka senin akraban oluyor...”</p>
				<p>“Akrabam mı? Gruşenka mı benim akrabam?” Kıpkırmızı kesilen Rakitin birden bağırdı. “Aklını mı oynattın yoksa? Aklından zorun var herhalde.”</p>
				<p>“Ne? Akraban değil mi? Ben öyle duymuştum...”</p>
				<p>“Bunu nereden duydun? Hayır, siz, Karamazov beyler, kendinize büyük ve eski asilzade havası verirsiniz. Oysa baban başkalarının sofralarında soytarılık eder, merhametlerine sığınıp mutfaklarında adam yerine konurdu. Diyelim ki, ben sadece bir papazın oğluyum ve siz, asilzadelerin karşısında bir haşereyim. Ama beni böyle neşeli ve düşüncesizce aşağılamayın. Benim de onurum var Aleksey Fedoroviç. Ben Gruşenka’yla, orta malı bir kızla akraba olamam, anlamanızı rica ederim, efendim!”</p>
				<p>Rakitin çok öfkeliydi.</p>
				<p>“Tanrı aşkına bağışla beni, hiç tahmin edemezdim, hem nasıl orta malı? Yoksa... öyle mi?” Alyoşa birden kızardı. “Tekrarlıyorum, akraban olduğunu işittim. Sık sık ona gidiyorsun ve onunla bir aşk ilişkin olmadığını da bana kendin söyledin... Onu böyle hor gördüğünü hiç düşünmemiştim! Acaba bunu hak ediyor mu?”</p>
				<p>“Eğer onu ziyaret ediyorsam, bunun için kendime göre nedenlerim olabilir. Bu kadarı sana yeter. Akrabalığa gelince, ağabeyciğin ya da babacığın onu, bana değil, sana en kısa zamanda akraba yapacaklar. İşte geldik. Mutfağa gitsen iyi olur. Ay! Bu ne böyle? Geç mi kaldık? Ama yemeği bu kadar çabuk bitiremezler? Karamazovların yeni bir yaramazlığı mı yoksa? Galiba öyle. İşte babacığın ve arkasında İvan Fedoroviç. Başrahibin yanından çıkmış olmalılar. Peder İsidor eşikte durmuş arkalarından bağırarak bir şey söylüyor. Baban da bağırıyor ve kollarını sallıyor, herhalde küfrediyor. Vay canına, Miusov da arabasıyla dışarı çıktı, görüyor musun, gidiyor. İşte toprak ağası Maksimov da koşuyor. Evet bu bir rezalet; demek ziyafet olmamış! Başrahibi dövmüş olmasınlar? Yoksa dayak mı yediler? Hak ettiler de yani!”</p>
				<p>Rakitin’in haykırması boşuna değildi. Gerçekten de hiç beklenmedik ve duyulmadık bir rezalet çıkmıştı. Her şey “doğaçlama” olmuştu.</p>
				
				
				
				</div>
  </body>
</html>