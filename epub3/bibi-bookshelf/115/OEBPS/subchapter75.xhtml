<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter75">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">SMERDYAKOV’LA İLK BULUŞMA</h1>
				</div>
				
				<p>Bu, İvan Fedoroviç’in Moskova’dan döndükten sonra Smerdyakov’la üçüncü defa konuşmaya gidişiydi. Felaketten sonra ilk defa, gelişinin hemen birinci günü onu görmüş ve konuşmuş, iki hafta sonra ise bir kez daha ziyaret etmişti. Ancak bu ikinci defadan sonra Smerdyakov’la görüşmeye ara vermiş ve şu anda aradan bir aydan daha fazla zaman geçtiği halde onu hiç görmemiş ve hakkında hemen hemen hiçbir haber de almamıştı. İvan Fedoroviç, Moskova’dan babasının ölümünün ancak beşinci günü dönmüş ve hatta cenazesine de yetişememişti: Cenaze töreni gelişinden tam bir gün önce yapılmıştı. İvan Fedoroviç’in gecikmesinin nedeni, onun Moskova’daki adresini tam olarak bilmeyen Alyoşa’nın telgraf çekmesi için Yekaterina İvanovna’ya koşmasından, Yekaterina İvanovna’nın da adresi tam olarak bilmemesinden dolayı İvan Fedoroviç’in Moskova’ya gider gitmez hemen kız kardeşine ve teyzesine uğrayacağını düşünerek telgrafı onlara çekmiş olmasından kaynaklanıyordu. Ama İvan Fedoroviç, ancak gidişinin dördüncü günü onlara uğramıştı ve telgrafı okur okumaz da hemen başını önüne eğerek şehrimize koşmuştu. Şehrimizde ilk olarak Alyoşa’yla karşılaştı, ama onunla konuştuktan sonra Alyoşa’nın Mitya’dan kuşkulanmak dahi istemediğini, herkesin düşüncesinin tersine katil olarak Smerdyakov’u gösterdiğini görünce çok şaşırdı. Daha sonra emniyet amirini ve savcıyı gördükten, suçlamanın ve tutuklamanın ayrıntılarını öğrendikten sonra Alyoşa’ya daha da fazla hayret etti ve onun bu düşüncesini son derecede heyecanlı bir kardeşlik duygusuna ve Alyoşa’nın Mitya’ya karşı gösterdiği merhamete bağladı, çünkü Alyoşa, İvan’ın da bildiği gibi, Mitya’yı çok severdi. Yeri gelmişken, İvan’ın ağabeyi Dmitriy Fedoroviç’e olan duygularından da bir iki sözcükle bahsedelim: İvan Mitya’yı kesinlikle sevmezdi ve ona karşı olsa olsa merhamet duyardı, ama bu merhamet, iğrenme derecesine varan büyük bir küçümsemeyle karışıktı. Mitya, her şeyiyle, hatta boyuyla bosuyla bile son derece sevimsiz gelirdi ona. İvan, Yekaterina İvanovna’nın Mitya’ya olan aşkına da kızıyordu. Sanık durumundaki Mitya’yla ilk kez gelişinin birinci günü görüşmüştü ve bu görüşme, bırakın Mitya’nın suçlu olduğuna ilişkin inancını azaltmayı, bu inancı daha da artırmıştı. O gün ağabeyini huzursuzluk ve hastalıklı bir heyecan içinde bulmuştu. Mitya çok fazla konuşuyordu, ama dalgın ve dağınıktı, sözleri çok kırıcıydı, Smerdyakov’u suçluyor ve lafları birbirine karıştırıyordu. En çok da rahmetlinin kendisinden “yürütmüş” olduğu üç bin rubleden bahsediyordu. “Benim paralarımdı, benim paralarım,” diyordu Mitya, “onları çalmış bile olsam hakkımdı benim.” Aleyhindeki kanıtların hiçbirine hemen hemen hiç karşı çıkmıyordu ve kendi lehine deliller ileri sürse bile bunlar da çok tutarsız ve aptalca şeyler oluyordu. Tam tersine, İvan’ın ya da başka bir kimsenin karşısında adeta kendisini haklı çıkarmak istemiyormuş gibi sinirleniyor, suçlamaları mağrur bir şekilde küçümsüyor, öfkeleniyor ve küfretmeye başlıyordu. Grigoriy’in kapının açık olduğuna ilişkin ifadesine sadece küçümseyerek gülüyor ve “kapıyı şeytan açmış” diyordu. Ama bu kanıta karşı hiçbir tutarlı açıklama getiremiyordu. Hatta İvan Fedoroviç’le ilk görüşmelerinde, ona “her şeyin mubah olduğunu” ileri sürenlerin kendisinden kuşkulanmaya ve sorguya çekmeye hakları olmadığını sert bir dille ifade ederek onu kırmıştı. Bu defa İvan Fedoroviç’e karşı genellikle çok düşmanca davranıyordu. İvan Fedoroviç, Mitya’yla yaptığı bu görüşmenin hemen ardından Smerdyakov’a yollanmıştı.</p>
				<p>Moskova’dan dönerken daha trendeyken hep Smerdyakov’u ve şehirden ayrılmadan bir gün önce akşamleyin Smerdyakov’la arasında geçen son konuşmayı düşünüyordu. Tuhafına giden, kuşkulu görünen pek çok şey vardı. Ancak İvan Fedoroviç, sorgu yargıcına ifade verirken bu konuşmadan söz etmeyi zamansız buldu. Her şeyi Smerdyakov’la yapacağı görüşmenin sonrasına erteledi. Smerdyakov o sırada şehir hastanesinde yatıyordu. Doktor Hertsenştube ve hastanede İvan Fedoroviç’i karşılayan Doktor Varvinskiy, İvan Fedoroviç’in ısrarlı sorularına karşılık Smerdyakov’un hastalığının kesin olarak sara olduğunu söylediler ve hatta “felaketin olduğu gün onun rol yapmış olup olamayacağı” sorusuna şaşıp kaldılar. İki doktor da ona, bu sara nöbetinin olağanüstü bir nöbet olduğunu, birkaç gün sürdüğünü ve tekrarlandığını, öyle ki, o sırada hastanın hayatının kesinlikle tehlikede olduğunu ve ancak şimdi, alınan önlemlerden sonra aklının “hayatı boyunca olmasa bile oldukça uzun bir süre” bozuk kalmasının çok mümkün olmasına rağmen (bunu Doktor Hertsenştube eklemişti) hayatta kalabildiğini anlattılar. İvan Fedoroviç’in sabırsızlıkla sorduğu “Yani şimdi deli mi?” sorusuna, “Henüz tam anlamıyla değil, ama bazı anormallikler görülüyor” diye cevap verdiler. İvan Fedoroviç bu anormallikleri bizzat öğrenmeye karar verdi. Hastanede hastayla görüşmesine hemen izin verdiler. Smerdyakov, özel bir odada yatıyordu. Yatağının yanında bir yatak daha vardı. Bu yatakta da görünüşüne bakılırsa yarın ya da öbür gün ölmek üzere olan, vücudunun her tarafı su toplayarak şişmiş bitkin bir adam yatıyordu, konuşmalarına engel olamayacak durumdaydı. Smerdyakov, İvan Fedoroviç’i görünce kuşkulu kuşkulu sırıttı ve ilk anda adeta ürker gibi oldu. Ama bu sadece bir an sürdü, geri kalan zamanda Smerdyakov, tam tersine rahatlığıyla İvan Fedoroviç’i şaşırttı. İvan Fedoroviç, onun gerçekten de son derece hasta olduğuna daha ilk bakışta inanmıştı: Çok bitkindi, yavaş yavaş ve sanki dilini güçlükle döndürerek konuşuyordu; aşırı derecede zayıflamış ve sararmıştı. Görüştükleri yirmi dakika boyunca sürekli olarak baş ağrısından ve vücudunun her tarafındaki sızılardan şikâyet etti. Hadımlarınki gibi kuru yüzü adeta ufacık kalmıştı, şakaklarındaki saçlar karmakarışıktı, perçeminin yerinde yalnızca incecik bir saç tutamı dimdik duruyordu. Ancak kısılmış ve sanki bir şey ima eder gibi bakan sol gözü önceki Smerdyakov’u ele veriyordu. “Akıllı bir adamla konuşmak ilginçtir,” sözleri hemen İvan Fedoroviç’in aklından geçti. Smerdyakov’un ayakucundaki tabureye oturdu. Smerdyakov, yatakta acıyla kımıldandı, ama konuşmaya başlamadı, susuyordu ve artık sanki çok fazla meraklı da görünmüyordu.</p>
				<p>“Benimle konuşabilir misin?” diye sordu İvan Fedoroviç. “Çok yormayacağım seni.”</p>
				<p>“Rahat rahat konuşabilirim, efendim,” diye zayıf bir sesle geveledi Smerdyakov. “Geleli çok mu oldu?” Adeta mahcup, ziyaretçiyi rahatlatır gibi hoşgörülü bir şekilde ekledi. </p>
				<p>“Daha bugün... Pirincinizin taşını ayıklamaya geldim.”</p>
				<p>Smerdyakov içini çekti.</p>
				<p>“Niye içini çekiyorsun, bilmiyor muydun?” diye hemen atıldı İvan Fedoroviç.</p>
				<p>Smerdyakov derin bir sessizlik içindeydi.</p>
				<p>“Nasıl bilmem efendim? Önceden belliydi. Yalnız böyle yapacaklarını nasıl bilebilirdim, efendim?”</p>
				<p>“Ne yapacaklarını? Geveleyip durma! Kilere inerken sara nöbeti geçireceğini kendin söylememiş miydin sanki? Açık açık kilerde demiştin.”</p>
				<p>“Sorguda bunu söylediniz mi?” diye sakin bir şekilde sordu Smerdyakov.</p>
				<p>İvan Fedoroviç birden sinirlendi.</p>
				<p>“Hayır, henüz söylemedim, ama mutlaka söyleyeceğim. Pek çok şeyi bana hemen açıklamak zorundasın birader, hem şunu bil ki, benimle oyun oynamana izin vermeyeceğim!”</p>
				<p>“Bir tek Tanrı, bir de siz bütün umudumken neden böyle bir oyun oynayayım!” dedi Smerdyakov. Yine son derece sakindi ve sadece bir dakikalığına gözlerini kapatmıştı.</p>
				<p>“Birincisi,” diye söze başladı İvan Fedoroviç, “sara nöbetinin önceden kestirilemeyeceğini biliyorum. Sorup öğrendim, hık mık edip durma. Gününü ve saatini önceden kestirmeye imkân yok. O zaman hem gününü, hem saatini, üstelik de kilerde olacağını nasıl söylemiştin peki? Nöbet geçiriyormuş gibi rol yapmadıysan tam da kilerde düştüğünde sara nöbeti geçireceğini önceden nasıl bilebildin?”</p>
				<p>“Kilere zaten her gün inmem gerekiyor, hem de günde birkaç defa, efendim,” diye acele etmeden uzatarak cevap verdi Smerdyakov. “Bir sene önce de aynı şekilde çatı katından uçmuştum, efendim. Sara nöbetinin gününü ve saatini önceden bilmek kesinlikle imkânsızdır, ama her zaman insanın içinde bir önsezi vardır.”</p>
				<p>“Ama sen gününü ve saatini de söylemiştin!”</p>
				<p>“Benim sara hastalığımı en iyisi buradaki doktorlardan sorup öğrenin, efendim: Hastalığım gerçek mi, yoksa sahte mi? Bu konuda benim size söyleyecek başka bir şeyim yok.”</p>
				<p>“Ya kiler? Kileri nasıl önceden bildin?”</p>
				<p>“Siz de aklınızı kilerle bozmuşsunuz! Kilere indiğim sırada korku ve kuruntu içindeydim, daha ziyade korku içindeydim, çünkü siz burada değildiniz ve koca dünyada yardım bekleyebileceğim hiç kimse yoktu. O sırada kilere iniyordum ve bir yandan da ‘İşte şimdi başlayacak, şimdi vuracak, düşer miyim, düşmez miyim?’ diye düşünüyordum. Bu kuruntu yüzünden o karşı konulmaz spazm birden gelip boğazıma yapıştı, efendim... ve aşağıya yuvarlandım. O günün öncesinde akşamleyin kapıda sizinle yaptığım bu konuşmayı, o sırada size korktuğumu söylediğimi ve kilerden bahsettiğimi bütün ayrıntılarıyla Bay Hertsenştube’ye ve sorgu yargıcı Nikolay Parfenoviç’e anlattım. Her şeyi bir tutanağa geçirdiler, efendim. Buradaki doktor Bay Varvinskiy ise hepsine karşı özellikle bunun düşünmekten, yani daha doğrusu “düşecek miyim, düşmeyecek miyim” evhamından kaynaklandığını ısrarla savundu. Nöbet de beni aynen öyle yakalamıştı zaten. Bu şekilde tutanağa geçirdiler, efendim, bunun mutlaka böyle olduğunu ve bir tek şeyden, yani benim korkumdan olmuş olması gerektiğini yazdılar, efendim.”</p>
				<p>Smerdyakov, bunu söyledikten sonra yorgunluktan bitmiş gibi derin bir soluk aldı.</p>
				<p>“Bütün bunları ifadende belirttin mi?” diye sordu biraz şaşırmış olan İvan Fedoroviç. Onun asıl istediği, Smerdyakov’u o zaman aralarında geçen konuşmayı açıklamakla korkutmaktı, ama berikinin zaten her şeyi açıklamış olduğu anlaşılıyordu.</p>
				<p>“Korkacak neyim var? Varsın tüm gerçeği kayda geçirsinler,” dedi kesin bir dille Smerdyakov.</p>
				<p>“Kapının önünde seninle yaptığımız konuşmayı kelimesi kelimesine anlattın mı?”</p>
				<p>“Hayır, kelimesi kelimesine değil, efendim.”</p>
				<p>“Bana o zaman övündüğün gibi, nöbet geçiriyormuş gibi yapabileceğini de söyledin mi?”</p>
				<p>“Hayır, bunu da söylemedim, efendim.”</p>
				<p>“Şimdi söyle bakalım, o zaman beni neden Çermaşnya’ya gönderdin?”</p>
				<p>“Moskova’ya gitmenizden korktum, Çermaşnya ne de olsa daha yakındı, efendim.”</p>
				<p>“Yalan söylüyorsun, gitmem için yalvarıyordun: Gidin, diyordun, kahrolası günahtan kaçın!”</p>
				<p>“O zaman bunu evde bir felaket olacağını sezerek size acıdığım için, sadece size olan dostluğumdan ve içten bağlılığımdan yaptım, efendim. Ancak sizden daha çok kendime acıyordum. Bu yüzden de evde kötü bir şey olacağını anlamanız ve evde kalarak babanızı korumanız için günahtan kaçın demiştim.”</p>
				<p>“Öyleyse niye daha açık söylemedin, ahmak!” diye birden parladı İvan Fedoroviç.</p>
				<p>“O sırada daha açık nasıl söyleyebilirdim, efendim? Sadece içimdeki bir korkuyu belirtmiştim, hem kızabilirdiniz de. Dmitriy Fedoroviç’in bir rezalet çıkaracağından ve o paraları alıp gideceğinden kesinlikle korkuyordum, çünkü o parayı zaten kendi paraları sayıyorlardı, işin böyle bir cinayetle biteceğini kim bilebilirdi ki? Sadece beyefendinin yatağının altında, bir zarfın içinde duran o üç bin rubleyi çalacaklarını düşünmüştüm, ama cinayet işlediler, efendim. Siz de nereden bilecektiniz ki, beyefendi?”</p>
				<p>“Tahmin etmek imkânsızdı dediğine göre, ben nasıl tahmin edip de kalırdım o zaman? Lafı ne dolaştırıp duruyorsun?” dedi İvan Fedoroviç bir süre düşündükten sonra.</p>
				<p>“Sizi Moskova yerine Çermaşnya’ya göndermemden anlayabilirdiniz, efendim.”</p>
				<p>“Nasıl anlayacaktım ki!”</p>
				<p>Smerdyakov çok yorgun görünüyordu ve tekrar bir dakika kadar sustu.</p>
				<p>“Şundan anlayabilirdiniz, efendim: Yolunuzu Moskova’dan Çermaşnya’ya çevirdiğime göre demek ki, yakınlarda olmanızı istiyordum, çünkü Moskova uzaktır, Dmitriy Fedoroviç ise sizin yakında olduğunuzu bilirse bir şey yapmaya cesaret edemeyeceklerdi. Bir şey olması halinde hemen gelip beni koruyabilirdiniz, çünkü ayrıca Grigoriy Vasilyeviç’in hastalığına ve sara nöbeti geçirmekten korktuğuma da dikkatinizi çekmiştim. Rahmetlinin yanına girebilmek için kullandığımız ve Dmitriy Fedoroviç’in benim vasıtamla öğrendiği bütün kapı vuruşlarını da size açıkladıktan sonra Dmitriy Fedoroviç’in mutlaka bir şey yapacağını artık tahmin edeceğinizi ve Çermaşnya’ya gitmeyip burada kalacağınızı sanmıştım.”</p>
				<p>“Çok düzgün konuşuyor,” diye düşündü İvan Fedoroviç, “lafı biraz geveliyor ama; Hertsenştube hangi akıl bozukluğundan söz ediyor acaba?”</p>
				<p>“Bana dalavere yapıyorsun, canın cehenneme!” diye bağırdı İvan Fedoroviç sinirlenerek.</p>
				<p>“Oysa ben, itiraf edeyim, o zaman her şeyi anladığınızı sanmıştım,” diyerek en saf görünüşüyle geçiştirmeye çalıştı Smerdyakov.</p>
				<p>“Anlasaydım kalırdım!” diye bağırdı İvan Fedoroviç tekrar parlayarak.</p>
				<p>“Bense sizin her şeyi anlayıp sadece beladan kurtulup bir yere kaçmak ve kendinizi bu dehşetten uzaklaştırmak için hemen gittiğinizi sanmıştım, efendim.”</p>
				<p>“Herkesin senin gibi korkak olduğunu mu sanıyordun?”</p>
				<p>“Affedersiniz, sizi de kendim gibi sanmıştım.”</p>
				<p>“Elbette anlamak gerekirdi.” İvan heyecanlandı, “başının altından iğrenç bir iş çıkacağını anlamıştım zaten... Ama yalan söylüyorsun, yine yalan söylüyorsun,” diye birden bir şey hatırlayıp bağırdı. “Hatırlıyor musun, o gün arabaya yaklaşmış ve bana ‘Akıllı bir insanla konuşmak ilginçtir’ demiştin. Böyle övdüğüne göre demek ki, gidişime memnun olmuştun, öyle değil mi?”</p>
				<p>Smerdyakov bir daha, bir daha iç çekti. Yüzünde adeta bir kızarıklık belirdi.</p>
				<p>“Sevindiğim bir şey varsa,” dedi birkaç defa nefes aldıktan sonra, “o da sadece Moskova değil, Çermaşnya konusunda anlaşmış olmamızdı. Çünkü ne de olsa Çermaşnya yakındı; yalnız o sözleri o zaman sizi övmek için değil, sitem olarak söylemiştim, efendim. Bunu anlamadınız mı?”</p>
				<p>“Ne sitemi?”</p>
				<p>“Böyle bir felaketi sezerek öz babanızı bırakıyorsunuz ve bizi korumak istemiyorsunuz diye sitem etmiştim, efendim, çünkü bu üç bin rubleyi çaldığımı ileri sürüp bana her zaman hesap sorabilirlerdi.”</p>
				<p>“Canın cehenneme!” diye tekrar küfretti İvan. “Dur, şu işaretleri, yani vuruşları da sorgu yargıcıyla savcıya söyledin mi?”</p>
				<p>“Hepsini olduğu gibi söyledim, efendim.”</p>
				<p>İvan Fedoroviç, kendi kendine bir kez daha hayret etti.</p>
				<p>“Şayet o zaman aklıma gelmiş bir şey olsaydı,” diye tekrar söze başladı, “bu ancak senin başının altından kalkacak bir pislik olurdu. Dmitriy öldürebilirdi, ama o çalmazdı; o zaman inanmıyordum... Ama senden her pisliği bekliyordum. Sara nöbeti geçiriyormuş gibi yapabileceğini kendin söylemiştin. Sahi bunu niye söylemiştin?”</p>
				<p>“Sadece saflığımdan. Hayatımda hiçbir zaman mahsus nöbet geçiriyormuş gibi yapmadım, yalnızca karşınızda övünmek için söylemiştim, efendim. Saçmalık işte. O zamanlar sizi çok severdim ve size karşı olduğum gibi davrandım.”</p>
				<p>“Ağabeyim, senin öldürdüğünü ve parayı senin çaldığını söyleyerek açık açık seni suçluyor.”</p>
				<p>“Zaten yapacakları başka ne kaldı ki?” diye acı acı güldü Smerdyakov. “Bütün bu kanıtlardan sonra kim kendilerine inanır? Grigoriy Vasilyeviç kapının açık olduğunu görmüş, efendim, daha ne olsun. Tanrı bağışlasın! Kendilerini kurtarmaya çabalıyorlar...”</p>
				<p>Bir süre sustu ve birden aklına bir şey gelmiş gibi ekledi:</p>
				<p>“İşte bakın, yine bu meseleye dönüyorum: Benim üzerime atmak istiyorlar, sözde bu iş benim elimden çıkmış, (bunu daha önce de duydum, efendim), bir de şu saralı taklidi yapma ustalığım konusu var: Peki, o sırada gerçekten babanızla ilgili bir niyetim olsaydı böyle bir taklit yapabileceğimi size peşin peşin söyler miydim? Eğer böyle bir cinayet tasarlamış olsaydım böylesine önemli bir kanıtı hem de öldüreceğim adamın öz oğluna söyleyecek kadar aptal olabilir miyim, efendim, rica ederim? Böyle bir şey gerçeğe uyar mı? Tam tersine böyle bir şey hiçbir zaman olmaz, efendim. İşte şu anda sizinle yaptığımız bu konuşmayı Tanrı’dan başka hiç kimse duymuyor, efendim. Şayet bunu savcıya ve Nikolay Parfenoviç’e anlatmış olsanız böylelikle beni tam anlamıyla savunmuş olurdunuz, efendim; çünkü en baştan bu derece safça konuşan biri bir cani olabilir mi? Hepsi de bu hususu çok iyi değerlendirebilirler.”</p>
				<p>Smerdyakov’un son sözleriyle şaşıran İvan Fedoroviç yerinden kalktı ve onun konuşmasını keserek şöyle dedi:</p>
				<p>“Dinle, ben senden hiç kuşkulanmıyorum ve hatta suçlamayı gülünç bile buluyorum... aksine, beni rahatlattığın için sana teşekkür ederim. Şimdi gidiyorum, ama yine uğrayacağım. Şimdilik hoşça kal, iyileşmeye çalış. Bir şeye ihtiyacın var mı?”</p>
				<p>“Her şeye teşekkür ederim, efendim. Marfa İgnatyevna beni unutmuyor, efendim ve gereken her konuda her zamanki iyi kalpliliğiyle bana yardımcı oluyor. İyi yürekli insanlar her gün yokluyorlar.”</p>
				<p>“Hoşça kal. Aslına bakarsan senin taklit yapabildiğini söylemeyeceğim... sana da böyle bir ifade vermemeni tavsiye ederim,” dedi birden İvan nedense.</p>
				<p>“Çok iyi anlıyorum, efendim. Siz bunu söylemezseniz, ben de o gün kapının önündeki konuşmamızı açıklamam...”</p>
				<p>İvan Fedoroviç hemen çıktı, daha koridorda on adım atmıştı ki, birdenbire Smerdyakov’un son cümlesinde kırıcı bir anlam olduğunu hissetti. Geri dönmek istedi, ama bu düşünce kafasından bir an için gelip geçti ve “Saçmalık!” diyerek hızlı adımlarla hastaneden çıktı. Asıl önemlisi de, özellikle Smerdyakov’un değil de, ağabeyi Mitya’ nın suçlu olması gerçeğinin içini rahatlatmasıydı, gerçi bunun tam tersi olması gerekirdi ama. Neden böyle olmuştu, o sırada bu konuyu çözümlemek istemiyordu, hatta duygularını eşelemekten tiksiniyordu. Sanki bir an evvel bir şeyleri unutmak istiyordu. Daha sonraki birkaç günde içini karartan bütün kanıtları daha yakından ve daha esaslı şekilde öğrendikçe Mitya’nın suçluluğundan tamamen emin oldu. Örneğin Fenya ve annesi gibi çok önemsiz insanların verdiği, ama neredeyse insanı sarsan ifadeler de vardı. Perhotin hakkında, meyhane hakkında, Plotnikovların dükkânı hakkında, Mokroye’deki tanıklar hakkında da söyleyecek bir şey yoktu. Asıl önemlisi ayrıntılar üzücüydü. Gizli “vuruşlar”la ilgili bilgi sorgu yargıcını ve savcıyı nerdeyse Grigoriy’in kapının açık olduğu hakkındaki ifadesi kadar etkilemişti. Grigoriy’in karısı Marfa İgnatyevna, İvan Fedoroviç’in sorusu üzerine açık açık Smerdyakov’un bütün gece “bizim yatağımızdan üç adım ötede var yok” dediği bölmesinde yattığını ve kendisi de çok derin uyuduğu halde pek çok defa uyandığını ve Smerdyakov’un iniltilerini duyduğunu söylemiş ve “Durmadan, hiç aralıksız inliyordu” demişti. Hertsenştube ile konuştuktan ve ona Smerdyakov’un kendisine hiç de bir deli gibi görünmediği, sadece zayıf olduğu yolundaki kuşkusunu ifade ettikten sonra ihtiyarın yüzünde yalnızca incecik bir gülümseme belirmişti. Doktor, İvan Fedoroviç’e “Şu anda neyle uğraştığını biliyor musunuz?” diye sormuştu. “Fransızca kelimeler ezberliyor; yastığının altında küçük bir defter duruyor ve birisi ona Rusça harflerle Fransızca kelimeler yazmış, he-he-he!” İvan Fedoroviç sonunda bütün kuşkularını bir kenara attı. Ağabeyi Dmitriy’i aklına getirdikçe iğrenmeden edemiyordu. Yine de tuhaf bir şey vardı: Alyoşa, cinayeti Dmitriy’in değil, “büyük olasılıkla” Smerdyakov’un işlediği konusunda ısrarlarına inatla devam ediyordu. İvan, Alyoşa’nın düşüncesinin kendisi için değerli olduğunu her zaman hissederdi, işte bu yüzden şu anda ona çok şaşıyordu. Tuhaf olan bir şey de Alyoşa’nın onunla Mitya hakkında konuşma fırsatı aramaması ve bu konuda konuşmalara hiçbir zaman kendisinin başlamaması, sadece İvan’ın sorularına cevap vermekle yetinmesiydi. Bu durum da İvan Fedoroviç’in çok dikkatini çekmişti. Bununla birlikte kendisi bu arada bunlarla hiç ilgisi olmayan bir meseleyle çok meşguldü: Moskova’dan döndükten sonra daha ilk günlerde kendini ateşli ve çılgınca bir tutkuyla tamamen ve kesin olarak Yekaterina İvanovna’ya kaptırmıştı. İvan Fedoroviç’in daha sonra bütün hayatını etkileyecek olan bu yeni tutkusundan söz etmek için burası pek yeri değil: Bütün bunlar, gün gelir de yazmaya girişir miyim bilmiyorum ama başka bir öykünün, başka bir romanın kanaviçesi olabilir. Ama yine de burada, İvan Fedoroviç’in, daha önce yazdığım gibi, gece vakti Alyoşa’yla birlikte Yekaterina İvanovna’nın evinden çıkıp giderken ona “Onun heveslisi değilim” dediğini ve bunu derken korkunç bir yalan söylemiş olduğunu belirtmeden geçemeyeceğim. Zaman zaman öldürebilecek derecede nefret etmiş olması da bir gerçek olduğu halde İvan, Yekaterina İvanovna’yı çılgınca seviyordu. Bunun bir sürü nedeni vardı: Mitya’nın başına gelenlerden iyice sarsılmış olan Yekaterina İvanovna, kendisine tekrar dönmüş olan İvan Fedoroviç’e bir kurtarıcı gibi sarılmıştı. Kırılmış, küçük düşürülmüş ve duyguları aşağılanmıştı. İşte kendisini önceden de o kadar sevmiş olan (ah, Yekaterina İvanovna bunu çok iyi biliyordu), hem zekâsına, hem de yüreğine her zaman büyük değer verdiği adam yine ortaya çıkmıştı. Ama sert tabiatlı kız, âşığının Karamazovlara özgü dizginsiz isteklerine ve üzerinde hissettiği tüm cazibesine rağmen kendini ona tamamen teslim etmedi. Bu arada Mitya’ya ihanet ettiğini düşünerek sürekli pişmanlık duyduğu için acı çekiyor ve İvan’la geçirdiği o korkunç ve tartışmalı anlarında (bu anlar o kadar çoktu ki) İvan’a da bunu açıkça söylüyordu. İşte bunun için İvan Alyoşa’yla konuşurken “yalan üstüne yalan” demişti. Elbette aslında pek çok yalan söylenmişti ve bu durum İvan Fedoroviç’i her şeyden daha fazla kızdırıyordu... ama bunlardan daha sonra söz edeceğiz. Kısacası, İvan Fedoroviç, bir süre için Smerdyakov’u hemen hemen tamamen aklından çıkartmıştı. Ancak ilk ziyaretinden iki hafta sonra yine aynı düşünceler önceki gibi içini kemirmeye başlamıştı. Sürekli olarak kendisine o gün, yola çıkmadan önce Fedor Pavloviç’in evinde geçirdiği son gece neden bir hırsız gibi sessizce merdivenden indiğini ve aşağıda babasının ne yaptığını dinlediğini soruyordu. Neden bunu daha sonra tiksinerek anımsamıştı, neden ertesi sabah yolda birdenbire sıkıntı duymuş, Moskova’ya giderken ise kendi kendisine “Ben bir alçağım!” demişti. İşte şimdi bütün bu can sıkıcı düşünceler yüzünden belki de Yekaterina İvanovna’yı bile unutmaya hazır olduğunu bir kere daha düşünmüştü. Bu acı düşüncelere birden yine nasıl da güçlü bir şekilde kapılmıştı! Tam kafasından bunlar geçerken yolda Alyoşa’ya rastlamıştı. Hemen onu durdurmuş ve şu soruyu sormuştu:</p>
				<p>“Hatırlar mısın, bir öğleden sonra Dmitriy zorla eve girmiş ve babamı dövmüştü. Sonra ben sana bahçede ‘isteme hakkını’ saklı tuttuğumu söylemiştim. Söyle bana, o zaman babamın ölümünü istediğimi düşünmüş müydün?”</p>
				<p>“Düşünmüştüm,” diye sakin bir şekilde cevap verdi Alyoşa.</p>
				<p>“Öyleydi aslına bakılırsa, bunda kehanette bulunacak bir şey yok. Yalnız o zaman ‘bir alçağın ötekini yemesini,’ yani Dmitriy’in babamı öldürmesini istediğimi, hem de bunu bir an evvel yapmasını istediğimi... ve hatta yardım etmekten geri durmayacağımı da aklına getirmiş miydin?”</p>
				<p>Alyoşa hafifçe sararmış ve hiçbir şey söylemeden ağabeyinin gözlerine bakmıştı.</p>
				<p>“Konuşsana!” diye bağırmıştı İvan. “O gün ne düşündüğünü mutlaka öğrenmek istiyorum. Bana gerçek lazım, gerçek!” Önce öfkeyle Alyoşa’ya bakarak derin derin iç çekmişti. </p>
				<p>“Beni bağışla, bunu da düşünmüştüm o zaman,” diye fısıldayan Alyoşa “hafifletici hiçbir neden” eklemeden susmuştu.</p>
				<p>“Teşekkür ederim!” diyen İvan Alyoşa’yı bırakıp kendi yoluna yürümüştü. O günden sonra Alyoşa, İvan Ağabey’in kendisinden kesinlikle uzaklaşmaya başladığını ve hatta kendisine karşı antipati duyduğunu fark etmiş ve sonraları ona gitmekten kendisi de vazgeçmişti. Ama Alyoşa’yla bu karşılaşmasından sonra şu anda İvan Fedoroviç evine uğramadan birden yolunu tekrar Smerdyakov’a çevirmişti.</p>
				
				
				</div>
  </body>
</html>