<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter27">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">OKUL ÇOCUKLARIYLA ÇATIŞTI</h1>
				</div>
				
				<p>Alyoşa, babasının evinden çıkıp Bayan Hohlakova’nın evine yöneldiği sırada “Tanrı’ya şükür, bana Gruşenka hakkında bir şey sormadı, yoksa Gruşenka’yla dünkü karşılaşmamı anlatmak zorunda kalırdım” diye düşündü. Alyoşa, savaşçıların gece boyunca güç topladıklarını, ama yüreklerinin gelen günle birlikte yeniden taşlaştığını acıyla hissetti: “Babam öfkeli ve kötü. Bir şeyler uydurdu ve bunda ayak diredi; ya Dmitriy? O da dün gece güç kazanmıştır, o da herhalde öfkeli ve kötüdür, bir şeyler düşünmüştür kuşkusuz... Of, bugün ne olursa olsun mutlaka onu arayıp bulmalıyım...”</p>
				<p>Ama Alyoşa uzun uzadıya düşünemedi: Yolda birden görünüşte çok önemli olmasa da onu çok etkileyen bir olay başına geldi. Meydana çıkar çıkmaz ve Büyük Cadde’ye paralel olan, ama ondan sadece bir kanalla ayrılan (kentimizin her yanı kanallarla delik deşiktir) Mihaylovskaya Caddesi’ne çıkmak için ara sokağa döner dönmez aşağıdaki küçük köprünün önünde hepsi de küçük yaşta, en fazla dokuz-on iki yaşlarında okul çocuklarından oluşan küçük bir grup gördü. Okuldan evlerine dağılıyorlardı. Bazılarının omuzlarında çantaları, bazılarının ise kayışla omuzlarına astıkları deri torbaları vardı. Bazıları ceket, bazıları palto giymişti, diğer bir kısmının ise, özellikle zengin babaların şımarttıkları küçük çocukların giymeyi pek sevdikleri türden körüklü çizmeleri vardı. Grubun hepsi de çok canlıydı, bir şey konuşuyorlar, görünüşe bakılırsa bir konuyu tartışıyorlardı. Alyoşa çocukların yanından hiçbir zaman ilgisizce geçemezdi. Moskova’da da böyle olurdu. En çok üç yaşındaki ya da o civardaki çocukları sevse de on-on bir yaşındaki okul çocuklarından da çok hoşlanırdı. O anda son derece kaygılı olduğu halde birdenbire yanlarına gidip lafa karışmak istedi. Yanlarına yaklaşırken çocukların pembe, canlı suratlarına bakıyordu ve birden bütün çocukların ellerinde birer, bazılarında ikişer tane taş olduğunu fark etti. Kanalın ötesinde, gruptan yaklaşık otuz adım kadar uzakta, çitin yanında bir çocuk daha duruyordu. O da öğrenciydi, omzunda torbası vardı. Boyuna bakılırsa en fazla on yaşındaydı, hatta daha bile küçük olabilirdi. Solgun, hastalıklı bir suratı, pırıl pırıl parlayan kara gözleri vardı. Dikkatle ve merakla altı kişilik grubu gözetliyordu. Çocuklar besbelli ki arkadaşlarıydı. Biraz önce okuldan birlikte çıkmışlardı, ama anlaşılan onlara karşı bir düşmanlığı vardı. Alyoşa yaklaştı ve siyah ceketli, kıvırcık sarı saçlı, pembe yanaklı bir oğlan çocuğuna bakarak şöyle dedi:</p>
				<p>“Sizin gibi torba taşıdığım zamanlarda sağ elimizle istediğimizi hemen bulabilmek için torbayı sol tarafımızda taşırdık; sizin torbanız sağ tarafta, içine kolayca ulaşamazsınız.”</p>
				<p>Alyoşa, önceden hiçbir kurnazlık düşünmeden dosdoğru bu pratik düşüncesini söyleyerek konuşmaya başlamıştı. Zaten yetişkin birinin, bir çocuğun, hele hele de bir grup çocuğun güvenini kazanması gerekiyorsa başka türlü söze başlaması olanaksızdır. Tamamen eşit durumda olmak için tam böyle ciddi ve yapıcı şekilde söze başlamak gerekir; Alyoşa bunu içgüdüsüyle anlamıştı.</p>
				<p>“Ama o solak,” diye cevap verdi bir başka çocuk. On bir yaşlarında gürbüz ve kabadayı bir şeydi. Diğer beş çocuk Alyoşa’ya gözlerini dikmişlerdi.</p>
				<p>“Taşı da sol eliyle atar,” diye belirtti üçüncü çocuk. Tam bu anda gruba doğru bir taş uçtu, hafifçe solak çocuğa değdi, ama becerikli ve hızlı bir şekilde fırlatıldığı halde yandan uçup geçti. Taşı kanalın ötesindeki çocuk atmıştı.</p>
				<p>“Vur onu, indir bir tane Smurov!” diye bağırdı hepsi. Ama Smurov, solak çocuk, onlar bunu söylemeseler de bekleyecek değildi ve anında karşılığını verdi. Kanalın ötesindeki çocuğa taşı fırlattı ama başarılı olamadı: Taş yere düştü. Kanalın ötesindeki çocuk hemen gruba bir taş daha attı, bu defa dosdoğru Alyoşa’ya fırlattı ve onu omzundan vurarak epeyce canını acıttı. Kanalın ardındaki çocuğun bütün cepleri önceden topladığı taşlarla doluydu. Bu durum, otuz adım uzaktan bile paltosunun şişkin ceplerinden anlaşılıyordu.</p>
				<p>“Size attı, kasten size nişan aldı. Siz Karamazov değil misiniz?” diye bağırdılar çocuklar kahkahayla. “Hadi, hep birden ateş!”</p>
				<p>Gruptan aynı anda altı taş birden uçtu. Biri çocuğun kafasına çarptı ve çocuk düştü, ama hemen fırlayıp kalktı ve kudurmuş gibi gruba taşlarla karşılık vermeye başladı. Her iki taraftan da sürekli atış başladı, gruptakilerin çoğunun cebinde de önceden hazırlanmış taşlar olduğu anlaşıldı.</p>
				<p>“Ne yapıyorsunuz! Ayıp değil mi beyler! Altı kişi bir kişiye karşı, öldüreceksiniz onu,” diye bağırdı Alyoşa.</p>
				<p>Fırladı ve kanalın ötesindeki çocuğa kendini siper yapmak için havada uçan taşların önüne geçti. Üçünü ya da dördünü durdurdu.</p>
				<p>“Önce o başlattı!” Kırmızı gömlekli çocuk öfkeli bir çocuk sesiyle bağırdı. “Alçağın biri o, daha demin sınıfta Krasotkin’e çakı sapladı, kan akıttı. Krasotkin şikâyet etmek istemedi, bunu iyice pataklamak lazım...”</p>
				<p>“Ama neden? Galiba siz de onu kızdırıyorsunuz.”</p>
				<p>“İşte sırtınıza bir taş daha attı. Sizi tanıyor,” diye bağırdılar çocuklar. “Artık bize değil, size taş atıyor. Hadi, hep birden, yanlış nişan alma Smurov!”</p>
				<p>Atış tekrar başladı. Bu defaki çok fenaydı. Kanalın ötesindeki çocuğun göğsüne taş isabet etti; bir çığlık attı, ağlamaya başladı ve tepeye, Mihaylovskaya Caddesi’ne koştu. Grupta bağrışmalar oldu: “Ha işte, korktu, kaçtı, hamam kesesi!”</p>
				<p>“Siz henüz bilmiyorsunuz Karamazov, o ne alçaktır, onu öldürmek bile az gelir,” diye tekrarladı ceketli, görünüşe göre diğerlerinden daha büyük olan çocuk. Gözleri parlıyordu.</p>
				<p>“Ne alçaklık yaptı?” diye sordu Alyoşa. “İspiyonculuk mu etti?”</p>
				<p>Çocuklar güler gibi birbirlerine baktılar.</p>
				<p>“Siz de Mihaylovskaya’ya mı gidiyorsunuz?” diye devam etti öteki çocuk. “Yetişin ona... Görüyor musunuz, tekrar durdu, bekliyor ve size bakıyor.”</p>
				<p>“Size bakıyor, size bakıyor!” diye tekrarladılar çocuklar.</p>
				<p>“Yırtık hamam kesesini sever mi, sevmez mi sorun bakalım ona. Duyuyor musunuz, aynen böyle sorun.”</p>
				<p>Kahkahayla güldüler. Alyoşa onlara baktı, onlar da Alyoşa’ya.</p>
				<p>“Gitmeyin, size taş atacak,” diye uyardı Smurov.</p>
				<p>“Beyler, ona hamam kesesini sormayacağım, çünkü galiba siz onu böyle kızdırıyorsunuz, ama onu niye böyle hor gördüğünüzü ondan öğreneceğim...”</p>
				<p>“Öğrenin, öğrenin,” diye gülüştüler çocuklar. </p>
				<p>Alyoşa köprüden geçti ve çitin yanından doğruca tepeye, suçlu çocuğa doğru gitti.</p>
				<p>“Dikkat edin,” diye bağırdılar arkasından uyararak, “sizden korkmuyor, Krasotkin’e yaptığı gibi aniden... hiç sezdirmeden çakıyı saplayıverir.”</p>
				<p>Çocuk yerinden kıpırdamadan onu bekliyordu. Alyoşa iyice yaklaşınca karşısında taş çatlasa dokuz yaşında bir çocuk gördü. Sıska ve kısa boyluydu, solgun, zayıf, uzunca bir yüzü, Alyoşa’ya kötü kötü bakan koyu, iri gözleri vardı. Biçimsiz bir şekilde küçülmüş oldukça yıpranmış eski bir palto giymişti. Çıplak bilekleri paltosunun kollarından dışarı fırlamıştı. Pantolonunun sağ dizinde büyük bir yama, sağ ayağındaki çizmede, başparmağın bulunduğu yerde görünüşe göre mürekkeple iyice boyanmış büyük bir delik vardı. Paltosunun şişkin cepleri taş doluydu. Alyoşa, çocuğun iki adım önünde durdu, ona soru sorar gibi bakıyordu. Alyoşa’nın gözlerinden kendisini dövmek istemediğini anlayan çocuk, meydan okumaktan vazgeçti ve hatta konuşmaya kendisi başladı:</p>
				<p>“Ben tek başınayım, onlarsa altı kişi... Hepsini tek başıma döverim,” dedi birden gözlerinde şimşekler çakarak.</p>
				<p>“Taşın biri çok canınızı acıtacak şekilde çarpmış olmalı,” dedi Alyoşa.</p>
				<p>“Ben de Smurov’un kafasına bir tane patlattım!” diye haykırdı çocuk.</p>
				<p>“Bana, sizin beni tanıdığınızı ve bu yüzden bana taş attığınızı söylediler, öyle mi?” diye sordu Alyoşa.</p>
				<p>Çocuk somurtarak Alyoşa’ya baktı. Alyoşa, “Ben sizi tanımıyorum. Acaba siz beni tanıyor musunuz?” diye sordu.</p>
				<p>“Çekilin, musallat olmayın!” diye birden öfkeyle bağırdı çocuk. Sanki bir şeyler bekliyormuş gibi yerinden kımıldamıyor ve yine hırstan gözleri parlıyordu.</p>
				<p>“Tamam, gideceğim,” dedi Alyoşa, “ama sizi tanımıyorum ve size musallat olmuyorum. Sizi nasıl kızdırdıklarını bana söylediler, ama ben size sataşmak istemiyorum, hoşça kalın!”</p>
				<p>“Hey, süslü pantolonlu rahip!” diye bağırdı çocuk. Bu arada aynı hırslı ve meydan okuyan bakışla Alyoşa’yı takip ediyordu. Alyoşa’nın hemen üzerine atılacağını düşünerek vaziyetini almıştı. Ama Alyoşa döndü, ona baktı ve hiçbir şey söylemeden yürüdü. Daha üç adım bile atmamıştı ki, çocuğun cebindeki en büyük taş sırtına indi ve canını yaktı. </p>
				<p>“Siz hep böyle arkadan mı vurursunuz? Sizin için gizlice saldırır dediklerinde demek ki doğru söylüyorlarmış,” dedi ve tekrar döndü Alyoşa, ama bu defa çocuk gözü iyice dönmüş bir halde Alyoşa’ya bir taş daha fırlattı, bu kez dosdoğru suratına, ama Alyoşa tam zamanında kolunu siper aldı ve taş dirseğine çarptı.</p>
				<p>“Ne kadar ayıp! Ben size ne yaptım ki!” diye bağırdı Alyoşa.</p>
				<p>Çocuk ağzını açmadan ve heyecanla bir tek şeyi, Alyoşa’nın hemen kendisine saldırmasını bekliyordu; onun bu anda bile üzerine atlamadığını görünce bir hayvan yavrusu gibi iyice kızdı; yerinden fırladı, Alyoşa’nın üzerine atıldı. Alyoşa kımıldayacak zaman bulamadı, öfkeli yumurcak kafasını eğip iki eliyle Alyoşa’nın sol elini yakaladı ve orta parmağını hart diye ısırdı. Parmağı çocuğun dişleri arasındaydı ve on saniye kadar parmağını oradan kurtaramadı. Alyoşa bütün gücüyle parmağını çekerken acıdan bağırdı. Sonunda çocuk parmağı bıraktı ve sıçrayıp önceden durduğu yere geri çekildi. Parmak tam tırnağın yanından ta kemiğe kadar çok fena ısırılmıştı; kanıyordu. Alyoşa mendilini çıkarttı ve yaralı elini sıkıca sardı. Bir dakika kadar bu işle uğraştı. Sonunda Alyoşa, sessiz bakışlarını ona dikti.</p>
				<p>“Peki tamam,” dedi, “nasıl canımı acıttığınızı görüyor musunuz, memnun oldunuz mu? Şimdi söyleyin bakalım, ben size ne yaptım?”</p>
				<p>Çocuk hayretle baktı. Alyoşa, aynı sakinlikle devam etti:</p>
				<p>“Sizi hiç tanımıyorum ve ilk kez görüyorum. Size mutlaka bir şey yapmış olmalıyım, yoksa boşu boşuna bu kadar canımı yakmazdınız. Öyleyse ne yaptığımı ve size karşı ne suç işlediğimi söyleyin.”</p>
				<p>Çocuk yanıt vermek yerine birden hüngür hüngür ağlamaya başladı ve hemen Alyoşa’nın yanından kaçtı. Alyoşa peşinden sessizce Mihaylovskaya Caddesi’ne yürüdü, adımlarını küçültmeden ve etrafına bakmadan, sadece avaz avaz ağlayarak uzaklaşan çocuğu uzunca bir süre bakışlarıyla izledi. Vakit bulur bulmaz bu çocuğu mutlaka bulup, bu son derece etkileyici bilmeceyi çözmek gerektiğini düşündü. Şimdilik buna zamanı yoktu.</p>
				
				
				
				</div>
  </body>
</html>