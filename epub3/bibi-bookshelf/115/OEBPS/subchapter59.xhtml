<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter59">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">SAVCI MİTYA’YI KISTIRDI</h1>
				</div>
				
				<p>Mitya için hiç beklenmedik ve şaşırtıcı bir şey başlamıştı. Daha önce, hatta bir dakika önce bile birinin çıkıp da ona, yani Mitya Karamazov’a bu şekilde davranabileceği aklının ucundan dahi geçmezdi! Asıl önemlisi de aşağılayıcı bir şeyin, onların tarafından ise “tepeden bakan ve ona karşı küçümseyici” bir durumun ortaya çıkmış olmasıydı. Redingotunu çıkarttırmaları bir şey sayılmazdı, ancak daha da çok soyunmasını istediler. Hem sadece istemekle yetinseler iyiydi, aslında emretmişlerdi. Bunu çok iyi anlamıştı. Gururu ve nefreti yüzünden hiç sesini çıkarmadan boyun eğdi. Perdenin arkasına geçtiler. Nikolay Parfenoviç’in dışında savcı ve birkaç tane de köylü gelmişti içeri. “Kuvvete başvurmak gerekir diye besbelli, belki de başka bir şey içindir” diye düşündü Mitya.</p>
				<p>“Gömleğimi de mi çıkartmam gerekiyor yoksa?” diye sert bir şekilde sordu, ama Nikolay Parfenoviç karşılık vermedi: Savcıyla birlikte redingotu, pantolonu, yeleği ve kasketi incelemeye dalmıştı ve öyle görünüyordu ki, her ikisi de bu inceleme işiyle pek ilgiliydiler: “Çok teklifsizler,” diye geçti Mitya’nın aklından, “gerekli en ufak nezaketi bile göstermiyorlar.”</p>
				<p>“Size ikinci kez soruyorum: Gömleği çıkartmam gerekiyor mu, gerekmiyor mu?” diyerek daha sert ve öfkeli bir sesle bir kere daha sordu.</p>
				<p>“Meraklanmayın, biz size söyleyeceğiz,” diye emreder gibi bir cevap verdi Nikolay Parfenoviç. Ya da en azından Mitya’ya öyle gelmişti.</p>
				<p>Bu arada sorgu yargıcı ile savcı arasında alçak sesle dikkatli bir konuşma geçiyordu. Redingotun arkasında, özellikle sol tarafında kurumuş, sertleşmiş ve henüz çok yayılmamış büyük kan lekeleri vardı. Pantolon da aynı durumdaydı. Ayrıca Nikolay Parfenoviç, tanıkların gözü önünde redingotun yakasını, kol kapaklarını ve redingotla pantolonun bütün dikiş yerlerini besbelli ki bir şey, daha doğrusu para arayarak parmaklarıyla yokluyordu. Asıl önemlisi de Mitya’nın elbisesine para dikebileceği konusundaki kuşkularını ondan saklamamalarıydı. “Bir subaya davranır gibi değil, açıkçası hırsızmışım gibi davranıyorlar,” diye kendi kendine mırıldandı. Fikirlerini birbirlerine şaşılacak kadar aleni belirtiyorlardı. Örneğin, perdenin arkasında koşuşturarak çalışan kâtip, Nikolay Parfenoviç’in dikkatini elleriyle yoklayıp incelediği kaskete çekmişti: “Kâtip Gridenka’yı hatırlar mısınız, efendim,” diye belirtti kâtip, “yazın bütün kalemin maaşını almaya gitmiş, dönünce de sarhoşken parayı kaybettiğini söylemişti. Paralar nerede bulunmuştu? Kasketin kenarlarında, efendim, yüz rublelikler boru gibi kıvrılıp kenarlara dikilmişti.” Gridenka olayını sorgu yargıcı da, savcı da çok iyi hatırlıyorlardı ve bu yüzden Mitya’nın kasketini bir kenara ayırarak bütün bu giysileri daha sonra ciddi bir şekilde yeniden incelemeye karar verdiler.</p>
				<p>Mitya’nın gömleğinin sağ kolunun içe kıvrılmış kol kapağının tamamen kana bulanmış olduğunu fark eden Nikolay Parfenoviç birden, “İzninizle, efendim, bu nedir, kan mı?” diye sordu.</p>
				<p>“Kan,” diye kestirip attı Mitya.</p>
				<p>“Yani kimin kanı, efendim... ve neden kol kapağı içe döndürülmüş?”</p>
				<p>Mitya, Grigoriy’le ilgilenirken kol kapağına kan bulaştırdığını ve Perhotin’in evinde ellerini yıkadığı sırada da içe çevirdiğini anlattı.</p>
				<p>“Gömleğinizi de almamız gerekecek. Çok önemli... maddi deliller açısından.” Mitya kıpkırmızı oldu ve cinleri tepesine çıktı.</p>
				<p>“Ne yani çıplak mı kalacağım?” diye bağırdı.</p>
				<p>“Meraklanmayın... bir çaresine bakarız, bu arada çoraplarınızı da çıkarmaya çalışın.</p>
				<p>“Şaka etmiyorsunuz ya? Bu gerçekten de gerekli mi?” Mitya’nın gözlerinde şimşekler çaktı.</p>
				<p>“Şaka yapacak halimiz yok,” diye sert bir karşılık verdi Nikolay Parfenoviç.</p>
				<p>“Ne yapalım, eğer gerekliyse... ben...” diye mırıldanan Mitya, yatağın üzerine oturup çoraplarını çıkarmaya koyuldu. Dayanılmaz şekilde mahcup olmuştu: Herkes giyinik, bir tek o çıplaktı. İşin tuhafı, bu çıplak durumunda kendisini onların karşısında adeta bir suçlu gibi hissediyordu. Asıl önemlisi de gerçekten bir anda oradakilerin hepsinden daha aşağı olduğunu ve artık hepsinin kendisini küçümseme hakkına tamamen sahip olduklarını hemen hemen kabul etmiş olmasıydı. “Eğer herkes çıplak olsaydı, o kadar utandırıcı olmazdı, ama bir kişi çıplak olunca herkes ona bakar; ayıp!” düşüncesi tekrar tekrar aklından geçiyordu. “Sanki rüyada gibi, bazen rüyalarımda kendimle ilgili böyle rezillikler görürdüm.” Ama çoraplarını çıkartmak ona daha da büyük üzüntü veriyordu: Çorapları pek temiz değildi, iç çamaşırları da öyle. Şimdi herkes bunu görüyordu. En önemlisi de ayaklarını hiç sevmezdi. İki ayağının da başparmaklarını, özellikle de sağ ayağının kaba, yassı ve aşağı doğru bükülmüş olan tırnağını hayatı boyunca nedense pek biçimsiz bulmuştu. İşte şimdi herkes bunları görecekti. Dayanılmaz utancı yüzünden birdenbire daha kaba olmaya ve bunu kasten yapmaya başladı. Gömleğini koparırcasına sıyırdı.</p>
				<p>“Utanmazsanız başka yerlerimi de aramak istemez misiniz?”</p>
				<p>“Hayır, efendim, şimdilik gerek yok.”</p>
				<p>“Ne yani, böyle çıplak mı duracağım?” diye gözü dönmüş bir şekilde ekledi.</p>
				<p>“Evet, şimdilik böyle olması gerekiyor... Şimdilik burada oturun, yataktan battaniye alıp sarınabilirsiniz, ben de... ben de şunları halledeyim.”</p>
				<p>Bütün eşyaları tanıklara gösterdiler, inceleme tutanağı hazırladılar ve nihayet Nikolay Parfenoviç çıktı, elbiseleri de arkasından götürdüler. İppolit Kirilloviç de çıktı. Sadece köylüler kaldılar, hiçbir şey söylemeden ve gözlerini ondan ayırmadan dikiliyorlardı. Mitya battaniyeye sarındı, üşüyordu. Çıplak ayakları dışarı fırlamıştı ve ayaklarını kapatmak için battaniyeyi bir türlü üzerlerine örtemiyordu. Nikolay Parfenoviç uzun bir süre, “işkence gibi uzun bir süre” dönmedi, “Beni köpek yavrusu yerine koyuyor” diye düşünen Mitya dişlerini gıcırdatıyordu.”Şu adi savcı da gitti, küçümsediğinden besbelli, çıplak birine bakmak tiksindirici gelmiştir.” Mitya yine de bir yerde giysilerini gözden geçirdiklerini ve geri getireceklerini düşünüyordu. Ancak Nikolay Parfenoviç, arkasında bir köylünün taşıdığı başka bir elbiseyle geri döndüğünde hiddeti büyük oldu.</p>
				<p>“İşte size elbise,” dedi laubali bir şekilde. Görünüşüne bakılırsa dışarı çıkışıyla kazandığı başarıdan memnundu. “Bay Kalganov, bu ilginç durum nedeniyle bunu ve temiz bir gömleğini size veriyor. Neyse ki, bütün bunlar yanında, çantasındaymış. İç çamaşırınız ve çoraplarınız kalabilir.”</p>
				<p>Mitya’nın iyice tepesi attı.</p>
				<p>“Başkasının giysilerini istemiyorum!” diye öfkeyle bağırdı. “Benimkileri verin!”</p>
				<p>“İmkânsız.”</p>
				<p>“Benimkileri verin, Kalganov’un canı cehenneme, elbisesi de, kendisi de!”</p>
				<p>Uzun bir süre onu yatıştırmaya çalıştılar. Her nasılsa sakinleştirebildiler. Kana bulanmış elbisesinin “maddi deliller arasına konmak” zorunda olduğunu, “soruşturmanın nasıl sonuçlanacağını bilmediklerinden şu anda bu giysileri onun üzerinde bırakma hakkına dahi sahip olmadıklarını” söyleyerek ikna ettiler. Suratını asarak sustu ve çabuk çabuk giyinmeye başladı. Ancak elbiseyi giyerken, bu elbisenin eski elbisesinden biraz daha gösterişli olduğunu ve bundan “faydalanmak” istemediğini belirtti. Ayrıca da “aşağılayıcı şekilde dardı. Gönlünüzü hoş etmek için bunu giyip bostan korkuluğu rolüne mi çıkacağım!” dedi.</p>
				<p>İşi büyüttüğünü, Bay Kalganov’un ondan uzun boylu olsa bile ancak birazcık uzun olduğunu, sadece pantolonun biraz uzun geldiğini söylediler. Ama redingotun omuzları sahiden de dardı.</p>
				<p>“Şeytan alsın, zor ilikleniyor,” diye tekrar homurdanmaya başladı Mitya, “bir lütufta bulunun da Bay Kalganov’a kendisinden elbise falan istemediğimi, maskaraya çevrildiğimi hemen iletin.”</p>
				<p>“O, bu durumu çok iyi anlıyor ve üzülüyor... elbisesine değil, bütün bu olanlara üzülüyor...” diye geveledi Nikolay Parfenoviç.</p>
				<p>“Tükürürüm onun üzüntüsüne! Pekâlâ, şimdi nereye? Yoksa hep burada mı oturacağım? Tekrar “şu odaya” geçmesini rica ettiler. Mitya, öfkeden kaşlarını çatarak ve hiç kimseye bakmamaya çalışarak çıktı. Şu köylülerin ve kapıda nedense suratı bir görünüp bir kaybolan Trifon Borisoviç’in önünde bile kendisini başka birisine ait bir elbisenin içinde rezil kepaze olmuş biri olarak hissediyordu. Trifon Borisoviç için “soytarıya bakmaya gelmiş” diye düşündü. Önceki sandalyesine oturdu. Gözünün önünden korkunç ve saçma bir hayal geçiyor, aklını kaçırdığını sanıyordu.</p>
				<p>“Pekâlâ, şimdi de beni sopayla dövmeye başlayabilirsiniz, zaten yapmadığınız bir o kaldı,” dedi savcıya dönerek ve dişlerini gıcırdatmaya başladı. Nikolay Parfenoviç’ten yana bakmak ve onunla konuşma lütfunda bulunmak istemiyordu. “Çoraplarıma çok dikkatli baktı, üstelik bir de çorapları tersine çevirmemi emretti alçak. Bunu mahsus çamaşırlarımın ne kadar kirli olduğunu herkese göstermek için yaptı!”</p>
				<p>“Pekâlâ, artık tanıkların sorgusuna geçmemiz gerekiyor,” dedi Nikolay Parfenoviç. Dmitriy Fedoroviç’in sözlerine karşılık verir gibiydi.</p>
				<p>“Evet, efendim,” dedi savcı düşünceli bir şekilde. O da düşüncelere dalmış gibiydi.</p>
				<p>“Dmitriy Fedoroviç, sizin yararınıza olabilecek her şeyi yaptık,” diye devam etti Nikolay Parfenoviç, “ancak üzerinizde bulunan paranın nereden geldiğini bize açıklamak konusunda tarafınızdan bu derece kesin bir ret cevabı aldıktan sonra, şu anda...”</p>
				<p>“Yüzüğünüzün taşı nedir?” diyerek Mitya birden Nikolay Parfenoviç’in sözünü kesti. Adeta daldığı derin düşüncelerden çıkmış gibiydi ve Nikolay Parfenoviç’in sağ elini süsleyen üç büyük yüzükten birini parmağıyla gösteriyordu.</p>
				<p>“Yüzük mü?” diye hayretle sordu Nikolay Parfenoviç.</p>
				<p>“Evet, işte şu... ortaparmağınızdaki, damarlı olan, ne taşı bu?” Adeta öfkeyle, inatçı bir çocuk gibi ısrarla soruyordu Mitya.</p>
				<p>“Kül rengi topaz,” diyerek gülümsedi Nikolay Parfenoviç, “bakmak isterseniz çıkarayım...”</p>
				<p>“Yo, yo çıkarmayın!” diye kudurmuş gibi bağırdı Mitya. Birden aklı başına gelmiş ve kendine kızmıştı. “Çıkarmayın, gerek yok... Kör şeytan... İçime ettiniz, beyler! Yoksa gerçekten babamı öldürmüş olsam sizden gizleyeceğimi, kaçamak yollara sapacağımı, yalan söyleyeceğimi ve saklanacağımı mı sandınız? Hayır, Dmitriy Karamazov öyle biri değildir, o, buna tahammül edemezdi ve eğer suçlu olsaydım, yemin ederim, ilk başta niyetlendiğim gibi buraya gelişinizi ve güneşin doğuşunu beklemez, çok daha önce, şafağı beklemeden kendimi vururdum! Bunu şimdi içimde hissediyorum. Bu lanet olası gecede öğrendiklerimi hayatımın yirmi yılında öğrenemezdim!.. Eğer gerçekten babamı öldürmüş olsaydım bu gece ve şimdi, şu anda sizinle otururken böyle mi olurdum, böyle mi konuşurdum, böyle mi davranırdım, size ve dünyaya böyle mi bakardım? Grigoriy’i kazara öldürdüğüm düşüncesi bile bütün gece bana rahat vermezken, korkudan değil, ah hayır, beni cezalandırmanız korkusundan değil- böyle mi hareket ederdim? Beni korkutan yaptığım rezillikti! Sizin gibi hiçbir şeyi görmeyen ve hiçbir şeye inanmayan kör köstebeklere ve alaycılara suçlamalarınızdan beni kurtaracak olsa bile yeni bir alçaklığımı, yeni bir rezaletimi daha açıklamamı ve anlatmamı mı istiyorsunuz? Kürek cezası çok daha iyidir! Babama kapıyı açtıran ve bu kapıdan içeri giren her kim ise babamı öldüren de odur, soyan da. Kimdir, şaşıyor ve üzülüyorum, ama Dmitriy Karamazov değil, bunu bilin. İşte size söyleyebileceğim her şeyi söyledim, artık yeter, yakamı bırakın... Sürgüne yollayın, idam edin, ama daha fazla kızdırmayın beni. Artık konuşmayacağım. Tanıklarınızı çağırın!”</p>
				<p>Mitya bu ani monoloğunu, sanki bundan sonra kesinlikle konuşmamaya karar verdikten sonra söylemişti. Savcı sürekli olarak onu izliyordu ve Mitya susar susmaz en soğuk ve sakin görünüşüyle birden sanki çok sıradan bir şey söylüyormuş gibi şöyle dedi:</p>
				<p>“Şu anda tam yeri gelmişken, yaraladığınız Grigoriy Vasilyev’in sizin de demin sözünü ettiğiniz şu kapının açık olduğu meselesiyle ilgili sizin için de, bizim için de son derece ilginç ve önemli olan ifadesini size açıklayabiliriz. Grigoriy Vasilyev, kendine geldikten sonra sorduğumuz sorular üzerine bize, dışarı çıkıp bahçede bazı gürültüler duyduktan sonra açık duran bahçe kapısından geçerek bahçeye girmeye karar verdiğini, bahçeye girerken sizin de bize anlattığınız gibi, babanızı görmüş olduğunuz o açık pencereden kaçarken karanlıkta sizi fark etmeden önce sol tarafa bir göz atıp sahiden de bu pencerenin açık olduğunu gördükten sonra bu arada bahçede bulunduğunuz sürece kapalı kaldığını söylediğiniz ve o anda kendisine çok yakın olan kapının ardına kadar açık olduğunu fark ettiğini anlattı. Vasilyev’in bunu kesin olarak ifade ettiğini ve ilk anda kendisinden epeyce uzakta, bahçenin ortasında sizi duvara doğru kaçarken gördükten sonra kaçışınızı kendi gözleriyle görmemiş bile olsa bu kapıdan çıkmış olmanız gerektiğine tanıklık ettiğini sizden saklamayacağım...”</p>
				<p>Mitya daha konuşmanın yarısında sandalyeden fırlamıştı.</p>
				<p>“Saçma!” diye birden çıldırmış gibi bağırdı. “Hayâsızca bir aldatmaca! Kapıyı açık göremezdi, çünkü kapı o sırada kapalıydı... Yalan söylüyor.”</p>
				<p>“İfadesinin kesin olduğunu size bir kere daha tekrarlamayı görev sayarım. Hiç tereddüt etmiyordu. Bu konuda ısrarlı. Bu soruyu ona tekrar tekrar sorduk.”</p>
				<p>“Hele ben kaç defa sordum!” diye Nikolay Parfenoviç de doğruladı.</p>
				<p>“Doğru değil, doğru değil! Bu, ya üzerime atılan bir iftira, ya da bir delinin gördüğü hayal,” diye bağırmaya devam etti Mitya, “sayıklıyor vesselam, aldığı yara yüzünden ayıldığında hayal görmüş olmalı... Sayıklıyor.”</p>
				<p>“Öyle, efendim, ama kapının açık olduğunu yaralandıktan sonra kendine geldiğinde değil, daha önce, pavyondan bahçeye girdiğinde fark etmiş.”</p>
				<p>“Doğru değil, doğru değil, bu olamaz! Öfkesinden bana iftira atıyor... Göremezdi... Ben kapıdan kaçmadım.” Mitya soluk soluğa kalmıştı.</p>
				<p>Savcı, Nikolay Parfenoviç’e döndü ve ciddi bir edayla, “Gösterin,” dedi.</p>
				<p>“Bunu tanıyor musunuz?” diye sordu Nikolay Parfenoviç ve birden masanın üzerine kalın kâğıttan yapılmış, üzerinde hâlâ üç adet mühür bulunan büro tipi büyük bir zarf koydu. Zarf boştu ve bir tarafından yırtılmıştı. Mitya gözlerini fal taşı gibi açarak zarfa dikti.</p>
				<p>“Bu... bu, babamın zarfı, demek ki...” diye mırıldandı, “şu üç bin rublenin durduğu zarf... ve eğer üzerinde “pilicime” yazıyorsa... işte bakın: Üç bin,” diye haykırdı, “üç bin görüyor musunuz?”</p>
				<p>“Görmez olur muyuz, efendim, görüyoruz, içinde para bulamadık, zarf boştu ve paravananın arkasında yere, karyolanın yanına atılmıştı.”</p>
				<p>Mitya birkaç saniye sanki aklı durmuş gibi dikildi.</p>
				<p>“Beyler, bu, Smerdyakov’un işi!” diye birden bütün gücüyle bağırdı. “Öldüren de, parayı çalan da o! İhtiyarın zarfı nereye sakladığını bir tek o biliyordu... Ta kendisi, şimdi anlaşıldı!”</p>
				<p>“Ama zarfı ve zarfın yastığın altında durduğunu siz de biliyordunuz.”</p>
				<p>“Hiç de bilmiyordum: Hiç görmedim, ilk defa şimdi görüyorum, önceden sadece Smerdyakov’dan işitmiştim... İhtiyarın nereye sakladığını tek o biliyordu, ben bilmiyordum...” Mitya nefes nefeseydi.</p>
				<p>“Yalnız demin bize zarfın rahmetli babanızın yastığının altında durduğunu ifade etmiştiniz. Yastığın altında olduğunu üstüne basarak söylediniz. Demek ki, yastığın altında olduğunu biliyordunuz.”</p>
				<p>“Biz de kayıtlara bu şekilde geçirdik!” diye doğruladı Nikolay Parfenoviç.</p>
				<p>“Saçma, aptalca bir şey bu! Yastığın altında durduğunu hiç bilmiyordum. Belki de yastığın altında değildi... Yastığın altında diye öylesine söylemiştim... Smerdyakov ne diyor? Asıl önemlisi bu... Ben bile bile kendime iftira attım... Yastığın altında duruyor derken size düşünmeden yalan söyledim, siz de şimdi... Pekâlâ, bilirsiniz, insan diline hâkim olamaz, yalan söyleyiverirsin. Ama tek Smerdyakov biliyordu, sadece Smerdyakov ve başka hiç kimse de bilmiyordu!.. Zarfın nerede olduğunu bana da söylememişti! Ama bunu yapan o, o: Kesinlikle o öldürdü, artık gün gibi açık.” Mitya giderek daha çılgınca, birbirini tutmayan şeyleri tekrarlayarak, hırslanarak ve kızarak haykırıyordu. “Bunu anlayın ve hemen tutuklayın onu, bir an evvel... Benim kaçtığım, Grigoriy’in de kendini bilmeden yattığı sırada yüzde yüz o öldürdü, apaçık ortada artık... İşareti verdi ve babam ona kapıyı açtı... Çünkü işaretleri sadece o biliyordu, babam da zaten işaret vermeden hiç kimseye kapıyı açmazdı...”</p>
				<p>“Ama yine bir hususu unutuyorsunuz.” Savcı her zamanki gibi temkinli, ancak artık muzaffer bir edayla konuşuyordu, “daha siz orada, bahçedeyken kapı eğer açık durmakta idiyse işaret vermeye de gerek yoktu...”</p>
				<p>“Kapı, kapı,” diye mırıldandı Mitya ve sessizce gözlerini savcıya dikti. Bitkin bir şekilde tekrar sandalyeye çöktü. Herkes susmuştu.</p>
				<p>“Evet, kapı!.. Bu bir hayalet! Tanrı da bana karşı!” diye bağırdı. Artık hiçbir şey düşünmeden önüne bakıyordu.</p>
				<p>“İşte siz de görüyorsunuz.” dedi Savcı ciddi bir tavırla, “kendiniz hüküm verin Dmitriy Fedoroviç: Bir yanda bizi de, sizi de sarsan şu kaçıp gittiğiniz açık kapıya ilişkin ifade. Öte yanda bir anda elinizde beliriveren paraların kaynağı konusundaki anlaşılmaz, inatçı ve katı suskunluğunuz. Oysa bu para elinize geçmeden daha üç saat önce, kendi ifadenize göre, sadece on ruble alabilmek için tabancalarınızı rehin koymuştunuz! Bütün bunları göz önüne alarak kararı kendiniz verin: Neye inanmalı ve neyi esas almalıyız? Ruhunuzun soylu taşkınlıklarına inanmayan ‘soğuk edepsizler ve alaycı insanlar’ olduğumuzu da ileri sürmeyin... Tam tersine durumumuzu anlamaya çalışın...”</p>
				<p>Mitya tasavvur edilemeyecek kadar büyük bir heyecan içindeydi, sararmıştı.</p>
				<p>“Pekâlâ,” diye bağırdı birden. “Sırrımı size açacağım, parayı nereden aldığımı söyleyeceğim!.. Yaptığım rezilliği sonradan ne sizi ne de kendimi suçlamamak için açıklayacağım...”</p>
				<p>“İnanınız, Dmitriy Fedoroviç,” diye atıldı Nikolay Parfenoviç dokunaklı bir şekilde ve sevinçli bir sesle, “özellikle şu anda yapacağınız her türlü samimi ve kapsamlı bir itiraf ilerde akıbetinizi ölçülemeyecek kadar kolaylaştırabilir, ayrıca...”</p>
				<p>Ancak savcı, masanın altından ona hafifçe dokundu ve Nikolay Parfenoviç tam zamanında sustu. Aslında Mitya’nın da onu dinlediği yoktu ya.</p>
				
				
				
				</div>
  </body>
</html>