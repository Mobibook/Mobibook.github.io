<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter15">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">LİZAVETA SMERDYAŞÇAYA</h1>
				</div>
				
				<p>Burada, Grigoriy’i, daha önceden duyduğu tatsız ve iğrenç bir kuşkuyu kesinlikle pekiştirerek onu derinden sarsan özel bir durum vardı. Bu Lizaveta Smerdyaşçaya, çok kısa boylu, ölümünden sonra şehrimizin dindar kocakarılarından pek çoklarının duygulu bir şekilde söz ettikleri gibi, “iki arşından biraz fazla” bir kızcağızdı. Yirmi yaşlarındaki yüzü sağlıklı, ablak ve kırmızı yanaklıydı. Tam bir aptal suratı vardı; gözlerinin bakışı hareketsiz ve uysal olmasına rağmen kötüydü. Hayatı boyunca yaz-kış yalınayak ve kenevirden yapılmış bir tek gömlekle dolaşmıştı. Hemen hemen siyah olan son derece sık ve bir koyununki gibi kıvır kıvır saçları kafasının üzerinde kocaman bir şapka varmış gibi dururdu. Ayrıca saçları her zaman toprağa, çamura bulanmış, yapraklar, yongalar yapışmış olurdu, çünkü daima toprağın üzerinde ve çamurların içinde yatardı. Babası evsiz barksız, iflas etmiş hastalıklı bir kasabalı olan İlya, kendini iyice içkiye vermiş, yıllardır yine bizim kasabalılardan olan hali vakti yerinde patronların yanında işçi olarak yaşayan biriydi. Lizaveta’nın annesi yıllar önce ölmüştü. Her zaman hastalıklı ve kötü yürekli olan İlya, Lizaveta eve geldiğinde onu acımasızca döverdi. Ama kız, bütün Tanrı’ya emanet deliler gibi şehrin her yerini dolaşıp orda burda kaldığı için eve pek seyrek gelirdi. Hem İlya’nın patronları, hem de şehrin merhametli insanlarından pek çoğu, özellikle de kadın-erkek tüccarlar, Lizaveta’ya üzerindeki bir tek gömlekten daha iyi giysiler giydirmeyi deniyorlar, kışa doğru da üzerine bir gocuk, ayaklarına ise çizme giydiriyorlardı; ama o her defasında kendisini giydirmelerine ses çıkarmadan izin veriyor, sonra bir yerlere, çoğunlukla da kilisenin kapısına gidiyor, hemen üzerindeki bağışlanan bütün giysileri, şal mı, etek mi, gocuk mu, çizme mi her neyse çıkarıyor, her şeyi yere bırakıyor ve eskisi gibi yalınayak ve sırtında bir gömlekle uzaklaşıyordu. Bir keresinde vilayetimizin yeni valisi, şehrimizi görmeye geldiğinde Lizaveta’yı görünce, kendisine önceden bildirdikleri gibi, onun bir “deli” olduğunu bildiği halde çok üzülmüş, ama yine de kızcağızın sırtında bir gömlekle dolaşmasının edebe aykırı olduğunu ve bunun bir daha olmamasını söylemişti. Vali gitti, Lizaveta’yı ise olduğu gibi bıraktılar. Sonunda babası öldü, böylece şehirdeki bütün dindar insanlar bir öksüz olarak onu daha çok sevmeye başladılar. Aslında onu herkes seviyordu, hatta oğlan çocuklar onu kızdırmıyorlar, üzmüyorlardı. Oysaki, bizim oğlanlar, özellikle de okullu olanları pek azgındırlar. Tanımadığı evlere giriyordu ve hiç kimse onu kovalamıyordu, aksine onu seviyor ve eline para veriyorlardı. Para verdiklerinde alıyor ve hemen götürüp kilise olsun, hapishane olsun herhangi bir yardım kumbarasına atıyordu. Pazarda simit ya da ekmek veriyorlar, mutlaka gidip ilk karşılaştığı çocuğa bu simit ya da ekmeği veriyor, ya da çok zengin bir hanımefendiyi durduruyor ve ona veriyordu; hanımefendiler de sevinçle kabul ediyorlardı. Kendisi ise kara ekmek ve sudan başka bir şey yemez içmezdi. Bazen zengin bir dükkâna girer, oturur, orada pahalı mallar, hatta para durur, dükkan sahipleri hiçbir zaman ondan sakınmazlar, yanında ortalığa para koysan ve unutsan içinden bir kapik bile almayacağını bilirlerdi. Kiliseye ender olarak uğrardı, ya kilise taşlıklarında ya da bir çitten (bugün bile şehrimizde duvar yerine daha çok çit vardır) atlayarak girdiği bir sebze bahçesinde uyurdu. Eve, yani ölen babasının yanında yaşadığı patronların evine hemen hemen haftada bir defa, kışın ise her gün, ama yalnızca geceleri giderdi. Geceyi ya taşlıkta ya da inek ahırında geçirirdi. Böyle bir yaşama nasıl dayandığına şaşarlardı, ama artık o alışmıştı; boyu kısa da olsa yapısı görülmemiş derecede sağlamdı. Bazı beyler, onun bütün bunları sadece gururundan yaptığını ileri sürerlerdi, ama öyle değildi: Bir kelime bile konuşamazdı ve arada sırada dilini bir şey söyler gibi oynatır ve böğürür gibi sesler çıkarırdı; bu durumda hangi gururdan söz edilebilir ki. Bir keresinde, çok çok eskiden, bir olay olmuştu. Açık ve ılık bir eylül gecesi, geceyarısı, bize göre çok geç bir saatte, içkici beylerimizden beş ya da altı kişiden oluşan başı dumanlı bir grup kulüpten çıkmış “arka yollardan” evlerine dönüyorlardı. Sokağın her iki yanında çit devam ediyordu, çitin arkasında da bitişik evlerin sebze bahçeleri uzanıyordu; sokak, zaman zaman nehir diye adlandırdığımız pis kokulu ve uzun su birikintisinin üzerindeki köprüye çıkıyordu. Bizim gruptakiler, çitin yanında, ısırganların ve dulavratotlarının içinde uyuyan Lizaveta’yı gördüler. Kafayı bulmuş beyler kahkahalar atarak kızın tepesine dikildiler ve en edepsizce nüktelerle konuşmaya başladılar. Beylerden birinin aklına birdenbire hiç olmayacak bir konuda son derece garip bir soru geldi: “Bu vahşi hayvanı o anda kadından sayabilecek biri olabilir miydi, vs.vs.” Hepsi de kibirli bir tiksintiyle olanaksız olduğuna karar verdiler. Ancak bu grubun içinde Fedor Pavloviç de vardı. Bir anda ortaya atıldı ve onun kadından sayılabileceğine, hem de pekâlâ sayılabileceğine, üstelik bunun özellikle ilginç bir şey olacağına vs. vs. hükmetti. Gerçekten de bu sıralarda o, soytarı rolü oynamak için özellikle bahane arardı ve ortaya fırlayıp kuşkusuz eşit olduğunu belli ederek, ama aslında karşılarında yaptığı küstahlıkla beyleri eğlendirmeyi pek severdi. Tam Petersburg’dan ilk karısı Adelaida İvanovna’nın ölüm haberini aldığı ve şapkasında matem bandıyla içki içtiği ve şehirdeki başka insanların, hatta en yoldan çıkmışların bile ona baktıklarında midelerini bulandıracak münasebetsizlikler yaptığı sıraydı. Bu grup, kuşkusuz bu beklenmedik fikir üzerine kahkahayı bastı; gruptan biri Fedor Pavloviç’i kışkırtmaya bile kalkıştı, ama diğerleri giderek daha çok eğlendikleri halde iğrenerek daha fazla tükürmeye başladılar ve sonunda herkes kendi yoluna defolup gitti. Daha sonraları Fedor Pavloviç, o gün diğerleriyle birlikte gittiğine yemin ediyordu; belki de öyle olmuştu, galiba hiç kimse bunu bilmiyordu ve hiçbir zaman da bilemedi, ama beş ya da altı ay sonra şehirde herkes son derece büyük ve samimi bir öfkeyle Lizaveta’nın hamile olduğundan söz etmeye başladı. İnsanlar, bu kimin günahı, suçlu kim diye soruyorlar ve ortaya çıkarmaya çalışıyorlardı. İşte burada birdenbire suçlunun Fedor Pavloviç olduğu hakkında korkunç bir söylenti tüm şehirde yayıldı. Bu söylenti nereden çıkmıştı? O sırada bu sarhoş beyler grubundan şehirde sadece bir kişi kalmıştı. O da yaşlı başlı, saygıdeğer bir müşavirdi. Ailesi ve yetişkin kızları vardı ve böyle bir şey olmuş olsa bile hiç de etrafa yayacak biri değildi; grubun diğer üyeleri olan beş kişi ise o sırada şehirden ayrılmıştı. Ama söylentiler dosdoğru Fedor Pavloviç’i gösteriyordu ve daha sonra da göstermeye devam etti. Kuşkusuz, o da bu konu üzerinde çok durmuyordu; birtakım tüccarlara ve esnaf takımına cevap vermezdi. O sıralar kibirliydi ve pek eğlendirdiği memur ve asilzade grubundan başka bir yerde konuşmazdı. İşte bu sırada Grigoriy, bütün enerjisi ve gücüyle efendisinden yana çıkıyor ve sadece bütün bu iftiralara karşı onu korumakla kalmıyor, üstelik de onun için kavga ediyor, ağız dalaşına giriyordu. Pek çok kişiyi inandırdı. “Kızın kendisi ahlaksız, o suçlu,” diyordu inandırıcı bir şekilde. Suçlu ise “Burgulu Karp”tan başkası değildi (o sırada vilayet hapishanesinden kaçmış olan korkunç bir mahkûm bu isimle tanınıyordu). Bu tahmin gerçeğe yakın görünüyordu. Karp’ı, özellikle de onun sonbaharda geceleri şehirde dolaştığını ve üç kişiyi soyduğunu hatırlıyorlardı. Ama bu olay ve bütün bu dedikodular, herkesin zavallı deli kıza olan sevgisini kaybettirmediği gibi, insanlar onu daha fazla korumaya ve kollamaya başlamışlardı. Hali vakti yerinde bir dul olan tüccar Kondratyeva, daha nisanın sonlarında, doğuma kadar bırakmamak üzere Lizaveta’yı evine getirmelerini emretti. Gözlerini dört açıp bekliyorlardı, ama bütün dikkatlerine rağmen Lizaveta en son gün akşam vakti gizlice Kondratyeva’nın evinden kaçmış ve Fedor Pavloviç’in bahçesine girmişti. O halinde yüksek ve kalın bahçe duvarından nasıl atladığı konusu bir muamma olarak kaldı. Bazıları, birilerinin onu “götürdüğüne,” diğerleri ise “iyi saatte olsunlar tarafından götürüldüğüne” inanıyorlardı. Bu iş ne kadar akıl almaz şekilde olursa olsun, doğal olanı, gecelemek için çitlere tırmanarak başkalarının bahçelerine girebilen Lizaveta’nın Fedor Pavloviç’in duvarını da bir şekilde aşmış ve bundan kendine bir zarar gelecek bile olsa haline bakmadan bahçeye atlamış olmasıydı. Grigoriy, Marfa İgnatyevna’ya koştu ve onu Lizaveta’ya yardıma gönderdi, kendisi ise yakında oturan ebeye gitti. Bebeği kurtardılar, ama Lizaveta sabaha karşı öldü. Grigoriy, bebeği aldı, eve götürdü, karısını oturttu ve bebeği kucağına verdi: “Tanrı’nın yetim çocuğu herkese akrabadır, tabii ki, seninle bana da. Bunu, bizim ölen çocuğumuz gönderdi, bu çocuk şeytanın oğlu ve doğru bir kadından dünyaya geldi. Emzir ve bundan sonra ağlama.” Marfa İgnatyevna böylece çocuğu büyüttü. Vaftiz ettirdiler ve adını Pavel, baba adını ise hiçbir emir almaksızın Fedoroviç koydular. Fedor Pavloviç, hiçbir şeye karşı çıkmadı. Hatta her şeyi tüm gücüyle inkâr etmeyi sürdürdüğü halde bütün bunları eğlenceli bile buluyordu. Çocuğu alması şehirdekilerin hoşuna gitti. Sonradan Fedor Pavloviç, çocuğa bir de soyadı yarattı: Annesi Lizaveta Smerdyaşçaya’nın adından dolayı ona Smerdyakov soyadını verdi. İşte bu Smerdyakov, Fedor Pavloviç’in ikinci uşağı oldu ve öykümüz başlarken pavyonda ihtiyar Grigoriy ve Marfa’yla birlikte yaşıyordu. Onun hakkında da özel olarak bir şeyler söylemek çok gerekliydi, ama okuyucumun dikkatini bu kadar uzun süre böyle sıradan uşaklara çekmekten utanıyorum ve bu yüzden de öykünün bundan sonraki akışı içerisinde Smerdyakov’la ilgili bilgilerin kendiliğinden ortaya çıkacağını umut ederek öyküme geçiyorum. </p>
				
				
				
				</div>
  </body>
</html>