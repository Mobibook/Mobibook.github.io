<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter81">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">TEHLİKELİ TANIKLAR</h1>
				</div>
				
				<p>Tanıkların, savcının ve savunmanın tanıkları olmak üzere mahkeme başkanı tarafından herhangi bir şekilde iki gruba ayrılıp ayrılmadığını ve hangi sırayla çağrılmalarının düşünüldüğünü bilmiyorum. Bütün bunlar herhalde önceden kararlaştırılmış olmalıydı. İlk olarak savcının gösterdiği tanıkların çağrıldığını biliyorum yalnızca. Tekrarlıyorum, bütün sorgulamaları adım adım anlatmak niyetinde değilim. Zaten benim böyle uzun uzun anlatmam biraz gereksiz de olurdu, çünkü daha önceden verilmiş ve mahkemede dinlenmiş olan bütün ifadelerin tüm seyri ve taşıdığı anlam, tartışmaya başladıklarında savcının ve savunma avukatının yaptıkları konuşmalarda sanki parlak ve ayırt edici bir ışıkla tek bir noktaya toplanmışçasına gösterilmişti. Bu iki fevkalade konuşmayı yer yer de olsa düzgün biçimde not almıştım ve sırası gelince aktaracağım. Bu arada hukuksal tartışmalar başlamadan önce aniden patlak vermiş ve mahkemenin ürkütücü ve uğursuz sonucunu şüphesiz etkilemiş olan hiç ama hiç beklenmedik bir olaydan da bahsedeceğim. Sadece bu “davanın” herkes tarafından fark edilen özel niteliğinin, daha mahkemenin ilk dakikalarından itibaren apaçık ortaya çıkmış olduğunu belirtmekle yetineceğim. Bu nitelik, iddia makamının, savunmanın elindeki olanaklarla kıyaslanınca olağanüstü bir güce sahip olmasıydı. Bu durumu, bu ürkütücü mahkeme salonunda gerçeklerin yoğunlaşarak ortaya çıkmaya ve bu korkunç ve kanlı cinayetin giderek açıklık kazanmaya başladığı daha ilk anlarda herkes anlamıştı. Bunun tartışılmayacak bir dava olduğu, hiçbir kuşkuya yer olmadığı, aslında hiçbir tartışmaya gerek bulunmadığı, tartışmaların sadece âdet yerini bulsun diye yapılacağı, sanığın ise açıkça ve kesinlikle suçlu olduğu daha ilk adımlardan itibaren herkes tarafından anlaşılmıştı. Hatta bu ilgi çekici sanığın aklanmasını sabırsızlıkla bekleyen bütün hanımların bile bu sırada onun kesinlikle suçlu olduğuna iyice inandıklarını sanıyorum. Üstelik bana öyle geliyor ki, sanığın suçlu olduğu bu derece kesin olarak doğru çıkmamış olsaydı üzülürlerdi, çünkü o takdirde sanık beraat ettiğinde sonuç o kadar etkileyici olmazdı. Sanığın beraat ettirilmesi konusuna gelince, tuhaftır ama, hanımların hepsi de “suçlu, ancak insanseverlik yüzünden, ortaya çıkmış yeni düşünceler ve duygular yüzünden” vs. vs. diyerek hemen hemen en son dakikaya kadar sanığın temize çıkacağından kesinlikle emindiler. Bu nedenle de buraya böylesine büyük bir sabırsızlıkla koşup gelmişlerdi. Erkeklerin ilgisini ise daha çok savcıyla anlı şanlı Fetyukoviç arasındaki mücadele çekiyordu. Herkes hayret ediyor ve daha baştan kaybedilmiş böyle bir davadan, böyle çürük bir yumurtadan Fetyukoviç gibi bir yetenek bile ne çıkarabilir diye kendi kendisine soruyordu. Bu yüzden de avukatın hareketlerini büyük bir dikkatle adım adım izliyorlardı. Ama Fetyukoviç, en son ana, ta savunmasını yapana dek herkes için bir muamma olarak kaldı. Deneyimli kişiler, onun kendine özgü bir sistemi bulunduğunu, bir şeyleri önceden planladığını, ilerde ortaya çıkacak bir amacı olduğunu hissediyorlardı. Yalnız bu amaç neydi, işte bunu tahmin etmek hemen hemen olanaksızdı. Ancak kendine olan inancı ve aşırı güveni göze çarpıyordu. Ayrıca, çok kısa bir süredir, topu topu üç gündür şehrimizde bulunduğu halde davayla şaşırtıcı bir çabuklukla tanıştığını ve “en ince noktasına kadar incelediğini” herkes memnuniyetle fark etmişti. Örneğin, onun, savcının çağırdığı tüm tanıkları zamanı gelince nasıl “tökezlettiğini” ve elinden geldiğince kafalarını karıştırdığını, asıl önemlisi bu tanıkların ahlaki itibarlarını, dolayısıyla da verdikleri ifadeleri nasıl çürüğe çıkardığını daha sonradan ballandıra ballandıra anlatmışlardı. Bununla birlikte, herkes Fetyukoviç’in bunu olsa olsa bir oyun olarak, deyim yerindeyse avukatlığın kabul gören yöntemlerinden hiçbirinin unutulmadığını göstermek için, işe biraz hukuksal cila sürmek amacıyla yaptığını sanıyordu, çünkü herkes, onun bu “çürüğe çıkarma” yöntemleriyle sonuç getirebilecek herhangi bir büyük fayda sağlayamayacağından ve kafasında belirli bir düşüncesi, elinde ise şimdilik gizlediği, ama zamanı gelince ansızın ortaya çıkarıvereceği bir savunma silahı bulunan birisi olarak bunu en iyi kendisinin bildiğinden emindi. Ancak şimdilik gücünün bilincinde olarak adeta hoplaya zıplaya bir oyun oynuyordu. Örneğin, “bahçeye çıkılan kapının açık olduğu” konusunda en önemli ifadeyi vermiş olan Fedor Pavloviç’in eski uşağı Grigoriy Vasilyeviç’in sorgusu yapılırken avukat, soru sorma sırası kendisine geldiğinde uşağa iyice tebelleş olmuştu. Grigoriy Vasilyeviç’in salona ne mahkemenin büyüklüğünden ne de kendisini dinleyen büyük kalabalıktan zerre kadar ürkmeden sakin ve neredeyse azametli bir görünüşle girdiğini belirtmek gerekir. İfadesini sanki karısı Marfa İgnatyevna ile baş başa konuşuyormuş gibi kendine güvenerek, yalnız biraz daha saygılı bir şekilde verdi. Aklını karıştırmak olanaksızdı. İlk başta savcı onu Karamazov ailesiyle ilgili bütün ayrıntılar konusunda uzun uzun sorguya çekti. Aile tablosu apaçık ortaya serildi. Tanığın saf ve tarafsız olduğu duyuldu ve görüldü. Eski efendisinin anısına gösterdiği çok derin saygıya rağmen yine de örneğin, Fedor Pavloviç’in Mitya’ya karşı adil davranmadığını ve “çocuklarını doğru dürüst yetiştirmediğini” belirterek Mitya’nın çocukluk yıllarından söz ederken “Ben olmasaydım o minicik çocuk bitlere yem olurdu, hem oğlunun anasından kalan özbeöz mülkünde hakkını yemek de babasına yaramadı” diye ekledi. Savcının Fedor Pavloviç’in hesaplarda oğlunu darılttığını iddia etmek için elinde ne gibi kanıtlar bulunduğuna ilişkin sorusu üzerine Grigoriy Vasilyeviç, herkesi şaşırtarak hiçbir esaslı kanıt gösteremedi, ama yine de Fedor Pavloviç’in oğluyla arasındaki hesapların “adil” olmadığında ısrar etti ve kesinlikle “birkaç bin daha ödemesi gerekirdi” dedi. Yeri gelmişken, savcının bu soruyu, yani Fedor Pavloviç’in Mitya’ya gerçekten de eksik para ödeyip ödemediği sorusunu daha sonra Alyoşa ve İvan da dahil olmak üzere sorabildiği bütün tanıklara özel bir ısrarla sorduğunu, ama tanıkların hiçbirinden hiçbir doğru bilgi alamadığını belirteceğim; olayı hepsi de doğruladılar, ancak hiç kimse birazcık olsun açık seçik bir kanıt gösteremedi. Grigoriy’in, Dmitriy Fedoroviç’in zorla babasının evine girdiği ve öldürmek için geri döneceği tehdidini savurarak babasını dövdüğü masa başı sahnesini anlatmasından sonra salonda iç karartıcı bir hava oluştu. İhtiyar uşağın sakin sakin, gereksiz laflar etmeden, kendine özgü diliyle konuşması da dinleyenler üzerinde müthiş bir etki yaptı. Mitya’nın o gün kafasına vurarak yere düşürmesinden dolayı kızmadığını ve onu çoktan affettiğini belirtti. Merhum Smerdyakov’dan bahsederken de haç çıkararak onun yetenekli bir delikanlı olduğu halde budala ve hasta, ama asıl önemlisi, dinsiz olduğunu ve dinsizliği ona Fedor Pavloviç ve büyük oğlunun öğrettiklerini belirtti. Ama Smerdyakov’un namuslu biri olduğunu hararetle doğruladı ve hemen Smerdyakov’un bir vakitler beyin düşürdüğü paraları bulduğunda cebine indirmeyerek götürüp beye verdiğini, beyin de ona bunun için “bir altın hediye ettiğini” ve daha sonra her konuda güvenmeye başladığını anlattı. Bahçe kapısının açık olduğunu ısrarla tekrarladı. Bununla birlikte, ona o kadar çok soru sordular ki, hepsini hatırlamama imkânı yok. Sonunda soru sorma sırası savunma avukatına geçti ve avukat ilk iş olarak “malum şahıs” için üç bin rublenin Fedor Pavloviç tarafından “sözüm ona” gizlenmiş olduğu zarf hakkında sorular sormaya başladı. “Beyinize bunca yıldır yakın bir insan olarak siz bu zarfı kendi gözünüzle gördünüz mü?” Grigoriy, görmediğini ve “şu andaki gibi herkesin diline düşene kadar” da bu para hakkında hiç kimseden bir şey duymadığını söyledi. Fetyukoviç, zarfla ilgili bu soruyu tanıklardan sorabileceği herkese tıpkı savcının mülk bölüşümü konusundaki ısrarlı sorularında olduğu gibi ısrarla sordu ve o da herkesten sadece bir tek yanıt, pek çoklarının bu zarftan bahsedildiğini duymuş olmalarına rağmen hiç kimsenin görmediği yanıtını alabildi. Avukatın bu soru üzerinde ısrarla durması en baştan itibaren herkesin dikkatini çekmişti. </p>
				<p>“Şimdi eğer izin verirseniz, size şu merhemin, daha doğrusu hazırlık soruşturmasından anlaşıldığı üzere o akşam, uykudan önce iyileşmek umuduyla ağrıyan belinizi ovduğunuz şu şurubun neden yapıldığını sorabilir miyim?”</p>
				<p>Grigoriy soruyu sorana bön bön baktı ve biraz sustuktan sonra şöyle mırıldandı:</p>
				<p>“Adaçayı koymuştum.”</p>
				<p>“Sadece adaçayı mı? Daha başka bir şey koyduğunuzu hatırlamıyor musunuz?”</p>
				<p>“Sinirotu da vardı.”</p>
				<p>“Biber de vardı, belki?” diye merakla sordu Fetyukoviç.</p>
				<p>“Biber de vardı.”</p>
				<p>“Daha başka şeyler de. Bunların hepsini votkaya mı karıştırdınız?”</p>
				<p>“İspirtoya.”</p>
				<p>Salonda gülüşmeler oldu.</p>
				<p>“Gördünüz mü, hem de ispirtoya. Sırtınızı ovduktan sonra şişenin içinde kalanı da sadece karınızın bildiği bir duayla içtiniz, değil mi?”</p>
				<p>“İçtim.”</p>
				<p>“Çok mu içmiştiniz? Yaklaşık ne kadar? Bir iki kadehçik mi?”</p>
				<p>“Bir bardak kadar olacak.”</p>
				<p>“Hem de bardakla. Belki de bir buçuk bardaktır, ne dersiniz?”</p>
				<p>Grigoriy bir şey söylemedi. Sanki bir şeyler anlamış gibiydi.</p>
				<p>“Bir buçuk bardakçık saf ispirto, hiç fena değil, ne dersiniz? Bırakın bahçe kapısını, ‘cennetin kapılarını bile açık görebilirsiniz,’ öyle değil mi?”</p>
				<p>Grigoriy yine bir şey söylemedi. Salonda yine bir gülüşme oldu. Mahkeme başkanı yerinde kımıldandı.</p>
				<p>“Bahçe kapısının açık olduğunu gördüğünüz anda uyuyup uyumadığınızı herhalde bilmiyorsunuzdur, değil mi?” diye Fetyukoviç iyiden iyiye yüklendi.</p>
				<p>“Ayaktaydım.”</p>
				<p>“Bu uyumadığınızı kanıtlamaz (salonda yeniden gülüşmeler). Örneğin, o anda şayet biri size bir şey, diyelim hangi yılda olduğumuzu sorsaydı cevap verebilir miydiniz?”</p>
				<p>“Bilmiyorum.”</p>
				<p>“Peki, şu anda milattan sonra kaç yılında olduğumuzu biliyor musunuz?”</p>
				<p>Grigoriy, kendisine eziyet eden bu adama gözlerini dikmiş şaşkın şaşkın duruyordu. İşin garibi, hangi yılda olduğumuzu gerçekten de bilmiyor gibiydi.</p>
				<p>“Ama elinizde kaç parmak olduğunu belki bilirsiniz?”</p>
				<p>“Ben boyun eğmeye alışkın biriyim,” dedi Grigoriy birden yüksek sesle ve tane tane konuşarak, “eğer amirlerim alay etmek isterlerse buna katlanmak zorundayım.”</p>
				<p>Fetyukoviç biraz bozulur gibi oldu, ama başkan işe el koydu ve avukata, daha uygun sorular sorması gerektiğini ders verircesine hatırlattı. Fetyukoviç bu sözleri dinledikten sonra ağırbaşlı bir tavırla selam verdi ve sorularını bitirdiğini söyledi. Malum tedavi halindeyken “cennetin kapılarını görme” olanağına sahip olan ve dahası milattan sonra hangi yılda olduğumuzdan bile haberi olmayan bir adamın ifadesi, gerek izleyenlerin, gerekse jüri üyelerinin kafasında küçük bir kuşku tohumu bırakmıştı kuşkusuz; savunma avukatı amacına yine de ulaşmış oldu böylece. Ancak Grigoriy’in yerine gidişinden önce bir olay daha meydana geldi. Mahkeme başkanı, sanığa dönerek bu ifadeyle ilgili olarak söyleyecek bir şeyi olup olmadığını sordu.</p>
				<p>“Kapı hariç her konuda gerçeği söyledi,” diye bağırdı Mitya. “Bitlerimi temizlediği için teşekkür ederim, attığım dayak yüzünden beni bağışladığı için de teşekkür ederim; ihtiyar hayatı boyunca hep namusuyla yaşadı ve babama bir fino köpeği gibi sadık kaldı.”</p>
				<p>“Sanık, sözlerinizi seçerek konuşun,” dedi mahkeme başkanı sert bir şekilde.</p>
				<p>“Ben köpek değilim,” diye homurdandı Grigoriy de.</p>
				<p>“Pekâlâ, öyleyse ben köpeğim, ben!” diye bağırdı Mitya. “Gücüne gittiyse o zaman ben üzerime alıyorum, ondan af diliyorum: Bir hayvan gibi hareket ettim ve ona sert davrandım! Ezop’a da sert davranmıştım.”</p>
				<p>“Hangi Ezop’a?” diye sert bir şekilde sordu mahkeme başkanı.</p>
				<p>“Şey, şu Piyero’ya... babama, Fedor Pavloviç’e yani.” </p>
				<p>Başkan Mitya’ya konuşurken kullandığı sözleri daha dikkatli seçmesini çok sert bir şekilde birkaç kez tekrarladı.</p>
				<p>“Bu şekilde sizi yargılayanların hakkınızda kötü düşünmesine neden olursunuz.”</p>
				<p>Savunma avukatı, tanık Rakitin’in sorgusu sırasında da aynı şekilde son derece becerikli davrandı. Rakitin’in en önemli tanıklardan biri olduğunu ve savcının da kesin olarak önem verdiği bir tanık olduğunu belirteceğim. Rakitin’in her şeyi bildiği, hatta şaşırtıcı şekilde çok şey bildiği ortaya çıktı. Herkesin evine girip çıkmış, her şeyi görmüş, herkesle konuşmuştu ve Fedor Pavloviç’le tüm Karamazovların yaşamöykülerini en ayrıntılı şekliyle biliyordu. Aslına bakılırsa içinde üç bin ruble bulunan zarf konusunu sadece Mitya’dan duymuştu. Buna karşılık Mitya’nın “Başkent” Meyhanesi’ndeki hareketlerini, Mitya’nın itibarını sarsacak bütün sözleri ve hareketleri bir bir anlattı ve emekli yüzbaşı Snegiryov’un “hamam kesesi” hakkındaki öyküyü de aktardı. Sıra en önemli meseleye, yani mülk paylaşımında Fedor Pavloviç’in Mitya’ya herhangi bir borcu kalıp kalmadığı meselesine gelince Rakitin bile hiçbir şey söyleyemedi ve sadece herkesi hor gören karakterine uygun biçimde “Hiç kimsenin içinden çıkamayacağı şu ipsiz sapsız Karamazovların arasında kimin suçlu olduğunu, kimin kime borcu kaldığını kim bilebilir ki?” demekle yetindi. Dava konusu olan bu trajediyi kölelik hukukunun müzminleşmiş törelerinin ve kargaşa batağına saplanmış, gerekli kurumların bulunmamasından sıkıntı çeken Rusya’nın bir ürünü olarak gösterdi. Kısacası, Rakitin’e birkaç laf etme fırsatı vermişlerdi. Böylece Bay Rakitin bu mahkemede ilk kez kendini gösterme fırsatı buldu ve tanınmış biri oldu; savcı, tanığın bir dergiye bu cinayetle ilgili olarak bir makale hazırladığını biliyordu ve daha sonra göreceğimiz gibi, önceden bildiği bu makaleden birkaç düşünceyi iddianamesine almıştı. Tanığın çizdiği tablo karanlık ve ürkütücü bir tabloydu ve “iddia makamını” iyice güçlendiriyordu. Rakitin’in anlatımı, düşüncelerindeki bağımsızlıkla ve olağanüstü soylulukla genel olarak izleyenlerin gönlünü fethetmişti. Özellikle kölelik hukukundan ve kargaşalıklardan bunalmış olan Rusya’dan söz edilen yerlerde aniden kopan bir iki alkış dahi duyuldu. Ancak, Rakitin ne de olsa genç bir adamdı ve savunma avukatının hemen en mükemmel şekilde faydalanmayı başardığı küçük bir gaf yaptı. Gruşenka konusunda malum sorulara yanıt verirken kuşkusuz artık kendisinin de farkında olduğu başarısına ve başını göklere erdiren ahlak yüceliğine kendini kaptırmış ve Agrafena Aleksandrovna’dan söz ederken küçümseyici bir ifade kullanarak “tüccar Samsonov’un kapatması” demişti. Daha sonra sözünü geri almak için neler vermezdi, çünkü Fetyukoviç onu bu noktada hemen yakalayıverdi. Bunun nedeni de Rakitin’in, avukatın bu kadar kısa bir sürede davayı en mahrem ayrıntılarına kadar öğrenebileceğini hiç düşünmemiş olmasıydı.</p>
				<p>“Bir şey sormama izin verin,” diye söze başladı avukat soru sorma sırası kendisine geldiğinde yüzünde en nazik ve hatta saygılı gülümsemesiyle, “geçenlerde keyifle okuduğum, piskoposluk yönetimi tarafından basılmış ve enfes bir yazıyla piskopumuza ithaf edilmiş olan ‘Merhum Peder Starets Zosima’nın Hayatı’ adlı derin dini düşüncelerle dolu broşürün yazarı Bay Rakitin sizsiniz, değil mi?”</p>
				<p>“Basılması için yazmamıştım... sonradan bastılar,” diye mırıldandı Rakitin. Sanki birdenbire şaşırmış ve utanmıştı.</p>
				<p>“Oh bu, çok güzel! Sizin gibi bir düşünür, her türlü toplumsal olaya son derece geniş bir açıdan bakabilir ve hatta bakmak zorundadır. Pek faydalı broşürünüz piskoposluğun koruyuculuğunda dağıtıldı ve oldukça da yarar sağladı... Ama ben sizden en çok şunu öğrenmek isterdim: Bayan Svetlova’yla (Gruşenka’nın soyadının ‘Svetlova’ olduğu ortaya çıktı. Bunu ilk kez o gün, mahkeme sırasında öğrendim) çok yakından tanıştığınızı daha demin açıklamıştınız, öyle değil mi?”</p>
				<p>“Bütün tanışıklıklarımın hesabını veremem... Ben genç bir adamım... karşısına çıkan her kişi için zaten kim hesap verebilir ki.” Rakitin kıpkırmızı olmuştu.</p>
				<p>“Anlıyorum, çok iyi anlıyorum!” diye haykırdı Fetyukoviç, sanki kendisi mahcup olmuş ve bir an evvel özür dilemek istiyormuş gibi. “Siz de başka herkes gibi kapısı buradaki delikanlılara açık olan bu genç ve güzel hanımla ilgilenebilirdiniz tabii... ama benim sormak istediğim sadece şu: Svetlova’nın bundan iki ay kadar önce en küçün Karamazov’la, yani Aleksey Fedoroviç’le tanışmayı çok arzu ettiğini ve onu özellikle manastır kıyafeti içinde evine götürmeniz karşılığında size hemen çıkarıp yirmi beş ruble vermeyi vaat ettiğini biliyoruz. Bu olay, bilindiği gibi, tam bu davaya temel oluşturan o korkunç felaketin olduğu günün akşamı olmuş. Aleksey Karamazov’u Bayan Svetlova’ya götürdünüz mü ve o sırada Svetlova’dan bu yirmi beş ruble ödülü aldınız mı? Sizden işte bunu duymak istiyorum.”</p>
				<p>“Şakaydı... Sizi neden ilgilendiriyor anlamıyorum. Şaka olsun diye... sonra vermek üzere almıştım...” </p>
				<p>“Demek aldınız. Ama hâlâ geri vermediniz... yoksa verdiniz mi?”</p>
				<p>“Saçmalık bu...” diye mırıldandı Rakitin. “Böyle sorulara cevap vermem mümkün değil... Elbette geri vereceğim.”</p>
				<p>Başkan araya girdi, ancak avukat, Bay Rakitin’e soracağı soruları bitirdiğini açıkladı. Bay Rakitin sahneden biraz bozulmuş olarak çekildi. Söylevindeki soyluluğun bıraktığı etki her şeye rağmen bozulmuştu ve Fetyukoviç onu bakışlarıyla uğurlarken adeta izleyicilere göstere göstere “Bakın bizi suçlayan soylu kişileriniz böyle insanlar işte!” der gibiydi. Hatırlıyorum, Mitya da olay çıkarmadan duramadı tabii: Rakitin’in Gruşenka için kullandığı ifadeyle kuduran Mitya, birden oturduğu yerden “Bernard!” diye bağırdı. Rakitin’in sorgusu tamamen bitip de başkan sanığa bir şey söylemek isteyip istemediğini sorduğunda Mitya avazı çıktığı kadar bağırdı:</p>
				<p>“Benden, artık sanık durumundaki birinden bile borç para çekiyordu! Alçak, çıkarcı Bernard! Tanrı’ya falan inanmıyor, piskoposu aldatmış!”</p>
				<p>Öfkeli ifadeleri yüzünden Mitya’yı bir kez daha uyardılar, ama Bay Rakitin’in işi bitmişti artık. Emekli yüzbaşı Snegiryov’un tanıklığı da başarılı olmadı, ancak bunun nedeni bambaşkaydı. Adamcağızın üstü başı dökülüyordu, kirli bir elbise giymişti, çizmeleri çamur içindeydi ve önceden gösterilen tüm dikkate ve “kontrole” rağmen körkütük sarhoş olduğu anlaşıldı. Mitya tarafından kendisine yapılan hakaretle ilgili sorulara cevap vermeyi reddetti.</p>
				<p>“Tanrı kendilerini korusun, efendim. İlyuşeçka tembih etti. Tanrı orada ödüllendirecek beni, efendim.”</p>
				<p>“Konuşmamanızı kim tembih etti? Kimden bahsediyorsunuz?”</p>
				<p>“İlyuşeçka, oğlum benim: ‘Babacığım, seni nasıl aşağıladı, babacığım!’ demişti. Taşın yanında söylemişti. Şimdi ölüyor, efendim...”</p>
				<p>Yüzbaşı birden hüngür hüngür ağlamaya başladı ve başkanın ayaklarına kapandı. İzleyenlerin gülüşmeleri arasında hemen dışarıya çıkarttılar. Savcının kafasında planlamış olduğu etkiyi Snegiryov da yapamamıştı.</p>
				<p>Savunma avukatı ise her fırsatı değerlendirmeye devam ediyor ve davanın en küçük ayrıntılarını bile bildiğini göstererek herkesi gitgide daha fazla şaşırtıyordu. Örneğin, Trifon Borisoviç’in ifadesi çok kuvvetli bir etki yapmıştı ve elbette ki, Mitya için hiç hoş olmayan bir durum ortaya çıkmıştı. Trifon Borisoviç, Mitya’nın felaketten hemen hemen bir ay önce Mokroye’ye ilk gelişinde üç bin rubleden daha az para harcamış olamayacağını nerdeyse parmak hesabıyla hesaplamış ve “Ya da belki birazcık daha azdır, yalnızca şu Çingenelere bile ne kadar para savurmuştu!” demiş ve şöyle devam etmişti: “Bizim bitli köylülere harcadıklarına ne demeli, “önlerine elli kapiklik fırlatmak” dururken en azından yirmi beş rublelik banknotlar hediye etmişlerdi. O sırada adamların yürüttükleri paralar da cabası! Parayı çalan adam yakalasınlar diye elini orada bırakmadı ya, bulabilirsen bul. Zaten kendileri de saçıp savuruyorlardı, efendim! Bizim halkımız da soyguncudur zaten, nefislerini koruyamazlar. Ya kızlara, bizim köylü kızlara ne para gitmişti! O zamandan beri zenginlediler, efendim, evvelden fakirlik vardı.” Kısacası, Trifon Borisoviç her türlü masrafı hatırladı ve her şeyi tam olarak hesaba döktü. Böylece sadece bin beş yüz ruble harcanmış ve geri kalan paranın muskanın içine dikilmiş olduğu fikri akla uygun görülmedi. “Üç bin rubleyi ellerinde bir kapik gibi tuttuklarını kendi gözlerimle gördüm, biz de hesap bilmiyor değiliz ya, efendim!” diye haykırdı Trifon Borisoviç “amirlere” yaranmak arzusuyla. Ancak soru sorma sırası savunma avukatına geçtiğinde avukat, verilen ifadeyi çürütmeye çalışmadan önce sözü birden arabacı Timofey ve köylü Akim’in Mokroye’de sanığın tutuklanmasından bir ay önceki ilk içki âleminde Mitya’nın sarhoş kafayla sofada yere düşürdüğü yüz rubleliği bulduklarına ve parayı Trifon Borisoviç’e gösterdiklerine, onun da onlara bunun için birer ruble bahşiş verdiğine getirdi. “O gün bu parayı Bay Karamazov’a geri verdiniz mi, vermediniz mi? Trifon Borisoviç başta hık mık etti, ama köylülerin sorgulanmasından sonra gerçekten bir yüz ruble bulunduğunu itiraf etti, yalnız bu parayı Dmitriy Fedoroviç’e hemen oracıkta geri verdiğini sözlerine ekledi ve “Namuslu bir adam olarak geri verdim, ama kendileri o sırada çok sarhoş oldukları için belki de hatırlayamazlar, efendim” diye devam etti. Ama tanık köylüler ifade vermeye çağrılmadan önce yüz ruble bulunduğunu inkâr etmiş olduğu için parayı Mitya’ya geri verdiğine ilişkin ifadesi de doğal olarak büyük bir kuşkuyla karşılandı. Böylece savcılık makamı tarafından gösterilmiş olan en tehlikeli tanıklardan biri, her şeye rağmen kuşku altında kalarak ve itibarı iyice lekelenmiş olarak mahkemeden çıkmış oldu. Polonyalıların başına da aynı şeyler geldi: Kibirli ve hiç kimseyi umursamaz haldeydiler. İkisi de ilk başta “taca hizmet ettiklerini”, “Pan Mitya’nın kendilerine onurlarını satın almak için üç bin ruble teklif ettiğini ve Mitya’nın elinde çok fazla para olduğunu gözleriyle gördüklerini söylediler. Pan Musyaloviç, cümlelerine olağanüstü çok Polonya dilinde sözcük sokuşturdu ve bunun kendisini başkanın ve savcının gözünde yücelttiğini görünce sonunda iyice coştu ve artık tamamen Polonya dilinde konuşmaya başladı. Ancak Fetyukoviç onları da kurduğu tuzağa soktu: Tekrar çağrılmış olan Trifon Borisoviç ilkin yine kem küm etti, ama verdiği iskambil destesinin Pan Vrublevskiy tarafından kendisininkiyle değiştirildiğini, Pan Musyaloviç’in de kâğıt değiştirerek hile yaptığını itiraf etmek zorunda kaldı. Bunu Kalganov da kendi sırası geldiğinde ifade verirken doğruladı ve iki pan da biraz mahcup, hatta izleyenlerin gülüşmeleri arasında dışarı çıktılar.</p>
				<p>Daha sonra en tehlikeli sayılabilecek bütün tanıkların başına da aynı şey geldi. Fetyukoviç, bunların her birini ahlaki bakımdan karalamayı ve burunlarını sürterek göndermeyi başardı. Bu işin meraklıları ve hukukçular hayran kalıyorlar, ama yine de bütün bunların ne işe yarayacağına bir türlü akıl erdiremiyorlardı, çünkü tekrarlıyorum, giderek daha büyüyen ve trajik hale gelen suçlamanın kesinliğini herkes hissediyordu. Ama “yüce büyücünün” kendinden emin davranışlarına bakıp onun ne kadar sakin olduğunu görüyorlar ve bekliyorlardı: Öyle ya “böyle bir adam” Petersburg’dan kalkıp da boşu boşuna gelecek değildi ya, hem eli boş dönecek birine de hiç benzemiyordu. </p>
				
				
				
				</div>
  </body>
</html>