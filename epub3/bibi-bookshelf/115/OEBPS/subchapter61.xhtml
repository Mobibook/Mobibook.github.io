<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter61">
<div class="html5_section">
				<div class="html5_header">
				<h1 class="chapter-num">VIII</h1>
				<h1 class="chapter-title">TANIKLARIN İFADESİ. BEBE</h1>
				</div>
				
				<p>Tanıkların sorgusuna başlandı. Ama artık öykümüzü şimdiye kadar yaptığımız gibi ayrıntılı olarak anlatmaya devam etmeyeceğiz. Nikolay Parfenoviç’in çağrılan her tanığa, gerçeklere uygun olarak ve elini vicdanına koyarak ifade vermek ve verdiği bu ifadeyi daha sonra and içerek doğrulamak zorunda olduğunu tekrar tekrar anımsatmasını da bu nedenle bir bir anlatmayacağız. Sonunda tanıkların her birinden ifadelerinin yer aldığı tutanağı imzalamalarının istendiğini falan da geçeceğiz. Sadece ifadesine başvurulan herkesin dikkatini çekmiş olan en önemli noktayı belirteceğiz. En çok sorulan soru, üç bin rubleyle ilgili soruydu, yani Dmitriy Fedoroviç’in burada, Mokroye’de bir ay önceki ilk içki âlemi sırasında elinde bulunan para üç bin ruble miydi, yoksa bin beş yüz ruble miydi ve Dmitriy Fedoroviç’in dünkü içki âleminde üç bin rublesi mi, yoksa bin beş yüz rublesi mi vardı sorusuydu. Ne yazık ki, ifadelerin hepsi de Mitya’nın aleyhindeydi, bir tanesi bile lehinde değildi, hatta ifadelerden bazıları yeni, nerdeyse onun ifadesini çürüten akıllara durgunluk verici yeni gerçekleri ortaya koymuştu. İlk Trifon Borisoviç sorgulandı. Sorgulamayı yapanların huzuruna en ufak bir korku belirtisi göstermeden çıktı. Tam tersine zanlının karşısında sert ve çok öfkeli bir görünüşü vardı ve böylelikle kendisine son derece haklı ve güvenen bir görünüm vermişti. Az konuşuyordu, temkinliydi, soruları bekliyor, düşünerek doğru yanıtlar veriyordu. Kesin ve hiçbir kaçamak cevaba başvurmadan bundan bir ay önce burada harcanan paranın üç bin rubleden az olamayacağını, buradaki bütün köylülerin de “Mitriy Fedoroviç”in bizzat kendisinden üç bin ruble lafını duyduklarını söyleyeceklerini ifade etti: “Sadece Çingenelere bile ne kadar çok para dağıtmıştı. Sırf onlara herhalde bin ruble akıtmıştır” diyordu.</p>
				<p>“Belki beş yüz bile vermemişimdir,” diye somurtarak buna yanıt verdi Mitya, “o zaman saymadım, sarhoştum, yazık keşke saysaydım...”</p>
				<p>Mitya bu sırada sırtını perdeye dönmüş yan oturuyor, suratını asarak konuşulanları dinliyordu. “Ee, nasıl isterseniz öyle ifade verin, artık hiçbir şey fark etmez!” der gibi sıkıntılı ve yorgun bir görünüşü vardı.</p>
				<p>“Çingenelere bin rubleden fazla para gitmişti, Mitriy Fedoroviç,” diyen Trifon Borisoviç onu kesinlikle yalanlamış oldu. “Paraları rasgele savuruyordunuz, onlar da kapışıyorlardı. Bunlar hırsız ve düzenbaz bir millettir, at hırsızıdır bunlar. Köyden de kovuldular zaten, sizden ne kadar para tırtıkladılarını belki kendileri de söyleyebilirler. O sırada elinizdeki parayı kendi gözlerimle gördüm. Saymasına saymadım, bana izin vermediniz, ama doğru söylüyorum, gözümle gördüm, bin beş yüzden çok çok fazlaydı hatırlıyorum... Ne bin beş yüzü! Bizim de para görmüşlüğümüz var herhalde, biliriz...”</p>
				<p>Bir gün önceki para konusunda Trifon Borisoviç, Dmitriy Fedoroviç’in daha arabadan iner inmez üç bin ruble getirdiğini kendisine bizzat açıklamış olduğunu açıkça ifade etti.</p>
				<p>“Tam olarak öyle mi dedim, Trifon Borisiç,” diye Mitya itiraz etti, “üç bin ruble getirdiğimi acaba o kadar kesin mi söyledim?”</p>
				<p>“Söylediniz, Mitriy Fedoroviç, Andrey’in yanında söylediniz. İşte Andrey de burada, henüz gitmedi, onu çağırın. Salonda koroyu ağırladığınız sırada da burada altıncı bin rubleyi bıraktığınızı bar bar bağırarak söylediniz, yani öncekilerle birlikte anlamak gerek tabii. Stepan’la Semyon duydular, Pyotr Fomiç Kalganov da o sırada yanınızda duruyordu, belki kendileri hatırlıyorlardır...”</p>
				<p>Altı bin rubleyle ilgili ifade sorgulamayı yapanları görülmedik şekilde etkiledi. Bu yeni düzeltme hoşlarına gitti: Üç üç daha altı eder, demek ki, üç bin o zaman, üç bin de şimdi, hepsi eder altı, durum işte bu kadar açıktı.</p>
				<p>Trifon Borisoviç’in adını verdiği köylüler, Stepan ve Semyon, arabacı Andrey ve Pyotr Fomiç Kalganov da sorgulandılar. Köylüler ve arabacı, Trifon Borisiç’in ifadesini hiç duraksamadan doğruladılar. Ayrıca yolda Andrey’in Mitya’yla arasında geçen konuşmayla ilgili olarak “Ben, Dmitriy Fedoroviç, nereye gidiyorum, göğe mi, yoksa cehenneme mi, beni bu dünyada bağışlayacaklar mı, bağışlamayacaklar mı?” sözlerini özellikle kayda geçirdiler. “Psikolog” İppolit Kirilloviç, bütün bunları dudağında ince bir gülümsemeyle dinliyordu ve Dmitriy Fedoroviç’in nereye gittiği konusundaki ifadeyi de “davaya dahil etmeyi” tavsiye etti.</p>
				<p>Sorguya çekilen Kalganov, içeriye isteksiz, asık suratlı, huysuz bir adam olarak girdi. Savcıyla Nikolay Parfenoviç, çok uzun zamandır her gün görüştüğü arkadaşları olduğu halde sanki onları hayatında ilk kez görüyormuş gibi konuşuyordu. Söze “bu konuda hiçbir şey bilmediğini ve bilmek de istemediğini” söyleyerek başladı. Ama altı bin ruble meselesini duyduğu anlaşıldı ve o anda Mitya’nın yanında durmakta olduğunu kabul etti. Ona göre Mitya’nın elinde “ne kadar olduğunu bilmediği” miktarda para vardı. Polonyalıların oyunda hile yaptıkları konusunda olumlu ifade verdi. Ayrıca ısrarlı sorular karşısında Polonyalıların dışarı atılması üzerine Mitya’nın Agrafena Aleksandrovna’yla arasının gerçekten düzeldiğini ve kızın Mitya’yı sevdiğini söylediğini de açıkladı. Agrafena Aleksandrovna’dan temkinli ve saygılı bir şekilde, sanki çok iyi bir sosyete hanımından söz eder gibi söz ediyordu. Hatta ondan bir kere olsun “Gruşenka” diye bahsetmedi. Genç adamın ifade verme konusunda gösterdiği belirgin isteksizliğe karşın İppolit Kirilloviç, onu uzun uzun sorguya çekti ve deyim yerindeyse Mitya’nın bu geceki “romanını” bütün ayrıntısıyla ondan öğrenmiş oldu. Mitya, Kalganov’un sözünü bir kere bile kesmedi. Sonunda delikanlıyı gönderdiler. Kalganov gizlemediği bir öfkeyle uzaklaştı.</p>
				<p>Polonyalıların da ifadesini aldılar. Gerçi yatmışlardı, ama gece boyunca gözlerini hiç kırpmamışlardı. Amirler gelince kendilerinin de mutlaka çağrılacağını anlayarak hemen giyinip toparlandılar. Biraz korkmuş olsalar bile kendilerine güvenli görünüyorlardı. Esas, yani kısa boylu olan panın on ikinci dereceden emekli bir memur olduğu anlaşıldı. Sibirya’da veteriner olarak çalışmıştı, soyadı Musyaloviç’ti. Pan Vrublevskiy ise serbest çalışan bir dişçiydi. Her ikisi de odaya girer girmez soruları Nikolay Parfenoviç sorduğu halde cevapları bir kenarda duran Mihail Makaroviç’e vermeye başladılar. Cahilliklerinden olacak Mihail Makaroviç’i en önemli görevli ve buradaki amir kişi saymışlardı ve her lafın başı ona “Pane Pulkovnik”<a class="si-noteref epub-type_noteref" href="#f35" id="ref_f35">35</a> diyorlardı. Ancak birkaç kez böyle dedikten ve bizzat Mihail Makaroviç’in uyarısından sonra cevapların sadece Nikolay Parfenoviç’e verilmesi gerektiğini anladılar. Bazı sözcüklerin telaffuzu dışında Rusça’yı son derece doğru konuşabildikleri ortaya çıktı. Pan Musyaloviç, Gruşenka’ yla aralarındaki önceki ve şimdiki ilişkileri hararetli ve mağrur bir şekilde anlatmaya başlamıştı ki, Mitya birden kendini kaybetti ve bu “alçağın”, yanında bu şekilde konuşmasına izin vermeyeceğini haykırdı. Pan Musyaloviç hemen bu “alçak” lafına dikkat çekti ve tutanağa geçirilmesini istedi. Mitya öfkeden kudurmuştu.</p>
				<p>“Alçak, alçak işte! Tutanağa geçirin, tutanağa geçirmenize rağmen yine de alçak diye haykırdığımı da tutanağa geçirin,” diye bağırıyordu.</p>
				<p>Nikolay Parfenoviç, bunu tutanağa geçirmesine geçirdi, ama bu tatsız durumda çok övülecek bir beceriklilik ve yönetme yeteneği de gösterdi: Mitya’yı sert bir şekilde uyardıktan sonra işin romantik yönüyle ilgili bütün soruları anında kesti ve hemen meselenin aslına geçti. Aslında panların sorguyu yürütenlerde olağanüstü bir merak uyandıran bir ifadesi olmuştu: Bu ifade, Mitya’nın öbür odada Pan Musyaloviç’i satın almaya çalışması ve yedi yüz rublesini eline sayıp kalan iki bin üç yüzü de “yarın sabah şehirde” vermek suretiyle ona üç bin ruble rüşvet teklif ettiği, üstelik burada, Mokroye’de yanında o kadar parası olmadığına, ama şehirde parasının bulunduğuna şerefi üzerine yemin ettiği konusundaydı. Mitya, yarın şehirde mutlaka vereceğim demediğini öfkeden kudurarak belirtti, ama Pan Vrublevskiy bu ifadeyi doğruladı, Mitya da bir dakika kadar düşündükten sonra kaşlarını çatarak panların söyledikleri gibi olmuş olması gerektiğini, o sırada öfkeli olduğunu, bu yüzden de öyle söylemiş olabileceğini kabul etti. Savcı bu ifadeye dört elle sarıldı: Mitya’nın eline geçmiş olan üç bin rublenin yarısının ya da bir kısmının gerçekten de şehirde, belki de hatta burada, Mokroye’de bir yerde gizlenmiş olabileceği hususu soruşturma açısından açıklık kazanıyordu (sonradan da bu sonuca ulaştılar). Öyle ki, soruşturma için nazik bir konu olan Mitya’nın elinde sadece sekiz yüz ruble bulunduğu hususu, yani bu ana kadar tek ve oldukça önemsiz olsa da Mitya’nın lehine olan bir kanıt ortaya çıkmıştı. Şimdi ise lehindeki bu tek kanıt da çürümüştü. Savcının, elinde topu topu bin beş yüz ruble olduğunu kendisine söylediğine, üstelik de pana şeref sözü verdiğine göre üç binin geri kalan iki binini nereden almış olduğu sorusuna cevaben Mitya, ertesi gün “Polonyalıya” para değil, Çermaşnya çiftliğindeki haklarıyla, yani Samsonov ve Hohlakova’ya devretmeyi önerdiği haklarla ilgili belgeyi vermek niyetinde olduğunu söyledi. Savcı, “bu kıvırtmanın saflığına” güldü.</p>
				<p>“Siz de onun nakit iki bin üç yüz ruble yerine bu ‘hakları’ devralmayı kabul edeceğini düşünüyordunuz, öyle mi?”</p>
				<p>“Mutlaka edecekti,” diye hararetle savcının sözünü kesti Mitya. “Rica ederim efendim, orada yalnızca iki, dört değil, hatta altı bin rubleyi şak diye kesebilirdi! Hemen Polonyalı ve Yahudi avukatlarını toplar ve değil üç bin rubleyi, bütün Çermaşnya’yı ihtiyarın elinden mahkeme yoluyla koparıp alabilirdi.”</p>
				<p>Pan Musyaloviç’in ifadesini pek tabii ki bütün ayrıntısıyla tutanağa geçirdiler. Bunun üzerine panları serbest bıraktılar. Kâğıt oyununda yaptıkları hileden hemen hemen hiç söz edilmedi; Nikolay Parfenoviç, onlara zaten son derece müteşekkirdi ve boş şeylerle rahatsız etmek istemedi, alt tarafı sarhoşken oyun masasında yapılmış lüzumsuz bir tartışmadan başka bir şey değildi. Bu gece bu türden rezalet az mıydı sanki... Böylece iki yüz ruble de panların cebinde kalmış oldu.</p>
				<p>Daha sonra ihtiyar Maksimov’u çağırdılar. Çekinerek geldi, küçük adımlarla yaklaştı, perişan ve çok kederli bir görünüşü vardı. Bu arada aşağıda Gruşenka’nın dibine sıkışmış, hiç konuşmadan onun yanında oturmuş ve sonradan Mihail Makaroviç’in anlattığına göre, “arada bir kızın haline ağlamaya başlıyor ve mavi kareli mendiliyle gözlerini siliyormuş.” Öyle ki, artık Gruşenka onu yatıştırıyor ve teselli ediyormuş. İhtiyarcık hemen gözyaşları içinde suçlu olduğunu, “yoksulluğu yüzünden Dmitriy Fedoroviç’ten on ruble borç aldığını” itiraf etti ve geri vermeye hazır olduğunu söyledi. Nikolay Parfenoviç’in, borç para aldığı sırada Dmitriy Fedoroviç’e herkesten daha yakın olduğuna göre elindeki parayı görebileceği için ne kadar parası olduğunu fark edip etmediği sorusuna karşılık Maksimov, çok kesin bir şekilde “yirmi bindi, efendim” cevabını verdi.</p>
				<p>“Peki, siz daha önce hiç yirmi bin ruble görmüş müydünüz?” diye sordu Nikolay Parfenoviç gülümseyerek.</p>
				<p>“Nasıl görmem efendim, yalnız yirmi bin değil de yedi bindi. Karımın köyceğizimi ipotek ettiği zaman. Bana sadece uzaktan göstermiş, karşımda övünmüştü. Çok büyük bir desteydi, efendim, hepsi de yüzlüktü. Dmitriy Fedoroviç’inkilerin de hepsi yüzlüktü...”</p>
				<p>İhtiyarı kısa sürede serbest bıraktılar. Nihayet sıra Gruşenka’ya gelmişti. Sorguyu yapanlar, Gruşenka’nın gelişinin Dmitriy Fedoroviç üzerinde yapabileceği etkiden herhalde korkuyorlardı ve hatta Nikolay Parfenoviç, ona birkaç nasihat mırıldandı, ama Mitya, karşılık olarak “bir düzensizlik olmayacak” anlamında susarak başını eğdi. Gruşenka’yı Mihail Makaroviç getirdi. Gruşenka sert ve asık bir suratla içeri girdi. Görünüşü hemen hemen rahattı ve Nikolay Parfenoviç’in karşısına, kendisine gösterilen sandalyeye sessizce oturdu. Çok solgundu, üşüyor gibiydi ve güzel siyah şalına sımsıkı sarınmıştı. Tam o sırada daha sonra bu geceden itibaren çektiği uzun hastalığın başlangıcı olan bir titreme nöbeti geçiriyordu. Sert görünüşü, dik ve ciddi bakışları ve rahat hareketleri herkesin üzerinde son derece iyi bir etki yaptı. Hatta Nikolay Parfenoviç birden birazcık “gönlünü bile kaptırıverdi.” Sonradan bir yerde konuşurken bu kadının “iyi biri olduğunu” ancak bu görüşünden sonra anladığını, daha önce de onu gördüğü halde hep bir “kasaba yosması” saymış olduğunu itiraf ediyordu. Bir hanımlar topluluğunda “hareketleri en yüksek sosyeteden birinin hareketleri gibi” diye hayran hayran gevezelik etmişti. Ancak onun bu sözlerini büyük bir öfkeyle dinlemişler ve hemen ona “haylaz” demişlerdi. O da bundan çok memnun kalmıştı. Gruşenka odaya girerken kendisine endişeyle bakan Mitya’ya şöyle bir göz attı. Gruşenka’nın görünüşü Mitya’yı o anda rahatlatmıştı. Gerekli ilk sorulardan ve nasihatlerden sonra Nikolay Parfenoviç, birazcık duraksasa bile en kibar halini koruyarak Gruşenka’ya “müstafi Teğmen Dmitriy Fedoroviç Karamazov’la ne gibi ilişkiler içinde bulunduğu” sorusunu sordu. Gruşenka bu soruya karşılık olarak sakin ve kesin bir şekilde şöyle dedi:</p>
				<p>“Ahbabımdı. Son ay dostum olarak evime kabul ederdim.”</p>
				<p>Daha sonraki meraklı sorulara karşılık dolaysız bir şekilde ve tam bir içtenlikle Mitya’yı “zaman zaman” beğenmiş olmasına rağmen onu sevmediğini, ama “yüreğindeki alçakça öfke” yüzünden tıpkı ihtiyara yaptığı gibi onu da baştan çıkardığını, Mitya’nın kendisini Fedor Pavloviç’ten ve herkesten aşırı derecede kıskandığını fark ettiğini, ancak böyle teselli bulduğunu açıkladı. Fedor Pavloviç’e ise hiçbir zaman gitmek istememiş, onunla sadece alay etmişti. “Bu bir ay boyunca ikisiyle de uğraşacak halim yoktu; başka birini, bana karşı suçlu birini bekliyordum... Yalnız düşünüyorum da,” diye tamamladı sözünü, “sizin bu konuyla ilgilenmenize, benim de size cevap vermeme hiç gerek yok, çünkü bu benim kişisel meselem.”</p>
				<p>Nikolay Parfenoviç de hemen öyle davrandı: “Romantik” konularda ısrar etmekten vazgeçti ve doğruca ciddi konulara, yani üç bin rubleyle ilgili en önemli konuya geçti. Gruşenka, bir ay önce Mokroye’de gerçekten de harcanan paranın üç bin ruble olduğunu, parayı bizzat saymadığını, ama üç bin ruble olduğunu Dmitriy Fedoroviç’ten duyduğunu doğruladı.</p>
				<p>“Bunu size yalnızken mi, yoksa birisinin yanında mı söyledi ya da yalnızca yanınızda başkalarıyla konuşurken mi duydunuz?” diye sordu savcı hemen.</p>
				<p>Gruşenka, insanların yanında da, başkalarıyla konuşurken de, yalnızken kendisinden de duyduğunu söyledi.</p>
				<p>“Yalnızken bir kere mi, yoksa birkaç kere mi duydunuz?” diye tekrar sordu savcı ve Gruşenka’nın bunu birçok defa duymuş olduğunu öğrendi.</p>
				<p>İppolit Kirilloviç bu ifadeden çok memnun kaldı. Daha sonra sorulan sorulardan Gruşenka’nın, paraların nereden geldiğini, onları sözde Dmitriy Fedoroviç’in Yekaterina İvanovna’dan almış olduğunu bildiği de anlaşıldı.</p>
				<p>“Peki, bir ay önce harcanan paranın üç bin değil de daha az olduğunu ve Dmitriy Fedoroviç’in bu paranın yarısını kendisine ayırdığını hiç duymuş muydunuz?”</p>
				<p>“Hayır, bunu hiç duymadım,” dedi Gruşenka.</p>
				<p>Daha sonra tam tersine Mitya’nın bütün bu ay süresince tek kapiği olmadığını söyleyip durduğu da anlaşıldı. “Hep babasından para almayı bekliyordu,” diye sözünü tamamladı Gruşenka.</p>
				<p>“Peki, sizin yanınızda... öylesine ya da kızgınlıkla,” diye birden atıldı Nikolay Parfenoviç, “babasının canına kastetmek niyetinde olduğunu hiç söyledi mi?”</p>
				<p>“Ah, söyledi!” diye iç geçirdi Gruşenka.</p>
				<p>“Bir kere mi, birkaç kere mi?”</p>
				<p>“Birkaç kere söyledi, hep öfkeli olduğu zamanlar.”</p>
				<p>“Ya siz, onun bunu yapacağına inanmış mıydınız?”</p>
				<p>“Hayır, hiçbir zaman inanmadım!” diye kesin bir cevap verdi Gruşenka. “Onun mertliğine güveniyordum.”</p>
				<p>“Baylar, izninizle,” diye birden haykırdı Mitya, “sizin yanınızda Agrafena Aleksandrovna’ya bir kelimecik söylememe izin verin.”</p>
				<p>“Söyleyin,” diyerek izin verdi Nikolay Parfenoviç.</p>
				<p>“Agrafena Aleksandrovna...” Mitya sandalyeden doğrulmuştu, “Tanrı’ya ve bana inan: Dün öldürülen babamın kanında benim hiçbir suçum yok!”</p>
				<p>Mitya bunu söyledikten sonra tekrar yerine oturdu. Gruşenka yerinden kalktı ve dindar biri gibi ikonanın karşısında haç çıkardı.</p>
				<p>“Şükürler olsun sana, Tanrım!” dedi. Sesi ateşli ve samimiydi. Henüz yerine oturmadan Nikolay Parfenoviç’e dönerek ekledi: “Biraz önce söylediklerine inanın! Onu tanırım: Gevezeliğine gevezedir, kâh alay olsun diye, kâh inatçılığından gevezelik eder. Ama vicdanına aykırı düşüyorsa hiçbir zaman aldatmaz. Dosdoğru gerçeği söyler, inanın!”</p>
				<p>“Teşekkür ederim, Agrafena Aleksandrovna, yüreğimi ferahlattın!” dedi Mitya titreyen bir sesle.</p>
				<p>Dünkü paraların ne kadar olduğu sorusuna karşılık ne kadar olduğunu bilmediğini, ama Mitya’nın dün insanlara yanında üç bin ruble getirdiğini pek çok kez söylediğini işitmiş olduğunu açıkladı. Parayı nereden aldığı konusunda ise Gruşenka’ya Yekaterina İvanovna’dan “çaldığını” söylemiş, Gruşenka da buna karşılık ona çalmadığını ve ertesi gün bu parayı geri vermesi gerektiğini söylemiş. Savcının, Yekaterina İvanovna’dan çaldığı para olarak hangi paradan bahsettiği, yani dünkü paradan mı, yoksa bir ay önce burada yenmiş olan üç bin rubleden mi bahsettiği konusundaki ısrarlı sorusuna cevaben Mitya’nın bir ay önceki paradan söz ettiğini ve kendisinin onu bu şekilde anladığını ifade etti.</p>
				<p>Sonunda Gruşenka’yı salıverdiler. Üstelik de Nikolay Parfenoviç, hemen atılarak ona hemen şehre dönebileceğini ve at temini konusunda olsun, eğer isterse yanına adam katmak konusunda olsun elinden gelen yardımı yapabileceğini söyledi.</p>
				<p>“Size çok minnettarım,” diyen Gruşenka eğilerek onu selamladı, “şu ihtiyar toprak ağasıyla giderim, onu götüreceğim, ama eğer izin verirseniz siz burada Dmitriy Fedoroviç hakkında karar verirken ben aşağıda bekleyeceğim.”</p>
				<p>Gruşenka çıktı. Mitya rahatlamıştı, hatta son derece cesur bir görünüşü vardı, ama bu sadece bir dakika sürdü. Zaman geçtikçe üzerine tuhaf bir halsizlik çöküyordu. Yorgunluktan gözleri kapanıyordu. Tanıkların sorgusu nihayet bitti. Tutanaktaki son düzeltmelere giriştiler. Mitya kalktı ve sandalyeden köşeye, perdeye doğru yürüdü, ev sahibinin üzeri halıyla örtülü büyük sandığına uzandı ve hemen uyuyakaldı. Hiç yeri ve zamanı olmayan tuhaf bir düş gördü. Sanki bozkırda, eskiden çalıştığı bir yere gidiyor ve bir köylü, çift atlı bir arabada onu vıcık vıcık bir yola sokuyordu. Mitya üşüyordu, kasım ayının başıydı ve sulusepken yağan kar yere düşer düşmez hemen eriyordu. Köylü onu şevkle götürüyor, kumral, uzun sakalını sallıyordu. İhtiyar değildi, olsa olsa ellisindeydi, sırtında gri bir köylü gocuğu vardı. İşte köy yakındı, kapkara evler görünüyordu, evlerin yarısı yanmıştı, yanmış kirişler fırlayıp ortaya çıkmıştı. Köyün çıkışında ise kadınlar, hepsi de zayıf, cılız, kahverengi suratlı bir sürü kadın yola sıralanmışlardı. Özellikle de kenarda duran bir tanesi, kemikleri sayılan, uzun boylu, kırk yaşlarında görünen, ama belki de topu topu yirmisinde olan, uzun, zayıf yüzlü bir kadın. Kadının kucağında bir bebek ağlıyor, memeleri öyle kurumuş olmalı ki, bir damla süt bile kalmamış. Ağlıyor, bebek ağlıyor ve çıplak, soğuktan mosmor olmuş minicik ellerini yumruk yapmış uzatıyor.</p>
				<p>“Niye ağlıyorlar? Niye?” diye soruyor Mitya yanlarından hızla geçerken.</p>
				<p>“Bebe,” diye cevap veriyor arabacı, “bebe ağlıyor. Onun bebek değil de kendi köylü diliyle ‘bebe’ demesi Mitya’yı etkiliyor. Köylünün bebe demesi hoşuna gidiyor: Bunda sanki daha fazla merhamet var.”</p>
				<p>“Peki, neden ağlıyor?” diye aptal gibi ısrarla sormaya devam ediyor Mitya. “Neden elleri çıplak, neden bir şeye sarmıyorlar?”</p>
				<p>“Bebe buz kesmiş, giysisi donmuş, bu yüzden de ısıtmıyor.”</p>
				<p>“Neden öyle? Neden?” diyen aptal Mitya sormaktan vazgeçmiyor.</p>
				<p>“Yoksullar, yangından çıkmışlar, ekmekleri yok da ondan, yangın yeri için dileniyorlar.”</p>
				<p>“Hayır hayır,” Mitya sanki hâlâ hiçbir şey anlamıyor, “söyle bana: Yangından çıkmış bu analar niye dikiliyorlar, insanlar neden yoksul, bebe neden yoksul, bozkır neden çıplak, neden birbirleriyle kucaklaşmıyor, öpüşmüyorlar, neden neşeli şarkılar söylemiyorlar, neden kara bir beladan böylesine kararmışlar, neden bebenin karnını doyuramıyorlar?”</p>
				<p>Kendi kendine akılsızca ve anlamsızca sorular soruyor olsa bile bu soruları özellikle sormayı mutlak surette istediğini ve özellikle de böyle sormak gerektiğini hissediyordu. Ayrıca yüreğinde şimdiye dek hiç olmamış bir merhamet yükseldiğini, ağlamak istediğini, bundan böyle bebenin ağlamaması için, bebeğin kararmış, kurumuş anasının ağlamaması için, bu dakikadan itibaren hiç kimsenin gözünden yaş akmaması için herkese bir şeyler yapmak istediğini ve bunu hemen, hemen şimdi, hiç ertelemeden ve Karamazov dizginsizliğiyle yapmak istediğini hissediyordu.</p>
				<p>“Ben de seninle geliyorum, artık seni bırakmayacağım, hayatım boyunca seninle birlikte geleceğim.” Yanında Gruşenka’nın tatlı, duygulu sözleri duyuluyordu. Ve işte yüreği yanıp tutuşuyor, bir çeşit ışığa doğru atılıyordu. Yaşamak, bir yola, onu çağıran yeni bir ışığa doğru yürümek istiyordu, hem de daha çabuk, daha çabuk, hemen, şimdi!</p>
				<p>“O ne? Nereye?” diye haykırdı gözlerini aralarken... Sandığın üzerinde oturmuş, sanki geçirdiği baygınlıktan sonra tamamen kendine gelmiş gibiydi, mutlu mutlu gülümsüyordu. Nikolay Parfenoviç başında dikiliyor ve tutanağı dinleyip imzalaması için ona sesleniyordu. Mitya bir saat ya da daha fazla uyuduğunu tahmin etti, Nikolay Parfenoviç’i duymamıştı. Güçsüz bir şekilde sandığın üzerine yığıldığında orada bulunmayan bir yastığı başının altında hissetmesi onu birden etkilemişti.</p>
				<p>“Başımın altına yastığı kim getirip koydu? Ne iyi insanmış!” diye haykırdı heyecan ve minnet ifade eden ağlamaklı bir sesle, sanki ona büyük bir iyilik yapmışlar gibi. Bu iyi insanın kim olduğu öğrenilemedi. Tanıklardan biri, belki de Nikolay Parfenoviç’in kâtibi, acıdığı için getirip başının altına yastık koymuştu, ama onun bütün vücudu adeta gözyaşlarıyla sarsılıyordu. Masaya yaklaştı ve istedikleri her şeyi imzalayacağını söyledi.</p>
				<p>“Güzel bir rüya gördüm, beyler,” dedi tuhaf bir şekilde. Yüzünde yeni, adeta sevinçle parlayan bir ifade vardı.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f35"><a class="backref" href="#ref_f35">35</a> “Bay Albay” anlamında. (Ç.N.)</div>
</div>
  </body>
</html>