<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter86">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">OLAYIN TARİHÇESİ</h1>
				</div>
				
				<p>“Bilirkişi heyetindeki doktorlar, bize sanığın akli dengesinin yerinde olmadığını ve bir manyak olduğunu göstermeye çalıştılar. Ben akli dengesinin yerinde olduğunu, ama aslında bunun daha da kötü bir şey olduğunu iddia ediyorum: Akli dengesi yerinde olmasaydı belki de çok daha akıllı olurdu. Manyak olduğuna gelince bunu kabul edebilirim, ama sadece bir konuda, bilirkişi heyetinin de işaret ettiği konuda, sanığın babası tarafından kendisine eksik ödendiğini söyleyerek aklını taktığı bu üç bin ruble konusunda. Üstelik belki de bu paralardan söz edildiğinde sanığın her zaman gösterdiği çılgınlığı açıklamak için delilik eğiliminden daha akla yakın bir görüş açısı bulmak da mümkündür. Ben kendi adıma sanığın tam ve normal zihinsel yeteneklerini kullanmakta olduğunu ve önceden de kullanmış, ancak sadece öfkeli ve hırçın olduğu teşhisini koymuş olan genç hekimle tamamen aynı kanıdayım. Mesele, üç bin rublede, yani sanığın sürekli olarak deliler gibi öfkelendiği parada değil, onu kızdıran asıl nedendedir. Bu da kıskançlıktır!”</p>
				<p>İppolit Kirilloviç burada sanığın Gruşenka’ya olan tutkusunu ayrıntılı bir tablo halinde ortaya koydu. İppolit Kirilloviç, sanığın sözleriyle ifade ederek “dayak atmak üzere” bu “genç hanıma” gittiği andan başladı ve “ama dayak atmak yerine onun dizlerinin dibinden ayrılamadığını” ve bu aşkın böylece başladığını anlattı. Bu arada sanığın babası olan ihtiyar da aynı kadının peşindedir. Şaşırtıcı ve uğursuz bir tesadüf bu, çünkü daha önceden her ikisi de bu kadını tanıdıkları ve onunla karşılaştıkları halde ikisinin birden yüreği aynı anda tutuşuyor ve bu iki yürek, önüne geçilmez Karamazov ihtirasıyla alev alıyor. Burada genç kadının itirafına tanık oluyoruz: ‘Ben,’ diyor, ‘ikisiyle de alay ediyordum.’ Evet, birdenbire ikisiyle de alay etmek istemişti: Önceden böyle bir isteği yoktu, ama birden aklına alay etmek geliverdi ve iş, her ikisinin de karşısında yenik düşmesiyle sonuçlandı. Paraya Tanrı gibi tapan ihtiyar sırf kadın evine ziyarete gelsin diye hemen üç bin ruble hazırladı, ama kısa zaman sonra işi sırf yasal karısı olmayı kabul etmesi için kadının ayaklarına adını ve bütün malını mülkünü sermeyi mutluluk sayacak kadar ileri götürdü. Bu konuda kesin kanıtlarımız var. Sanığa gelince, onun yaşadığı trajedi ortada, gözlerimizin önünde. Ama genç kadının ‘oyunu’ bu şekildeymiş işte. Fettan kadın, zavallı genç adama umut bile vermemiş, çünkü gerçek anlamda umudu ona ancak en son anda, genç adam kendisine acı çektiren bu kadının önünde diz çökmüş dururken babası ve rakibinin kanına bulanmış elini ona uzattığında vermiş: Zaten tam bu anda da tutuklandı. Tutuklandığı sırada kadın içten bir pişmanlıkla ‘Beni de, beni de onunla birlikte sürgüne gönderin, onu bu hale ben getirdim, herkesten çok ben suçluyum!’ diye haykırıyordu. Bu davayı tasvir etme işini üzerine almış olan yetenekli genç adam, (daha önce sözünü ettiğim Bay Rakitin yani), bu kadın kahramanın karakterini birkaç kısa ve kendine özgü cümleyle şöyle tanımlıyor: ‘Küçük yaşta uğradığı hayal kırıklığı, aldatılma ve düşüş, kendisini baştan çıkartıp sonra da terk eden nişanlısının ihaneti, arkasından gelen yoksulluk, namusuna düşkün ailesinin laneti ve nihayet kendisinin şu anda da velinimeti saydığı zengin bir ihtiyarın himayesi. Belki de içinde pek çok iyi şey saklayan bu genç yürekte henüz çok küçük yaşlardan itibaren bir öfke saklıydı. Hesabını bilen, sermaye biriktiren bir karakter oluşmuştu. Toplumla alay eden ve ondan intikam alan bir kişilik doğmuştu.’ Bu karakter tahlilinden sonra onun sırf oyun oynamak için, sırf kötü bir oyun oynamak için her ikisiyle de alay etmiş olabileceğini anlamak mümkündür. Ve işte umutsuz bir aşk, ahlaki düşüşler yaşadığı, nişanlısına ihanet ettiği, namusuna emanet edilmiş başkasına ait paraları cebine indirdiği bir ay içinde sanık öz babasına karşı duyduğu kıskançlık yüzünden bir de üstelik neredeyse delirme noktasına varıyor! Asıl önemlisi de çılgın ihtiyar, oğlunun kendine ait saydığı, annesinden miras kaldığını söyleyerek babasını suçladığı bu üç bin rubleyle oğlunun âşık olduğu kadını baştan çıkartmaya çalışıyor. Evet, kabul ediyorum, buna katlanmak mutlaka çok zordu! Burada bir hastalık da ortaya çıkabilirdi. Mesele parada değildi, bu derece tiksindirici bir ahlak düşüklüğü göstererek bu paralarla onun saadetinin bozulmasındaydı!”</p>
				<p>İppolit Kirilloviç, daha sonra sanıkta babasını öldürme fikrinin nasıl yavaş yavaş ortaya çıktığını anlatmaya geçti ve bu düşünceyi olaylara dayanarak açıkladı.</p>
				<p>“İlk başta sadece meyhanelerde bağırıyorduk, bütün bir ay boyunca bağırdık. Oh, insanların arasına karışmayı ve bu insanlara hemen her şeyi, hatta en kötü ve tehlikeli düşüncelerimizi bile anlatmayı, bu düşünceleri onlarla paylaşmayı pek severiz ve her nedense bu insanların bize hemen sevgi göstermelerini, dertlerimizi ve kaygılarımızı paylaşmalarını, her dediğimize evet demelerini ve huyumuza göre davranmalarını isteriz. Yoksa kızarız ve meyhanenin altını üstüne getiririz. (Emekli yüzbaşı Snegiryov hikâyesine geliyordu.) Bir ay boyunca sanığı gören ve söylediklerini işitenler sonunda sadece babasına bağırıp çağırıp tehdit etmekle kalmayacağını, bir çılgınlık anında tehditlerin belki de artık eyleme dönüşeceğini hissediyorlardı. (Savcı burada manastırdaki aile buluşmasını, Alyoşa’yla konuşmalarını ve sanığın bir öğleden sonra zorla girdiği evinde babasına yaptığı çirkin saldırı sahnesini anlattı.) Bu sahneye kadar,” diye devam etti İppolit Kirilloviç, “sanığın önceden tasarlayarak ve kasıtlı olarak babasını öldürmeyi düşündüğünü ısrarla iddia edebileceğimi sanmıyorum. Bununla birlikte, bu düşüncenin birkaç kez aklından geçtiğini ve bu düşünceyi ince ince gözden geçirdiğini gösteren kanıtlarımız, tanıklarımız ve kendi itirafı var elimizde. Sayın jüri üyeleri, itiraf edeyim ki,” diye toparladı İppolit Kirilloviç, “sanığın suçlandığı cinayette tam ve bilinçli bir kasıt olduğu konusunda bugüne kadar tereddüt ediyordum. İlerdeki bu korkunç anı pek çok defa gözünün önünden geçirdiğinden, ama sadece gözden geçirdiğinden, bu anı sadece bir olasılık olarak tasavvur ettiğinden ve gerçekleştirme zamanını da, koşullarını da henüz belirlemediğinden kesinlikle emindim. Ama tereddütlerim ancak bugüne kadar, Bayan Verhovtseva’nın bugün mahkemeye şu belgeyi sunmasına kadar sürdü. Onun ‘Bu bir plan, bir cinayet programı!’ diye haykırışını sizler de duydunuz. Talihsiz sanığın talihsiz ‘sarhoş’ mektubunu bu şekilde tanımlamıştı. Gerçekten de bu mektubun ardından cinayetin programlı ve kasıtlı olduğu hususu tümüyle anlam kazandı. Mektup cinayetten kırk sekiz saat önce yazılmış ve şimdi artık kesinlikle bildiğimize göre, sanık korkunç niyetini yerine getirmeden iki gün önce eğer ertesi gün para bulamayacak olursa ‘İvan gider gitmez yastığının altındaki kırmızı kurdeleli zarfın içinde duran’ parayı almak amacıyla babasını öldüreceğini yemin ederek açıklamıştı. İşittiniz değil mi:  ‘İvan gider gitmez,’ demek ki, her şey önceden düşünülmüş, koşullar ince ince hesaplanmış ve sonra da her şey mektupta yazıldığı gibi gerçekleştirilmiş! Kasıttan ve plandan kuşku yoktur, cinayet soygun amacıyla işlenmiş olmalıdır. Bu durum mektupta açıkça belirtilmiş, yazılıp imzalanmıştır. Sanık imzasını inkâr etmemektedir. Mektubu sarhoşken yazdığı söylenebilir. Ancak bu hiçbir şeyi değiştirmez, hatta daha da önemli hale getirir, çünkü ayıkken düşündüğünü sarhoşken kaleme almıştır. Ayıkken düşünülmemiş bir şey sarhoşken yazılamazdı. O zaman da meyhanelerde niyetinden ne diye bağıra bağıra söz etsin ki derler adama. Böyle bir şeyi <em>kasıtlı olarak</em> yapacak adam susar ve her şeyi kendine saklar. Doğru, ama o henüz planları ve bir kastı yokken, sadece içinde bir istek olduğu, bu isteğin olgunlaşmakta olduğu sıralar bağırıp çağırıyordu. Daha sonra bu konuda artık daha az ses çıkarmaktadır. Bu mektubun yazıldığı o gece ‘Başkent’ Meyhanesi’nde içtikten sonra her zamankinin aksine suskunmuş, bilardo oynamamış, bir kenarda oturmuş, hiç kimseyle konuşmamış ve sadece buralı bir tezgâhtarı yerinden kovalamış, ama hemen hemen bilinçsiz olarak, çünkü artık meyhaneye girerken kavga etmeyi bir alışkanlık haline getirmiş ve kavgasız yapamıyormuş. Doğrusu, sanık kesin kararını verir vermez önceden orda burda pek fazla bağırıp çağırdığını ve aklından geçeni gerçekleştirdiği zaman bunun kendisini ele verebileceğini ve suçlanmasına sebep olabileceğini düşünmüş olmalıdır. Ama artık olan olmuş, hem daha önce talih yüzüne gülmüştü, şimdi de gülebilirdi. Yıldızımıza güvendik beyler! Bu arada onun bu uğursuz anı engellemek için pek çok şey yaptığını, kanlı bir sonuçtan kaçınmak için son derece fazla çaba harcadığını itiraf etmek zorundayım. ‘Yarın herkesten üç bin ruble isteyeceğim,’ diye yazıyor kendine özgü diliyle, ‘eğer insanlar vermezlerse o zaman kan dökülecek.’ Sarhoşken yazılmış ve yazılanlar ayıkken gerçekleştirilmiştir!”</p>
				<p>İppolit Kirilloviç, burada Mitya’nın cinayet işlemekten kaçınmak için para bulmak amacıyla çektiği bütün sıkıntıları ayrıntısıyla anlatmaya girişti. Mitya’nın Samsonov’un evindeki macerasını, Lyagavıy’a gidişini, her şeyi belgelere dayanarak anlattı. Yorgun, alay edilerek aşağılanmış, aç ve bu seyahat için saatini rehin vermiş olan Mitya (hem de sözde üzerinde bin beş yüz ruble taşırken!), şehirde bıraktığı ve kendisi yokken Fedor Pavloviç’e gideceğinden kuşkulandığı sevgilisi için duyduğu kıskançlık yüzünden azap çekerek sonunda şehre geri dönüyor. Çok şükür! Sevgilisi Fedor Pavloviç’e gitmemiştir. Kadını kendi eliyle koruyucusu Samsonov’a götürüyor. (Tuhaf bir iş ama Samsonov’a karşı kıskanç değiliz ve bu durum bu davadaki son derece niteleyici bir psikolojik özelliktir!) Daha sonra acele “arka bahçedeki” gözetleme yerine gidiyor ve orada, evet orada Smerdyakov’un sara nöbeti geçirdiğini, öteki uşağın da hasta olduğunu öğreniyor. Saha temizdir, ‘kapı vurma işaretleri’ ise elindedir, aman ne güzel! Bununla birlikte yine de direniyor; şehrimizde bir süredir kalan, hepimizin çok saydığı bir hanımefendiye, Bayan Hohlakova’ya gidiyor. Genç adamın geleceği için epeydir kaygı duyan bu hanımefendi ona en akıllıca öğütlerinden birini veriyor: Bütün bu içki âlemlerinden, bu çirkin aşktan, meyhanelerdeki serseriliklerden, gençliğin kendisine verdiği gücü yararsız işlere harcamaktan vazgeçip Sibirya’daki altın madenlerine gitmesini öneriyor: ‘Müthiş gücünüzü harcayacağınız, serüvene susamış romantik karakterinize uygun yer orasıdır’ diyor.” İppolit Kirilloviç, bu sohbetin sonucunu ve sanığın bir anda Gruşenka’nın Samsonov’un evinde olmadığı haberini aldığı anı, sinirleri mahvolmuş zavallı kıskanç adamın Gruşenka’nın kendisini aldattığı ve o anda Fedor Pavloviç’in evinde olduğu düşüncesiyle bir anda deliye döndüğünü anlattıktan sonra kötü bir rastlantıya dikkati çekerek sözünü tamamladı: “Hizmetçi kız, eğer sevgilisinin ‘ilk gözağrısıyla’ birlikte Mokroye’de olduğunu ona söyleyebilseydi hiçbir şey olmayabilirdi. Ama kız, korkudan telaşa kapıldı, yemin billah etti. Şayet sanık onu oracıkta öldürmediyse bunun nedeni boynunu büküp kendisine ihanet eden sevgilisinin peşine düşmüş olmasıdır. Ancak şuna dikkat buyurun: Öfkeden kendini kaybetmiş olduğu halde yine de havanelini kapmıştı. Neden başka bir silah değil de özellikle havaneli? Ama bir aydır bu manzarayı gözümüzün önünden geçirdiğimize ve kendimizi buna hazırladığımıza göre, silah olabilecek bir şey karşımıza çıkınca hemen kapıverdik. Bu cins herhangi bir aletin silah olarak kullanılabileceğini ise bir aydır tasarlayıp duruyorduk. İşte bu yüzden hemen o anda ve hiç tereddüt etmeden havanelini bir silah olarak düşündüler! İşte bu nedenle bu uğursuz havanelini bilinçli olarak ve isteyerek kapmıştır. Ve işte babasının bahçesindedir, ortalık sakindir, tanık yoktur, sessiz bir gece, karanlık ve kıskançlık duygusu. Sevgilisinin burada, onunla, yani rakibiyle birlikte, onun kollarının arasında olduğu ve belki de şu anda kendisiyle alay ettikleri kuşkusu ruhunu sarıyor. Üstelik sadece kuşku da değil, artık kuşkudan söz edilir mi, yalan, aldatma ortada, her şey apaçık: Sevgilisi burada, işte şu ışık gelen odada, orada babasının yanında paravananın arkasında.Ve işte talihsiz adam gizlene gizlene pencereye yaklaşıyor, saygıyla içeriye bakıyor, uslu uslu boyun eğiyor ve sağduyusunu dinleyip tehlikeli ve ahlaksızca bir şey olmaması için felaketten hızla uzaklaşıyor. Bizi de buna inandırmak istiyorlar, bizi, yani sanığın karakterini, olaylara bakarak onun nasıl bir ruh hali içinde, nasıl bir durumda olduğunu bilen bizleri. Üstelik de kapıyı açtırıp içeri girebileceği işaretleri bildiği halde!” İppolit Kirilloviç, burada “işaretler” konusunda suçlamasına bir süre ara verdi ve sözü Smerdyakov’a getirmeyi gerekli gördü. Amacı, katilin Smerdyakov olduğu konusundaki kuşkulara yer veren bu giriş bölümünü tamamen kapatmak ve bu düşünceyi tümüyle ortadan kaldırmaktı. Bunu son derece ayrıntılı bir şekilde yaptı ve herkes, bu varsayımı umursamadığını ifade etmesine rağmen yine de bunu çok önemsediğini anlamıştı.</p>
				
				
				
				</div>
  </body>
</html>