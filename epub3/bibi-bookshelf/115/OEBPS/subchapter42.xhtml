<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter42">
<div class="html5_section">
				<div class="html5_header">
					<h1 class="book">YEDİNCİ KİTAP</h1>
					<h1 class="book-title narrow">ALYOŞA</h1>
				<h1 class="chapter-num">I</h1>
				<h1 class="chapter-title">ÇÜRÜME KOKUSU</h1>
				</div>
				
				<p>Keşiş-rahip Peder Zosima’nın cesedini unvanına uygun şekilde gömülmeye hazırladılar. Bilindiği gibi, ölen rahipleri ve keşişleri yıkamazlar. “Rahiplerden biri Tanrı huzuruna çıktığında (diye yazılıdır büyük ayin kitabında) görevlendirilmiş olan rahip onun vücudunu ılık suyla siler, ama daha önce ölenin alnına, göğsüne, ellerine, ayaklarına ve dizlerine süngerle haç işareti yapar, başka da bir şey yapılmaz.” Peder Paisiy de ölüye bunların hepsini yaptı. Sildikten sonra rahip kıyafetini giydirdi ve cüppesine sardı; kurala göre, haç şeklinde sarabilmek için cüppeyi birkaç yerinden kesti. Kafasına da üzerinde sekiz kollu haç olan bir başlık geçirdi. Başlık açık bırakılmıştı, ölünün yüzünü siyah bir tülle örttüler. Eline Kurtarıcı’nın tasvirini verdiler. Sabaha karşı onu bu haliyle tabuta koydular (tabut çok önceden hazırlanmıştı). Tabutu bütün gün hücrede (merhum staretsin, cemaati ve dışardan gelen ziyaretçileri kabul ettiği birinci büyük odada) bırakmak niyetindeydiler. Ölen, unvan bakımından keşiş-rahip olduğu için rahiplerin ve diyakozların Zebur değil, İncil okumaları gerekiyordu. Ölü ayininden sonra Peder İosif okumaya başladı; daha sonra bütün gün ve gece İncil’i bizzat okumak isteyen Peder Paisiy, o sırada keşişhane başrahibi pederle birlikte çok meşguldü ve endişe içindeydi, çünkü gerek manastır cemaati, gerekse manastır misafirhanesinden ve akın akın kentten gelenler arasında alışılmamış bir şey, işitilmemiş ve hatta “yakışık almaz” bir heyecan ve sabırsız bir bekleyiş görülmeye başlamıştı ve giderek de artıyordu. Başrahip de, Peder Paisiy de böylesine çok heyecanlanmış insanları yatıştırmak için ellerinden geldiği kadar çaba harcıyorlardı. Gün yeterince ağardığında şehirden hastalarını, özellikle de çocuklarını kapıp gelenler bile oldu. Herhalde ortaya çıkmakta gecikmeyeceğine inandıkları acil şifa gücüne umut bağlayarak bu dakikayı bile bile beklemiş gibiydiler. Şehrimizde herkesin ölen staretsi daha hayattayken tartışmasız ve yüce bir aziz saymaya ne derece alışmış oldukları böylece anlaşılmış oldu. Hem gelenlerin arasında sadece basit halktan insanlar da yoktu. İnananların bu derece çabuk ve açık bir şekilde ve hatta sabırsızlıkla ve nerdeyse bir talep olarak ortaya koydukları bu büyük beklenti, Peder Paisiy’e, çok önceden beri kendisinin de hissettiği, ancak gerçekte onun beklediğini de aşan kesin bir günah olarak görünüyordu. Hatta Peder Paisiy, rahiplerin arasından heyecana kapılanlarla karşılaştığında şöyle demeye başlamıştı: “Bu derece çabuk yüce bir şey beklemek, ancak dine inanmayanlar arasında olabilecek bize yakışmayan bir düşüncesizliktir.” Ama onu pek dinlemiyorlardı ve Peder Paisiy bunu endişeyle fark ediyordu. Oysa kendisi de (her şeyi doğru hatırlamak gerekirse) bu son derece sabırsız bekleyişlerden hayrete düşmüş ve bunlarda bir düşüncesizlik ve telaş bulmuş olsa bile gizliden gizliye kendi içinde, ruhunun derinliklerinde bu heyecanlı insanlarla hemen hemen aynı şeyi bekliyordu ve bunu kendi kendisine itiraf etmemesi mümkün değildi. Gene de bir tür önseziyle içinde büyük kuşkular uyandırmış olan bazı tesadüfler hiç hoşuna gitmiyordu. Merhumun hücresinde sıkış sıkış toplanan kalabalığın içinde, örneğin, Rakitin’i ya da hâlâ manastırda bulunan Obdorsk’lu rahibi manevi bir tiksintiyle fark etmişti (bu yüzden de kendini ayıpladı) ve Peder Paisiy, nedense birdenbire bu ikisini de şüpheli gördü. Oysaki, bu anlamda dikkati çekebilecek kişiler yalnızca onlar da değildi. Obdorsk’lu rahip heyecana kapılanlar içinde en telaşlısıydı; onu her yerde görmek mümkündü: Her tarafta sorular soruyor, her şeye kulak kabartıyor, her yerde özellikle esrarengiz bir tavır takınarak bir şeyler fısıldıyordu. Yüz ifadesi ise son derece sabırsızdı ve adeta bu kadar uzun zamandır beklenen şeyin gerçekleşmemesi yüzünden öfkelenmiş gibiydi. Rakitin’e gelince, daha sonra ortaya çıktığı gibi o, Bayan Hohlakova’nın verdiği özel bir görevle bu kadar erken bir vakitte keşişhaneye gelmişti. Bu iyi yürekli, ama karakteri zayıf kadın keşişhaneye kendisi giremezdi. Uyanır uyanmaz olup biteni öğrenmiş ve birden o kadar çok merak etmişti ki, kendi yerine her şeyi gözetlemesi ve hemen hemen her yarım saatte bir <em>bütün olanları </em>yazılı olarak kendisine yetiştirmesi için Rakitin’i keşişhaneye göndermişti. Bayan Hohlakova, Rakitin’i çok şerefli ve imanlı bir delikanlı olarak görürdü. Rakitin’se herkesi idare etmeyi ve eğer birinde kendi çıkarına uygun en ufak bir şey görüyorsa onun istediği gibi görünmeyi çok iyi becerirdi. Açık ve aydınlık bir gündü ve dua etmeye gelenlerin çoğu, keşişhanenin çevresinde olduğu gibi kilisenin etrafında da çok sayıda bulunan keşişhane mezarlarının civarında toplanmıştı. Peder Paisiy, keşişhaneyi dolaşırken birden Alyoşa’yı ve onu uzun zamandır, hemen hemen geceden beri görmediğini hatırladı. Hatırlar hatırlamaz da onu keşişhanenin en uzak köşesinde, duvarın yanında, çok eskiden ölmüş ve gösterdiği başarılarla tanınmış bir rahibin mezarının başında otururken gördü. Sırtı keşişhaneye, yüzü duvara dönük olarak oturuyordu ve adeta mezar taşının arkasına saklanmıştı. Peder Paisiy iyice yaklaşınca onun iki eliyle yüzünü kapamış yüksek sesle değilse bile bütün vücudu hıçkırıklarla sarsılarak acı acı ağladığını gördü. Peder Paisiy bir süre başında dikildi.</p>
				<p>“Yeter sevgili oğlum, yeter dostum,” dedi nihayet içli bir şekilde, “neyin var? Ağlama, sevin. Yoksa bugünün <em>onun</em> en önemli günü olduğunu bilmiyor musun? Şimdi, şu anda nerededir, sadece bunu düşün!”</p>
				<p>Alyoşa, küçük bir çocuğunki gibi ağlamaktan şişmiş yüzünü açıp ona baktı, ama hiçbir şey söylemeden hemen döndü ve tekrar elleriyle yüzünü kapadı. </p>
				<p>“Belki de böylesi daha iyi,” dedi Peder Paisiy düşünceli bir şekilde, “ağla bakalım, bu gözyaşlarını sana İsa gönderdi. “Senin bu içli gözyaşların yalnızca ruhsal bir ferahlamadır ve güzel yüreğini rahatlatacaktır,” diye de kendi kendine ekledi. Sevecenlikle Alyoşa’yı düşünerek yanından uzaklaştı. Hem de çabucak uzaklaştı, çünkü ona baktıkça kendisinin de ağlamaya başlayacağını hissetmişti. Bu arada zaman geçiyor, manastırdaki işler ve cenaze töreni düzen içinde devam ediyordu. Peder Paisiy, Peder İosif’in tabutun yanındaki yerine geçti ve İncil okuma işini ondan tekrar devraldı. Ama henüz öğleden sonra saat üçü bulmamıştı ki, önceki kitabımın sonunda sözünü ettiğim şey, aramızdan hiç kimsenin beklemediği ve herkesin beklentisine ters düşen o şey oldu. Tekrarlıyorum, bu olayın ayrıntılı, ama aslında içi boş öyküsü, şehrimizde ve tüm çevrede hâlâ olağanüstü canlılıkla hatırlanır. Burada yine kendi adıma bir şey daha ekleyeceğim: Bu heyecanlı ve insanın aklını çelen, aslında ise son derece anlamsız ve doğal olayı anımsamak beni nerdeyse tiksindiriyor. Eğer bu olay, romanımın <em>gelecekte de olsa</em> başkahramanı olan Alyoşa’nın ruhunu ve yüreğini çok güçlü ve belirli bir biçimde etkilememiş, onun ruhunda adeta bir dönüm noktası oluşturmamış ve bilincini sarsan, ama aynı zamanda da hayatı boyunca belirli bir amaca doğru kesin olarak bilincini güçlendirmiş olan bir devrim yaratmamış olsaydı elbette ki hiç sözünü bile etmeyecektim.</p>
				<p>Artık öykümüze gelelim. Daha gün ağarmadan önce staretsin gömülmeye hazır cenazesini tabuta koyduklarında ve tabutu birinci, yani eski kabul odasına götürdüklerinde tabutun yanında bulunanlar arasında, odanın pencerelerini açmak gerekir mi, gerekmez mi sorusu ortaya atılmıştı. Ama birisi tarafından laf olsun diye sorulmuş olan bu soru, yanıtsız kaldı ve hemen hemen hiç dikkati çekmedi. Olsa olsa orada bulunanlardan ancak birkaçı bu soruyu fark etmişti. Onlar da böylesine büyük bir adamın cesedinin bozulacağını ve kötü bir koku yayacağını beklemenin gerçek anlamda bir saçmalık olduğunu, hatta bu soruyu soran kişiye imanı zayıf, düşüncesizin biri olduğu için acımak gerektiğini (eğer alay edilmezse tabii) düşünerek ağızlarını açmamışlardı, çünkü tam tersini bekliyorlardı. Öğleyi kısa bir süre geçe ilk başta odaya girip çıkanların hiçbir şey söylemeden sadece akıllarından geçirdikleri ve hatta zihinlerinde beliren düşünceyi bir başkasına söylemekten belli bir ölçüde korkarak fark ettikleri o şey başlamıştı, ama öğleden sonra üçe doğru artık o kadar açık ve inkâr edilemez bir şekilde ortaya çıkmıştı ki, bu haber bir anda bütün keşişhaneye ve dua etmeye gelen tüm ziyaretçilere yayıldı, manastırda da hemen duyuldu ve manastırdakilerin hepsini hayrete düşürdü, sonunda çok kısa bir süre zarfında şehre de ulaştı ve şehirde inançlı inançsız herkesi heyecanlandırdı. İnançsızlar memnun oldular, inançlılara gelince, onların arasından en inançsız olanlardan bile daha çok sevinenler çıktı, çünkü merhum staretsin konuşmalarından birinde söylediği gibi “insanlar, dürüst birinin düşmesinden ve rezil olmasından hoşlanırlardı.” Söz konusu olan, tabuttan azar azar, ama zaman geçtikçe daha fark edilir şekilde, öğleden sonra üçe doğru ise artık son derece açık olarak duyulan ve yavaş yavaş artan bir çürüme kokusunun gelmeye başlamasıydı. Manastırımızın geçmişteki tüm yaşamında çoktandır böyle aşırı ve hatta bu olayın hemen ardından bizzat rahipler tarafından da belirtildiği gibi, başka bir durumda imkânsız olan bir olay olmamıştı ve hiç kimse böyle bir şey anımsamıyordu. Sonraları, hatta yıllar sonra bazı aklı başında rahiplerimiz, o günü bütün ayrıntılarıyla hatırlayarak o zaman bu rezaletin nasıl olup da o dereceye kadar varabildiğine hayret etmişler ve dehşete düşmüşlerdi. Çünkü daha önce de son derece dürüst bir yaşam sürmüş ve doğruluklarından herkesin emin olduğu rahipler ölmüş, onların zavallı cesetlerinden de doğal olarak tüm ölülerde olduğu gibi çürüme kokusu gelmişti, ama bunlar, bu şekilde bir olay ve hatta en ufak bir heyecan bile yaratmamıştı. Çok eskiden öbür dünyaya göçmüş, ama anıları manastırda hâlâ canlı olan ve rivayete göre cesetlerinde çürüme görülmemiş kişiler de vardı elbette. Bu durum, dindar insanları duygulandırarak esrarengiz bir şekilde etkilemiş ve hafızalarında ulvi ve mucizevi bir şey olarak ve eğer Tanrı’nın izniyle vakti gelirse bu kişilerin kabirlerinden ilerde çok daha büyük mucizeler geleceğine ilişkin bir vaat olarak yer etmişti. Yüz beş yaşına kadar yaşamış ve çok zaman önce, yüzyılımızın ilk on yılında öbür dünyaya göç etmiş ünlü bir din kahramanı, büyük bir perhizci ve konuşmama kararı vermiş bir keşiş olan Starets İov’la ilgili anı da işte böyle hafızalarda kalmış anılardan biriydi. Bu staretsin mezarını, buraya ilk defa dua etmeye gelmiş insanlara özel ve olağanüstü bir saygıyla gösterirler ve onunla ilgili olarak bazı büyük umutlardan esrarengiz bir şekilde söz ederlerdi. (Bu mezar, Peder Paisiy’in sabah Alyoşa’yı başında otururken bulduğu mezardı.) Çok eskiden ölmüş olan bu staretsten başka nispeten daha yakın zamanda vefat etmiş olan yüce peder, keşiş-rahip Starets Varsonofiy’in anısı da aynı böyle unutulmayan anılardandı. Starets Varsonofiy, Peder Zosima’nın staretsliği teslim aldığı ve daha hayattayken manastıra dua etmeye gelen herkesin açıkça meczup diye adlandırdığı biriydi. Bu ikisi hakkındaki rivayetlere göre, her ikisi de tabutun içinde yatarken canlı gibiymiş ve cesetleri bozulmadan gömülmüşler, üstelik de yüzleri adeta tabutlarını aydınlatıyormuş. Hatta bazıları, cesetlerinden çok iyi hissedilen çok hoş bir koku geldiğini ısrarla belirtmişlerdi. Ancak bu kadar hatırı sayılır anıya rağmen, Starets Zosima’nın tabutu başında bu derece düşüncesizce, saçma ve kötü bir olayın meydana geliş nedenini açıklamak yine de zordu. Bana gelince, ben burada farklı pek çok şeyin, aynı anda etkili olan pek çok nedenin bir araya geldiğini sanıyorum. Örneğin, bunlardan biri, hâlâ manastırdaki birçok rahibin zihinlerinin derinlerinde saklı bulunan staretsliğe karşı köklü düşmanlıktı. Staretsliği zararlı bir yenilik sayıyorlardı. Sonra, kuşkusuz en önemlisi de ölenin, daha hayattayken adeta karşı gelinmesi yasaklanacak kadar kuvvetli bir şekilde kabul edilmiş olan kutsallığına karşı duyulan kıskançlıktı. Çünkü merhum starets, pek çok kişiyi mucizelerinden ziyade gösterdiği sevgiyle kendine çekmiş olmasına ve çevresinde kendisini sevenlerden adeta koca bir dünya kurmuş olmasına rağmen, bu davranışıyla aynı zamanda kendisini kıskananların, dolayısıyla da acımasız düşmanlarının, hem de sadece manastırdakiler arasında değil, dindar olmayanlar arasında bile gizli ve açık düşmanlarının ortaya çıkmasına neden olmuştu. Örneğin, hiç kimseye bir zararı dokunmamıştı, ama “Niye onu bu kadar sayıyorlar yani?” diye soruyorlardı. Ve sadece bu soru tekrarlana tekrarlana sonunda gözü doymaz koca bir kin uçurumu yaratmıştı. Staretsin cesedinden çıkan çürüme kokusunu duyan pek çok kişinin işte bu yüzden bu kadar çabuk (çünkü daha öleli bir gün bile olmamıştı) sevindiklerini, hem de haddinden fazla sevindiklerini düşünüyorum; staretse bağlı olan ve ona hâlâ saygı gösterenler arasından da bu olayla şahsen küçük düşürüldüğünü ve hakarete uğradığını düşünenler çıkmıştı. Olayın daha sonraki gelişmesi şu şekilde oldu:</p>
				<p>Çürüme daha yeni anlaşılmaya başlamıştı ki, merhumun hücresine giren rahiplerin haline bakarak neden buraya geldiklerini anlamak mümkündü. Birisi içeri giriyor, kısa bir süre duruyor ve haberin doğruluğunu hemen başkalarına, dışarda bekleşen kalabalığa bildirmek için çıkıyordu. Bekleyenlerden bazıları üzüntüyle kafalarını sallıyorlar, ama diğerleri artık kindar bakışlarında açık açık parlayan sevinçlerini bile saklamak istemiyorlardı. Ve hiç kimse onlara sitem etmiyor, hiç kimse ses çıkarmıyordu. Tuhaf olan da buydu, çünkü ölen staretse bağlı olanlar manastırda hâlâ çoğunluktaydı; ama galiba Tanrı bu defa azınlığın geçici olarak üstün gelmesine göz yummuştu. Aralarında daha çok tahsilli insanların bulunduğu dinci olmayan ziyaretçiler de kısa bir süre sonra aynı şekilde casus gibi hücreye gelmeye başladılar. Keşişhane kapısının önünde kalabalık halde toplanmış olmalarına rağmen basit halktan insanlar pek az içeriye giriyorlardı. Kesin olan bir şey de, dinci olmayan ziyaretçilerin özellikle saat üçten sonraki akınının bu haber yüzünden aşırı derecede artmış olmasıydı. O gün belki de hiç oraya gitmeyecek ve gitmeyi aklına bile getirmeyecek kişiler, şimdi mahsus geliyorlardı, aralarında bazı yüksek unvanlı şahıslar da vardı. Bununla birlikte, görünüşte terbiye henüz bozulmamıştı ve Peder Paisiy, olağanüstü bir şey olduğunu çoktan anladığı halde sanki çevresinde olup bitenin farkında değilmiş gibi ciddi bir yüz ifadesiyle ve net, tane tane telaffuz ederek yüksek sesle İncil okumaya devam ediyordu. Ancak ilk başta son derece hafif olan, ama giderek yükselen ve cesaretlenen sesler ona kadar gelmeye başlamıştı. Peder Paisiy, birden “Demek ki, Tanrı’nın yargısı insanlarınki gibi değilmiş!” sözlerini duydu. Bunu ilk söyleyen, din dünyasından olmayan biri, son derece sofu olduğu bilinen şehirli yaşlı bir memurdu. Ancak onun yüksek sesle söylediği şey, rahiplerin epeydir kendi aralarında kulaktan kulağa fısıldadıkları bir şeyin sadece tekrarı olmuştu. Onlar bu umutsuz lafı çok daha önce söylemişlerdi ve en kötüsü de hemen hemen her geçen dakikayla birlikte bu sözlerde bir tür sevincin ortaya çıkıyor ve artıyor olmasıydı. Ancak kısa bir süre sonra bu saygılı durum da bozulmaya başladı ve hatta herkes sanki bu terbiyeli durumu bozma hakkını kendisinde hissediyormuş gibiydi. Rahiplerden bazıları ilk başta adeta acıyarak “<em>Bu</em> neden oldu ki, vücudu iriyarı değildi, bir deri bir kemikti, bu koku nerden geliyor?” diyorlardı. Diğerleri hemen “Demek ki, Tanrı özellikle bir şeye dikkati çekmek istedi” diye ekliyorlardı ve onların bu düşüncesi de tartışılmaksızın anında kabul ediliyordu, “çünkü,” diyorlardı, “eğer ölen her günahkârda olduğu gibi doğal bir koku olsaydı yine de bu derece erken değil, daha sonra, en azından yirmi dört saat sonra ortaya çıkardı, bu doğayı da aştı.” Şu halde bunu yapan Tanrı’dan başkası değildir ve burada onun bir şeye işaret eden parmağını görmek gerekir. O, bir şey göstermek istedi. Bu yargı kesinlikle şaşırtıcıydı. Merhumun pek sevdiği, yumuşak başlı kütüphaneci Peder İosif fesatçılardan bazılarına “Bu, her yerde böyle değildir” diyerek itiraz etti ve Hıristiyanlık’ta müminlerin cesetlerinin çürümeyeceğine dair kesin bir kuralın değil, bu konuda yalnızca bir düşüncenin var olduğunu, örneğin Aynaroz gibi en koyu Hıristiyan memleketlerinde bile çürüme kokusunun bu derece kuşku uyandırmadığını ve orada kabul edildiğine göre, ölenin selamete erdiğini gösteren en önemli işaretin cesedinin çürümemesi değil, kemiklerinin rengi olduğunu ileri sürerek bu insanların cesetlerinin yıllarca toprağın altında kalarak çürüyüp dağıldığında bile “şayet kemikleri balmumu gibi sarı bir renk almışsa bunun Tanrı’nın ölen mümini kutsadığını gösteren en önemli işaret olduğunu; eğer sarı değil de siyah bir renk almışsa bunun da Tanrı’nın böyle bir onuru ona layık görmediği anlamına geldiğini, Aynaroz gibi, Hıristiyanlığın eskiden beri en bozulmaz ve en saf şekilde korunduğu yüce bir yerde bunun bu şekilde olduğunu” söyledi. Ama bu uysal pederin söyledikleri etkili olmadı ve hatta alaycı bir direniş yarattı: “Bunların hepsi de ulemalık ve yeni yeni icatlar, dinlemeye değecek şeyler değil,” diye karar verdiler rahipler kendi kendilerine. “Biz eski usule göre hareket ediyoruz, az mı yenilik çıkıyor, hepsine uymak zorunda mıyız?” diye ekledi diğerleri. “Bizim aziz pederlerimiz de onlarınkinden az değildir. Onlar orada Türklerin egemenliği altında oturup her şeyi unuttular. Onların Hıristiyanlığı da çoktan bulanmıştır, hem çanları bile yok” diye ilave etti en alaycı olanları. Peder İosif, üzüntüyle uzaklaştı, ayrıca sanki kendisi de kendi söylediklerine pek inanmıyormuş gibi, düşüncesini çok kesin ifade etmemişti. Ama çok çirkin bir şeyin başlamakta olduğunu ve hatta itaatsizliğin başkaldırdığını hayretle sezmişti. Peder İosif’in arkasından sağduyulu sesler de yavaş yavaş azaldı. Ve durum o hale geldi ki, merhum staretsi sevenlerin ve staretsliğin kuruluşunu sessizce boyun eğerek kabul etmiş olanların hepsi de birdenbire bir şeyden müthiş korktular ve karşılaştıklarında birbirlerinin yüzüne ürkek ürkek bakmaya başladılar. Yenilik saydıkları staretsliğe düşman olanlarsa başlarını gururla yukarı kaldırdılar. “Merhum Starets Varsonofiy’den bırakın kötü bir koku gelmesini, dahası hoş bir koku duyulmuştu,” diye hatırlatıyorlardı için için sevinerek, “ama o bunu staretsliğiyle değil, doğruluğuyla hak etmişti.” Bunun ardından da yeni ölen staretse yönelik kınamalar ve hatta suçlamalar yağmaya başlıyordu: “Doğruyu öğretmiyordu; yaşamın gözyaşları içinde boyun eğmek değil, büyük bir sevinç olduğunu öğretiyordu,” diyordu en ahmaklardan bazıları. Daha da ahmak olan diğerleri ise “Yeni moda inançları vardı, cehennemdeki maddi ateşi kabul etmiyordu” diye ekliyorlardı. Bazı kıskanç kişilerden de “Perhize sıkı sıkıya uymuyordu, tatlı ve çayla birlikte vişne reçeli yiyordu, bunu çok severdi ve reçeli hanımefendiler gönderirlerdi. Bir keşiş çay içer mi hiç?” sözleri işitiliyordu. En kindar olanları “Burnu Kaf Dağı’ndaydı, kendini aziz sayardı, insanları önünde diz çökmeye mecbur görürdü,” diyorlardı sert bir biçimde. Staretsliğin en aşırı karşıtları öfkeli bir fısıltıyla “Günah çıkartmanın gizliliğini kötüye kullanırdı” diye ekliyorlardı. Bunların içinde starets hayattayken hiçbir söz söylememiş, ama şimdi birden ağızlarını açıp konuşan en yaşlı ve ibadetlerinde en katı rahipler, gerçek perhizciler ve suskunlar vardı. Bu korkunç bir şeydi, çünkü onların sözleri genç ve henüz iradesi zayıf rahipler üzerinde büyük bir etki yapıyordu. Kutsal Silvester’den Obdorsk’lu rahipçik de bunu derin derin iç geçirerek ve kafasını sallayarak dinlemişti: “Yo, galiba Peder Ferapont dün doğru hüküm verdi,” diye düşündü kendi kendine. Tam bu sırada da Peder Ferapont göründü, sanki sarsıntıyı artırmaya gelmişti.</p>
				<p>Pederin arı kovanlarının bulunduğu yerdeki ahşap hücresinden ender olarak çıktığını, uzun zamandır kiliseye bile gitmediğini ve onu meczup olarak gördüklerinden herkes için ortak olan kurallarla bağlı saymayarak hoş gördüklerini daha önce söylemiştim. Ama tam olarak gerçeği söylemek gerekirse bütün bunları biraz da zorunlu oldukları için hoş görüyorlardı. Çünkü gece gündüz durmadan dua eden (hatta uyurken bile dizlerinin üzerinde dururmuş) bu derece büyük bir perhizci ve konuşmama kararı vermiş birini, kendisi uymak istemediği takdirde genel kurala uyması için zorlamak ayıp olurdu. O zaman rahipler “O, hepimizden daha azizdir. Bu kurallardan çok daha zorunu yerine getiriyor, kiliseye gelmezse gelmez, ne zaman geleceğini de kendisi bilir, onun kendisine ait kuralları var” diyeceklerdi. Bu şekilde itirazlar olur diye Peder Ferapont’u rahat bırakmışlardı. Artık herkesin bildiği gibi, Peder Ferapont, Starets Zosima’yı hiç sevmezdi; işte “Demek ki, Tanrı’nın yargısı insanlarınki gibi değilmiş ve doğayı bile aştı” haberi onun hücresine de hemen ulaşmıştı. Ona bu haberi vermek için ilk koşanlardan birinin dün Peder Ferapont’u ziyaret etmiş ve yanından dehşet içinde ayrılmış olan Obdorsk’lu konuk olduğunu tahmin etmek gerekir. Bu arada tabutun başında dimdik duran Peder Paisiy’in de hücrenin dışında olanları duyamadığı ve göremediği halde çevresini çok iyi tanıdığı için çok önemli şeylerin hepsini de yüreğinde hiç yanılmadan sezdiğini söylemiştim. Şaşırmadı, olabilecek her şeyi korkusuzca, bu heyecanın onun akıl gözüne artık takılmış olan muhtemel sonucunu delici bakışlarıyla izleyerek bekliyordu. Birden kulağına, girişte alışılmışın dışında ve saygı ortamını açıkça bozan bir gürültü geldi. Kapı ardına kadar açıldı ve eşikte Peder Ferapont göründü. Arkasında da hücrenin içinden bile açıkça görüldüğü gibi, eşiğin altında Peder Ferapont’a eşlik eden pek çok rahip ve hatta onların aralarında da din adamı olmayanlar toplanmıştı. Ancak peşindekiler içeri girmemiş ve eşiği geçmemişlerdi, ama orada durarak Peder Ferapont’un ne söyleyeceğini ve ne yapacağını bekliyorlardı, çünkü gösterdiği tüm cesarete rağmen onun boşuna gelmediğini sezmişlerdi. Peder Ferapont eşikte durarak ellerini havaya kaldırdı. Sağ kolunun altından kendini tutamayıp aşırı merakı yüzünden Peder Ferapont’un arkasından merdivene koşan Obdorsk’lu konuğun keskin ve meraklı gözleri bakıyordu. Kapı gürültüyle ardına kadar açılır açılmaz ondan başka herkes bu ani korku yüzünden daha da geriye gitmişti. Peder Ferapont, kollarını havaya kaldırdıktan sonra birden feryadı bastı:</p>
				<p>“Def ediyorum!” ve hemen sırayla dört tarafa dönerek eliyle hücrenin duvarlarını ve dört köşesini takdis etmeye başladı. Peder Ferapont’un bu hareketini kendisine eşlik edenler hemen anladılar; çünkü her zaman böyle yapar ve kötü güçleri kovmadan bir yere girmez, oturmaz ve konuşmazdı.</p>
				<p>“Defol şeytan, defol şeytan!” diye her istavrozla birlikte tekrarlıyordu. “Def ediyorum!” diye tekrar bağırdı. Kaba rahip gömleği giymiş, beline kalın bir ip bağlamıştı. Kenevirden yapılmış gömleğinin altından aklaşmış kıllarla kaplı çıplak göğsü görünüyordu. Yalınayaktı. Kollarını hareket ettirmeye başlar başlamaz gömleğinin altında taşıdığı zincirler sallanmaya ve ses çıkarmaya başladı. Peder Paisiy okumaya ara verdi, bir adım ilerledi ve Peder Ferapont’un karşısına dikilerek bekledi.</p>
				<p>“Neden geldin saygıdeğer peder? Neden düzeni bozuyorsun? Neden uysal sürüyü çileden çıkarıyorsun?” dedi sonunda dik dik Peder Ferapont’a bakarak.</p>
				<p>“Neden mi geldim? Niye soruyorsun? Ne Zannediyorsun?” diye bağırdı Peder Ferapont meczup bir adam haliyle. “Buradaki misafirlerinizi, pis şeytanları defetmeye geldim. Ben yokken onları çoğaltmış mısınız bakıyorum. Süpürgeyle süpürmek istiyorum onları.”</p>
				<p>“Şeytanı def ediyorsun, ama belki sen de ona hizmet ediyorsun,” diye devam etti Peder Paisiy korkusuzca. “Kim kendisi için ‘Ben azizim’ diyebilir? Sen der misin peder?”</p>
				<p>“Ne azizi, murdarım ben. Koltuğa kurulup önünde diz çökülen bir put durumuna düşürmem kendimi!” diye gürledi Peder Ferapont. “Şimdi insanlar kutsal inancı mahvediyorlar. Rahmetli aziziniz de.” Parmağıyla tabutu göstererek kalabalığa döndü: “Şeytanları reddederdi. Şeytanlara karşı ilaç verirdi. İşte bakın şeytanlar köşelerde örümcek gibi üremişler. Bugün kendisi de leş gibi koktu. Bunu Tanrı’nın büyük bir işareti olarak görüyoruz.”</p>
				<p>Peder Zosima hayattayken gerçekten de bir defa böyle bir şey olmuştu. Şeytan, rahiplerden birinin önce rüyasına girmeye, sonunda uyanıkken de görünmeye başlamıştı. Rahip büyük bir korku içinde konuyu staretse açmış, o da hiç durmadan dua etmesini ve perhizini artırmasını öğütlemişti. Ancak bunlar da işe yaramayınca perhizi ve duayı bırakmaksızın bir ilaç almasını tavsiye etmişti. O zaman pek çokları bu konuda dedikodu etmişler ve kafalarını sallayarak kendi aralarında konuşmuşlardı. Hepsinden de çok Peder Ferapont dır dır etmişti. Çünkü bazı dedikoducular staretsin bu özel durumda verdiği “olağanüstü” tavsiyeyi yememiş içmemiş ona yetiştirmişlerdi.</p>
				<p>“Git buradan peder!” dedi Peder Paisiy emreden bir sesle. “İnsanlar değil, Tanrı yargılar. Belki burada böyle bir “işaret” görüyoruz, ama bunu ne sen, ne ben, ne de başka biri anlayabilir. Çık git peder ve sürüyü kışkırtma!” diye ısrarla tekrarladı.</p>
				<p>“Keşişlik unvanına uygun perhiz yapmıyordu, onun için de bu işaret geldi. Bu çok açık bir şey, saklamak günahtır!” Bütün gayretkeşliği içinde aklını kaybeden yobaz sakinleşmiyordu. “Şekerleme yiyordu, hanımlar ona ceplerinde şekerleme taşıyorlardı, çay içiyordu, karnını tatlıyla, kafasını ise kibirli düşüncelerle doldurarak feda etti... Bu yüzden de rezil oldu...”</p>
				<p>“Sözleriniz çok düşüncesizce peder!” Peder Paisiy de sesini yükseltmişti. “Senin perhizine ve dindarlığına hayranım, ama şu düşüncesizce sözlerin sanki dışardan kararsız ve kıt akıllı bir delikanlının ağzından çıkmış gibi. Defol git peder, sana emrediyorum,” diye gürledi sonunda Peder Paisiy.</p>
				<p>“Çıkacağım zaten!” dedi Peder Ferapont. Biraz bozulmuştu, ama hırçınlıktan da vazgeçmiyordu. “Sizi gidi âlimler! Büyük aklınızla benim hiçliğim üzerine böbürleniyorsunuz. Buraya geldiğimde cahildim, burada ise bildiklerimi de unuttum, benim gibi küçük birini sizin hikmetinizden Tanrı korudu...”</p>
				<p>Peder Paisiy başında dikiliyor ve kararlılıkla bekliyordu. Peder Ferapont sustu, birden mahzunlaşıp sağ avucunu yanağına dayadı ve ölen staretsin tabutuna bakarak heceleri uzata uzata şöyle dedi:</p>
				<p>“Yarın onun için ‘Yardımcı ve Koruyucu’ ilahisini söylemeye başlayacaklar, çok güzel bir ilahi, oysa ben geberince sadece ve sadece ‘Hayatın Tadı’ ayetini<a class="si-noteref epub-type_noteref" href="#f1" id="ref_f1">1</a> okuyacaklar,” dedi gözleri yaşararak ve kederli bir şekilde. “Kibirlendiniz ve böbürlendiniz, boş bu dünya boş!” Birden çılgın gibi bunu söyledi ve elini sallayarak çabucak geri döndü, hızla merdivenden aşağı indi. Aşağıda bekleyen kalabalık şöyle bir dalgalandı; bazıları Peder Ferapont’un arkasından seğirttiler, diğerleri ağırdan aldılar, çünkü hücrenin kapısı hâlâ açıktı, Peder Paisiy ise Peder Ferapont’un ardından merdivene çıkmış gözlüyordu. Ancak çılgın ihtiyar henüz her şeyi bitirmemişti: Yirmi adım kadar uzaklaştıktan sonra birdenbire batmakta olan güneşten yana döndü, iki elini de havaya kaldırdı ve sanki tırpanla biçilmiş gibi, müthiş bir çığlık atarak yere kapaklandı:</p>
				<p>“Benim Tanrım kazandı! İsa batan güneşi yendi!” Ellerini güneşe doğru kaldırmış kudurmuş gibi bağırıyordu ve yüzünü yere kapayıp küçük bir çocuk gibi avaz avaz ağlamaya başladı, gözyaşlarından bütün vücudu sarsılıyordu ve ellerini toprağa dayamıştı. Bu sırada herkes ona doğru atıldı, haykırışlar ve hıçkırıklar duyuldu... Herkesi bir tür çılgınlık sarmıştı.</p>
				<p>“İşte bakın kim azizmiş! Kim doğruymuş!” Artık haykırışlar korkusuzdu. “Staretslikte kimin oturması gerekiyormuş,” diye ekledi bazıları öfkeyle.</p>
				<p>“Staretsliği kabul etmez o... Kendisi reddeder... lanet olası bir yeniliğe hizmet etmez... onların budalalıklarını taklit etmez,” diye hemen lafı kaptı başka sesler. Ve artık iş o kadar tasavvur edilmesi zor bir hale gelmişti ki, tam o anda ayine çağıran çan çaldı. Herkes bir anda haç çıkarmaya başladı. Peder Ferapont da ayağa kalktı ve kendisini istavrozla koruyarak etrafına hiç bakmadan, bağırmaya devam ederek, ama artık tamamen birbiriyle bağlantısız şeyler söyleyerek hücresine yollandı. Birkaç kişi arkasından gitti, ama çoğunluk ayine katılmak üzere dağıldı. Peder Paisiy okuma işini Peder İosif’e devretti ve aşağı indi. Yobazların çılgınca haykırmalarından sarsılmış olmasına imkân yoktu, ama birden yüreği daralmıştı, bir şey özellikle onun canını sıkıyordu ve bunu hissetmişti. Durdu ve birdenbire kendi kendine “Ruhumu bile sarsacak kadar beni üzen ne acaba?” diye sordu ve bu ani üzüntüsünün görünüşe bakılırsa çok küçük ve özel bir nedenden kaynaklandığını hayretle anladı: Biraz önce hücrenin girişinde toplanan heyecanlı kalabalığın arasında Alyoşa’yı da fark etmişti ve Alyoşa’yı gördükten sonra yüreğinde hemen adeta bir acı hissettiğini hatırladı. “Bu delikanlı artık yüreğimde bu kadar çok mu önem taşıyor?” diye hayretle kendine sordu. Tam o anda Alyoşa sanki bir yere yetişecekmiş gibi yanından geçti, ama kilise tarafına gitmiyordu. Bakışları karşılaştı. Alyoşa hızla gözlerini kaçırdı ve yere dikti. Peder Paisiy, sadece delikanlının haline bakarak o dakikada Alyoşa’nın içinde nasıl büyük bir değişiklik cereyan etmekte olduğunu anlamıştı.</p>
				<p>“Yoksa senin de mi aklın çelindi?” diye bağırdı birden Peder Paisiy. “Yoksa sen de mi imanı kıt olanlardansın?” diye ekledi kederle.</p>
				<p>Alyoşa durdu ve Peder Paisiy’e belirsiz bir ifadeyle baktı, ama tekrar bakışlarını kaçırdı ve yere dikti. Yan duruyordu ve yüzünü karşısındakine çevirmemişti. Peder Paisiy dikkatle izliyordu.</p>
				<p>“Acelen nereye böyle? Ayine çağırıyorlar,” diye sordu yeniden, ama Alyoşa yine cevap vermedi.</p>
				<p>“Yoksa keşişhaneden ayrılıyor musun? İzin almadan, takdis edilmeden mi gidiyorsun?”</p>
				<p>Alyoşa birden ağzını çarpıtarak gülümsedi, gözlerini eski liderinin, yüreğinin ve aklının eski hâkimi sevgili staretsinin ölürken onu emanet ettiği karşısındaki adama tuhaf, ama çok tuhaf bir şekilde çevirdi ve aniden yine önceki gibi cevap vermeksizin sanki artık saygı gösterme kaygısı bile taşımıyormuş gibi elini salladı ve keşişhaneden dışarı çıkış kapısına doğru hızlı adımlarla yürüdü.</p>
				<p>Arkasından üzüntülü ve şaşkın bakan Peder Paisiy, “Yine geleceksin!” diye mırıldandı.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f1"><a class="backref" href="#ref_f1">1</a> Bir rahibin ve bir keşişin cenazesi kaldırılırken (hücreden kiliseye ve ayinden sonra kiliseden mezarlığa giderken) “Hayatın Tadı” ayeti söylenir. Eğer ölen keşiş-rahipse “Yardımcı ve Koruyucu” ilahisi okunur. (Y.N.)</div>
</div>
  </body>
</html>