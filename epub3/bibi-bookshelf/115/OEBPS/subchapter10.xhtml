<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter10">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">ÂMİN, ÂMİN!</h1>
				</div>
				
				<p>Staretsin hücreden ayrılışı yirmi beş dakika kadar sürdü. Artık saat yarımı geçmişti, ama Dmitriy Fedoroviç hâlâ ortada yoktu. Ancak onu unutmuş gibiydiler ve starets, hücreye tekrar girdiğinde konukları arasında çok hararetli bir konuşmayla karşılaştı. En çok İvan Fedoroviç ve iki rahip konuşmaya iştirak ediyorlardı. Görünüşe bakılırsa, Miusov da çok ateşli bir şekilde lafa karışıyordu, ama yine şansı yaver gitmiyordu; galiba ikinci planda kalıyordu ve sözlerine o kadar az karşılık veriyorlardı ki, ortaya çıkan bu yeni durum yalnızca birikmiş olan öfkesini artırıyordu. Mesele, onun daha önce de İvan Fedoroviç’le bilim konularında biraz atışmış olmasından ve İvan Fedoroviç’in kendisine gösterdiği önemsemez davranışı soğukkanlı karşılayamayışından kaynaklanıyordu: “Şimdiye dek en azından Avrupa’da ilerici olarak yapılan her şeyin en tepesinde yer aldım. Bu yeni kuşak ise kesin olarak bizleri görmezlikten geliyor,” diye düşündü kendi kendine. Koltuğa oturmak ve ağzını açmamak için kendi kendisine söz vermiş olan Fedor Pavloviç, gerçekten de kısa bir süre sustu, ancak komşusu Pyotr Aleksandroviç’i de alaylı bir gülümsemeyle izledi ve görünüşe bakılırsa onun öfkelenmesine sevindi. Çoktandır bir şeylerin öcünü almaya hazırlanıyordu ve şimdi bu fırsatı kaçırmak istemiyordu. Sonunda dayanamadı, komşusunun omzuna doğru eğildi ve onu bir kez daha kızdırdı:</p>
				<p>“O zaman biraz önce ‘nazik öpme’ öyküsünden sonra neden gitmediniz ve bu uygunsuz topluluk içinde kalmayı kabul ettiniz? Çünkü, kendinizi aşağılanmış ve hakarete uğramış hissettiniz ve zekânızı göstererek öç almak için kaldınız. Artık onlara zekânızı göstermedikçe gidemezsiniz.”</p>
				<p>“Gene mi siz? Aksine, hemen gideceğim.”</p>
				<p>“Sonra, herkesten sonra yola çıkacaksınız!” Fedor Pavloviç, bir kere daha iğneledi. Bu konuşma, staretsin geri dönüşüyle hemen hemen aynı anda oluyordu.</p>
				<p>Tartışma bir an için durdu, ama önceki yerini almış olan starets, gülümseyerek tartışmayı sürdürün dermişçesine herkesi süzdü. Onun yüzündeki hemen hemen her ifadeyi öğrenmiş olan Alyoşa, müthiş yorgun olduğunu ve ayakta zor durduğunu açıkça görüyordu. Hastalığının son zamanlarında gücünü kaybederek bayıldığı da oluyordu. Şimdi de yüzüne hemen hemen bayılma öncesindeki solgunluk yayılmış, dudakları beyazlaşmıştı. Ama, herhalde toplantıyı dağıtmak istemiyordu; hem de sanki bir amacı, ne olduğu bilinmeyen bir amacı varmış gibiydi. Alyoşa, onu dikkatle izliyordu.</p>
				<p>Kütüphaneci rahip İosif, staretse dönerek ve İvan Fedoroviç’i göstererek, “Çok ilginç bir makaleleri üzerine konuşuyoruz,” dedi. “Yeni pek çok şey ileri sürüyorlar, ama galiba ana fikir iki yönlü. Kilise-devlet mahkemesi ve bu mahkemenin haklarının genişliği konusunda bir dergide yazdıkları makaleyle aynı konuda kitap yazmış olan bir din adamına yanıt vermişler...”</p>
				<p>Starets, gözlerini açıp İvan Fedoroviç’e dikkatle bakarak, “Ne yazık ki, makalenizi okumadım, ama hakkında söylenenleri duydum,” diye karşılık verdi.</p>
				<p>“Çok meraklı bir noktada duruyorlar,” diye devam etti kütüphaneci peder, “öyle görünüyor ki, kilise-devlet mahkemesi konusunda kilisenin devletten ayrılmasını tamamıyla reddediyorlar.”</p>
				<p>“Bu ilginç, ama hangi anlamda?” diye sordu starets İvan Fedoroviç’e.</p>
				<p>İvan Fedoroviç nihayet ona yanıt verdi, ama Alyoşa’nın önceden korktuğu gibi tepeden bakan bir nezaketle değil, alçakgönüllü ve ölçülü, gözle görülür bir nezaketle ve galiba en ufak bir art düşünce taşımaksızın.</p>
				<p>“Ben, elementlerin karışımının, yani ayrı ayrı ele alacak olursak Kilise ve devletin temellerinden oluşan karışımın ebedi olacağı düşüncesinden hareket ediyorum, üstelik de bu karışımın olanaksızlığına ve meselenin temelinde bir yalanın yatması yüzünden söz konusu karışımın hiçbir zaman bırakın normal bir duruma, üzerinde bir nebze olsun uzlaşmaya varılmış bir duruma bile getirilemeyeceği hususuna rağmen. Bence, örneğin, mahkeme gibi konularda devlet ve Kilise arasında bir uzlaşma, gerçek ve saf anlamı bakımından olanaksızdır. Karşı çıktığım din adamı, Kilise’nin devlet içinde doğru ve belirgin bir yer işgal etmekte olduğunu ileri sürüyor. Bense, Kilise’nin, devletin içinde sadece bir köşede yer almasının değil, tam tersine Kilise’nin devletin tümünü içine almasının zorunlu olduğunu ve bunun şimdilik bazı nedenlerle mümkün değilse bile, Hıristiyan toplumun bundan sonraki gelişiminde açık ve en önemli bir hedef olarak tüm meselelerin özünde tartışmasız yer alması gerektiğini söyleyerek ona karşı çıktım.”</p>
				<p>Sessiz sessiz duran bilgin rahip Peder Paisiy, sert ve sinirli bir tavırla, “Son derece haklı!” dedi.</p>
				<p>Üst üste attığı bacaklarının durumunu sabırsızlıkla değiştiren Miusov:</p>
				<p>“Tam tamına ultramontanlık!<a class="si-noteref epub-type_noteref" href="#f12" id="ref_f12">12</a>” diye bağırdı.</p>
				<p>“Eh, ama bizim dağımız<a class="si-noteref epub-type_noteref" href="#f13" id="ref_f13">13</a> yok ki,” diye haykırdı Peder İosif ve staretse dönerek devam etti. “Bununla birlikte karşıtları olan din adamının şu ‘temel ve öz’ düşüncelerine de yanıt veriyorlar: Dikkat buyurunuz. Birincisi: ‘Hiçbir toplumsal birlik egemenliği kendisine mal edemez, yani üyelerinin yurttaşlık haklarını ve politik haklarını yönetmeyi kendine mal edemez ve etmemelidir.’ İkincisi: ‘Cezai ve medeni yargı egemenliği Kilise’ye ait olmamalıdır ve bu egemenlik, gerek Tanrı’nın kurmuş olması, gerekse de dinsel amaçlar için insanların oluşturduğu bir birlik olması açısından Kilise’nin doğasıyla bağdaşmaz.’ En son, üçüncüsü: ‘Kilise, bu dünyaya ait olmayan bir hükümdarlıktır.’”</p>
				<p>“Bir din adamına hiç yakışmayacak bir sözcük oyunu!” Peder Paisiy kendini tutamadı ve tekrar konuşmayı böldü. “Karşı çıktığınız bu kitabı okudum,” diyerek İvan Fedoroviç’e döndü, “din adamının ‘Kilise, bu dünyaya ait olmayan bir hükümdarlıktır’ sözleriyle şaşkına döndüm. Eğer bu dünyaya ait değilse, demek ki, yeryüzünde kilise hiç olamaz. Kutsal İncil’de ‘bu dünyaya ait olmayan’ sözleri bu anlamda kullanılmamıştır. Sözcüklerle bu şekilde oynanamaz. Efendimiz İsa Hazretleri Kilise’yi kurmak için dünyaya gelmişti. Gökler hükümdarlığı, pek tabii ki, bu dünyaya ait değil, göklerdedir, ama bu hükümdarlığa dünyada kurulmuş olan Kilise dışında başka bir yoldan girilmez. İşte bu yüzden bu anlamdaki böylesi dünyevi sözcük oyunları tahammül edilmez ve yakışık almaz şeylerdir. Kilise gerçekten de bir hükümdarlıktır, hükümdarlık etmek için tayin edilmiştir ve sonunda dünyadaki tartışmasız tek hükümdarlık olmak zorundadır. Bu bize vaat edilmiştir...”</p>
				<p>Sanki kendini tutar gibi birden sustu. İvan Fedoroviç, onu saygıyla ve dikkatle dinledikten sonra staretse dönerek son derece rahat, ama önceki gibi istekle ve içtenlikle devam etti:</p>
				<p>“Makalemin tüm düşüncesi, eski zamanlarda, Hıristiyanlığın ilk üç yüzyılında, dünyada Hıristiyanlığın sadece Kilise olarak doğduğu ve sadece de Kilise olarak bulunduğu şeklinde. Puta tapan Roma devleti Hıristiyan olmak istediği zaman mutlaka şöyle bir durum olmuştu: Roma devleti, Hıristiyan olduktan sonra sadece Kilise’yi içine aldı, ama kendisi pek çok icraatında önceki gibi puta tapan bir devlet olarak kalmaya devam etti. Aslında öyle olması da kuşkusuz gerekirdi. Ancak bir devlet olarak Roma’da puta tapma dönemi uygarlığından ve bilgeliğinden örneğin, devletin amaçları ve esasları gibi pek çok şey kalmıştı. Devletin içine giren İsa kilisesi de kuşkusuz kendi esaslarından, üzerinde durduğu temel taşından vazgeçemezdi ve sadece ve sadece Tanrı tarafından bir kere kesinlikle kendisine verilmiş ve gösterilmiş olan hedeflerini, bu arada tüm dünyayı, yani tüm eski puta tapan devleti Kilise’ye çevirme hedefini izleyebilirdi. Böylece Kilise ‘bir toplumsal birlik’ ya da, karşı çıktığım yazarın Kilise hakkında kullandığı ifadeyle, ‘dinsel amaçlar için insanların birliği’ olarak devlet içinde kendisine belirli bir yer aramak zorunda değildi, yani geleceği düşünerek, tam tersine dünyadaki her devlet, daha sonraları kiliseninkilerle benzeşmeyen tüm amaçlarından vazgeçip tamamen Kilise’ye dönüşmeli ve kiliseden başka bir şey olmamalıydı. Bunların hiçbiri devleti küçük düşürmez, yüce bir devlet olarak onun şerefini, şanını elinden almaz, sadece onu hâlâ puta tapan yalanların ve yanlışların yolundan alıp yalnızca ebedi amaçlara götüren doğruların ve gerçeklerin yoluna koyar. İşte bu nedenle <em>Kilise-Devlet Mahkemesinin Esasları</em> kitabının yazarı, eğer bu esasları araştırır ve ileri sürerken bunlara günahlarla dolu, henüz olgunlaşmamış zamanımızda gerekli olan geçici bir uzlaşmadan farklı bakmasaydı doğru yargıya varmış olurdu. Ama bu esasların yaratıcısı, ileri sürdüğü ve bir kısmını biraz önce Peder İosif’in saydığı esasların, değişmez, kendiliğinden olan ve ezeli esaslar olduğunu ilan etme cüretini gösterdiği anda artık açıkça Kilise’ye, onun kutsal, ezeli ve değişmez yazgısına karşı gelmektedir. İşte makalemin tam özeti böyle.”</p>
				<p>“Yani kısacası,” diye her sözcüğün üzerine basarak Peder Paisiy tekrar konuşmaya girdi, “yaşadığımız on dokuzuncu yüzyılda iyice açıklık kazanmış olan başka teorilere göre, Kilise, devlet haline gelmeli, böylece alttan en üste yükselmeli ve daha sonra da bilime, zamanın ve uygarlığın ruhuna yerini bırakarak devletin içinde yok olmalıdır. Eğer bunu istemez ve direnirse, o zaman ona devletin içinde yalnızca küçük bir köşe ayrılır, üstelik de gözetim altında tutulur. Günümüzde çağdaş Avrupa ülkelerinde hep böyledir. Rus anlayışına ve beklentisine göre de gerekli olan, Kilise’nin en alt tipten en üst tipe geçerek devlete dönüşmesi değil, tam tersine, devletin, sadece ve sadece Kilise olma özentisine son vermek zorunda olmasıdır. Bunlara da âmin, âmin!”</p>
				<p>“Peki efendim, itiraf edeyim şimdi bana bir parça cesaret verdiniz.” Tekrar üst üste attığı bacaklarını değiştiren Miusov gülümsedi. “Anladığım kadarıyla bu, kıyamet kadar uzak bir idealin gerçekleştirilmesi anlamına geliyor. İşinize nasıl geliyorsa. Savaşların, diplomatların, bankaların ve diğer şeylerin yok olmasıyla ilgili çok güzel bir hayal. Hatta sosyalizme benzeyen bir şey. Oysa ki, ben bütün bunların ciddi olduğunu ve Kilise’nin, <em>şimdi, </em>örneğin bir cinayet davasına bakacağını ve sopayla dövme ve kürek cezası, belki de ölüm cezası vereceğini sanıyordum.”</p>
				<p>“Ama eğer şimdi bir tanecik olsun kilise-devlet mahkemesi olsaydı, şu anda da Kilise, kürek ya da ölüm cezasına göndermezdi. Suç ve suça bakış, o zaman kuşkusuz değişecekti, tabii birden ve hemen değil, yavaş yavaş, ancak yeterince kısa sürede...” dedi İvan Fedoroviç sakin bir şekilde ve gözünü hiç kırpmadan.</p>
				<p>“Ciddi misiniz?” Miusov ona dikkatle baktı.</p>
				<p>“Eğer Kilise mutlak güç olsaydı, o zaman suçluları ve itaatsizleri aforoz ederdi, kafalarını kesmezdi,” diye devam etti İvan Fedoroviç. “Size sorarım, aforoz edilen nereye giderdi? O zaman o, şimdi olduğu gibi yalnızca insanlardan değil, İsa’dan da uzaklaşmak zorunda olurdu. İşlediği suçla o, sadece insanlara değil, aynı zamanda İsa Kilisesi’ne karşı da isyan etmiştir. Bu, şimdi de oluyor, elbette ilan edilmeden. Günümüzde suçlunun vicdanı kendisiyle giderek daha sık uzlaşmaya giriyor: ‘Hırsızlık yaptım, ama Kilise’ye karşı gelmiyorum, İsa’ya düşman değilim,’ şimdi suçlu çoğunlukla böyle diyor kendi kendine. Kilise’nin, devletin yerine geçeceği zamanlarda ise dünyadaki bütün kiliseleri reddederek bunu söylemesi zor olurdu. ‘Herkes yanılıyor, bir tek ben, bir katil ve hırsız olan ben, adil Hıristiyan Kilisesiyim.’ Bunu kendine söylemek çok zordur, pek sık görülmeyen önemli koşullar ve durumlar gerektirir. Şimdi, diğer yandan, Kilise’nin suça bakışını alınız: Hemen hemen putperest görüşe benzeyen şimdiki görüşün değişmesi, toplumu korumak için şimdi yapıldığı gibi kirlenmiş bir organın mekanik bir şekilde kesilmesi yerine insanın yeniden doğuşu, dirilişi ve kurtarılması düşüncesinin geçmesi gerekmez miydi?..”</p>
				<p>“Yani bu nasıl bir şey? Ben yine anlayamıyorum,” diye sözünü kesti Miusov, “yine bir hayal. Şekilsiz bir şey, onun için anlamak da olanaksız. Bu nasıl bir aforoz, aforozun niteliği ne? Bana sadece alay ediyorsunuz gibi geliyor, İvan Fedoroviç.”</p>
				<p>“Aslında şimdi de aynı şey oluyor,” diye birden söze girdi starets ve herkes aynı anda ona döndü. “Eğer şu anda İsa Kilisesi olmasaydı, bir suçlunun kötülüklerini durduracak kimse de olmazdı ve hatta daha sonra ona verilecek ceza da, yani biraz önce söyledikleri şekilde mekanik ve çoğu halde sadece yüreğindeki öfkeyi artıran bir ceza değil, tek etkili, tek korkutucu ve yatıştırıcı, kendi vicdanının bilincine varmaktan ibaret gerçek bir ceza da olmazdı.”</p>
				<p>“Nasıl olduğunu öğrenebilir miyim?” diye sordu Miusov büyük bir merakla.</p>
				<p>“Şöyle,” diye başladı starets, “bütün bu çalışma sürgünleri, öncelikle de dayaklı sürgünler hiç kimseyi yola getirmiyor. Asıl önemlisi, hemen hemen hiçbir suçluyu uslandırmıyor da. Suç sayısı azalmadığı gibi daha da artıyor. Bu durumu siz de kabul etmek zorundasınız. Buradan, toplumun bu yolla hiç korunmadığı sonucu çıkıyor, çünkü zararlı organ mekanik olarak kesilip göz önünden uzağa sürülse de onun yerinde hemen bir başka suçlu, belki de iki suçlu bitiveriyor. Eğer bugün bile toplumu koruyan ve en azılı suçluyu yola getirip başka bir insan haline dönüştüren bir şey varsa, bu, yine de kendi vicdanını anlamada etkili olan İsa yasasıdır yalnızca. İsa toplumunun, yani İsa Kilisesi’nin oğlu olarak suçunun bilincine varan suçlu, kendi toplumunun önünde işlediği suçu da anlıyor. Böylece günümüzde bir suçlu, devletin önünde değil, sadece ve sadece Kilise’nin önünde suçunun bilincine varabiliyor. İşte eğer mahkeme, kilise gibi bir topluluğa ait olsaydı, o zaman bu topluluk, kimi aforozdan geri çevireceğini ve tekrar kendi içine alacağını bilirdi. Hiçbir etkin yargı hakkına sahip olmayan, elinde sadece ahlaki yönden kınama olanağı bulunan Kilise de şu anda suçlunun etkili bir biçimde cezalandırılmasından kendisi kaçınıyor. Suçluyu aforoz etmiyor, yalnızca ona baba nasihati veriyor. Üstelik, suçluyla olan bütün Hıristiyan Kilise ilişkilerini de korumaya gayret ediyor: Onun kilise ayinlerine, kutsal armağan törenlerine katılmasına izin veriyor, sadaka veriyor ve ona bir suçludan çok bir tutsak gibi davranıyor. Eğer Hıristiyan toplumu, yani Kilise, tıpkı medeni yasanın onu reddettiği ve kestiği gibi reddetmiş olsaydı suçlunun hali ne olurdu? Tanrım! Eğer Kilise de devlet yasasının verdiği her cezanın hemen arkasından suçluyu aforoz ederek kendi cezasını vermiş olsaydı ne olurdu? Bu söylediklerim en azından Rus suçlusu için umutsuzluk yaratmamalı, çünkü Rus suçlularının hâlâ inançları var. Bununla beraber, kim bilir, belki de o zaman korkunç bir şey olurdu, suçlunun umutsuz yüreğinde inançlar yiterdi, ya o zaman ne olurdu? Ama Kilise, şefkatli ve sevgi dolu bir ana olarak etkin bir ceza vermekten kendisi kaçınıyor, çünkü Kilise’nin cezası olmadan da suçlu devlet mahkemesi tarafından zaten en acımasız cezayla cezalandırılmıştır ve birinin olsun ona acıması gereklidir. Kaçınmanın başlıca nedeni ise, kilise mahkemesinin, içinde gerçeği barındıran tek mahkeme olması ve bundan dolayı da başka hiçbir mahkemeyle geçici de olsa maddi ve manevi olarak uyuşamamasıdır. Artık burada uzlaşmaya girmek olanaksızdır. Derler ki, yabancı bir suçlu, ender olarak pişman olur, çünkü en çağdaş öğretiler bile suçunun bir suç olmayıp sadece adaletsizce baskı yapan bir güce karşı isyan olduğu düşüncesinde onu doğrulamaktadır. Toplum, onu üzerinde hüküm süren güçle tamamen mekanik bir şekilde kendisinden koparmakta ve bu aforoza kin (en azından Avrupa’dakilerin deyişiyle), nefret ve kendi kardeşleri olan bu suçlunun geleceğine karşı kayıtsızlık ve ihmal de eşlik etmektedir. Böylece her şey Kilise’nin en ufak acıması olmaksızın oluyor, çünkü çoğu halde burada artık Kilise hiç yoktur, sadece Kilise taraftarları ve görkemli kilise binaları kalmıştır. Buralarda kiliselerin bizzat kendileri de çoktandır kilise olarak en alt tipten içinde tamamen kaybolmak için devlet olarak en üst tipe geçmeyi istemektedirler. Galiba en azından Luteryan ülkelerde bu böyledir. Roma’da da bin yıldır Kilise’nin yerine devlet ilan edilmiştir. Bu nedenle de suçlu artık kendisini Kilise’nin bir üyesi olarak algılamaz ve aforoz edilmiş olarak umutsuzluk içinde kalır. Eğer topluma geri dönerse de genellikle öyle bir nefretle doludur ki, artık aynı toplum kendiliğinden onu içinden uzaklaştırır. Bunun sonu ne olur, kendiniz karar verebilirsiniz. Çoğu hallerde, galiba bizde de durum aynıdır; ama mesele şu ki, bizde yasalara göre kurulmuş mahkemelerin dışında bir de Kilise var. Bu Kilise, suçluyla olan temasını, tıpkı sevgili ve değerli bir evladıyla olan teması gibi hiçbir zaman yitirmeyen bir Kilise’dir. Üstelik sadece düşüncede kalsa, şu anda faal olmayıp hayalde de olsa gelecek için yaşayan, aynı zamanda suçlu tarafından da içgüdüyle kabul edilen ve saygı gösterilen bir kilise mahkemesi vardır ve muhafaza edilmektedir. Biraz önce burada kilise mahkemesinin bütün gücüyle işe başlamış olması halinde, yani tüm toplumun sadece Kilise’ye başvurması halinde kilise mahkemesinin sadece şu anda asla yapılamayan suçlunun ıslahı işinde etkili olmakla kalmayacağı, üstelik suçların inanılmaz ölçüde azalabileceği konusunda söylenen sözler de doğrudur. Kuşkusuz Kilise müstakbel suçluyu ve müstakbel suçu pek çok hallerde şimdikinden tamamen farklı anlar ve aforoz edilmiş olanı geri döndürebilir, suç işlemeyi tasarlayan kişiyi engelleyebilir ve düşeni ayağa kaldırabilirdi. Gerçekten,” diye gülümsedi starets, “Hıristiyan toplumu şimdilik henüz hazır değil ve sadece yedi tane azize dayanıyor; ama onlar güçlerini yitirmedikleri için henüz hemen hemen puta tapan bir birlik halinde olan toplumun evrensel ve egemen tek bir Kilise’ye dönüşmesini beklerken herkes metanet içindedir. Asırların sonunda da olsa bunlar olacak, olacaktır, çünkü olacağı önceden bildirilmiştir! Zamanlarla ve sürelerle kendini şaşırtmaya hiç gerek yoktur, çünkü zamanların ve sürelerin sırrı Tanrı’nın hikmetindedir, onun öngörüsünde ve onun sevgisindedir. İnsanların hesabına göre henüz çok çok uzak olan şey, belki de Tanrı’nın önceden belirlediğine göre ortaya çıkmak üzere, kapının önündedir. Bütün bunlar olacaktır, olacaktır.”</p>
				<p>“Âmin! Âmin!” diye onayladı Peder Paisiy büyük bir hürmetle ve pek kesin bir şekilde.</p>
				<p>“Tuhaf, son derece tuhaf!” dedi Miusov. Konuşmasında öfkeden çok sanki gizli bir hoşnutsuzluk vardı.</p>
				<p>“Size bu kadar tuhaf görünen nedir?” diye dikkatle sordu Peder İosif.</p>
				<p>“Daha ne olsun ki?” diye haykırdı Miusov, sanki ateş püskürüyordu. “Yeryüzünde devlet ortadan kalkacak, Kilise ise devlet mertebesine yükselecek! Bu ultramontanlık da değil, ultramontanlığın bile üstünde! Bunu, Papa VII. Grigorius bile aklından geçirmemiştir!”</p>
				<p>“Tamamen ters anlıyorsunuz!” dedi sertçe Peder Paisiy. “Kilise devlete dönüşmeyecek, bunu anlayınız. Roma ve Roma’nın hayali bunlar. Şeytanın üçüncü ayartması! Tam tersine devlet Kilise’ye dönüşecek, Kilise’ye kadar inecek ve bütün dünyada Kilise haline gelecek. Bütün bunlar, ultramontanlığa da, Roma’ya da, sizin yorumunuza da tamamen aykırıdır ve sadece dünyada Ortodoksluğun yüce görevidir. Doğudan bir yıldız parlamaya başlayacak.” </p>
				<p>Miusov sustu, ciddi bir tavır takındı. Tüm vücudu olağanüstü gururunu ifade ediyordu. Dudaklarında yukardan bakan lütufkâr bir gülümseme belirdi. Alyoşa, her şeyi yüreği hızla çarparak izliyordu. Bütün bu konuşmalar onu tepeden tırnağa sarmıştı. Rastlantıyla Rakitin’e baktı; Rakitin, kapının yanında önceki yerinde hareketsiz dikiliyor, gözlerini yere indirdiği halde dikkatle etrafı dinliyor ve inceliyordu. Ama yanaklarındaki canlı kırmızılığa bakınca Alyoşa, Rakitin’in de en az kendisi kadar heyecanlandığını tahmin etti; Alyoşa, onun neden heyecanlandığını biliyordu.</p>
				<p>Miusov birdenbire etkileyici ve özellikle heybetli bir görünüşle konuşmaya başladı:</p>
				<p>“Size küçük bir anekdot anlatmama izin verin beyler. Bundan birkaç yıl önce, Aralık Devrimi’nden kısa bir süre sonra, Paris’te o zamanlar yönetici olan çok çok önemli bir şahsı ahbaplık etmek için ziyaret ederken onun yanında aşırı meraklı bir beye rastlamıştım. Bu adam yalnızca bir hafiye değil, koca bir siyasi hafiye takımının şefi gibi biriydi; oldukça etkili bir görev yani. Aşırı merakım yüzünden bir bahane bularak onunla konuşmaya başladım; ahbaplık etmek için gelen biri değil, elinde bildiğimiz türden bir raporla amirine gelmiş bir memurdu. Şefinin yanında nasıl karşılandığımı görerek bana bir parça açık yüreklilik gösterme lütfunda bulundu; pek tabii ki belli bir ölçüde, yani açıklıktan ziyade benim yabancı olduğumu görerek Fransız nezaketi gösterdi. Ama ben onu çok iyi anladım. Konu, o sıralar izlenmekte olan sosyalist devrimcilerdi. Konuşmanın asıl içeriğini bir yana bırakıp sadece çok ilginç bir noktayı belirteceğim. Adamcağız birdenbire şunları ağzından kaçırıverdi: ‘Biz,’ dedi, ‘bütün bu sosyalistlerden, yani anarşistlerden, dinsizlerden ve devrimcilerden o kadar çok korkmuyoruz; onları izliyoruz ve attıkları her adımı biliyoruz. Ama aralarında sayıları az da olsa birkaç tane özel şahıs var: Tanrı’ya inanan, Hıristiyan ve aynı zamanda da sosyalist olanlar. İşte en çok korktuğumuz bunlar, korkunç bir topluluk! Sosyalist Hıristiyanlar, sosyalist Tanrısızlardan daha korkunçtur.’ Bu sözler o zaman da beni etkilemişti. Ama şu anda, beyler, sizin yanınızda birdenbire nasılsa aklıma geliverdi.”</p>
				<p>“Yani siz onları bize benzetiyor ve bizi sosyalist olarak mı görüyorsunuz?” Sözü dolandırmadan açık açık sordu Peder Paisiy. Ancak Pyotr Aleksandroviç vereceği yanıtı kafasında toparlayamadan kapı açıldı ve içeriye iyice gecikmiş olan Dmitriy Fedoroviç girdi. Aslında onu beklemekten vazgeçmiş gibiydiler. Birdenbire ortaya çıkışı ilk anda biraz şaşkınlık yarattı.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f12"><a class="backref" href="#ref_f12">12</a> Ultramontanizm: Papanın nüfuzunun artırılması yanlısı bir dinsel cereyan.(Ç.N.)</div>
<div class="si-footnote html5_aside epub-type_footnote" id="f13"><a class="backref" href="#ref_f13">13</a> Ultramontain, dağların ötesinde, Alplerin ötesinde anlamına da geldiğinden sözcük oyunu yapıyor. (Ç.N.)</div>
</div>
  </body>
</html>