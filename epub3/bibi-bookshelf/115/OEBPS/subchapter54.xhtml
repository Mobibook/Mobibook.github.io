<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter54">
<div class="html5_section">
				<div class="html5_header">
					<h1 class="book">DOKUZUNCU KİTAP</h1>
					<h1 class="book-title wider">HAZIRLIK SORUŞTURMASI</h1>
				<h1 class="chapter-num">I</h1>
				<h1 class="chapter-title">MEMUR PERHOTİN’İN KARİYERİNDE İLK ADIMLAR</h1>
				</div>
				
				<p>Tüccar karısı Morozova’nın evinin sıkı sıkıya kapalı kapısına var gücüyle vururken bıraktığımız Pyotr İlyiç Perhotin, elbette en sonunda kapıyı açtırmayı başarmıştı. İki saat kadar önce o kadar korkmuş ve hem heyecandan hem de “düşünmekten” dolayı hâlâ yatıp yatmamaya karar verememiş olan Fenya, kapıdaki bu çılgınca sesi duyunca yeni bir sinir krizi geçirecek derecede korkmuştu: Kapıyı yine Dmitriy Fedoroviç’in (gittiğini kendi gözleriyle görmüştü ama) çaldığını sanıyordu, çünkü bu kadar “edepsizce” kapı çalan ondan başkası olamazdı. Uyanıp kapıya kadar gitmiş olan kapıcıya doğru atılmış ve geleni içeri almaması için yalvarmaya başlamıştı. Ancak kapıcı, kapıyı çalana kim olduğunu sormuş ve kim olduğunu, çok çok önemli bir konuda Fedosya Markovna’yla görüşmek istediğini öğrendikten sonra nihayet kapıyı açmaya karar vermişti. Fedosya Markovna mahut mutfağa girerken Pyotr İlyiç’ten “ne olur ne olmaz” diye kapıcının da içeri gelmesine izin vermesini rica etmişti. Pyotr İlyiç daha mutfağa girerken kıza soru sormaya başlamış ve bir anda işin en önemli noktasını yakalamıştı: Dmitriy Fedoroviç koşarak Gruşenka’yı bulmaya giderken havanelini kapmış, döndüğünde ise havaneli elinde değilmiş ve elleri kan içindeymiş: “Üstelik kan hâlâ akıyordu, ellerinden öyle bir kan akıyordu ki!” diye haykırmıştı Fenya. Altüst olmuş hafızasında bu korkunç durumu kendisi yaratmıştı. Her ne kadar kan damlasa da Mitya’nın kanlı ellerini Pyotr İlyiç de kendi gözleriyle görmüştü ve ellerini yıkamasına yardım etmişti. Ama önemli olan kan çabuk mu kurumuştu meselesi değildi, önemli olan, Dmitriy Fedoroviç’in elinde havaneliyle nereye koştuğu, yani Fedor Pavloviç’e gidip gitmediği meselesiydi ve her şey kesin olarak bu meselede düğümleniyordu. Pyotr İlyiç, bu nokta üzerinde ayrıntılı olarak duruyordu ve sonuçta kesin bir şey öğrenememiş bile olsa yine de Dmitriy Fedoroviç’in babasının evinden başka bir yere gidemeyeceği ve orada mutlaka <em>bir şey</em> olmuş olması gerektiği inancını taşıyordu. “Geri döndüğünde ve ona her şeyi itiraf ettiğimde,” diye heyecanla eklemişti Fenya, “‘beyim, Dmitriy Fedoroviç elleriniz niye kan oldu,’ diye sordum.” Dmitriy sözde ona bunun insan kanı olduğunu ve biraz önce birini öldürdüğünü söylemiş. “Böylece itirafta bulundu, burada bana her şeyi anlattı, sonra da aniden deli gibi kaçtı. Oturdum ve çıldırmış gibi şimdi de nereye koşuyor acaba düşünmeye başladım: Mokroye’ye gidip hanımımı öldürecek diye düşündüm. Hanımımı öldürmesin diye yalvarmak için oturduğu daireye koştum. Ama Plotnikovların dükkânının önünde yola çıkmak üzere olduğunu ve ellerinde artık kan lekesi bulunmadığını gördüm.” (Fenya bunu fark etmiş ve unutmamıştı.) Fenya’nın büyükannesi de torununun bütün anlattıklarını aklı erdiğince doğruladı. Bir şeyler daha soran Pyotr İlyiç evden ayrılırken geldiğine oranla çok daha fazla heyecanlı ve endişeliydi.</p>
				<p>Galiba yapılacak en doğru ve kestirme iş, Fedor Pavloviç’in evine gidip bir olay olup olmadığını öğrenmekti. Eğer bir şey olmuşsa o takdirde artık kesinlikle emin olarak emniyet müdürüne gitmek kalıyordu geriye. Pyotr İlyiç tam olarak böyle düşünüyordu. Ancak karanlık bir geceydi ve Fedor Pavloviç’in kapısı sımsıkı kapalıydı, yine kapı çalmak gerekecekti. Fedor Pavloviç’i uzaktan tanırdı. Hadi diyelim, kapıyı çaldı ve açtılar, ya hiçbir şey olmamışsa, işte o zaman alaycı Fedor Pavloviç, tanımadığı memur Perhotin’in, birinin gelip kendisini öldürüp öldürmediğini anlamak için gecenin bir yarısı kapısını yıktığını ertesi gün bütün şehirde anlatacaktı. Skandal! Pyotr İlyiç dünyada en çok skandaldan korkardı. Üstelik onu çeken bu duygu öyle güçlenmişti ki, hırsla ayağını yere vurup kendisine bir küfür savurduktan sonra hemen yeni bir yola, ama bu kez Fedor Pavloviç’in değil, Bayan Hohlakova’nın evine giden yola saptı. Eğer bu kadın, diye düşünüyordu, şu saatte Dmitriy Fedoroviç’e üç bin ruble verip vermediği sorusuna olumsuz yanıt verecek olursa Fedor Pavloviç’e hiç uğramadan doğruca emniyet müdürüne gidecekti; tersi olursa her şeyi ertesi güne bırakacak ve evine geri dönecekti. Genç adamın neredeyse gecenin on birinde hiç tanımadığı sosyetik bir hanımın evine gidip bu ortama göre hayret uyandıracak bir soru sormak için onu belki de yatağından kaldırma kararında, elbette ki, Fedor Pavloviç’e gitme kararına oranla çok daha büyük bir skandal yaratma olasılığı olduğu pek açık bir şekilde akla gelecektir. Ama özellikle buna benzer durumlarda en doğru ve soğukkanlı düşünebilen insanların bile kararlarında bazen böyle şeyler olabiliyor. Pyotr İlyiç de o anda artık hiç soğukkanlı biri değildi! Onu giderek daha çok saran karşı gelinmez endişenin sonunda bir azap haline geldiğini ve iradesine karşı harekete geçirdiğini daha sonra hayatı boyunca unutamadı. Elbette bu kadına gittiği için yol boyunca kendisine küfredip durdu, ama “Sonuna kadar götüreceğim, sonuna kadar götüreceğim!” diye de dişlerini gıcırdatarak on defa içinden tekrarlamış ve sonunda niyetini gerçekleştirmiş ve işi sonuna kadar götürmüştü.</p>
				<p>Bayan Hohlakova’nın evine geldiğinde saat tam on birdi. Çabucak avluya almışlardı, ama bir sorun vardı: Hanımefendi uyumuş muydu, yoksa henüz yatmamış mıydı? Kapıcı tam olarak cevap veremiyordu, ayrıca bu saatte genellikle yatmış olurdu. “Yukarıya söyleyin; sizi kabul etmek isterlerse ederler, istemezlerse etmezler.” Pyotr İlyiç yukarı çıktı, ancak burada iş daha da zorlaştı. Uşak haber vermek istemedi, sonunda hizmetçi kızı çağırdı. Pyotr İlyiç kibar, ama ısrarlı bir şekilde hanımefendiye buralı bir memur olan Perhotin’in özel bir iş için geldiğini ve mesele bu kadar önemli olmasa gelmeye cüret edemeyeceğini söylemesini, “Bilhassa, bilhassa bu kelimelerle iletiniz” diyerek rica etti. Hizmetçi kız gitti. Pyotr İlyiç, antrede beklemeye başladı. Bayan Hohlakova ise henüz daha uyumamıştı, ama artık yatak odasına geçmişti. Mitya’nın biraz önceki ziyareti yüzünden kafası allak bullak olmuştu ve bu koşullarda olağan olan migreninin bütün gece geçmeyeceğini hissediyordu. Hizmetçi kızın getirdiği haberi dinleyip hayretler içinde kaldı, ancak “buralı bir memurun” böyle bir saatte beklenmedik ziyaretinin kadınca merakını aşırı derecede çekmesine rağmen kabul etmeyeceğini bildirmesini öfkeli bir şekilde emretti. Ama Pyotr İlyiç, bu defa katır gibi inatçıydı: Reddedildiğini duyunca aşırı bir ısrarla bir kez daha haber vermesini ve özellikle “son derece önemli bir konu olduğu ve eğer şimdi kabul etmeyecek olurlarsa belki de ilerde bizzat kendilerinin üzüleceklerini” iletmesini rica etti. “O sırada sanki bir tepeden aşağı yuvarlandım,” diye anlatıyordu bu dakikayı daha sonraları. Oda hizmetçisi ona hayretle bakıp tekrar haber vermeye gitti. Bayan Hohlakova yenilmişti, düşündü, adamın nasıl göründüğünü sordu ve “çok şık giyinmiş, genç ve kibar biri” olduğunu öğrendi. Pyotr İlyiç’in oldukça yakışıklı bir delikanlı olduğunu ve bunu kendisinin de bildiğini bu arada parantez içinde belirtelim. Bayan Hohlakova konuğun yanına çıkmaya karar verdi. Sabahlığını ve terliklerini giymişti, ama omzuna siyah şalını atıverdi. “Memuru” demin Mitya’yı kabul ettikleri misafir odasına buyur ettiler. Ev sahibesi, konuğun yanına sert ve soru soran bir görünüşle çıktı ve oturmasını söylemeden doğruca “Ne istiyorsunuz?” diye söze başladı.</p>
				<p>“Hanımefendi, sizi, ortak tanıdığımız Dmitriy Fedoroviç Karamazov’la ilgili olarak rahatsız ettim,” diye başladı Perhotin, ama daha bu adı söyler söylemez ev sahibesinin yüzünde birden çok şiddetli bir öfke belirdi. Nerdeyse çığlık atacaktı ve hiddetle Perhotin’in sözünü kesti.</p>
				<p>“Daha ne kadar zaman bu korkunç adam benim canımı sıkacak?” diye çılgın gibi bağırdı. “Muhterem beyefendi, tanımadığınız bir hanımı, hem de kendi evinde bu saatte rahatsız etmeye nasıl cesaret edersiniz... topu topu üç saat önce burada, yine bu odada beni öldürmeye gelmiş, ayaklarını yere vurup böyle kibar bir evden hiç kimsenin yapamayacağı şekilde çıkıp gitmiş bir adam için tanımadığınız bir hanıma gelmeye nasıl kalkışırsınız? Şunu da bilin ki, muhterem beyefendi, sizi şikâyet edeceğim, bunu yanınıza bırakmayacağım. Hemen beni yalnız bırakın... Ben bir anneyim, ben şimdi... ben... ben...”</p>
				<p>“Öldürmeye mi geldi! Sizi de mi öldürmek istedi?”</p>
				<p>“Yoksa birini mi öldürdü?” diye sordu Bayan Hohlakova hemen.</p>
				<p>“Hanımefendi, sadece yarım dakikacık dinlemek lütfunda bulunursanız size iki kelimeyle her şeyi açıklayabilirim,” diye kesin bir yanıt verdi Perhotin. “Bugün öğleden sonra saat beşte Bay Karamazov, arkadaşlığımıza dayanarak benden on ruble borç aldı ve ben o anda parasının olmadığından kesinlikle eminim. Yine bugün akşam saat dokuzda yaklaşık iki bin ya da hatta üç bin ruble tutarındaki yüz rublelik banknot destesini elinde göstere göstere evime geldi. Elleri ve yüzü kan içindeydi, aklını kaçırmış gibi görünüyordu. Benim bu kadar parayı nereden aldığı yolundaki soruma karşılık bana gelmeden önce sizden aldığını ve sizin altın madenlerine gitmesi için bu üç bini kendisine ödünç verdiğinizi söyledi...”</p>
				<p>Bayan Hohlakova’nın yüzünde aniden alışılmamış ve hastalıklı bir heyecan ifadesi belirdi.</p>
				<p>“Tanrım! İhtiyar babasını öldürmüş olmalı!” diye bağırdı ellerini çırparak. “Ona hiç para vermedim, hiç! Ah, koşun, koşun!.. Bir kelime daha konuşmayın! İhtiyara yardım edin, babasına koşun, koşun!”</p>
				<p>“Hanımefendi, siz ona para vermediniz demek, öyle mi? Ona para vermediğinizi kesin olarak hatırlıyor musunuz?”</p>
				<p>“Vermedim, vermedim! Vermeyi reddettim, çünkü değerlendirmeyi beceremezdi. Kudurmuş gibi ayaklarını yere vurarak çıkıp gitti. Üzerime atıldı, ama ben elinden kurtuldum... Şu anda hiçbir şeyi sizden saklamak niyetinde olmadığım için üstelik bir de bana tükürdüğünü söyleyeceğim, düşünebiliyor musunuz? Ama biz niye ayakta duruyoruz? Ah, oturun... Kusura bakmayın, ben... Ya da en iyisi koşun, koşun gidin, hemen gidip talihsiz ihtiyarı korkunç bir ölümden kurtarın!”</p>
				<p>“Ama ya öldürmüşse!”</p>
				<p>“Ah, aman Tanrım, evet, ya gerçekten öldürmüşse! O takdirde ne yapacağız? Şu anda ne yapmak gerekir, siz ne düşünüyorsunuz?”</p>
				<p>Bu arada Pyotr İlyiç’i oturtmuş, kendisi de karşısına oturmuştu. Pyotr İlyiç ona bu işin öyküsünü, en azından bu öykünün bugün kendi gözleriyle tanık olduğu bölümünü kısaca, ama yeterince açık olarak anlattı, biraz önce Fenya’ya yaptığı ziyaretten söz etti ve havaneliyle ilgili havadisi de verdi. Bütün bu ayrıntılar, bir çığlık atıp elleriyle gözlerini kapatmış olan heyecanlı kadını haddinden fazla sarsmıştı...</p>
				<p>“Düşünün, ben bütün bunları önceden hissetmiştim! Böyle bir özelliğim var benim, aklımdan geçirdiğim her şey olur. Bu korkunç adama defalarca bakmış ve hep işte beni öldürecek adam diye düşünmüşümdür. Ve işte öyle de oldu... Yani eğer şu anda beni değil de sadece babasını öldürdüyse bunun nedeni herhalde Tanrı’nın beni esirgeyen parmağının bu işe karışmış olması, ayrıca da burada, şu odada boynuna yüce çilekeş Varvara’nın mezarından getirdiğim bir ikonacığı taktığım için canıma kıymaktan utanmış olmasıdır... O dakika ölüme ne kadar yakınmışım, burnunun dibine kadar girmiştim, o da bana boynunu uzatmıştı! Biliyor musunuz, Pyotr İlyiç (özür dilerim, adınızın Pyotr İlyiç olduğunu söylemiştiniz galiba)... biliyor musunuz, ben mucizeye inanmam, ama bu ikonacık ve şimdi başıma gelen şu apaçık mucize beni sarsıyor ve tekrar olur olmaz her şeye inanmaya başlıyorum. Starets Zosima’yla ilgili haberi duydunuz mu?.. Aman ne söylediğimi bilmiyorum... Düşünün, hem de boynunda bu ikonacıkla bana tükürdü... Tabii, yalnızca tükürdü, öldürmedi ve... ve kim bilir nerelere koşup gitti! Peki, biz nereye gideceğiz, şimdi nereye gitmeliyiz, ne dersiniz?”</p>
				<p>Pyotr İlyiç ayağa kalktı ve hemen doğruca emniyet müdürüne gideceğini ve ona her şeyi anlatacağını, artık gerisinin emniyet müdürünün bileceği bir iş olduğunu söyledi.</p>
				<p>“Ah, harika bir adamdır, harika! Mihail Makaroviç’le tanışırız. Mutlaka ona gitmelisiniz. Ne kadar zekisiniz Pyotr İlyiç, bunların hepsini ne kadar da güzel akıl ettiniz; biliyor musunuz, sizin yerinizde olsam hayatta bunları bulamazdım!”</p>
				<p>“Ayrıca ben de emniyet müdürünü iyi tanırım,” diye belirtti Pyotr İlyiç. Hâlâ ayakta duruyor ve galiba veda etmesine ve gitmesine bir türlü fırsat vermeyen bu tez canlı kadından bir an evvel kurtulmak istiyordu.</p>
				<p>“Hem biliyor musunuz, biliyor musunuz,” diye geveliyordu, “orada gördüğünüz ve öğrendiğiniz... tespit ettiğiniz şeyleri... hakkında ne karar vereceklerini ve neye mahkûm edeceklerini gelip bana anlatın... Söyleyin, bizde zaten ölüm cezası yok, değil mi? Ama mutlaka gelin, gecenin üçü de olsa, dördü de, hatta beş buçuğu da olsa gelin... Beni uyandırmalarını, eğer kalkmayacak olursam dürtükleyerek uyandırmalarını emredin... Aman Tanrım, uyuyamam zaten. Ben de sizinle gelsem mi acaba?..”</p>
				<p>“Ha-yır, efendim. Ama eğer şimdi her ihtimale karşı Dmitriy Fedoroviç’e hiçbir şekilde para vermediğinizi belirten üç satır yazıyı kendi elyazınızla yazacak olursanız iyi olur... her ihtimale karşı...”</p>
				<p>“Hemen!” Bayan Hohlakova heyecanla çalışma masasına koştu. “Hem biliyor musunuz zekânızla ve bu işlerdeki becerinizle beni etkilediniz ve açıkçası şaşırttınız... Burada mı görevlisiniz? Burada görevli olduğunuzu işitmek ne kadar güzel...”</p>
				<p>Daha bunu söylerken bir mektup kâğıdının yarısına şu üç satırı iri iri harflerle hemen karalayıverdi:</p>
				
				<blockquote class="text">
				<p>Talihsiz Dmitriy Fedoroviç Karamazov’a (şu anda da talihsizdir çünkü) hayatımda hiçbir zaman ne bugünkü üç bin rubleyi, ne de başka bir para verdim! Dünyamızdaki bütün kutsal şeyler üzerine yemin ederim.</p>
				<p class="by">Hohlakova.</p>
				</blockquote>

				<p class="after-bq">“İşte not!” diye hızla Pyotr İlyiç’e döndü. “Gidin ve kurtarın. Bu sizin tarafınızdan yapılmış yüce bir iş olacak.”</p>
				<p>Ve onu üç defa takdis etti. Hatta geçirmek üzere antreye koştu.</p>
				<p>“Size ne kadar teşekkür etsem azdır! İlk önce bana uğradığınız için şimdi size ne kadar minnettar olduğuma inanmazsınız. Nasıl olmuş da sizinle karşılaşmamışız? İlerde de sizi evimde görmekten çok büyük onur duyarım. Hem burada görevli olduğunuzu duymak da çok hoş... hem de böyle bir dürüstlük ve böyle bir zekâyla... Ama sizi değerlendirmek zorundalar, sonunda sizin değerinizi anlayacaklardır. Sizin için yapabileceğim her şeyi yaparım, inanın... Ah, gençleri ne kadar çok severim! Gençlere âşığım. Genç insanlar, şu anda acı çeken Rusyamızın temeli ve tüm umududur... Oh, gidin, hadi gidin!..”</p>
				<p>Ancak Pyotr İlyiç zaten gitmişti, yoksa daha onu bırakmayacaktı. Bununla birlikte, Bayan Hohlakova delikanlının üzerinde oldukça hoş bir izlenim, hatta böyle berbat bir işin içine sürüklendiği için duyduğu endişeyi az da olsa hafifletici bir izlenim bırakmıştı. Bilindiği gibi, zevkler son derece farklıdır. “Hiç de öyle yaşlı değil,” diye düşündü Pyotr İlyiç hoş duygularla, “aksine onu kızı sanabilirdim.”</p>
				<p>Bayan Hohlakova’ya gelince, genç adama doğrusu bayılmıştı. “Ne büyük yetenek, ne özenlilik hem de günümüzde böyle genç bir adamda. Ayrıca bütün bunlar davranışlarında ve kılık kıyafetinde de görülüyor. Bir de günümüz gençlerinin hiçbir şey beceremediklerini söylerler, işte size örnek” vs. vs. Öyle ki, “korkunç olayı” bile unutmuştu. Ancak yatağına yatıp da “ölüme ne kadar yakın” olduğunu birden tekrar hatırlayınca “Ah, ne korkunç, ne kadar korkunç!” dedi. Ama hemen çok derin ve tatlı bir uykuya daldı. Bununla birlikte, bu genç memurun henüz hiç de yaşlı olmayan bu dul hanımla biraz önce anlattığım bu ilginç karşılaşması, daha sonra bu dürüst ve özenli genç adamın, şehrimizde hâlâ hayretle hatırlanan ve Karamazov kardeşleri anlatan bu uzun öykümüzü bitirirken belki de hakkında özel bir şeyler söyleyeceğimiz kariyerinin temelini oluşturmasaydı böyle ufak tefek şeylerden ve ayrıntılardan hiç bahsetmezdim.</p>
				</div>
  </body>
</html>