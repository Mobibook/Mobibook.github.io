<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter16">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">ATEŞLİ BİR YÜREĞİN ŞİİRLERLE İTİRAFI</h1>
				</div>
				
				<p>Manastırdan ayrılırken babasının arabadan bağırarak kendisine verdiği emri duyan Alyoşa, bir zaman büyük bir şaşkınlık içinde olduğu yerde kaldı. Öyle direk gibi dikilip durmadı, böyle yapmazdı. Aksine, bütün huzursuzluğuna rağmen hemen başrahibin mutfağına gidip babacığının yukarda ne işler becerdiğini öğrendi ve ondan sonra da yola koyuldu. Kendisine azap veren meseleyi şehre giderken yolda bir şekilde çözümleyebileceğini umut ediyordu. Şimdiden söyleyeyim: Babasının “yastığını ve şiltesini de alarak” eve taşınma konusundaki bağırmalarından ve emirlerinden zerre kadar korkmamıştı. Taşınma emrinin, yüksek sesle konuşmaların ve böyle gösterişli çığlıkların “bir abartma” olarak, hatta güzel bir şey olsun diye yapılmış olduğunu çok iyi anlamıştı. Geçenlerde şehirlerinde böyle meclislerde dolaşan bir kasabalı, kendi evinde, hem de konukların yanında kendisine daha fazla votka vermemelerine öfkelenerek birden kendi tabaklarını kırmaya, kendisinin ve karısının giysilerini yırtmaya, mobilyalarını parçalamaya ve sonunda evin camlarını kırmaya başlamış ve bütün bunları güzellik adına yapmıştı; babacığı da şimdi her şeyi kuşkusuz aynı nedenle yapmıştı. Zevk düşkünü kasabalı elbette ki, ertesi gün ayıldığında kırılan fincanlara ve tabaklara acımıştı. Alyoşa, ihtiyarın yarın, hatta belki de bugün büyük olasılıkla onu manastıra tekrar göndereceğini biliyordu. Hem babasının bir başkasını kırabileceğinden, ama kendisini üzmek istemeyeceğinden tamamen emindi. Alyoşa, dünyadaki hiç kimsenin hiçbir zaman kendisini üzmek istemeyeceğinden, hatta üzmeyi istememekten öte, üzemeyeceğinden de emindi. Bu, onun için kesin, tartışmasız bir doğruydu ve bu konuda hiçbir tereddüt duymuyordu.</p>
				<p>Bu dakikada kafasında biraz farklı, bambaşka türden ve üstelik acı veren, kendisinin de belirleyemediği bir korku dolanıp duruyordu. Bu kadınlardan, özellikle de Bayan Hohlakova aracılığıyla gönderdiği ve bir şey için kendisine kadar gelmesini istediği deminki notuyla ısrarla yalvaran Yekaterina İvanovna’dan korkusuydu. Bu istek ve kesinlikle gitmek zorunda olması, birdenbire yüreğine acı veren bir duygu oturtmuş ve manastırda, biraz önce de başrahibin yanında olup biten bütün olaylara rağmen bu duygu, sabahtan beri giderek daha fazla canını yakmaya başlamıştı. Korkusunun nedeni, Yekaterina İvanovna’nın ne hakkında konuşacağını ve kendisinin ona ne yanıt vereceğini bilmemesi değildi. Onu korkutan, Yekaterina İvanovna’nın kadın olması da değildi: Kadınları tanıyordu, elbette az tanıyordu, ama yine de ta çocukluğundan manastıra gelene kadar sadece kadınlarla birlikte yaşamıştı. Ama işte bu kadından, Yekaterina İvanovna’dan korkuyordu. İlk gördüğü andan beri ondan korkuyordu. Onu topu topu bir ya da iki kere, belki de üç kere görmüş, hatta bir keresinde tesadüfen birkaç laf da etmişlerdi. Yüzü güzel, gururlu ve buyurgan bir genç kız yüzü olarak hatırına geldi. Ama ona acı veren güzelliği değil, başka bir şeydi. Korkusunun açıklanamaz oluşu bu korkuyu şimdi daha da artırıyordu. Bu genç kızın amaçları soylu amaçlardı, bunu biliyordu; kendisine karşı suçlu olan ağabeyi Dmitriy’i kurtarmak istiyordu genç kız. Bunu sırf gönlü yüce olduğu için istiyordu. Ve işte, bütün bu güzel ve yüce gönüllü duyguları anlayabildiği ve haklı görebildiği halde, Yekaterina İvanovna’nın evine yaklaştıkça sırtında soğuk soğuk rüzgârlar dolaşıyordu.</p>
				<p>Genç kızla pek yakın olan kardeşi İvan Fedoroviç’i kızın evinde görmeyeceğini tahmin etti: İvan herhalde şu anda babasıyla birlikteydi. Dmitriy’i orada bulmayacağı daha da kesindi ve nedenini hissediyordu. Demek ki, konuşma yalnız olacaktı. Bu uğursuz konuşmadan önce ağabeyi Dmitriy’i görmeyi ve koşa koşa ona gitmeyi çok isterdi. Mektubu göstermeden onunla birkaç laf edebilirdi. Ama Dmitriy uzakta oturuyordu ve herhalde şu anda evde de değildi. Bir an olduğu yerde durdu, sonunda kesin kararını verdi. Alışkın ve hızlı bir hareketle istavroz çıkarttıktan ve hemen ardından bir şeye gülümsedikten sonra kararlı adımlarla korktuğu kadının evine yöneldi.</p>
				<p>Yekaterina İvanovna’nın evini biliyordu. Ama eğer Büyük Cadde’ye sapılır, sonra da meydandan geçilirse oldukça uzak olurdu. Küçük şehrimiz son derece dağınıktır ve mesafeler epeyce fazladır. Üstelik babası onu bekliyordu, belki de hâlâ verdiği emri unutmamıştı, huysuzluk edebilirdi. Bu yüzden hem oraya, hem oraya yetişmek için acele etmesi gerekiyordu. Bütün bu düşüncelerin sonucunda arka yollardan giderek yolu kısaltmaya karar verdi, şehirdeki bütün yolları avucunun içi gibi bilirdi. Arka yol demek, hemen hemen hiç yol yok demekti, ıssız duvarlar boyunca, hatta bazen başkalarının çitlerinden atlayarak, onu tanısalar ve hepsi selamlaşsalar da başkalarına ait bahçelerden geçerek gitmek demekti. Bu yolla Büyük Cadde’ye iki kat çabuk ulaştı. Böylece bir yerde babasının evinin çok yakınından, babasınınkine komşu olan dört pencereli, eğilmiş, küçük, köhne bir eve ait bahçenin yanından geçmesi gerekiyordu. Bu küçücük evin sahibesi, Alyoşa’nın bildiğine göre, şehirli, kötürüm yaşlı bir kadındı. Kadın, başkentte modern bir oda hizmetçisi olan, yakın zamana kadar hep generallerin evlerinde yaşamış, şimdiyse artık bir yıldır ihtiyar kadının hastalığı yüzünden eve dönmüş, şık elbiseler giyen kızıyla birlikte oturuyordu. Ancak bu ihtiyar kadın ve kızı korkunç bir yoksulluğa düşmüşlerdi ve hatta komşuluklarına dayanarak her gün çorba ve ekmek almak için Fedor Pavloviç’in mutfağına geliyorlardı. Marfa İgnatyevna, onlara seve seve çorba veriyordu. Ama çorba almak için gelen kız, elbiselerinden bir tekini bile satmamıştı. Hatta bu elbiselerden birinin uzun bir kuyruğu vardı. Alyoşa bu son konuyu, pek tabii ki, şehirdeki her şeyden kesinlikle haberdar olan dostu Rakitin’den tamamen tesadüf eseri olarak öğrenmişti, öğrenmiş, hemencecik de unutmuştu. Ama şimdi komşu kadının bahçesiyle aynı hizaya gelince birdenbire bu kuyruğu anımsadı, eğik ve düşünceli kafasını hızla kaldırdı ve... aniden hiç beklenmedik bir şeyle karşılaştı.</p>
				<p>Komşu bahçe çitinin arkasında ağabeyi Dmitriy Fedoroviç bir şeyin üzerine çıkmış ve göğsüne kadar sarkmış duruyor ve ona var gücüyle el işaretleri yapıyordu. Kendisini çağırıyordu ve herhalde kimse duymasın diye sadece bağırmaktan değil, yüksek sesle konuşmaktan da korkarak işaretlerle çağırıyordu. Alyoşa hemen çite yaklaştı. </p>
				<p>“Buraya bakman iyi oldu, yoksa nerdeyse bağıracaktım,” diye fısıldadı Dmitriy Fedoroviç sevinçle ve aceleyle. “Atla buraya! Çabuk! Ah, gelmen ne kadar iyi oldu. Şimdi seni düşünüyordum...”</p>
				<p>Alyoşa da memnundu ve yalnızca çitin üstünden nasıl atlayacağına akıl erdiremiyordu. Ama “Mitya” pehlivan eliyle onu dirseğinden yakaladı ve atlamasına yardım etti. Cüppesinin eteklerini toplamış olan Alyoşa, yalınayak şehirli bir çocuk beceriksizliğiyle atladı.</p>
				<p>“Hadi gel, gidiyoruz!” dedi Mitya sevinçli bir fısıltıyla.</p>
				<p>“Nereye?” Alyoşa da fısıldıyordu. Etrafa bakıyor ve kendini ikisinden başka hiç kimsenin olmadığı bomboş bir bahçede görüyordu. Bahçe küçüktü, ama sahibinin evceğizi yine de en az elli adım ötelerinde bulunuyordu. “Ama burada kimse yok ki, neden fısıldıyorsun?”</p>
				<p>“Niye mi fısıldıyorum? Ah, şeytan alsın.” En gür sesiyle birden bağırdı Dmitriy Fedoroviç, “Evet, neden fısıldıyorum? İşte kendin de görüyorsun, insanın kafası birden nasıl da karışabiliyor. Buraya gizli bir şey için geldim ve bu gizli şeyi bekliyorum. İlerde açıklarım, ama bunun gizli olduğunu bildiğim için birden gizli konuşmaya başladım ve o sırada gerekmediği halde bir aptal gibi fısıltıyla konuştum. Gidelim! Oraya! Oraya kadar hiç konuşma. Seni öpmek istiyorum! </p>
				
				<blockquote>
				<div>
				<span>Şan olsun dünyadaki Tanrı’ya,</span>
				<span>Şan olsun içimdeki Tanrı’ya!.. </span>
				</div>
				</blockquote>

				<p class="after-bq">Bunu şimdi, senden az önce, burada otururken tekrarlıyordum...”</p>
				<p>Bahçe bir desyatina<a class="si-noteref epub-type_noteref" href="#f19" id="ref_f19">19</a> veya biraz daha büyükçeydi, ama sadece çevresine ağaç dikilmişti. Dört duvar boyunca elma, akçaağaç, ıhlamur, kayın ağaçları vardı. Bahçenin ortası yazın birkaç pud<a class="si-noteref epub-type_noteref" href="#f20" id="ref_f20">20</a> ot biçilen bir çayırlıktı. Bahçe ilkbahardan itibaren birkaç ruble karşılığında ev sahibesi tarafından kiraya veriliyordu. Yine duvarların yakınında ahududu, bektaşiüzümü ve frenküzümü evlekleri vardı; yeni açılmış sebze evlekleri evin hemen yanındaydı. Dmitriy Fedoroviç, konuğunu bahçenin eve en uzak köşesine götürdü. Burada, sık ıhlamurların ve yaşlı frenküzümü, mürver, kartopu ve leylakların arasından birdenbire karşılarına çok eski yeşil kameriye kalıntısı gibi bir şey çıktı. Kameriye kararmış ve hafifçe eğilmişti, etrafı parmaklıydı, üzeri ise yağmurdan korunulabilecek şekilde kapalıydı. Kameriye, Tanrı bilir ne zaman, rivayete göre, elli yıl kadar önce evin o zamanki sahibi, emekli Yarbay Aleksandr Karloviç von Şmidt tarafından yaptırılmıştı. Ama artık her şey çürümüştü. Zemin çürümüş, döşemelerin her tarafı sallanıyordu, ahşaptan rutubet kokusu geliyordu. Kameriyenin içinde yere çakılmış yeşil ahşap bir masa duruyordu, masanın çevresinde ise üzerine henüz oturulabilecek durumda olan yine yeşil renkte bir peyke vardı. Alyoşa, kardeşinin coşkun halini yeni fark etmişti, ama kameriyeye girerken masanın üzerinde yarım şişe konyak ve küçük bir kadeh gördü. </p>
				<p>“Konyak!” diye bir kahkaha attı Mitya. “Sen de ‘Gene mi ayyaşlık ediyor?’ diye bakıyorsun. Görünüşe aldanma.</p>
				
				<blockquote>
				<div>
				<span>Boş ve yalan kalabalığa aldanma</span>
				<span>Kuşkularını unut...</span>
				</div>
				</blockquote>
				
				<p class="after-bq">Ayyaşlık yapmıyorum, sadece ilerde bir danışman olacak ve hep “tadını çıkarıyorum” diyecek olan senin domuz Rakitin gibi ‘tadını çıkarıyorum.’ Otur. Seni şöyle bir yakalasam Alyoşka, göğsüme bastırsam, işte şöyle ezer gibi, çünkü bütün dünyada... gerçekten... ger-çek-ten... (Anla! Anla!) sadece ve sadece seni seviyorum!”</p>
				<p>Bu son sözleri nerdeyse kendinden geçer gibi söylemişti.</p>
				<p>“Tek seni, bir de âşık olduğum bir ‘alçağı’ seviyorum, bu yüzden de mahvoldum. Ama âşık olmak sevmek demek değildir. Nefret ederken de âşık olmak mümkündür. Unutma bunu! Hâlâ neşeli konuşabiliyorum! Şimdi, şuraya, masaya otur, ben de yanına oturacağım, sana bakacağım ve durmadan konuşacağım, çünkü artık zamanı geldi. Bu arada biliyorsun, burada... burada hiç beklenmedik kulaklar açılabileceği için sahiden de alçak sesle konuşmak gerektiğine karar vermiştim. Söyledim ya, her şeyi açıklayacağım, devamı da sonra gelecek. Neden seni görmeye can atıyordum, son günlerde ve şimdi seni neden bu kadar çok özledim? (Beş gündür buraya demir atmış durumdayım.) Son günlerde mi? Çünkü, her şeyi sadece sana söyleyeceğim, çünkü bu gerekli, çünkü sen de gereklisin, çünkü yarın bulutların üzerinden uçacağım, çünkü yarın yaşam bitecek ve başlayacak. Hiç başına geldi mi, bir dağın tepesinden uçuruma düştüğünü hiç düşünde gördün mü? Ama ben düşlerdeki gibi uçmayacağım. Hem ben korkmuyorum, sen de korkma. Yani korkuyorum, ama bu bana tatlı geliyor. Yani tatlı değil de, bir sevinç... Aman şeytan alsın, ne olursa olsun hepsi de bir. Güçlü bir ruh, zayıf bir ruh, köylü kadın ruhu, ne olursa olsun! Doğaya övgüler düzelim: Görüyor musun, güneş ne kadar parlak, gökyüzü ne kadar temiz, yapraklar yemyeşil, tam bir yaz, öğleden sonra saat dört, sessizlik! Nereye gidiyordun?”</p>
				<p>“Babama gidiyordum, ama önce Yekaterina İvanovna’ya uğramak istiyordum.”</p>
				<p>“Ona ve babama! Ah! Ne tesadüf! Aslında seni ne için çağırdım, ne için istedim, neden seni canı yürekten özledim? Seni babama ve sonra da ona, Yekaterina İvanovna’ya göndermek ve böylece hem onunla, hem de babamla işimi bitirmek için. Bir melek göndermek gerekiyordu. Herhangi birini gönderebilirdim, ama benim bir melek göndermem gerekiyordu. İşte ona ve babama gidecek olan sensin.”</p>
				<p>“Sahiden beni mi göndermek istiyordun?” Alyoşa’nın yüzünde hastalıklı bir ifade belirdi.</p>
				<p>“Dur dur, sen bunu biliyordun. Görüyorum ki, her şeyi bir çırpıda anlayıverdin. Ama sus, şimdilik sus. Acıma ve ağlama!”</p>
				<p>Dmitriy Fedoroviç ayağa kalktı, düşünmeye başladı ve parmağını alnına koydu:</p>
				<p>“Seni o çağırdı, sana mektup yazdı, ya da başka bir şey, bu yüzden ona gidiyordun, yoksa niye ona gidesin?”</p>
				<p>“İşte not,” Alyoşa notu cebinden çıkarttı. Mitya notu çabucak okudu.</p>
				<p>“Ve sen arka sokaklardan gidiyordun! Hey Tanrılar! Onu arka sokaklara yönelttiğiniz ve masaldaki altın balığın ihtiyar aptal balıkçının ağına düşmesi gibi bana geldiği için size minnettarım. Dinle Alyoşa, dinle kardeşim. Artık her şeyi söylemek niyetindeyim. Çünkü birine söylemem gerekiyor. Göklerdeki meleğe söylemiştim, ama yeryüzündeki meleğe de söylemek gerek. Sen yeryüzündeki meleksin. Dinliyorsun, düşünerek karar veriyorsun ve affediyorsun... Bana da bu lazım, beni yüce birinin bağışlaması gerek. Dinle: Eğer iki varlık bir anda tüm dünyadan kopuyor ve görülmedik yüksekliklere uçuyorlarsa ya da en azından biri uçuyorsa ve uçmadan veya mahvolmadan önce gelip diğerine hiç kimseden hiçbir zaman istenmeyecek, ancak ölüm döşeğinde istenebilecek şu şu şeyleri benim için yap diyorsa, o bunu yapmaz mı acaba... eğer dostsa, eğer kardeşse?”</p>
				<p>“Yaparım, ama ne olduğunu söyle, çabuk söyle,” dedi Alyoşa. </p>
				<p>“Çabuk... Hmm... Acele etme Alyoşa: Acele ediyorsun ve huzursuz oluyorsun. Şimdi acele etmenin hiçbir yararı yok. Artık dünya yeni bir sokağa açıldı. Eh, Alyoşa, coşacak kadar düşünmemiş olmana ne yazık! Aman ben de ona ne diyorum? Sen mi bunu düşünemedin? Ben de ahmakça konuşuyorum:</p>
				
				<blockquote>
				<div>
				<span>İnsan, asil ol!</span>
				<span>Kimin şiiri bu?</span>
				</div>
				</blockquote>
				
				<p class="after-bq">Alyoşa beklemeye karar verdi. Aslında bütün işinin belki de şu anda sadece burada olduğunu anlamıştı. Mitya bir an düşünceye daldı, dirseğini masaya dayamış, kafasını avucuna yaslamıştı. İkisi de sustular.</p>
				<p>“Alyoşa,” dedi Mitya, “bir tek sen gülmezsin! İtirafıma... Schiller’in sevinç marşıyla başlamak isterdim <em>An die Freude!</em><a class="si-noteref epub-type_noteref" href="#f21" id="ref_f21">21</a> Ama Almanca bilmiyorum, yalnızca <em>An die Freude</em>’yi biliyorum. Sarhoş olup gevezelik ettiğimi de zannetme. Hiç sarhoş değilim. Konyak konyaktır, ama benim sarhoş olmam için iki şişe içmem gerekir,</p>
				
				<blockquote>
				<div>
				<span>Ve kırmızı suratlı Silen</span>
				<span>Tökezleyen eşeğin üzerinde,</span>
				</div>
				</blockquote>

				<p class="no-indent">oysa ben çeyrek şişe bile içmedim, Silen de değilim. Silen değilim, ama ‘silyon’um<a class="si-noteref epub-type_noteref" href="#f22" id="ref_f22">22</a>, çünkü ebedi bir karar aldım. Sözcük oyunumu affet, bugün sadece sözcük oyunumu değil, pek çok şeyimi affetmen gerekecek. Merak etme, lafı uzatmıyorum, meseleyi söylüyorum ve hemen konuya giriyorum. Sabrını taşırmayacağım. Dur, nasıldı...”</p>
				<p>Kafasını kaldırdı, düşündü ve birden coşkulu bir şekilde başladı:</p>
				
				<blockquote>
				<div>
				<span>“Ürkek, çıplak ve vahşi gizleniyordu</span>
				<span>Mağara adamı kayalık mağaralarda,</span>
				<span>Tarlalarda göçebe dolaşıyordu</span>
				<span>Ve tarlaları yağma ediyordu.</span>
				<span>Avcı, mızraklarla, oklarla,</span>
				<span>Korkunç koşuyordu ormanlarda...</span>
				<span>Vay haline dalgalarla fırlatılanların</span>
				<span>Barınaksız sahillere!</span>
				
				<span class="quatrain">Olimpos’un tepesinden</span>
				<span>İniyor Demeter Ana ardından</span>
				<span>Kaçırılan Persefone’nin:</span>
				<span>Vahşice yatıyor önünde dünya.</span>
				<span>Ne bir köşe, ne bir ikram</span>
				<span>Hiçbir yer yoktu orada Tanrıça’ya;</span>
				<span>Ve hiçbir yerde Tanrı’ya saygıyı</span>
				<span>Kanıtlamıyor bir tapınak.</span>
				
				<span class="quatrain">Tarlaların meyvesi ve tatlı salkımlar</span>
				<span>Parlamıyor ziyafetlerde;</span>
				<span>Yalnız dumanı tütüyor kurban artıklarının</span>
				<span>Kanlı sunaklarda.</span>
				<span>Ve nereye bakarsa baksın hüzünlü bakışıyla</span>
				<span>Demeter orada</span>
				<span>İyice alçalmışlığında</span>
				<span>İnsanı görüyor her yerde!”</span>
			</div>
				</blockquote>
				
				<p class="after-bq">Birden Mitya’nın göğsünden hıçkırıklar koptu. Alyoşa’nın elini yakaladı.</p>
				<p>“Dostum, dostum, şimdi de küçülerek, küçülerek... İnsanın dünyada katlanacağı ne çok şey vardır, ne çok felaket yaşar! Zannetme ki, konyak içen ve ahlaksızlık eden subay rütbesindeki bir küstahım yalnızca. Ben, kardeşim, hemen hemen sadece bunu düşünürüm, eğer yalnızca yalan söylemiyorsam, ben bu alçalmış insanı düşünürüm. Artık yalan söylememem ve kendimi övmemem için Tanrı bana yardım etsin. Çünkü bu insanı düşününce ben de öyle bir insan oluyorum.</p>
				
				<blockquote>
				<div>
				<span>Alçaklıktan ruhuyla</span>
				<span>Yükselebilmek için insan,</span>
				<span>Yaşlı toprak anayla</span>
				<span>Birlik kurmuştur ebediyen.</span>
				</div>
				</blockquote>

				<p class="after-bq">“Ama mesele sadece şudur: Toprakla ebediyen nasıl birlik olayım? Toprağı öpmüyorum, onun göğsünü de yarmıyorum; yoksa köylü ya da çoban mı olayım? Gidiyorum ve bilmiyorum: Pis kokan bir yere, bir rezaletin içine mi, yoksa ışığa ve sevince mi düştüm? İşte felaket zaten burada, çünkü dünyadaki her şey bir muamma! Ahlaksızlığın en, en derin rezilliğine battığım zaman, başıma sadece bu geliyor zaten, hep Demeter ve insan hakkındaki bu şiiri okumuşumdur. Bu şiir beni düzeltti mi? Asla! Çünkü ben bir Karamazov’um. Çünkü artık uçuruma yuvarlanıp düşüyorsam eğer, şöyle tepetaklak, başım aşağıda, ayaklarım yukarıda düşerim ve hatta böyle küçültücü bir durumda düşmekten memnun bile olurum ve bunu kendim için bir güzel bir şey sayarım. İşte tam bu rezillik içinde birden marş söylemeye başlıyorum. Varsın melunun teki olayım, varsın adi ve alçak olayım, ama Tanrımın giyindiği cüppenin eteğini öpeyim, varsın şeytanın peşinden gideyim, ama yine de ben de senin oğlunum Tanrım, ve seni seviyorum, sevinç duyuyorum. Sevinç olmasa dünya ayakta kalamaz ve var olamazdı.</p>
				
				<blockquote>
				<div>
				<span>Tanrı’nın yarattığı ruha</span>
				<span>Sonsuz sevinç içirir, </span>
				<span>Köpürmenin gizli gücüyle</span>
				<span>Yaşam kadehini alevlendirir;</span>
				<span>Otu filizlendirdi ışığa doğru,</span>
				<span>Kaosu dönüştürdü güneşlere</span>
				<span>Ve yaydı boşluklara</span>
				<span>Bir yıldız falcısının erişemediği.</span>
				<span>İyi yürekli doğanın göğsünde</span>
				<span>Soluk alan her şey sevinç içer;</span>
				<span>Bütün yaratıkları, bütün halkları</span>
				<span>O peşinden sürükler;</span>
				<span>Bize dost verdi mutsuzluğumuzda</span>
				<span>Üzüm suyunu, zarafet perilerinin çelenklerini,</span>
				<span>Böceklere şehveti...</span>
				<span>Meleğe Tanrı’ya hizmeti.</span>
				</div>
				</blockquote>

				<p class="after-bq">“Bu kadar şiir yeter! Gözyaşları döktüm. Bırak, biraz daha ağlayayım. Varsın bu, herkesin güleceği bir aptallık olsun. Sen buna gülmezsin. İşte senin de gözlerin yanıyor. Şiir yeter. Şimdi sana Tanrı’nın şehveti armağan ettiği o “böcekler” hakkında bir şey söylemek istiyorum:</p>
				
				<blockquote>
				<div>
				<span>Böceklere şehveti!</span>
				</div>
				</blockquote>

				<p class="after-bq">“Ben, kardeşim, bu böceğin ta kendisiyim ve bu benim hakkımda özel olarak söylenmiş bir şey. Ve biz Karamazovlar böylesi böcekleriz. Senin gibi bir meleğin içinde bile bu böcek yaşıyor ve kanında fırtınalar koparıyor. Fırtınalar, çünkü şehvet fırtınadır, hatta fırtınadan da öte bir şeydir! Güzellik... dehşet verici, korkunç bir şey! Dehşet verici, çünkü tanımsız bir şey, Tanrı bazı bilmeceler ortaya attığı için tanımlanması da olanaksız. Burada kıyılar birbirine yaklaşır, bütün çelişkiler bir arada yaşar. Ben çok okumuş falan değilim, ama bu konuda çok düşünmüşümdür. Sırlar korkunç derecede çok! Bu kadar çok bilmece yeryüzünde insana zulüm ediyor. Bildiğin gibi çöz ve zeytinyağı gibi üste çık. Güzellik! Yüreği yüce, zekâsı yüksek bir insanın bile söze Meryem Ana idealiyle başlayıp Sodom idealiyle sözünü bitirmesine katlanamıyorum. Ruhunda Sodom idealini taşıdığı halde Meryem Ana idealini de reddetmeyen ve bu idealle gerçekten yüreği yanan, lekesiz gençlik yıllarındaki gibi gerçekten yanan biri daha da korkunçtur. Hayır, insanoğlu geniş, hatta çok geniş, ben olsam daraltırdım. Bu ne iştir böyle, şeytan bile içinden çıkamaz! Akla rezillik olarak görünen bir şeyi yürek tam bir güzellik sayıyor. Sodom’da mı güzellik? İnan ki, insanların büyük çoğunluğu için güzellik bu Sodom’da oturuyor; bu sırrı biliyor muydun, yoksa bilmiyor muydun? Güzelliğin sadece korkunç olmakla kalmayıp aynı zamanda sırlarla dolu bir şey olması korkunç. Burada şeytan Tanrı’yla çarpışıyor, savaş meydanı ise insanların yüreği. Bununla birlikte herkes kendi derdini konuşur. Dinle, şimdi asıl meseleye geliyorum.”</p>
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f19"><a class="backref" href="#ref_f19">19</a> Eskiden Rusya’da kullanılan 1,09 hektara eşit bir arazi ölçüsüdür. (Ç.N.)</div>
<div class="si-footnote html5_aside epub-type_footnote" id="f20"><a class="backref" href="#ref_f20">20</a> Eskiden Rusya’da kullanılan 16,3 kg’lık bir ağırlık ölçüsüdür. (Ç.N.)</div>
<div class="si-footnote html5_aside epub-type_footnote" id="f21"><a class="backref" href="#ref_f21">21</a> (Alm.) Sevince doğru.</div>
<div class="si-footnote html5_aside epub-type_footnote" id="f22"><a class="backref" href="#ref_f22">22</a> (Rusça) Güçlü, kuvvetli. (Ç.N.)</div>
</div>
  </body>
</html>