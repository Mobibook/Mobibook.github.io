<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter57">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">İKİNCİ ÇİLE</h1>
				</div>
				
				<p>“Sizin bu şekilde yardıma hazır durumda oluşunuz bizi nasıl cesaretlendiriyor, bilemezsiniz, Dmitriy Fedoroviç...” dedi Nikolay Parfenoviç. Canlı bir görünüşü vardı ve bir dakika önce gözlüklerini çıkardığı iri ve patlak, açık gri ve aşırı miyop gözlerinde belirgin bir memnuniyet okunuyordu. “Biraz önce karşılıklı güven konusundan söz ederken haklıydınız. Bu derece önemli meselelerde, zan altındaki kişinin kendisini temize çıkartmak istemesi, bunu umut etmesi ve temize çıkartabilmesi için karşılıklı güven olmadan hiçbir şey elde edilemez. Biz kendi adımıza bize bağlı olan her şeyi yapacağız. Bu işi nasıl yürüttüğümüzü daha şimdiden kendiniz de gördünüz... Doğru değil mi, İppolit Kirilloviç?” diye birden savcıya döndü.</p>
				<p>“Ah, elbette,” dedi savcı. Nikolay Parfenoviç’in heyecanlı tavrına kıyasla oldukça yavan bir şekilde bile olsa bunu o da onaylamıştı.</p>
				<p>Şu hususu ilk ve son defa belirteyim ki, şehrimize yeni gelmiş olan Nikolay Parfenoviç, burada çalışmaya başladığı ilk günden itibaren bizim savcı İppolit Kirilloviç’e karşı olağanüstü bir saygı ve yakınlık duyuyordu. Bizim “çalışma hayatında gücendirilmiş” İppolit Kirilloviç’in görülmedik psikoloji ve hitabet yeteneğine sahip olduğuna kesinlikle inanan ve İppolit Kirilloviç’in gücendirildiğinden tam anlamıyla emin olan hemen hemen tek insan oydu. Daha Petersburg’dayken İppolit Kirilloviç hakkında bir şeyler duymuştu. Aslına bakılırsa bizim bu “gücenik” savcımızın da bütün dünyada içten ve yürekten sevdiği tek insan genç Nikolay Parfenoviç’ti. Buraya gelirken yol boyunca ellerindeki iş konusunda konuşup anlaşacakları zamanları olmuştu. Şimdi de bu masanın başında Nikolay Parfenoviç’in cin gibi zekâsı, yaşlı meskektaşının her işaretini, suratındaki her hareketi, daha ağzını açar açmaz, bakışından ve göz kırpışından hemen anlıyordu.</p>
				<p>“Beyler, sözümü önemsiz şeylerle kesmeden anlatmama izin verirseniz size her şeyi hemen anlatacağım,” dedi Mitya öfkeyle.</p>
				<p>“Pek güzel, efendim. Teşekkür ederim. Ancak anlatacaklarınızı dinlemeye başlamadan önce bizim için çok ilginç olan, dün saat beş civarında tabancalarınızı rehin bırakarak dostunuz Pyotr İlyiç Perhotin’den ödünç aldığınız şu on ruble meselesini de kaydetmeme izin veriniz.”</p>
				<p>“Rehin koydum, efendim, on ruble karşılığında rehin koydum, ne var bunda? Yoldan şehre döner dönmez rehin bıraktım, hepsi bu.”</p>
				<p>“Yoldan mı gelmiştiniz? Şehir dışına mı çıkmıştınız?”</p>
				<p>“Gittim, efendim, kırk <em>verst</em> öteye gittim, bilmiyor muydunuz?”</p>
				<p>Savcı ve Nikolay Parfenoviç bakıştılar.</p>
				<p>“En iyisi hikâyenize dün sabahtan itibaren bütün gününüzü sırasıyla anlatarak başlasanız. Örneğin, şehirden nereye gittiğinizi, ne zaman gidip, ne zaman döndüğünüzü ve bütün olan biteni öğrenebilsek...”</p>
				<p>“Siz de zaten en başından sormuştunuz,” diyerek yüksek sesle güldü Mitya, “eğer isterseniz dünden değil, evvelki gün sabahtan başlayayım, o zaman nereye, nasıl ve neden gidip geldiğimi daha iyi anlarsınız. Beyler, evvelki gün sabah burada oturan tüccar Samsonov’a çok güvenilir bir teminat karşılığında üç bin ruble borç almaya gitmiştim. Bu para birden lazım oluvermişti, beyler, birden...”</p>
				<p>“Sözünüzü kesmeme izin verin,” dedi savcı nazik bir şekilde, “bu para neden birden gerekmişti, hem de tam tamına bu kadar, yani tam üç bin ruble para?”</p>
				<p>“Aman, efendim, ayrıntılara ne gerek var: Nasıl, ne zaman, neden, neden o kadar değil de bu kadar para ve benzeri gibi ıvır zıvır şeyler... böyle giderse üç cilde sığdıramazsın bir de sonsöz yazmanız gerekir!”</p>
				<p>Mitya bütün bunları iyi niyetle, ancak bütün gerçeği anlatmak isteyen ve en iyi niyetlerle dolu bir insanın sabırsız laubaliliğiyle söylemişti.</p>
				<p>“Beyler,” dedi birden sanki bir şey anımsamış gibi, “siz benim terslenmeme aldırış etmeyin, tekrar rica ediyorum: Bir kere daha emin olunuz ki, tam anlamıyla saygılıyım ve işin şu andaki durumunun bilincindeyim. Sarhoş olduğumu sanmayın. Ayıldım artık. Sarhoş da olsam fark etmezdi. Ben zaten böyleyim:</p>

				<blockquote>
				<div>
				<span>Ayıldım, aklım başıma geldi, aptal oldum.</span>
				<span>İçtim, aptallaştım, akıllandım.</span>
				</div>
				</blockquote>

				<p class="after-bq">Hah-ha! Bununla birlikte, beyler, karşınızda espri yapmanın benim için hâlâ bir münasebetsizlik olduğunu, yani henüz daha aramızda anlaşamadığımızı görüyorum. Onurumu korumama izin verin. Şu anki farkı anlıyorum: Ne de olsa karşınızda bir suçlu olarak oturuyorum, demek ki, hiçbir şekilde size eşit değilim, size ise beni gözetleme görevi verilmiş: Grigoriy için kafamı okşayacak değilsiniz. İhtiyar adamların kafasını kırmak elbette ki cezasız kalmaz. Bu yüzden beni mahkemeye verip, altı ay, bir yıl hapse tıkarsınız. Medeni haklarımdan yoksun bırakmasalar bile ne hüküm verirler bilmem. Medeni haklarım elimden alınmaz, değil mi savcı bey? Evet, bu farkı biliyorum beyler... Ama kabul edin ki, nereye gittin, nasıl gittin, niye gittin sorularıyla Tanrı’yı bile şaşırtabilirsiniz. Böylelikle ben şaşıracağım ve siz de hemen kayda geçireceksiniz. Sonra ne olacak? Hiçbir şey olmayacak! Nihayetinde artık yalan söylemeye bir kere başlamışsam sonuna kadar götüreceğim, siz de beyler, yüksek tahsil görmüş ve en soylu kişiler olarak beni bağışlayacaksınız. Sizden bir ricam var: Şu formaliteye uygun sorgulama yönteminden, hani şu en başta nasıl kalktın, ne yedin, nasıl tükürdün gibi boş sorulardan başlayıp ‘suçlunun dikkatini uyuşturduktan sonra’ birden ‘kimi öldürdün, kimi soydun?’ sorusuyla şaşırttığınız sorgulama yönteminden vazgeçin. Hah-ha! Formaliteleriniz sizin kuralınızdır, bütün kurnazlığınız da buna dayanır! Bu tür kurnazlıklarla köylüleri kandırın, beni değil. Bu işi bilirim, ben de bu işi yaptım, ha-ha-ha! Kızmayın beyler, küstahlığımı bağışlıyorsunuz, değil mi?” diye bağırdı Mitya şaşırtıcı bir saflıkla onlara bakarak. “Konuşan Mitya Karamazov olduğuna göre bağışlanabilir, çünkü akıllı bir adam bağışlanmaz, ama Mitka bağışlanabilir! Hah-ha!”</p>
				<p>Nikolay Parfenoviç dinliyor ve o da gülüyordu. Savcı gülmese de en küçük bir sözcüğü, Mitya’nın en ufak bir hareketini, yüzündeki en küçük bir çizginin titreyişini kaçırmak istemiyormuş gibi dikkatle ve gözlerini ayırmadan ona bakıyordu.</p>
				<p>“Ama biz, sabah nasıl kalktınız, ne yediniz gibi sizi şaşırtacak sorularla değil, en önemli konudan başladık,” dedi hâlâ gülmeye devam eden Nikolay Parfenoviç.</p>
				<p>“Anlıyorum, anladım ve bunun değerlendirmesini yaptım ayrıca bana göstermiş olduğunuz soylu insanlara layık eşi görülmemiş iyiliğinize daha da fazla değer veriyorum. Üç soylu insan toplanmışız şurda, varsın her şeyimiz asaletin ve şerefin birleştirdiği tahsilli ve medeni insanların arasındaki karşılıklı güvene dayansın. Her türlü durumda sizleri, hayatımın bu dakikasında, şerefimin ayaklar altına alındığı şu anda en iyi dostlarım saymama izin verin! Bu sizi gücendirmez, değil mi, beyler?”</p>
				<p>“Tam tersine her şeyi pek güzel ifade ettiniz, Dmitriy Fedoroviç,” diye onayladı Nikolay Parfenoviç ciddi bir edayla.</p>
				<p>“Ivır zıvırları, bütün bu hilebaz ıvır zıvırları ise bir kenara atın, beyler,” diye heyecanla haykırdı Mitya, “yoksa şeytan bilir iş nereye varacak, doğru değil mi?”</p>
				<p>“Akıllıca öğütlerinize tam olarak uyacağım,” diye birden lafa girdi savcı Mitya’ya dönerek, “ancak sorduğum sorudan vazgeçmeyeceğim. Bu kadar paranın, yani özellikle tam üç bin rublenin size neden lazım olduğunu öğrenmek bizim açımızdan son derece gerekli.”</p>
				<p>“Ne için mi lazım oldu? Şunun için veya bunun için. Pekâlâ, borcumu ödemek için.”</p>
				<p>“Kime?”</p>
				<p>“Bunu söylemeyi kesin olarak reddediyorum, beyler! Söyleyemeyeceğim, buna cesaret edemediğim ya da korktuğum için değil, bütün bunlar beş para etmez önemsiz şeyler olduğu için. Söylemeyeceğim, çünkü burada bir prensip söz konusu: Bu benim özel hayatımdır ve özel hayatıma girmenize izin vermiyorum. Benim prensibim bu. Sorunuzun bu işle bir ilgisi yok, bu işle ilgisi olmayan şeyler ise benim özel hayatım! Borcumu ödemek istedim, şeref borcumu ödemek istedim, ama kime olduğunu söylemeyeceğim.”</p>
				<p>“İzninizle bunu kayda geçirelim,” dedi savcı.</p>
				<p>“Lütfen. Nasılsa öyle yazın: Söylemeyeceğimi yazın. Hatta bunu söylemeyi onursuzluk saydığımı yazın baylar. Yazacak çok zamanınız var demek ki!”</p>
				<p>“İzninizle, efendim, eğer bilmiyorsanız,” dedi savcı azarlar gibi bir edayla, “sizi uyarır ve şu anda size sorulan sorulara cevap vermeme hakkına sahip olduğunuzu, bizimse tam tersine, şu veya bu nedenle yanıtlamaktan kaçınmanız halinde sizden zorla cevap almak gibi bir hakkımız bulunmadığını bir kez daha hatırlatırım. Bu, sizin kişisel düşüncenize bağlı bir iştir. Ancak bizim görevimiz yine de bu gibi durumlarda şu ya da bu şekilde ifade vermeyerek kendinize ne derece zarar verebileceğinizi size anlatmaktır. Şimdi devam etmenizi rica ediyorum.”</p>
				<p>“Ben kızmadım ki zaten, efendim... ben...” diye mırıldandı Mitya. Azar işittiği için biraz utanmıştı. “Bakın, beyler, o zaman yanına gittiğim şu Samsonov...”</p>
				<p>Mitya’nın okurların artık bildiği öyküsünü uzun uzun anlatacak değiliz. Kuşkusuz. Mitya sabırsızlıkla her şeyi en ufak ayrıntısına kadar anlatmak ve böylece bu işten tamamen kurtulmak istiyordu. Ancak ifadesini kayda geçirdikçe sözünü kesmeleri gerekiyordu. Dmitriy Fedoroviç bu durumu kınadı, ancak buna boyun eğdi, öfkelendi, ama iyi niyetini henüz daha kaybetmemişti. Aslında zaman zaman “Beyler, bu yaptığınız, Tanrı’yı bile çıldırtır” ya da “Beyler, beni boşu boşuna kızdırdığınızı biliyor musunuz?” diye haykırıyordu, ama bunları haykırırken de henüz dostça tutumunu değiştirmemişti. Evvelki gün Samsonov’un kendisini nasıl “kazıkladığını” böylece anlattı. (O zaman kandırılmış olduğunu artık iyice anlıyordu.) Sorgu yargıcının ve savcının hiç bilmedikleri bir konu olan yol masrafları için altı ruble karşılığında saatin satılması olayı, aşırı derecede dikkatlerini çekmiş ve Mitya’yı haddinden fazla kızdırmıştı: Cinayetin öncesinde cebinde bir kuruşu bile bulunmadığı gerçeğinin ikinci dereceden kanıtı olarak bu olayın bütün ayrıntısıyla kayda geçirilmesini gerekli buldular. Mitya’nın suratı yavaş yavaş asılmaya başlamıştı. Daha sonra Lyagavıy’a yaptığı ziyareti ve kömür gazıyla dolu kulübede geçirdiği geceyi anlatıp öyküsünü kente dönüşüne kadar getirdi ve burada herhangi özel bir rica olmaksızın Gruşenka yüzünden çektiği kıskançlıkları ayrıntılı olarak anlatmaya başladı. Sessizce ve dikkatle dinliyorlardı, özellikle Fedor Pavloviç’in evinin “arkasında”, Marya Kondratyeva’nın bahçesinde epeydir Gruşenka’yı izlemek için bir gözetleme noktası oluşturmuş ve bilgileri ona Smerdyakov’un taşıyor olması ilgilerini çekti: Buna çok önem verdiler ve kayda geçirdiler. Duyduğu kıskançlığı hararetle ve ayrıntısıyla anlatıyordu. Gerçi en mahrem duygularını, deyim yerindeyse, “herkesin gözleri önüne” sermekten içten içe utanıyordu, ama haklı çıkmak için bu utancı gözle görülür bir şekilde yenmeye çalışıyordu. Öyküsünü anlattığı sırada sorgu yargıcının ve özellikle de savcının dikkatle ona çevrilmiş olan bakışlarının umursamaz sertliği, sonunda onu iyice şaşırttı: “Daha topu topu birkaç gün önce kadınlar hakkında saçma sapan şeyler konuştuğum şu yeniyetme Nikolay Parfenoviç ve şu hasta savcı, bunları anlatmaya değecek insanlar değiller,” diye geçirdi aklından sıkıntıyla. “Rezalet!” “Sabret, boyun eğ ve bir şey deme!” diyerek düşüncesini bir mısrayla sona erdirdi, ama tekrar devam edebilmek için yine de gücünü topladı. Hohlakova’yla ilgili öyküye geçerken neşesi yerine geldi, hatta bu hanımefendi hakkında konuyla hiç ilgisi olmayan küçük bir anekdot anlatmak istiyordu ki, sorgu yargıcı sözünü kesti ve nazik bir şekilde “daha önemli konulara” geçmesini önerdi. Nihayet, uğradığı hayal kırıklığını ve Hohlakova’nın evinden çıkarken “en kısa zamanda birini boğazlayıp üç bin ruble bulmayı” bile düşünmüş olduğu o dakikayı anlattıktan sonra onu yine durdurdular ve “boğazlamak istediğini” kayda geçtiler. Mitya hiç ses çıkarmadan yazmalarına izin verdi. Sonunda iş, öyküde Gruşenka’nın kendisini aldattığını ve ihtiyarın yanında geceyarısına kadar kalacağını söylediği halde daha oraya götürür götürmez Samsonov’un evinden ayrıldığını öğrendiği noktaya gelip dayandı: “Eğer o zaman o Fenya’yı öldürmediysem, sırf vaktim olmadığı içindir, beyler,” sözleri çıktı birden ağzından tam öykünün burasında. Bunu da titizlikle kayda geçirdiler. Mitya, sıkıntıyla devam ediyordu ve babasının bahçesine nasıl koşarak gittiğini anlatmaya başlamıştı ki, sorgu yargıcı birden sözünü kesti ve divanın üzerinde duran büyük çantasını açarak içinden havanelini çıkardı.</p>
				<p>“Bunu tanıyor musunuz?” diye havanelini Mitya’ya gösterdi.</p>
				<p>“Ah, evet!” diyerek sıkıntıyla gülümsedi Mitya. “Nasıl tanımam! Verin bakayım... Şeytan alsın, buna hiç gerek yok!”</p>
				<p>“Bundan söz etmeyi unuttunuz,” dedi sorgu yargıcı.</p>
				<p>“Şeytan götürsün! Sizden saklamıyordum, onu anlatmadan olur muydu sanıyorsunuz? Sadece aklımdan uçup gitmiş.”</p>
				<p>“Lütfedip bunu nasıl ele geçirdiğinizi etraflıca anlatır mısınız?”</p>
				<p>“Hay hay, emredersiniz, efendim.”</p>
				<p>Ve Mitya havanelini nasıl kapıp koşarak uzaklaştığını anlattı.</p>
				<p>“Peki bu aleti almaktaki amacınız neydi?”</p>
				<p>“Hangi amaç? Hiçbir amacım yoktu! Kaptım ve koşmaya başladım.”</p>
				<p>“Amacınız yoksa niye o zaman?”</p>
				<p>Mitya’nın sıkıntısı artıyordu. “Yeniyetmeye” dikkatle baktı, sıkıntılı ve öfkeli öfkeli güldü. Duyduğu kıskançlığın öyküsünü “bu insanlara” böyle samimi bir şekilde içini dökerek anlattığı için utancı giderek artıyordu.</p>
				<p>“Tükürürüm havaneline de!” sözleri kaçtı birden ağzından.</p>
				<p>“Ama, efendim.”</p>
				<p>“Pekâlâ, köpeklerden korunmak için almıştım. Ortalık karanlıktı... Her ihtimale karşı.”</p>
				<p>“Karanlıktan bu kadar korktuğunuza göre, daha önceden de geceleri sokağa çıkarken yanınıza herhangi bir silah alır mıydınız?”</p>
				<p>“Aman, cehennemin dibine, tuu! Beyler, sizinle konuşmak tam anlamıyla imkânsız!” diye bağırdı Mitya. Son derece öfkeliydi ve kâtibe dönerek hiddetten kıpkırmızı olmuş bir halde, çıldırmış gibi bir sesle hızlı hızlı şöyle dedi:</p>
				<p>“Yaz şimdi... şimdi... ‘Koşup babam... Fedor Pavloviç’i... kafasına vurarak öldürmek için havanelini yanıma almıştım!’ Şimdi tatmin oldunuz mu, beyler? İçiniz rahatladı mı?” dedi sorgu yargıcına ve savcıya meydan okurcasına gözünü dikerek.</p>
				<p>“Şu anda bize kızdığınız ve size yönelttiğimiz, sizin ufak ayrıntılar olarak gördüğünüz, aslında ise son derece önemli olan sorulardan sıkıldığınız için böyle bir ifade verdiğinizi çok iyi anlıyoruz,” diyerek ona kuru bir cevap verdi savcı.</p>
				<p>“Ama, insaf edin, beyler! Tamam havanelini aldım... Peki, bu gibi durumlarda niye eline bir şey alır ki insan? Ne için olduğunu bilmiyorum. Aldım ve kaçtım. Hepsi bu. Ayıp, beyler, <em>passons,</em><a class="si-noteref epub-type_noteref" href="#f33" id="ref_f33">33</a> yoksa yemin ederim anlatmaktan vazgeçeceğim!”</p>
				<p>Dirseğini masaya koydu ve elini başına dayadı. Kendisini sorgulayanlara yan dönerek oturmuştu ve içindeki kötü duyguyu yenmeye çalışıyordu. Aslında ayağa kalkıp “beni idam sehpasına götürseniz de” artık bir kelime bile söylemeyeceğim demeyi korkunç bir şekilde istiyordu.</p>
				<p>“Bakın, beyler,” dedi birden kendine güçlükle hâkim olarak, “bakın. Sizi dinliyorum ve hayal görür gibi oluyorum.... zaman zaman bir rüya görürüm... bu öyle bir rüya ki, sık sık görüyorum, sık sık tekrarlanıyor. Müthiş korktuğum birisi peşimden koşuyor, karanlıkta, gece vakti kovalıyor, beni arıyor, bense bir kapının veya bir dolabın arkasına girip ondan saklanıyorum, kendimi alçaltarak saklanıyorum, ama asıl önemlisi nereye saklandığımı çok iyi biliyor, ancak bana daha uzun bir süre eziyet etmek için, duyduğum korkunun tadını doya doya çıkartmak için mahsus nerede olduğumu bilmiyormuş gibi yapıyor... Şimdi sizin yaptığınız da aynısı! Tıpkı buna benziyor!”</p>
				<p>“Böyle rüyalar mı görürsünüz?” diye sordu savcı.</p>
				<p>“Evet, böyle rüyalar görürüm... Yoksa artık kayda geçirmek istemiyor musunuz?” diye ağzını çarpıtarak güldü Mitya.</p>
				<p>“Hayır, efendim, bunu yazmaya gerek yok, ancak yine de ilginç rüyalarınız var.”</p>
				<p>“Artık rüyaları bırakalım! Gerçekçilik, beyler, gerçek hayatın gerçekçiliği! Ben bir kurdum, sizlerse avcı, hadi kurdu kovalayın bakalım.”</p>
				<p>“Lüzumsuz yere böyle bir kıyaslama yapıyorsunuz...” diye söze başladı Nikolay Parfenoviç çok yumuşak bir şekilde.</p>
				<p>“Lüzumsuz yere değil, efendim, lüzumsuz değil!” Mitya tekrar öfkelendi. Ani bir öfke patlamasıyla ruhunu biraz rahatlatıp söylediği her kelimeyle yeniden yumuşamaya başladı. “Sorularınızla bezdirdiğiniz suçluya veya sanığa inanmayabilirsiniz, ama soylu bir adama, bir insanın bu en soylu galeyanına (Bunu cesaretle haykırırım!) hayır, efendim! Buna inanmamazlık edemezsiniz... böyle bir hakkınız yok... ama,</p>

				<blockquote>
				<div>
				<span>sus kalbim,</span>
				<span>Sabret, boyun eğ ve bir şey deme!</span>
				</div>
				</blockquote>

				<p class="after-bq">Pekâlâ, devam edecek miyiz?” diye somurtarak sordu.</p>
				<p>“Tabii tabii, devam edin,” diye cevap verdi Nikolay Parfenoviç.</p>
				</div>
				<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f33"><a class="backref" href="#ref_f33">33</a> (Fr.) Geçelim, yeter. (Ç.N.)</div>
			</div>
  </body>
  </html>