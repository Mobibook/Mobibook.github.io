<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter64">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">ÇOCUKLAR</h1>
				</div>
				
				<p>İşte bu soğuk ve karlı kasım sabahı Kolya Krasotkin evde oturuyordu. Pazar günüydü ve okul yoktu. Saat on biri vurmuştu ve “son derece önemli bir iş için” Kolya’nın mutlaka dışarı çıkması gerekiyordu. Oysaki, evde tek başına ve kesinlikle evin koruyucusu olarak kalıyordu, çünkü bütün yetişkin hane sakinleri çeşitli acil nedenlerle evden gitmişlerdi. Dul Bayan Krasotkina’nın evinde, onun işgal ettiği daireden çıkıp sofayı geçince iki küçük odadan oluşan kiralık bir daire daha vardı. Bu dairede iki küçük çocuk sahibi bir doktor karısı oturuyordu. Bu doktor karısı, Anna Fedorovna’yla aynı yaşlardaydı ve onun en yakın arkadaşıydı. Doktor ise bir yıl önce Orenburg’a, daha sonra da Taşkent’e uğramış, altı aydır da adamdan ses seda çıkmamıştı. Öyle ki, kocası tarafından terk edilmiş olan doktor karısının acısını bir parça olsun hafifleten Bayan Krasotkina’yla olan dostluğu da olmasaydı kadıncağız kederinden gözyaşlarına boğulurdu. Üstelik kaderin bütün bu zalimlikleri yetmiyormuş gibi, cumartesiyi pazara bağlayan o gece bir de doktor karısının tek hizmetçisi olan Yekaterina, hanımının hiç beklemediği bir anda sabaha karşı bir bebek doğuracağını aniden söyleyivermesin mi! Nasıl olmuşsa olmuş, hiç kimse bunu önceden fark etmemiş, herkes için hemen hemen inanılmaz bir şey olmuştu. Çok sarsılan doktor karısı, Yekaterina’yı henüz vakit varken şehrimizde böylesi durumlarda başvurulan tek ebeye götürmeye karar verdi. Hizmetçi kıza pek değer verdiği için de hemen bu planını gerçekleştirdi, kızı götürdü ve üstelik de yanında kaldı. Daha sonra sabahleyin her nedense Bayan Krasotkina’nın bu meseleye bir arkadaş olarak katılımına ve yardımına gerek duyuldu. Bayan Krasotkina, böyle bir durumda birilerinden bir şeyler rica edebilir ve bir şekilde koruyuculuk yapabilirdi. Böylece iki kadın dışarı çıktılar. Bayan Krasotkina’nın hizmetçisi Agafya da pazara gitti ve Kolya bu durumda bir süre için “ufaklıkların”, yani doktor karısının evde yalnız kalmış olan oğlunun ve kızının koruyucusu ve bekçisi oldu. Kolya evi beklemekten korkmuyordu, üstelik Perezvon da yanındaydı. Köpeğe antredeki peykenin altında “hareketsiz” yatması emredilmişti ve bu yüzden de odalarda dolaşıp duran Kolya’nın antreye her girişinde kafasını kaldırıp kuyruğuyla döşemeye iki sert ve yılışık darbe indiriyordu, ama ne yazık ki, kendisini çağıracak ıslık bir türlü duyulmuyordu. Kolya, zavallı köpeğe sert sert bakıyor ve beriki de uysal uysal yatıyordu. Ama Kolya’yı ilgilendiren bir şey varsa o da sadece “ufaklıklardı.” Yekaterina’nın başına gelen beklenmedik olaya elbette büyük bir nefretle bakıyordu, ama öksüz ufaklıkları çok severdi. Onlara bir çocuk kitabı getirmişti. Büyük olan kız çocuk Nastya, sekiz yaşındaydı ve okumayı biliyordu, ufaklıkların daha küçük olanı, yedi yaşındaki Kostya ise Nastya kendisine kitap okuduğunda dinlemeyi çok severdi. Pek tabii ki, Kolya onlarla daha yakından ilgilenebilir, yani her ikisini de yanına oturtup onlarla askercilik oyunu ya da evin her tarafında saklambaç oynayabilirdi. Bunu daha önce defalarca yapmıştı ve bundan hiç yüksünmezdi. Hatta bir keresinde sınıflarında Krasotkin’in evde küçük kiracılarıyla atçılık oynadığı, kafasında boyundurukla hoplayıp zıpladığı dedikodusu bile çıkmıştı, ama Krasotkin, “çağımızda” on üç yaşındaki yaşıtlarıyla atçılık oynamanın sahiden de ayıp olacağını, oysa kendisinin bunu “ufaklıklar” için yaptığını, çünkü onları sevdiğini, duyguları yüzünden hiç kimsenin ona hesap sormaya yeltenemeyeceğini söyleyerek bu suçlamayı kibirli bir şekilde çürütmüştü. İki “ufaklık” da ona hayrandılar bu arada. Ancak şimdi oyunun sırası değildi. Çok önemli ve görünüşe göre esrarengiz bir işi vardı. Oysa zaman geçiyordu ve çocukları bırakabileceği Agafya’nın da henüz pazardan döndüğü falan yoktu. Birkaç defadır sofadan geçiyor, doktorun karısının kapısını açıyor ve verdiği talimat üzerine kitabın başına çökmüş ve kapıyı açtığı her defada onun içeri girip hoş ve eğlenceli bir şey yapmasını bekleyerek ses çıkarmadan ağızları kulaklarına vararak sırıtmakta olan “ufaklıklara” kaygıyla bakıyordu. Ancak Kolya ruhsal bir tedirginlik içindeydi ve içeri girmiyordu. Nihayet saat on biri vurdu ve Kolya, şayet Agafya “alçağı” on dakika sonra da dönmezse onu beklemeden, ama elbette ki, “ufaklıklardan” kendisinin yokluğunda korkmayacaklarına, yaramazlık yapmayacaklarına ve korkudan ağlamayacaklarına dair söz aldıktan sonra dışarı çıkmaya kesin olarak karar verdi. Bir tür kunduz kürkünden yakası olan kışlık pamuklu paltosunu bu düşünceler içinde giydi, çantasını omzuna astı ve “böyle soğuk havalarda” sokağa çıkarken ayağına lastiklerini giymesi için annesinin defalarca yalvarmış olmasına rağmen antreden geçerken lastiklere nefretle bakmakla yetindi ve ayağında sadece çizmelerle dışarı çıktı. Onu giyimli gören Perezvon, bütün vücudu sinirli sinirli titreyerek kuyruğunu hızla yere vurmaya başladı, hatta acıklı bir uluma koyuverdi, ama Kolya, köpeğinin bu heyecanlı aceleciliğini görünce bunun disipline zarar vereceği sonucuna vardı, en azından bir dakika daha onu peykenin altında tuttu ve ancak bundan sonra sofanın kapısını açıp birden bir ıslık çalarak köpeği çağırdı. Köpek deli gibi fırladı ve sevincinden Kolya’nın önünde zıplamaya başladı. Sofadan geçerken Kolya, “ufaklıkların” kapısını açtı. Önceki gibi küçük masanın başında oturuyorlardı, ancak artık kitap okumuyorlar, hararetle bir şey tartışıyorlardı. Bu çocuklar, dikkatlerini çeken çeşitli konularda sık sık birbirleriyle tartışırlardı, üstelik de Nastya büyük olarak hep üste çıkardı; Kostya ise eğer Nastya’yla anlaşamamışsa hemen hemen daima Kolya Krasotkin’e fikir sormaya giderdi, artık Kolya ne karar verirse bu karar, bütün taraflar için mutlak bir uzlaşma olarak kalırdı. “Ufaklıkların” bu defaki tartışması, Krasotkin’i de biraz ilgilendiriyordu ve dinlemek üzere kapıda durdu. Çocuklar onun dinlemekte olduğunu gördüler ve tartışmaya daha büyük bir hararetle devam ettiler. </p>
				<p>Nastya cıvıl cıvıl sesiyle heyecanlı heyecanlı şöyle diyordu:</p>
				<p>“Ebelerin küçük bebekleri bostanda lahana evlekleri arasında bulduklarına asla inanmam, asla. Artık kış geldi ve evlek mevlek yok, ebe de Yekaterina’ya kız bebek falan getiremez.”</p>
				<p>“F-i-y-u!” diye bir ıslık çaldı Kolya kendi kendine.</p>
				<p>“Ya da şöyle olabilir: Bebekleri bir yerden getiriyorlar, ama yalnızca evli olanlara.”</p>
				<p>Kostya, Nastya’ya dikkatle bakıyor, ciddi ciddi dinliyor ve düşünüyordu.</p>
				<p>“Nastya ne salaksın,” dedi nihayet sert bir şekilde ve hiç heyecanlanmadan, “evli değilken Yekaterina’nın nasıl bebeği olabilir ki?”</p>
				<p>Nastya müthiş sinirlendi.</p>
				<p>“Hiçbir şey anlamıyorsun,” diye öfkeyle kestirip attı, “belki de kocası vardır, ama hapistedir, o da doğurmuştur.”</p>
				<p>“Kocası hapiste mi?” diye ciddi ciddi sordu ağırbaşlı Kostya.</p>
				<p>“Ya da şöyle olmuştur,” diye hızlı hızlı konuştu ilk tezini tamamen bir kenara atarak unutan Nastya, “haklısın, kocası yoktur, ama evlenmek istemiştir, nasıl evleneceğini düşünmeye başlamıştır, düşüne düşüne sonunda kocası olacağına bebeği olmuştur.</p>
				<p>“Peki, öyleyse tamam,” diyerek boyun eğdi tamamen yenilmiş olan Kostya. “Ama bunu önceden söylemedin ki, ben nerden bileyim.”</p>
				<p>“Pekâlâ yumurcaklar,” dedi Kolya ve bir adım atıp içeri girdi. “Görüyorum ki, çok tehlikeli bir milletsiniz!”</p>
				<p>“Perezvon da yanınızda mı?” diye geniş geniş sırıttı Kostya ve parmaklarını şaklatarak Perezvon’u çağırmaya koyuldu.</p>
				<p>“Ufaklıklar zor durumdayım,” diye ciddi bir şekilde söze başladı Krasotkin, “ve sizler bana yardım etmek zorundasınız: Şimdiye kadar ortada görünmediğine göre Agafya besbelli ayağını kırmış olmalı. Oysaki, benim dışarı çıkmam gerekiyor, beni bırakır mısınız?”</p>
				<p>Çocuklar kaygıyla birbirlerine baktılar, biraz önce sırıtan suratları endişe ifade etmeye başlamıştı. Bununla birlikte, kendilerinden ne istendiğini henüz tam olarak anlamış değillerdi.</p>
				<p>“Ben yokken yaramazlık yapmazsınız, dolabın tepesine çıkmaz, ayağınızı kırmazsınız, değil mi? Tek başınıza korkup ağlamazsınız da.”</p>
				<p>Çocukların yüzünde korkunç bir keder ifadesi belirmişti.</p>
				<p>“Ben de o zaman size gerçek barutla ateş edebilen şu küçük topu gösterebilirim.”</p>
				<p>Çocukların gözleri bir anda parladı.</p>
				<p>“Topu göster,” dedi yüzü gülen Kostya.</p>
				<p>Krasotkin, elini çantasına soktu ve çantadan küçük bronz bir top çıkarıp masanın üzerine koydu.</p>
				<p>“Gösterin ha! Tekerleklere bakın,” diyerek oyuncağı masanın üzerinde sürdü, “ateş de edebiliyor. İçine saçma dolduruyorsun ve ateş ediyorsun.”</p>
				<p>“Öldürür mü?”</p>
				<p>“Herkesi öldürür, sadece nişan almak yeter,” dedi ve Krasotkin barutun nereye konulacağını, saçmanın nereye yerleştirileceğini anlattı, ateşleme deliğini gösterdi ve geri tepebileceğini söyledi. Geri tepme lafı onları özellikle etkiledi.</p>
				<p>“Barutunuz var mı peki?” diye sordu Nastya.</p>
				<p>“Var.”</p>
				<p>“Barutu da gösterin,” dedi yalvaran bir gülümsemeyle.</p>
				<p>Krasotkin, elini tekrar çantasına soktu ve içinden küçücük bir kese çıkarttı. Kesenin içinde gerçek barut doluydu. Katlanmış bir kâğıt parçasının içindeyse birkaç saçma tanesi vardı. Kesenin ağzını açtı ve avucuna biraz barut döktü.</p>
				<p>“Yalnız etrafta ateş olmasın, yoksa patlar ve hepimizi öldürür,” diye uyardı Krasotkin etkili olması için.</p>
				<p>Çocuklar, baruta zevklerini daha da artıran saygılı bir korkuyla bakıyorlardı. Ancak saçma, Kostya’nın daha çok hoşuna gitmişti.</p>
				<p>“Saçma yanmaz mı?” diye sordu Kostya.</p>
				<p>“Saçma yanmaz.”</p>
				<p>“Bana biraz saçma versenize,” dedi yalvaran bir sesle.</p>
				<p>“Birazcık saçma veririm, işte al, ama ben geri dönünceye kadar sakın annene gösterme, yoksa bunun barut olduğunu zanneder ve korkudan ölür, sizi de bir güzel döver.”</p>
				<p>“Annem bizi hiç dövmez,” dedi hemen Nastya.</p>
				<p>“Biliyorum, lafın gelişi öyle söyledim. Siz de annenizi hiçbir zaman aldatmayın, ama bu defalık, ben gelinceye kadar olabilir. Ufaklıklar, bu durumda ben gidebilir miyim? Ben yokken korkudan ağlamazsınız, değil mi?”</p>
				<p>“Ağ-la-rız,” diye uzattı ağlamaya hazır durumdaki Kostya.</p>
				<p>“Ağlarız, mutlaka ağlarız!” diye atıldı Nastya korkudan hızlı hızlı konuşarak.</p>
				<p>“Ah çocuklar, çocuklar, bu yaşlarda ne kadar da tehlikelisiniz. Yapacak bir şey yok yavrucuklar, bilmem ki sizinle daha ne kadar oturmam gerekecek. Ah vakit, vakit o kadar az ki!”</p>
				<p>“Perezvon’a ölü taklidi yapmasını emredin,” diye rica etti Kostya.</p>
				<p>“Yapacak bir şey yok zaten, Perezvon’a müracaat etmek gerekiyor. Buraya Perezvon!” Ve Kolya köpeğe emirler vermeye, köpek de bildiği her şeyi göstermeye başladı. Morumsu gri uzun tüylü, bildiğimiz bir sokak köpeği iriliğinde bir köpekti. Sağ gözü kördü, sol kulağında ise bir yırtık vardı. Keskin çığlıklar atıyor, zıplıyor, salta duruyor, arka ayaklarının üzerinde yürüyor, sırtüstü yere yatıp dört ayağını yukarı kaldırıyor, ölü gibi kımıldamadan yatıyordu. Bu son numara sırasında kapı açıldı ve Bayan Krasotkina’nın kırk yaşlarındaki çilli suratlı tombul hizmetçisi Agafya eşikte göründü. Elinde satın aldığı yiyeceklerle dolu torbası pazardan dönüyordu. Durdu ve sol elindeki torbayı yere doğru sarkıtarak köpeğe bakmaya koyuldu. Agafya’yı hiç beklemeyen Kolya gösteriyi kesmedi ve Perezvon’u belirli bir süre ölü taklidinde tuttuktan sonra sonunda ıslık çaldı: Köpek fırlayıp kalktı ve görevini yapmış olmanın sevinciyle atlayıp sıçramaya başladı.</p>
				<p>“İte bak!” dedi Agafya beğenerek.</p>
				<p>“Peki, sen niye geç kaldın hatun kişi?” diye sert bir şekilde sordu Krasotkin.</p>
				<p>“Hatun kişiymiş, sivilce sen de!”</p>
				<p>“Sivilce mi?”</p>
				<p>“Sivilce ne sandın ya. Geç kalmamdan sana ne, geç kalmışsam öyle gerekiyormuş demek,” diye mırıldandı Agafya sobayla uğraşmaya başlayarak. Ancak hoşnutsuz ve öfkeli bir sesle değil, tam tersine neşeli küçük beyle gevezelik fırsatı yakalamış olmaktan adeta mutlu bir sesle konuşuyordu.</p>
				<p>“Bana bak düşüncesiz kocakarı,” diye lafa başladı Krasotkin divandan kalkarken, “ben yokken şu ufaklıklara bakacağına dünyadaki bütün kutsal şeyler ve hatta daha da değerli şeyler üzerine bana yemin eder misin? Ben dışarı çıkacağım.”</p>
				<p>“Sana niye yemin edecekmişim?” diye gülmeye başladı Agafya. “Yemin etmeden de bakarım.”</p>
				<p>“Yo, ruhunun ebedi selameti adına yemin etmeden olmaz, yoksa gitmem.”</p>
				<p>“Gitme öyleyse, bana ne, dışarda ayaz var, evde otur.”</p>
				<p>“Ufaklıklar,” diye çocuklara döndü Kolya, “ben ya da anneniz gelene kadar bu kadın yanınızda kalacak. Annenizin de çoktan dönmesi gerekirdi zaten. Hem size kahvaltı da hazırlayacak. Onlara bir şeyler verirsin, değil mi Agafya?”</p>
				<p>“Olabilir.”</p>
				<p>“Hoşça kalın, yavrucuklar, gönül rahatlığıyla gidiyorum. Sana gelince kocakarı,” dedi alçak sesle ve ciddi bir ifadeyle Agafya’nın yanından geçerken, “umarım onlara Yekaterina hakkında şu bildiğimiz kocakarı saçmalıklarını anlatmaz, çocukluklarına acırsın. Buraya Perezvon!”</p>
				<p>“Sana da Tanrı akıl fikir versin,” dedi Agafya, artık iyice öfkelenmişti. “Maskara! Bu lafların için seni bir güzel dövmek lazım.”</p>
				
				
				
				</div>
  </body>
</html>