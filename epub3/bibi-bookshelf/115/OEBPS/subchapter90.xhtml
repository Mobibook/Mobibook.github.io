<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter90">
<div class="html5_section">
				<div class="html5_header">
				<h1 class="chapter-num">XI</h1>
				<h1 class="chapter-title">ORTADA PARA YOKTU.<br/> HIRSIZLIK DA YOKTU</h1>
				</div>
				
				<p>Savunma avukatının konuşmasında herkesi etkileyen bir nokta vardı: Şu uğursuz üç bin rublenin varlığını, dolayısıyla da hırsızlık olasılığını tümüyle reddediyordu.</p>
				<p>“Sayın jüri üyeleri,” diye söze başladı savunma avukatı, “bu davada, buraya her bakımdan yabancı olan ve hiçbir önyargısı bulunmayan bir insanı hayretler içinde bırakan çok tipik bir özellik var. O da şudur: Hırsızlık suçlaması ve aynı zamanda ne çalınmıştı sorusuna tam bir yanıt vermenin tamamen olanaksız oluşu. Üç bin ruble para çalındığı söyleniyor. Peki böyle bir para gerçekten var mıydı? İşte bunu hiç kimse bilmiyor. Birincisi, üç bin rublenin çalındığını nasıl öğrendik ve bu parayı kim görmüştü bir düşünün. Parayı bir tek Smerdyakov görmüş ve üzeri yazılı bir zarfın içinde olduğunu söylemişti. Bu bilgiyi daha felaket olmadan önce sanığa ve kardeşi İvan Fedoroviç’e vermişti. Bayan Svetlova’ya bildirilmişti. Ancak bu üç kişi de parayı gözleriyle görmemişlerdi, bir tek Smerdyakov görmüştü. Burada şu soru kendiliğinden ortaya çıkıyor: Eğer paranın var olduğu ve Smerdyakov’un parayı gördüğü doğruysa o zaman Smerdyakov bu paraları en son ne zaman görmüştü? Ya evin beyi, bu paraları yatağın altından çıkartmış ve Smerdyakov’a söylemeden tekrar çekmeceye koymuşsa? Dikkatinizi çekerim, Smerdyakov’un söylediğine göre, para şiltenin altında duruyormuş: Sanık parayı şiltenin altından çekip almak zorundaydı, ancak yatak hiç bozulmamıştı ve bu husus tutanakta da özenle belirtilmiştir. Sanık bu işi yatağı hiç bozmadan, üstelik de hâlâ kanlı olan ellerinden o gün için özel serilmiş yepyeni, incecik yatak takımına kan bulaştırmadan nasıl başarabilmiştir? Ama bize, peki, o zaman yerdeki zarf ne oluyor diyecekler. Bu zarftan da söz etmeye değer. Demin biraz şaşırdım: Üstün yetenekli savcı bey bu zarftan bahsettikten sonra, bunu dinleyin beyler, hem de iyi dinleyin, birden zarfın, katilin Smerdyakov olduğu varsayımının saçmalığını gösterecek bir yerde bulunduğunu açıkladı: <em>‘</em>Bu zarf olmasaydı, kanıt olarak yerde bulunmuş olmasaydı ve hırsız yanında alıp götürmüş olsaydı o zaman dünyada böyle bir zarf ve zarfın içinde de para olduğunu ve dolayısıyla da paraların sanık tarafından çalınmış olduğunu hiç kimse öğrenemezdi.<em>’</em> Demek ki, bizzat savcının da itiraf ettiği gibi, sanığın hırsızlıkla suçlanmasının tek nedeni üzerinde yazı olan bu kâğıt parçasıdır. <em>‘</em>Yoksa bir hırsızlık olduğunu, hatta belki de böyle bir paranın bulunduğunu hiç kimse öğrenemeyecekti.<em>’</em> Zarfın içinde para olduğunun ve bu paranın çalındığının kanıtı acaba sadece bu kâğıt parçasının yere düşmüş olması mıdır? <em>‘</em>Ama,’ diyorlar, ‘zarfın içindeki parayı Smerdyakov görmüştü<em>’</em>, ama ne zaman, Smerdyakov paraları en son ne zaman görmüştü, ben bunu soruyorum. Smerdyakov’la konuştum. Bana, parayı felaketten iki gün önce gördüğünü söyledi. Peki, ben, neden örneğin, şöyle bir şey düşünmeyeyim: İhtiyar Fedor Pavloviç eve kapanıp isterik bir sabırsızlık içinde sevgilisini beklerken yapacak bir şey bulamayıp neden durup dururken zarfı yerinden çıkarıp açmak istemiş ve <em>‘</em>Belki zarfa inanmamıştır, zarfın içindeki otuz tane yüzlüğü ona gösterirsem daha etkili olur, ağzının suyu akar<em>’</em> demiş olmasın? Böylece zarfı açmış, parayı içinden almış, evin efendisi olarak ve pek tabii ki, delil bırakmak gibi bir korkusu olmadan zarfı yere atmıştır. Sayın jüri üyeleri, bakınız, böyle bir varsayımdan ve olgudan daha olası bir şey var mıdır? Böyle bir şey neden olanaksız olsun ki? Ancak eğer buna benzer bir şey olmuşsa o zaman hırsızlık suçlaması da kendiliğinden ortadan kalkar: Para yoksa, demek ki, hırsızlık da yoktur. Şayet bu zarf, içinde para bulunduğunun delili olarak yerde duruyorsa ben de o zaman neden bunun tam tersini, yani zarfın yere içindeki para bizzat sahibi tarafından daha önceden alınmış ve boşalmış olduğu için atılmış olduğunu ileri sürmeyeyim? <em>‘</em>Eğer parayı zarfın içinden Fedor Pavloviç almışsa, evde yaptığımız aramada da bulunamadığına göre o zaman paralar nereye kayboldu?<em>’</em> Birincisi, Fedor Pavloviç’in çekmecesinde bir miktar para bulunmuş, ikincisi ise parayı daha sabahtan, hatta bir gün önceden çıkartmış, başka bir işte kullanmış, birine vermiş, bir yere göndermiş olabilir ve nihayet, bu konuda Smerdyakov’a güvenmeyi de gereksiz bularak düşüncesini ve eylem planını kökünden değiştirmiş olabilirdi. Değil mi? Aslında eğer böylesi bir varsayımda bulunma olasılığı varsa o zaman sanığı, hırsızlık amacıyla cinayet işlemekle suçlamak ve gerçekten bir hırsızlık olayı olduğunu bu kadar kesinlikle iddia etmek nasıl mümkün olabilir? Böylece işin roman faslına giriyoruz. Zaten bir şeyin çalındığını ileri sürerken bu şeyin ne olduğunu göstermek ya da en azından böyle bir şeyin var olduğunu kesin olarak kanıtlamak gerekir. Üstelik bunu hiç kimse de görmemiş. Geçenlerde Petersburg’da çocuk denecek yaşta, daha on sekizinde bir işportacı güpegündüz elinde baltayla bir sarraf dükkânına girdi ve görülmemiş bir cüretle dükkân sahibini öldürüp bin beş yüz ruble parayı yanına alıp kaçtı. Beş saat kadar sonra tutuklandı, üzerinde bu arada harcadığı on beş ruble dışında bin beş yüz ruble bulundu. Üstelik, dükkânda çalışan ve cinayet işlendikten sonra dükkâna gelen tezgâhtar polise sadece çalınan paranın miktarını değil, bu bin beş yüz rublenin hangi banknotlardan oluştuğunu, yani kaçının çok renkli, kaçının mavi, kaçının kırmızı, kaçının altın para olduğunu da bildirdi ve yakalanan katilin üzerinde de tezgâhtarın söylediği paraların aynısı bulundu. Bütün bunlara ek olarak katil, sarrafı kendisinin öldürdüğünü ve paraları alıp kaçtığını da açıkça ve bütün içtenliğiyle itiraf etti. Ben işte buna kanıt derim, sayın jüri üyeleri! Bu olayda paraları biliyorum, görüyorum, hissediyorum ve artık böyle bir paranın olmadığını söyleyebilecek durumda değilim. Şimdiki olayda öyle mi ya? Ancak dava, yaşam ve ölümle, bir insanın geleceğiyle ilgilidir. <em>‘</em>O gece ziyafet verdi, paraları savurdu, üzerinde bin beş yüz ruble olduğu saptandı, peki, o zaman bu parayı nereden aldı?<em>’</em> diyeceklerdir. Ancak yalnızca bin beş yüz ruble olduğu belirlendiğine, paranın kalan yarısı ise hiçbir şekilde bulunamadığına göre, sanığın üzerinde bulunan paranın zarfın içindeki para olmadığı da böylece kanıtlanmış oluyor. Hazırlık soruşturmasıyla kesin olarak kanıtlandığı gibi, zaman hesabına dökersek (hem de çok sıkı bir zaman hesabına) sanık, hizmetçi kadınların yanından ayrılıp koşa koşa memur Perhotin’in evine giderken evine uğramamış, hatta hiçbir yere uğramamış, daha sonra da tüm vaktini insanlarla birlikte geçirmiştir, dolayısıyla üç bin rublenin yarısını ayırıp şehirde bir yere saklama fırsatı olmamıştır. Savcının paranın Mokroye köyünde bir yere gizlendiği hakkındaki varsayımının nedeni de özellikle bu düşüncedir. Udolf Şatosu’nun mahzenlerinde olmasın sakın, beyler? Bu varsayım, fantastik ve romantik bir varsayım değil midir? Ve dikkatinizi çekerim, bir tek bu varsayımı, yani paranın Mokroye’de saklandığı varsayımını ortadan kaldırdığınız zaman bin beş yüz rublenin o gün nereye kaybolduğu anlaşılamadığına göre hırsızlık suçlaması tümden havada kalır. Sanığın hiçbir yere uğramadığı kanıtlanmış olduğuna göre nasıl bir mucize olmuş da paralar kaybolmuştur? Ve bizler böylesi romanlarla bir insanın yaşamını mahvetmeye hazırız! <em>‘</em>Üzerinde tespit edilen bin beş yüz rubleyi nereden aldığını açıklayamadı, ayrıca da o geceye kadar parası olmadığını herkes biliyordu<em>’</em> diyeceklerdir. Bunu kim biliyordu? Ancak sanık parayı nereden aldığı konusunda açık ve kesin bir ifade verdi ve dahası, sayın jüri üyeleri, dahası, bu ifadeden daha doğru ve üstelik sanığın karakteriyle ve ruhuyla bu kadar iyi bağdaşan başka hiçbir şey olmamıştır ve olamaz da. İddia makamı kendi romanını pek beğenmiş olmalı: Zayıf iradeli bir adamın, nişanlısı tarafından utanç verici bir şekilde kendisine teklif edilen üç bin rubleyi almaya karar verdikten sonra sözde bu paranın yarısını ayırmasına ve bir muskanın içine dikmesine olanak yokmuş, tam tersine eğer dikmiş olsaymış, iki günde bir muskayı söküp içinden yüzer yüzer para çekip bir ayda bütün paranın hakkından gelirmiş. Hatırlarsanız, bütün bunlar hiçbir itiraza tahammülü olmayan bir tonla söylenmişti. Peki, ya olay böyle olmamışsa, yazdığınız romandaki kişi, ya bambaşka biriyse? Mesele de zaten bambaşka bir kişi yaratmış olmanızdadır! Belki de <em>‘</em>Bayan Verhovtseva’dan aldığı bu üç bin rubleyi felaketten bir ay önce Mokroye köyünde sanki bir kapikçik harcarmış gibi bir defada savurduğunu, dolayısıyla paranın yarısını ayırmış olamayacağını söyleyecek tanıklar var<em>’</em> diye itirazlar yükselecektir. Peki, bu tanıklar kimlerdir? Bu tanıkların ne derece güvenilir tanıklar oldukları mahkemede daha önce tespit edilmiş bulunuyor. Ayrıca başkasının elindeki para insana her zaman olduğundan daha fazla görünür. Nihayetinde bu tanıkların hiçbiri, parayı eline alıp saymadı ya, ancak göz kararı ne kadar olduğunu söyledi. Örneğin, tanık Maksimov ifadesinde sanığın elindeki paranın yirmi bin ruble olduğunu belirtmişti. Gördüğünüz gibi, sayın jüri üyeleri, psikoloji mademki iki uçluymuş, o zaman izninizle bir de öteki ucunu koyalım ve neler çıkacak bir bakalım.</p>
				<p>Felaketten bir ay önce postayla göndermesi için sanığa Bayan Verhovtseva tarafından üç bin ruble verilmişti. Ancak burada şöyle bir soru ortaya çıkıyor: Biraz önce açıklandığı gibi bu paranın böyle utandırıcı, böyle küçültücü bir şekilde verildiği doğru mudur? Bayan Verhovtseva’nın bu konudaki ilk ifadesinden böyle bir sonuç çıkmıyordu, hem de hiç çıkmıyordu; ikinci ifadesinde ise sadece hırs, kin ve uzun süredir içinde gizli kalmış olan nefretin çığlıklarını duyduk. Ancak tanığın ilk ifadesinde doğruyu söylemediği hususu, bize ikinci ifadesinin de doğru olmayabileceği sonucunu çıkarma hakkı veriyor. <em>‘</em>İddia makamı bu romana değinmek istemiyor, cesaret edemiyor<em>’</em> (kendi sözleri). Öyle olsun bakalım, ben de bu romana değinmeyeceğim, ama izninizle tartışmasız çok saygıdeğer bir hanımefendi olan Bayan Verhovtseva gibi dürüst ve yüksek ahlaklı biri, evet böyle biri, eğer açıkça sanığı mahvetmek amacıyla mahkemede durup dururken ilk ifadesini değiştirebiliyorsa, bu ifadeyi tarafsız olarak ve serinkanlılıkla vermediği sonucunun ortaya çıkacağını belirtmek istiyorum. İntikam peşinde olan bir kadının pek çok şeyi abartmış olabileceği sonucunu çıkartma hakkımızı da acaba elimizden alırlar mı? Evet, özellikle de para teklifinin utandırıcı ve küçük düşürücü koşullarını abartmış olabilir. Tam tersine, para teklifi, sanığımız gibi uçarı birinin özellikle kabul edebileceği şekilde yapılmıştır. Sanık o sıralar babasından kendisine borçlu olduğu üç bin rubleyi alabileceğini hesaplıyordu. Bu hesap, ciddiyetle bağdaşmayacak bir şeydi, ama düşünmeden hareket eden biri olduğu için babasının bu parayı vereceğinden ve parayı alıp, Bayan Verhovtseva tarafından kendisine emanet edilmiş olan üç bin rubleyi her zaman için postaya verebileceğinden ve borcunu kapatabileceğinden kesinlikle emindi. Ancak savcı bey, sanığın o gün, yani suçlandırıldığı gün aldığı paranın yarısını ayırıp bir bezin içine dikmiş olabileceğine hiçbir şekilde ihtimal vermek istemiyor ve <em>‘</em>Bu karakterde bir insan değil, bu çeşit duygulara sahip olamaz<em>’</em> diyor. Ancak Karamazov’un geniş biri olduğunu kendiniz haykırmış, Karamazov’un aynı anda bakabileceği iki derin uçurumdan yine kendiniz bahsetmiştiniz. Karamazov’un iki taraflı, iki uçurumlu öyle bir yapısı vardır ki, içki âlemi yapmak için karşı konulmaz bir istek duysa bile eğer öteki uçta bir şey onu etkilemişse kendisine engel olabilir. Öteki uçta ise aşk vardır, o sıralar barut gibi alev almış yeni bir aşk ve bu aşk için de para gereklidir, hem de sevgilisiyle birlikte olacağı bir içki âleminden daha çok para gereklidir. Sevgilisi ona <em>‘</em>Seninim, Fedor Pavloviç’i istemiyorum<em>’</em> dediğinde onu alıp götürecektir. Peki öyle olursa neyle, hangi parayla götürecektir? Aslında bu, içki âlemi yapmaktan daha önemli bir şeydir. Karamazov bunun farkında değil miydi? Tek kaygısı, tek derdi buydu. Bu yüzden parayı ayırıp her ihtimale karşı saklamış olmasında inanılmayacak bir taraf olabilir mi? Ancak zaman geçiyor, Fedor Pavloviç ise üç bin rubleyi sanığa vermiyor, vermediği gibi bir de bu kadar parayı sanığın sevgilisini ayartmak için ayırdığı duyuluyor. <em>‘</em>Eğer Fedor Pavloviç parayı vermeyecek olursa,’ diye düşünüyor sanık, ‘o zaman Yekaterina İvanovna’nın karşısına bir hırsız olarak çıkacağım.<em>’</em> Böylece kafasında boynundaki muskada taşımaya devam ettiği bin beş yüz rubleyi gidip Bayan Verhovtseva’nın önüne koymak ve ona <em>‘</em>Alçağın biriyim, ama hırsız değilim<em>’</em> demek düşüncesi doğuyor. Dolayısıyla, bu bin beş yüz rubleyi gözünün bebeği gibi korumasının iki nedeni asla muskayı sökmek ve içinden yüzer yüzer para tırtıklamak değildir. Sanığın namus duygusuna sahip olduğunu neden kabul etmiyorsunuz? Hayır, onda namus duygusu vardır, diyelim yanlıştır, hatalıdır, ama vardır, hem de ihtiras derecesinde vardır ve bunu göstermiştir. Ancak iş gittikçe karışıyor, kıskançlık acıları en üst noktaya ulaşıyor ve önceki iki sorun sanığın allak bullak beyninde giderek daha ıstırap verici şekilde beliriyor: <em>‘</em>Yekaterina İvanovna’ya parayı verirsem o zaman Gruşenka’yı hangi parayla kaçıracağım?<em>’</em> Şayet bir ay boyunca böyle çılgınlıklar yapmış, zilzurna sarhoş olmuşsa ve meyhanelerde azmışsa bunun nedeni belki de tahammül edemeyeceği kadar acı veren bu düşüncedir. Bu iki sorun sonunda onu umutsuzluğa düşürecek kadar keskinleşmiştir. Küçük kardeşini babasına son kez üç bin rubleyi istemeye yollamış, ama cevabı beklemeden kendisi zorla eve girmiş ve tanıkların gözünün önünde ihtiyarı dövmüştür. Dayak attığı babası da parayı vermeyeceğine göre bundan sonra para bulabileceği hiç kimse kalmamıştır. Aynı günün akşamı göğsüne, göğsünün üst tarafına, şu muskanın durduğu yere vuruyor ve kardeşine, alçak olmamak için parası olduğunu, ama yine de alçak olarak kalacağını, çünkü bu paradan faydalanmayacağını, manevi gücünün ve karakterinin bunun için yeterli olmayacağını sezdiğini yemin ederek söylüyor. İddia makamı, Aleksey Karamazov’un o kadar dürüst, içten ve hazırlıksız olarak verdiği gerçeğe uygun düşen ifadesini neden kabul etmiyor? Tam tersine, neden beni paranın bir yarığın içinde, Udolf Şatosu’nun mahzenlerinde olduğuna inanmaya zorluyor? Sanık, aynı gece, kardeşiyle konuştuktan sonra şu uğursuz mektubu yazıyor ve bu mektup sanığın hırsızlık yaptığı konusunda en önemli, en büyük kanıt oluyor! <em>‘</em>Bütün insanlardan isteyeceğim, insanlar vermezlerse babamı öldüreceğim ve babamın şiltesinin altında, pembe kurdeleli zarfta duran parayı alacağım, yeter ki İvan gitsin<em>’</em> cinayet programı tamam, katil nasıl o olmaz? İddia makamı, <em>‘</em>Aynen yazıldığı gibi oldu! diye haykırıyor. Ancak, birincisi, mektup sarhoşken ve korkunç bir öfke içindeyken yazılmıştı; ikincisi, yine de zarftan Smerdyakov’un sözleriyle bahsediyor, çünkü kendisi bu zarfı görmemiştir, üçüncüsü ise, yazılmasına öyle yazılmıştır, ama bakalım yazılanlar aynen olmuş mudur, bunu kanıtlayacak ne vardır? Sanık yatağın altındaki zarfı aldı mı, parayı buldu mu, para sahiden var mıydı? Zaten sanık para için mi koşup gelmişti, hatırlayın, hatırlayın! Hırsızlık etmeye değil, içini yakan bu kadın orada mı, değil mi, öğrenmek için koşup gelmişti. Dolayısıyla bir programa göre ya da mektupta yazdıklarına göre, yani planlanmış bir hırsızlık için gelmemişti, birdenbire aklına esip çılgınca bir kıskançlıkla koşup gelmişti! <em>‘</em>Gelip babasını öldürdükten sonra paraları da almıştır<em>’</em> diyecekler. Evet, ama bakalım ayrıca öldürdü mü, öldürmedi mi? Hırsızlık suçlamasını hiddetle reddediyorum: Çalınan şeyin ne olduğu şayet tam olarak kanıtlanamıyorsa hırsızlıkla suçlamaya da imkân yoktur, bu bir aksiyomdur! Ama hırsızlık yapmasa bile öldürdü mü, öldürmedi mi? Bunu doğrulayan kanıtlar var mı? Bu da bir roman olmasın sakın?”</p>
				
				
				
				</div>
  </body>
</html>