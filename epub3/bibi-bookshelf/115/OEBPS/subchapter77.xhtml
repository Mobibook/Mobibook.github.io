<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter77">
<div class="html5_section">
				<div class="html5_header">
				<h1 class="chapter-num">VIII</h1>
				<h1 class="chapter-title">SMERDYAKOV’LA ÜÇÜNCÜ VE SON GÖRÜŞME</h1>
				</div>
				
				<p>Daha yolun yarısında aynen o gün sabah erkenden olduğu gibi sert, kuru bir rüzgâr çıktı ve yoğun ince bir kar yağmaya başladı. Kar yere düşüyor, ama daha yere yapışamadan rüzgârla savruluyordu, kısa süre sonra da tamamen tipiye çevirdi. Şehrin Smerdyakov’un oturduğu bu bölgesinde hemen hemen hiç fener yoktu. İvan Fedoroviç, karanlıkta tipinin hiç farkında olmadan, yolunu içgüdüleriyle bularak yürüyordu. Başı ağrıyordu ve şakakları acı verecek şekilde zonkluyordu. Bileklerinde kasılmalar olduğunu hissediyordu. Marya Kondratyevna’nın evine birkaç adım kalmıştı ki, birden karşısına tek başına yürüyen, kısa boylu, sarhoş bir köylü çıktı. Adam, yamalı köylü işi bir gocuk giymişti. Homurdanarak ve küfürler savurarak yalpalaya yalpalaya yürüyen köylü birden küfretmeyi bıraktı ve güçlü sarhoş sesiyle bir şarkı tutturdu:</p>

				<blockquote>
				<div>
				<span>Ah, gitti Vanka Piter’e,</span>
				<span>Beklemeyeceğim artık onu!</span>
				</div>
				</blockquote>

				<p class="after-bq">Ama ikinci mısrada şarkıyı kesti ve tekrar birisine sövmeye başladı, daha sonra birden yine aynı şarkıyı uzata uzata söylemeye koyuldu. İvan Fedoroviç, hakkında henüz hiçbir şey düşünmediği halde bu adamdan nefret ediyordu ve bunu birdenbire fark etmişti. O anda köylünün tepesine bir yumruk indirip yere mıhlamayı karşı konulmaz bir şekilde arzu etti. Tam bu anda aynı hizaya geldiler ve hızla sendeleyen köylü birden bütün gücüyle İvan’a çarptı. İvan adamı kudurmuş gibi itti. Köylücük hızla geri gitti ve donmuş toprağa kütük gibi düştü, sadece bir kez “Oo-o!” diye acıyla inledi ve sustu. İvan ona doğru yürüdü. Adam sırtüstü hiç kımıldamadan, baygın yatıyordu. “Donacak!” diye düşündü İvan ve tekrar Smerdyakov’un evine doğru yürümeye başladı. </p>
				<p>Elinde şamdanla kapıyı açmaya koşmuş olan Marya Kondratyevna, daha sofadayken ona, Pavel Fedoroviç’in (yani Smerdyakov’un) çok hasta olduğunu, yatağında yatmadığını, ama hemen hemen aklını kaybetmiş olduğunu, hatta çay içmek bile istemediğini fısıldadı.</p>
				<p>“Nesi var, saldırıyor mu yoksa?” diye sordu İvan Fedoroviç.</p>
				<p>“Tam tersine, son derece sakinler, efendim, yalnız çok uzun konuşmayın onunla...” diye rica etti Marya Kondratyevna.</p>
				<p>İvan Fedoroviç kapıyı açtı ve kulübeye girdi.</p>
				<p>Önceki gibi bu defa da içerisi çok sıcaktı, yalnız odada bazı değişiklikler fark ediliyordu: Yandaki kerevetlerden biri kaldırılmış ve yerine ayakları kırmızı ahşaptan eski deri bir divan konmuştu. Üzerine yatak serilmiş ve oldukça temiz beyaz yastıklar konmuştu. O günkü sabahlığını giymiş olan Smerdyakov yatağın üzerinde oturuyordu. Masa divanın önüne çekildiği için odanın içi sıkış sıkış olmuştu. Masanın üzerinde sarı kâğıtla kaplanmış kalın bir kitap duruyordu, ama Smerdyakov galiba kitabı okumuyor, hiçbir şey yapmadan oturuyordu. İvan Fedoroviç’i uzun ve suskun bir bakışla karşıladı, görünüşüne bakılırsa onun gelişine zerre kadar şaşırmamıştı. Yüzü çok değişmiş, çok zayıflamış ve sararmıştı. Gözleri çukura kaçmış, altları morarmıştı.</p>
				<p>“Demek sahiden hastasın, öyle mi?” diyerek karşısında durdu İvan Fedoroviç. “Seni uzun süre rahatsız etmeyeceğim, hatta paltomu bile çıkartmayacağım. Nereye oturayım?”</p>
				<p>Masanın öbür ucuna geçti, masaya bir sandalye yaklaştırdı ve oturdu.</p>
				<p>“Neden öyle ağzını açmadan bakıp duruyorsun? Sana sadece bir tek soru soracağım ve yemin ederim cevabını almadan da gitmeyeceğim. Söyle, Yekaterina İvanovna sana geldi mi?”</p>
				<p>Smerdyakov uzun bir süre önceki gibi İvan’a sessizce bakarak sustu, sonra birden elini salladı ve başını öbür tarafa çevirdi.</p>
				<p>“Ne o?” diye haykırdı İvan.</p>
				<p>“Bir şey yok.”</p>
				<p>“Nasıl bir şey yok?”</p>
				<p>“Gelmiş olsa da size ne bundan. Beni rahat bırakın, efendim.”</p>
				<p>“Yo, bırakmayacağım! Söyle, ne zaman geldi?”</p>
				<p>“Unuttum gitti,” diyen Smerdyakov küçümseyerek gülümsedi ve birden yüzünü tekrar İvan’a doğru çevirerek ona bir ay önceki görüşmelerindeki gibi nefret dolu çılgın bakışıyla bakmaya başladı.</p>
				<p>“Siz de hasta görünüyorsunuz, avurtlarınız çökmüş, yüzünüzde renk kalmamış,” dedi İvan’a.</p>
				<p>“Bırak benim sağlığımı, sorduğum soruya cevap ver.”</p>
				<p>“Gözleriniz neden sararmış öyle, beyazları bile sapsarı olmuş. Çok mu hastasınız yoksa?”</p>
				<p>Küçümseyerek gülümsedi ve birden iyice gülmeye başladı.</p>
				<p>“Bana bak, senden cevap almadan gitmeyeceğimi söyledim!” diye bağırdı İvan korkunç bir öfkeyle.</p>
				<p>“Ne diye bana musallat oluyorsunuz, efendim? Beni neden üzüyorsunuz?” dedi Smerdyakov acıyla.</p>
				<p>“Eh, canın cehenneme! Seninle bir alıp veremediğim yok. Soruma cevap ver hemen gideyim.”</p>
				<p>“Size verecek cevabım yok!” Smerdyakov gözlerini tekrar yere indirdi.</p>
				<p>“İnan ki, seni cevap vermek zorunda bırakırım!”</p>
				<p>“Neden telaşlanıyorsunuz?” diye soran Smerdyakov birden gözlerini İvan’a dikti. Ama artık küçümseyerek değil, tiksinerek bakıyordu. “Mahkeme yarın başlıyor diye mi? Size göre ne var, emin olun bundan artık! Evinize gidin, rahatça uyuyun, hiçbir şeyden de korkmayın.”</p>
				<p>“Seni anlamıyorum... yarın neden korkacakmışım ki?” dedi İvan hayretle. Birden gerçekten de içine bir tür korku soğuk soğuk doluverdi. Smerdyakov bakışlarıyla onu şöyle bir ölçtü.</p>
				<p>“An-la-mıyor musunuz?” diye sanki kınıyormuş gibi uzata uzata sordu. “Akıllı bir adam böyle bir komedi oynamaya ne diye heves eder ki!”</p>
				<p>İvan bir şey söylemeden ona baktı. Eski uşağının şu anda kendisine hitap ederken kullandığı bu son derece kibirli ve beklenmedik ses tonu hiç alışılmış bir şey değildi. Geçen defa bile böyle bir ses tonuyla konuşmamıştı.</p>
				<p>“Size korkacak bir şey olmadığını söylüyorum. Sizin aleyhinize tanıklık etmeyeceğim, kanıt da yok. Bakın elleriniz titriyor. Parmaklarınız neden böyle oynayıp duruyor? Evinize gidin, <em>öldüren siz değilsiniz.</em>” </p>
				<p>İvan ürperdi, aklına Alyoşa geldi.</p>
				<p>“Biliyorum, ben değilim...” diye mırıldandı.</p>
				<p>“Bi-li-yor musunuz?” diye tekrar atıldı Smerdyakov.</p>
				<p>İvan yerinden fırladı ve Smerdyakov’un omzuna yapıştı:</p>
				<p>“Anlat her şeyi, alçak herif! Anlat her şeyi!”</p>
				<p>Smerdyakov zerre kadar korkmamıştı. Sadece çılgınca bir nefretle gözlerini İvan’a dikmişti. </p>
				<p>“Öyleyse onu siz öldürdünüz,” diye fısıldadı öfkeyle.</p>
				<p>İvan sanki bir karara varmış gibi kendini sandalyeye bıraktı. Kötü kötü gülümsüyordu.</p>
				<p>“O zamanki şeylerden mi söz ediyorsun? Geçen seferki şeylerden mi?”</p>
				<p>“Evet, geçen defa karşımda durmuş ve her şeyi anlamıştınız, şimdi de anlarsınız.”</p>
				<p>“Sadece senin bir kaçık olduğunu anlıyorum.”</p>
				<p>“İnsanoğlu hiç bıkmaz mı? Şurada biz bize oturuyoruz, birbirimizi kandırmaya, komedi oynamaya ne gerek var? Yoksa gözümün içine baka baka hâlâ her şeyi benim üzerime atmak niyetinde misiniz? Siz öldürdünüz, asıl katil sizsiniz, ben sadece sizin yardımcınız, sadık uşağınız Liçardo’ydum ve sizin sözünüz üzerine bu işi yaptım.”</p>
				<p>“Yaptın mı? Yoksa sen mi öldürdün?” İvan donakalmıştı.</p>
				<p>Beyninde sanki bir şey sarsılmış gibi oldu ve bütün vücudunu ince, soğuk bir titreme kapladı. O anda Smerdyakov da hayretle ona bakıyordu: İvan’ın duyduğu korkunun içtenliği galiba sonunda onu etkilemişti:</p>
				<p>“Sahiden hiçbir şey bilmiyor muydunuz?” diye mırıldandı kuşkulu kuşkulu ve İvan’ın gözlerinin içine bakarak çarpık çarpık gülümsedi.</p>
				<p>İvan hâlâ ona bakıyordu, dili tutulmuş gibiydi.</p>

				<blockquote>
				<div>
				<span>Ah, gitti Vanka Piter’e,</span>
				<span>Beklemeyeceğim artık onu!</span>
				</div>
				</blockquote>

				<p class="no-indent">sözleri çınladı birden kafasının içinde.</p>
				<p>“Biliyor musun, senin bir düş olmandan, karşımda bir hayalet olarak oturuyor olmandan korkuyorum” dedi İvan.</p>
				<p>“Burada hayalet falan yok, efendim, ikimizden ve üçüncü bir kişiden başka kimse yok. Hiç kuşkusuz, bu üçüncü kişi şu anda burada, ikimizin arasında bulunuyor.”</p>
				<p>“Kim o? Kim burada bulunan? Kimmiş o üçüncü kişi?” dedi İvan Fedoroviç korkuyla ve bunu söylerken gözleriyle her tarafta telaşla birini arayarak çevresine bakıyordu.</p>
				<p>“Bu üçüncü kişi, her şeyi önceden gören Tanrı’dır, efendim, şu anda o burada, yanımızda bulunuyor, ama onu aramayın, bulamazsınız.”</p>
				<p>“Öldürdüm derken yalan söylüyordun!” diye öfkeyle bağırdı İvan. “Sen ya delisin, ya da beni geçen defaki gibi kızdırmaya çalışıyorsun!”</p>
				<p>Smerdyakov, deminki gibi hiç korkmadan merakla onu izliyordu. Hâlâ kuşkularını yenememişti, hâlâ ona İvan “her şeyi biliyor”, ama “gözünün içine baka baka suçu üzerine atmak” için rol yapıyormuş gibi geliyordu.</p>
				<p>“Müsaade buyurun, efendim,” dedi sonunda zayıf bir sesle ve birden masanın altından sol ayağını çıkartıp pantolonunun paçasını yukarı doğru kıvırmaya başladı. Ayağında uzun beyaz bir çorap ve terlik vardı. Smerdyakov acele etmeden çorabın bağını çözdü ve parmaklarını çorabın içine soktu. İvan Fedoroviç ona bakıyordu ve birden dehşet içinde titredi.</p>
				<p>“Delisin sen!” diye bağırdı ve hızla yerinden fırlayarak öyle bir geri kaçtı ki, sırtını duvara vurdu ve adeta bir ip gibi uzayarak duvara yapıştı. Çıldıracak derecede büyük bir korku içinde Smerdyakov’a bakıyordu. Beriki, onun bu korkusuna hiç şaşırmadan parmaklarıyla bir şey yakalamaya ve çıkartmaya çalışıyormuş gibi çorabın içini karıştırmaya devam ediyordu. Sonunda buldu ve çıkartmaya koyuldu. İvan Fedoroviç, bunun birtakım kâğıtlar veya bir kâğıt tomarı olduğunu gördü. Smerdyakov bu kâğıt tomarını çıkarttı ve masanın üzerine koydu.</p>
				<p>“İşte buyrun, efendim!” dedi yavaşça.</p>
				<p>“Nedir bu?” dedi İvan titreyerek.</p>
				<p>“Buyrun bakın, efendim,” dedi yine yavaşça Smerdyakov.</p>
				<p>İvan masaya doğru bir adım attı, kâğıt tomarını eline aldı ve açmaya başladı, ama sanki parmaklarını zehirli, korkunç bir sürüngene dokunmuş gibi aniden geri çekti.</p>
				<p>“Parmaklarınız hâlâ titreyip kasılıyor, efendim,” dedi Smerdyakov ve acele etmeden kâğıt tomarını kendisi açtı. Kâğıdın altından üç adet yüzlük banknot destesi göründü.</p>
				<p>“Hepsi burada, efendim, hepsi üç bin ruble, saymasanız da olur. Buyrun alın, efendim,” diye İvan’ı çağırdı başıyla paraları göstererek. İvan sandalyeye çöktü. Bez gibi sararmıştı.</p>
				<p>“Beni korkuttun... şu çorapla...” dedi tuhaf tuhaf sırıtarak.</p>
				<p>“Yoksa bu ana kadar bilmiyor muydunuz?” diye bir kere daha sordu Smerdyakov.</p>
				<p>“Hayır, bilmiyordum. Ben hep Dmitriy sanıyordum. Ah ağabey! Ağabey! Ah!” Birden iki eliyle başını tuttu. “Bana bak, tek başına mı öldürdün? Yoksa ağabeyimle birlikte mi?”</p>
				<p>“Sadece sizinle birlikte, efendim; sizinle birlikte öldürdüm, Dmitriy Fedoroviç’in ise hiçbir suçu yok.”</p>
				<p>“Tamam, tamam... Bana sonra geliriz. Neden hep titriyorum... Söz söyleyecek halim yok.”</p>
				<p>“O zamanlar pek cesurdunuz, efendim, ‘her şey mubah’ diyordunuz, şimdi neden böyle korktunuz!” dedi Smerdyakov hayret ederek. “Limonata ister misiniz, hemen söyleyeyim, efendim. İnsanı çok ferahlatır. Yalnız önce şunun üzerini örtelim.”</p>
				<p>Tekrar başıyla parayı gösterdi. Limonata yapması ve getirmesi için Marya Kondratyevna’ya seslenmek üzere ayağa kalktı, ama kadının paraları görmemesi için üzerini örtecek bir şey arayarak önce mendilini çıkarttı, ancak mendil yine çok sümüklü olduğu için masadan İvan’ın içeri girerken fark etmiş olduğu kalın sarı kitabı aldı ve paraların üzerine koydu. Kitabın adı <em>Aziz Pederimiz İsaak Sirin’in Sözleri</em>’ydi. İvan Fedoroviç, kitabın adını elinde olmadan okudu.</p>
				<p>“Limonata istemem,” dedi. “Bana sonra geleceğiz. Otur ve konuş: Bunu nasıl yaptın? Her şeyi anlat...”</p>
				<p>“Paltonuzu bari çıkarsaydınız, efendim, terleyeceksiniz.”</p>
				<p>İvan Fedoroviç, sanki o anda fark etmiş gibi paltosunu çıkarttı ve sandalyeden kalkmadan kerevetin üzerine fırlattı.</p>
				<p>“Konuş, lütfen anlat!”</p>
				<p>Sakinleşmiş gibiydi. Smerdyakov’un şimdi <em>her şeyi</em> anlatacağından emin bekliyordu. </p>
				<p>“Nasıl yaptığımı mı?” diye içini çekti Smerdyakov. “En doğal şekilde yaptım, efendim, sizin sözlerinize uyarak...”</p>
				<p>“Benim sözlerime sonra geliriz,” diye İvan yine onun sözünü kesti, ama bu defa önceki gibi bağırarak değil, sözleri tane tane söyleyerek ve kendine tamamen hâkim olarak. “Yalnız nasıl yaptığını ayrıntılı olarak anlat. Her şeyi sırasıyla. Hiçbir şeyi atlama. Asıl ayrıntıları anlat. Rica ediyorum.”</p>
				<p>“Siz gitmiştiniz, ben de o sırada kilerde düştüm, efendim...”</p>
				<p>“Nöbet geçirirken mi yoksa rol mü yapıyordun?”</p>
				<p>“Tabii ki, rol yapıyordum, efendim. Hepsi de roldü. Merdivenleri sakin sakin indim, en aşağıya kadar, sakin bir şekilde yattım, orada öylece yatarken de bağırmaya başladım. Beni yukarı çıkarana kadar kendimi yerden yere attım.”</p>
				<p>“Dur! Peki daha sonra, hastanede de hep rol mü yaptın?”</p>
				<p>“Hayır, asla, efendim. Ertesi gün, sabahtan, daha hastaneye gitmeden gerçek bir nöbet başladı. Hem öyle kuvvetli bir nöbetti ki, yıllardır böylesi olmamıştı. İki gün hiç kendimi bilmeden yattım.”</p>
				<p>“Tamam, tamam. Devam et.”</p>
				<p>“Beni yatağa yatırdılar, tahta bölmenin arkasında olduğumu biliyordum, efendim, çünkü Marfa İgnatyevna her hastalanışımda geceleri beni kendi odalarının yanındaki bu tahta bölmenin arkasına yerleştirirdi, efendim. Doğumumdan beri bana karşı her zaman çok şefkatli davranmışlardır, efendim. Geceleyin inledim, ama sessizce. Hep Dmitriy Fedoroviç’i bekliyordum.”</p>
				<p>“Nasıl bekliyordun, yani yanına gelmesini mi?”</p>
				<p>“Ne yanıma gelmesi. Eve gelmelerini bekliyordum, çünkü tam o gece geleceklerinden artık hiçbir kuşkum kalmamıştı. Ben ortalıkta olmadığıma göre ve hiçbir haber alamadıklarına göre her zaman yaptıkları gibi duvardan atlayıp eve mutlaka girecekler ve bir şey yapacaklardı.”</p>
				<p>“Ya gelmeseydi?”</p>
				<p>“Hiçbir şey olmazdı o zaman, efendim. O olmadan cesaret edemezdim.”</p>
				<p>“Peki, peki... daha açık konuş, acele etme ve en önemlisi hiçbir şeyi atlama!”</p>
				<p>“Fedor Pavloviç’i öldürmelerini bekliyordum, efendim... bu kesindi. Çünkü kendilerini artık öyle bir hazırlamıştım ki... son günlerde, efendim... asıl önemlisi de gizli vuruşları biliyorlardı. O günlerde kapıldıkları evham ve öfkeyle bu vuruşları kullanarak eve mutlaka gireceklerdi, efendim. Bu kesin bir şeydi. Ben de kendilerini bekliyordum.”</p>
				<p>“Dur,” diye sözünü kesti İvan, “eğer o öldürmüş olsaydı paraları da alır, götürürdü; sen de aynen böyle düşünmüş olmalıydın, öyle değil mi? O zaman sana ne kalacaktı? Anlamıyorum.”</p>
				<p>“Parayı asla bulamazlardı, efendim. Paranın yatağın altında olduğunu kendilerine ben söylemiştim. Ama bu doğru değildi. Önce bir çekmecede duruyordu, efendim. Sonra tüm dünyada tek bana güvendikleri için Fedor Pavloviç’e bu para paketini ikonanın arkasındaki köşeye koymasını, orada olabileceğini hiç kimsenin, hele de acelesi olan birinin asla tahmin edemeyeceğini söyledim. Bu yüzden zarf oradaydı, ikonaların arkasındaki köşede duruyordu, efendim. Yatağın altına koymaksa komik olurdu, çekmecede hiç değilse kilit altındaydı. Oysa buradaki herkes yatağın altında olduğuna inanmıştı. Ahmakça bir düşünce, efendim. Şayet bu cinayeti Dmitriy Fedoroviç işlemiş olsalardı, hiçbir şey bulamadan ya her zaman katillerin başına geldiği gibi her türlü hışırtıdan ürkerek aceleyle kaçacaklar ya da yakalanacaklardı, efendim. Böyle olunca da ertesi gün veya hemen o gece ikonanın arkasından parayı alabilirdim ve bütün suç da Dmitriy Fedoroviç’in üzerine kalırdı. Hep bunu umut ediyordum.”</p>
				<p>“Peki, ya öldürmeyip sadece dövseydi?”</p>
				<p>“Öldürmeseydi, tabii ben de parayı almaya cesaret edemezdim ve her şey boşa gitmiş olurdu. Ama bayıltıncaya kadar dövecek olurlarsa da bir planım vardı: Bu arada parayı alacaktım ve sonra Fedor Pavloviç’e kendilerini dövdükten sonra parayı çalanın Dmitriy Fedoroviç’ten başkası olmadığını söyleyecektim.”</p>
				<p>“Dur, dur... karıştırıyorum. Demek Dmitriy öldürdü, sen de sadece paraları aldın, öyle mi?”</p>
				<p>“Hayır öldüren o değildi, efendim. Şu anda size onun katil olduğunu söyleyebilirdim... ama artık karşınızda yalan söylemek istemiyorum, çünkü... şayet gözlerimle gördüğüm gibi gerçekten de hâlâ hiçbir şey anlamadıysanız ve kendi apaçık suçunuzu gözümün içine baka baka benim üzerime atmak için anlamamış gibi görünmüyorsanız bile yine de her şeyin suçlusu sizsiniz, çünkü bu cinayetin işleneceğini biliyordunuz ve cinayeti işleme görevini bana vermiştiniz, kendiniz de bütün her şeyi bilerek çekip gitmiştiniz. İşte bu yüzden bu akşam buradaki tek katilin siz olduğunuzu, benimse cinayeti işlediğim halde asıl katil olmadığımı gözünüzün önünde kanıtlamak istiyorum. Yasalara göre katil sizsiniz!”</p>
				<p>“Neden, katil neden benmişim? Aman Tanrım!” Kendisiyle ilgili her konuyu konuşmanın sonuna bıraktığını unutan İvan sonunda kendini tutamamıştı. “Yine şu Çermaşnya meselesi mi? Dur, Çermaşnya’ya gitmeyi kabul edişimi benim rızam olarak değerlendirdiğine göre, o zaman söyle bakalım neden benim onayımı alman gerekiyordu? Bunu nasıl açıklayacaksın?”</p>
				<p>“Sizin onayınızdan emin olduğum zaman artık herhangi bir nedenle Dmitriy Fedoroviç’in yerine benden kuşkulanırlarsa ya da Dmitriy Fedoroviç’le ortak olduğumu sanırlarsa geri döndüğünüzde bu kayıp üç bin ruble için gürültü patırtı koparmayacağınızı, tam aksine başkalarına karşı beni savunacağınızı bilebilirdim... Mirası aldıktan sonra ise geleceğimi düşünerek beni ödüllendirebilirdiniz, çünkü bu mirası sonuçta benim sayemde almış olacaktınız, aksi takdirde merhum, Agrafena Aleksandrovna’yla evlenecekti ve size sadece avcunuzu yalamak kalacaktı.” </p>
				<p>“Aa! Demek, daha ilerde, tüm hayatım boyunca da bana eziyet etmek niyetindeydin!” diye dişlerini gıcırdattı İvan. Ya o zaman gitmeseydim de seni ihbar etseydim?”</p>
				<p>“O sırada beni ihbar edebilir miydiniz? Neyi ihbar edecektiniz, sizi Çermaşnya’ya göndermemi mi? Bu aptallık olurdu, efendim. Hem siz konuşmamızdan sonra gidebilirdiniz de, kalabilirdiniz de. Eğer kalmış olsaydınız, o takdirde hiçbir şey olmazdı, ben sizin bu işi istemediğinizi anlardım ve hiçbir şeye girişmezdim. Ama gittiğinize göre demek ki, mahkemede beni ele vermeye kalkışmayacağınız ve üç bini bana bağışlayacağınız konusunda bana güvence vermiş oluyordunuz. Hem daha sonra da beni asla ele veremezdiniz, çünkü o zaman ben de mahkemede her şeyi anlatırdım, yani hırsızlık yaptığımı ve adam öldürdüğümü değil, (bunu söylemezdim, efendim), hırsızlık yapmaya ve adam öldürmeye beni bizzat sizin kışkırttığınızı, benimse buna razı olmadığımı söylerdim. Beni hiçbir şekilde köşeye sıkıştıramamanız için, elinizde hiçbir kanıt bulunmaması için o sırada rızanızı almam gerekiyordu. Oysa ben, babanızın ölümünü ne büyük bir hırsla istediğinizi ortaya koyup sizi her zaman köşeye sıkıştırabilirdim. Size yemin ederim, herkes buna inanırdı ve hayatınız boyunca utanç içinde yaşardınız.</p>
				<p>“Demek benim öyle bir hırsım vardı, öyle mi?” diyerek yine dişlerini gıcırdattı İvan.</p>
				<p>“Elbette vardı, efendim ve o zaman susarak bana onayınızı vermiş oldunuz,” diyen Smerdyakov sert sert İvan’a baktı. Çok halsizdi, ağır ağır ve yorgun konuşuyordu, ama içindeki gizli bir şey onu korkutuyordu, anlaşılan bir niyeti vardı. İvan bunu seziyordu.</p>
				<p>“Devam et,” dedi İvan, “o geceyi anlatmaya devam et.”</p>
				<p>“Nesini anlatayım, efendim! Yatıyordum ve birden beyin haykırdığını duydum. Grigoriy Vasilyiç ise hemen kalktılar, dışarı çıktılar ve birden bir çığlık attılar, sonra ortalık sakinleşti, zifiri karanlıktı. Yatıyor ve bekliyordum. Kalbim küt küt atıyordu. Daha fazla yatamadım. Sonunda kalktım ve dışarı çıktım, efendim. Odalarının bahçeye bakan soldaki penceresinin açık olduğunu görüyordum. Sola doğru birkaç adım daha attım, beyefendi hayattalar mı, odalarında oturuyorlar mı diye kulak kabarttım. Dinledim, beyefendi dolanıp duruyor, oflayıp pufluyordu, demek ki sağdı, efendim. Eh, dedim! Pencereye yaklaştım ve beye ‘benim’ diye seslendim. O da bana ‘Buradaydı, kaçtı!’ diye bağırdı. Yani Dmitriy Fedoroviç buradaydı demek istedi, efendim. ‘Grigoriy’i öldürdü!’ ‘Nerede?’ diye fısıldadım. ‘Orada, o köşede,’ kendisi de fısıldayarak işaret ediyordu. ‘Bekleyin’, dedim. Köşeye aramaya gittim ve duvarın önünde yerde yatan Grigoriy Vasilyeviç’e ayağım takıldı. Kanlar içinde, baygın yatıyordu. Demek ki, doğruydu, Dmitriy Fedoroviç gelmişti. O anda kafamda bir şimşek çaktı ve her şeyi bir anda bitirmeye karar verdim, çünkü Grigoriy Vasilyeviç, hâlâ hayatta olsa bile kendini bilmeden yatıyordu ve o anda hiçbir şey göremezdi. Bir tek tehlike vardı, o da Marfa İgnatyevna’nın aniden uyanmasıydı. O anda büyük bir hırsa kapıldığımı, hatta bu hırsın ruhumu sardığını hissediyordum. Tekrar pencerenin altına geldim ve beye ‘Agrafena Aleksandrovna gelmiş, burada, içeri girmek istiyor’ dedim. Birden bir çocuk gibi titredi: ‘Burada mı? Hani nerede?’ diye mırıldanıyor ve hâlâ inanmıyordu. ‘Şuracıkta duruyor, kapıyı açın!’ Pencereden bana bakıyor, hem inanıyor, hem de inanmıyor, kapıyı açmaktan korkuyor, benden de korkuyor galiba, diye düşünüyordum. Tuhaftır, ama birden şu mahut işaretlerle pencerenin pervazına vurmak aklıma geldi. Sözde Gruşenka gelmiş gibi bu işaretleri gözlerinin önünde vurdum: Sözlerime inanmamış gibiydi, ama pervaza işaretleri vurur vurmaz hemen kapıya koştu ve kapıyı açtı. İçeri girecektim ki, durdu ve vücuduyla yolu kapatarak içeri girmeme engel oldu. ‘Hani nerede? Nerede?’ diyerek bana bakıyor ve tir tir titriyordu. Benden bu kadar korkması kötü diye düşünüyordum. Bu arada ya beni odaya sokmazsa ya da bağırırsa, ya Marfa İgnatyevna koşup gelirse ya da başka bir şey olursa diye benim de korkudan dizlerimin bağı çözülmüştü: O andaki halimi hatırlamıyorum, karşısında dururken rengim atmış olmalı. Ona ‘Şuracıkta, pencerenin altında, nasıl görmezsiniz?’ diye fısıldadım. ‘Getir onu, buraya getir!’ ‘Ama korkuyor,’ dedim, ‘çığlıklardan ürkmüş, çalılığa saklandı, gidip çalışma odanızdan seslenin.’ Koştu, pencereye yaklaştı, mumu pencerenin pervazına koydu. ‘Gruşenka,’ diye seslendi, ‘Gruşenka orada mısın?’ Sesleniyordu, ama pencereden eğilmek istemiyordu, benden uzaklaşmak niyetinde değildi, benden çok korktuğu için olacak yanımdan uzaklaşmaya cesaret edemiyor. ‘İşte dışarda,’ dedim, (pencereye yaklaştım ve başımı dışarı uzattım) ‘işte çalıların arasında, size gülümsüyor, görmüyor musunuz?’ İnandı birden. Tir tir titriyordu, kadına sırılsıklam âşıktı, pencereden iyice dışarı sarktı. Hemen şu dökme kâğıt ağırlığını kaptım, masalarının üzerinde durur, hatırlarsınız, efendim, bir buçuk kilo vardır ağırlığı, köşesini kafasına arkadan indirdim. Gık bile diyemedi. Sadece birden yere çöktü, bir daha, bir daha vurdum. Üçüncüde kafasını kırdığımı hissettim. Birden yüzü yukarı gelecek şekilde sırtüstü yığıldı, her tarafı kan içindeydi. Kendimi kontrol ettim: Hayır, bana kan bulaşmamıştı; kâğıt ağırlığını sildim, yerine koydum, ikonanın arkasına gittim, zarfın içinden paraları çıkarttım, zarfı yere, o pembe kurdeleyi de yanına fırlattım. Zangır zangır titreyerek bahçeye çıktım. Doğruca kovuklu elma ağacına gittim, bu kovuğu da bilirsiniz, epeyce önceden kovuğu gözüme kestirmiştim, içinde bir bez ve kâğıt duruyordu, çok önceden hazırlamıştım; paranın hepsini önce kâğıda, sonra da beze sardım ve kovuğun dibine tıktım. Bu para orada bu şekilde iki haftadan fazla kaldı, hastaneden çıktıktan sonra oradan aldım. Sonra yatağıma döndüm, yattım ve korku içinde düşünmeye başladım: ‘Eğer Grigoriy Vasilyeviç ölecek olursa çok kötü olabilir, ama eğer ölmez de kendine gelirse o zaman da çok iyi olur, çünkü o takdirde Dmitriy Fedoroviç’in geldiğine ve dolayısıyla cinayeti işleyip parayı aldığına tanıklık edecektir, efendim.’ İşte bu kuşku ve telaş yüzünden o sırada Marfa İgnatyevna’yı hemen uyandırmak için inlemeye başladım. Nihayet uyandı, benim yanıma koşacaktı ki, birden Grigoriy Vasilyeviç’in yerinde olmadığını fark etti ve dışarı koştu. Bahçede çığlık attığını duydum. Bütün bunlar gece boyunca sürdü, ama ben artık tamamen rahatlamıştım.”</p>
				<p>Anlatıcı durdu. İvan, onu sürekli olarak bir ölü sessizliği içinde, hiç kımıldamadan ve gözlerini Smerdyakov’dan ayırmadan dinlemişti. Smerdyakov ise anlatırken pek ender olarak ona bakmış, daha çok başka tarafa bakmayı yeğlemişti. Öyküsünü bitirdikten sonra görünüşe göre kendisi de heyecanlamıştı ve zorlukla nefes alıyordu. Yüzünde ter taneleri belirmişti. Ancak pişmanlık hissedip hissetmediğini anlamak olanaksızdı. </p>
				<p>“Dur,” diye atıldı İvan bir şey düşünerek. “Peki ya kapı? Eğer kapıyı bir tek sana açtıysa o zaman Grigoriy senden önce kapıyı nasıl açık görebilirdi ki? Grigoriy kapının açık olduğunu sen gelmeden önce görmemiş miydi?”</p>
				<p>Tuhaftır, İvan bu soruyu en sakin sesiyle, hatta bambaşka bir ses tonuyla, hiç öfkelenmeden soruyordu, öyle ki, eğer o anda birisi oturdukları odanın kapısını açıp eşikten onlara bir göz atmış olsaydı, mutlaka onların oturup ilginç olmakla beraber sıradan bir konuda sakin sakin sohbet ettikleri sonucuna varırdı.</p>
				<p>“Bu kapı meselesine ve Grigoriy Vasilyeviç’in kapıyı açık gördüğüne gelince, ona öyle gelmiş olacak,” diyerek çarpık bir şekilde gülümsedi Smerdyakov. “Zaten o insan değil, inatçı bir katırdır, size bunu derim, efendim: Bir şey görmedi, ona görmüş gibi geldi, bunu söyledi ya bir daha sözünden dönmez artık. Bu uydurması da sizinle benim işime yaradı, çünkü Dmitriy Fedoroviç’in bundan sonra temize çıkmasına hiç imkân yok.”</p>
				<p>“Bana bak,” dedi İvan Fedoroviç, sanki yine hayrete düşmüş gibiydi ve bir şey düşünmeye gayret ediyordu, “bana bak... Sana sormayı çok istediğim bir şey daha vardı, ama unuttum... Her şeyi unutuyorum ve karıştırıyorum... Tamam! Şunu da söyle bana: Zarfın mührünü neden söktün ve hemen yere attın? Niye öylece, zarfıyla almadın... Demin sen anlatırken bu zarftan sanki öyle davranmak gerekiyormuş gibi söz ettiğini sezdim, ama neden öyle davranmak gerektiğini anlayamadım...”</p>
				<p>“Böyle yapmamın bir nedeni vardı, efendim. Çünkü cinayeti işleyen kişi, diyelim, benim gibi bu paralardan daha önceden haberdar olan, belki de onları bu zarfa kendi elleriyle koymuş ve nasıl mühürlendiğini, üzerinin nasıl yazıldığını görmüş biri olsaydı bu kadar telaş arasında paraların kesinlikle zarfın içinde olduğunu bile bile cinayetten sonra zarfı ne diye açacaktı ki? Tam tersine, bu hırsız benim gibi biri olsaydı zarfı hiç açmadan doğruca cebine sokar ve hemen sıvışırdı, efendim. Oysa Dmitriy Fedoroviç çok farklıydı: Kendilerinin zarf konusunda sadece kulaktan dolma bilgileri vardı, zarfı kendi gözleriyle görmemişlerdi ve bu yüzden yatağın altında bulur bulmaz paralar gerçekten içinde mi, değil mi diye hemen mührünü söküp zarfı açacaklardı. Arkalarında kanıt bıraktıklarını düşünmeden zarfı yere fırlatacaklardı, çünkü kendileri tecrübeli bir hırsız değildi ve doğuştan soylu biri oldukları için daha önce açıkçası hiçbir şey çalmamışlardı, efendim. Eğer o anda çalmaya karar vermişlerse, ki buna çalmak da denemezdi, sadece kendilerine ait olan bir şeyi geri almaya gelmişlerdi, çünkü daha önceden tüm şehre bunu yaymışlardı ve hatta gidip kendine ait olan bu parayı Fedor Pavloviç’ten alacaklarını herkesin önünde bağıra bağıra söyleyerek övünmüşlerdi. Sorgulanmam sırasında bu düşüncemi savcıya açık açık söylemedim, tam tersine sanki ben anlamamışım ve söylememişim de savcı kendiliğinden anlamış gibi dokundurarak belirttim. Benim bu dolaylı anlatımımdan savcı beyin ağzının suyu aktı, efendim...”</p>
				<p>“Bütün bunları hemen oracıkta mı düşündün?” diye haykırdı İvan Fedoroviç. Şaşkınlıktan kendinden geçmişti. Tekrar korku içinde Smerdyakov’a baktı.</p>
				<p>“Rica ederim, o telaş içinde bu kadar şeyi uydurmak mümkün mü, efendim? Her şeyi daha önceden düşünmüştüm.”</p>
				<p>“Tamam... tamam demek sana şeytan yardım etmiş!” diye bir kez daha haykırdı İvan Fedoroviç. “Yo hayır, sen aptal değilsin, düşündüğümden çok daha akıllısın...”</p>
				<p>Odada dolaşma niyetiyle ayağa kalktı. Müthiş bir sıkıntı içindeydi. Ancak masa yolu kapattığı ve masanın ve duvarların yanından sürtünerek geçmek gerektiğinden sadece olduğu yerde döndü ve tekrar yerine oturdu. Belki de geçmeyi başaramamış olması onu birdenbire sinirlendirmişti ki, önceki kudurmuş haliyle birden bağırdı:</p>
				<p>“Dinle alçak herif! Eğer şu ana kadar seni hâlâ neden öldürmediğimi anlamıyorsan bunun bir tek nedeni var: Sadece yarın mahkemede vereceğin cevap için. Tanrı biliyor.” İvan elini havaya kaldırdı, “belki benim de suçum vardı, belki gerçekten de... babamın ölümünü gizliden gizliye istiyordum, ama sana yemin ederim, senin zannettiğin kadar suçlu değilim ve seni belki de hiç teşvik etmedim. Yo, yo, teşvik etmedim! Ama yine de yarın mahkemede kendimi ele vermeyi kararlaştırdım! Her şeyi söyleyeceğim, her şeyi. Ama seninle birlikte gideceğiz! Mahkemede benim aleyhime ne söylersen söyle, ne tanıklık edersen et kabul edeceğim. Senden korkmuyorum; her şeyi kendim de doğrulayacağım! Ama sen de mahkemenin önünde itiraf etmek zorundasın! Mecbursun, mecbursun, beraber gideceğiz! Öyle olacak!”</p>
				<p>İvan bunu ciddi ve kesin bir şekilde söylemişti ve pırıl pırıl parlayan bakışında da bunun böyle olacağı görülüyordu.</p>
				<p>“Siz hastasınız, görüyorum, efendim, çok hastasınız. Gözleriniz sapsarı,” dedi Smerdyakov. Ancak bunu söylerken hiç alay etmemiş, hatta acısını paylaşır gibi konuşmuştu.</p>
				<p>“Birlikte gideceğiz!” diye tekrarladı İvan. “Sen gitmesen de fark etmez ben tek başıma itiraf edeceğim.”</p>
				<p>Smerdyakov bir şey düşünür gibi sustu.</p>
				<p>“Böyle bir şey olmayacak, efendim, siz de gitmeyeceksiniz,” diye kesin kararını söyledi en sonunda.</p>
				<p>“Beni anlamıyorsun!” diye sitemle haykırdı İvan.</p>
				<p>“Her şeyi itiraf edecek olursanız utançtan yerin dibine geçersiniz, efendim. Zaten böyle bir şey son derece yararsız olur, çünkü size böyle bir şeyden asla söz etmediğimi söylerim, sizin ya hastalıktan (zaten hasta gibisiniz) ya da ağabeyinize acıdığınızdan kendinizi feda ettiğinizi, hayatınız boyunca beni adam yerine koymayıp küçücük bir böcek olarak gördüğünüz için bana iftira attığınızı söylerim. Size kim inanır, elinizde bir tanecik olsun kanıtınız var mı?”</p>
				<p>“Bana bak, şu paraları demin beni inandırmak için gösterdin tabii ki.”</p>
				<p>Smerdyakov, İsaak Sirin kitabını para tomarının üzerinden aldı ve yan tarafa koydu.</p>
				<p>“Bu paraları alın, götürün, efendim” diye iç geçirdi Smerdyakov.</p>
				<p>“Elbette götüreceğim! Peki ama mademki bu paralar yüzünden adam öldürdün niye onları bana veriyorsun?” İvan büyük bir şaşkınlıkla ona bakıyordu.</p>
				<p>“Bunlar benim için hiç gerekli değil, efendim,” dedi Smerdyakov titreyen bir sesle ve elini sallayarak. “Daha önce bir düşüncem vardı, bu parayla Moskova’da ya da daha ziyade yurtdışında yeni bir hayata başlayacaktım. Hayalim buydu, efendim, çünkü her şeyden çok ‘her şey mubahtır’ın etkisindeydim. Bunu bana aslında siz öğretmiştiniz, efendim, çünkü o zamanlar bunu bana pek çok defa söylemiştiniz; çünkü eğer sonsuz bir Tanrı yoksa erdem de yoktur, zaten erdeme de hiç gerek olmayacaktır. Siz bunu gerçekten söylemiştiniz. Ben de öyle düşünmüştüm.”</p>
				<p>“Kendi aklınla mı bu sonuca varmıştın?” diye çarpık çarpık gülümsedi İvan.</p>
				<p>“Sayenizde, efendim.”</p>
				<p>“Şimdi de parayı geri verdiğine göre demek ki Tanrı’ya inandın, öyle mi?”</p>
				<p>“Hayır, efendim, inanmadım,” diye fısıldadı Smerdyakov.</p>
				<p>“Öyleyse neden veriyorsun?”</p>
				<p>“Yeter... hiçbir nedeni yok, efendim!” Smerdyakov tekrar elini salladı. “O zaman her şey mubahtır deyip duruyordunuz, şimdi ise neden böyle kaygılanıyorsunuz? Hatta kendinizi ele vermek bile istiyorsunuz... Yalnız bundan hiçbir şey çıkmaz! Gitmeyeceksiniz!” Smerdyakov tekrar kesin ve kendinden emin kararını belirtti.</p>
				<p>“Görürsün!” dedi İvan.</p>
				<p>“Mümkün değil. Siz çok akıllısınız, efendim. Parayı seversiniz, bunu biliyorum, çok gururlu olduğunuz için itibarlı olmayı da seversiniz, kadın güzelliğini aşırı derecede seversiniz, ama kimseye boyun eğmemek için her şeyden çok bolluk içinde yaşamayı seversiniz, sizin için en önemli şey budur. Hayatınızı ebediyen karartmak ve mahkemede yerin dibine batmak istemezsiniz. Siz Fedor Pavloviç gibisiniz, bütün çocukları arasında ona en çok siz benzediniz, onunla aynı ruha sahipsiniz, efendim.”</p>
				<p>“Sen hiç de aptal değilsin,” dedi İvan, şaşırmış gibiydi; yüzüne kan hücum etmişti. “Eskiden senin aptal olduğunu düşünürdüm. Şu anda ciddisin!” dedi, Smerdyakov’a birden yüzünde yepyeni bir ifadeyle baktı.</p>
				<p>“Gururunuz yüzünden benim aptal olduğumu düşünüyordunuz. Parayı alın, efendim.”</p>
				<p>İvan üç banknot destesini de aldı ve hiçbir şeye sarmaksızın cebine soktu.</p>
				<p>“Yarın mahkemede paraları göstereceğim,” dedi.</p>
				<p>“Mahkemede size hiç kimse inanmaz, efendim, şu anda yeterince paranız var ve onları çekmeceden alıp getirdiğinizi düşünürler, efendim.”</p>
				<p>İvan yerinden kalktı.</p>
				<p>“Sana bir kere daha söylüyorum, seni öldürmediysem bunun tek nedeni yarın bana lazım olman, bunu aklından çıkarma, hiç unutma!”</p>
				<p>“Ne olacak öldürün, efendim. Şimdi öldürün,” dedi birden Smerdyakov tuhaf bir şekilde, bir yandan da tuhaf tuhaf İvan’a bakıyordu. “Bunu yapmaya da cesaret edemezsiniz, efendim,” diye ekledi acı acı gülümseyerek, “hiçbir şeye cesaret edemezsiniz, eski cesur adam!”</p>
				<p>“Yarın görüşürüz!” diye bağırdı İvan ve gitmeye davrandı.</p>
				<p>“Durun... onları bana bir kere daha gösterin.”</p>
				<p>İvan paraları çıkarttı ve Smerdyakov’a gösterdi. Smerdyakov on saniye kadar paralara baktı.</p>
				<p>“Hadi gidin,” dedi elini sallayarak. “İvan Fedoroviç!” diye birden arkasından tekrar bağırdı.</p>
				<p>“Ne var?” diyerek başını çevirdi İvan yürürken.</p>
				<p>“Elveda, efendim!”</p>
				<p>“Yarın görüşürüz!” diye bağırdı tekrar İvan ve kulübeden çıktı.</p>
				<p>Kar fırtınası hâlâ devam ediyordu. İlk adımlarını canlı canlı attı, ama birden adeta yalpalamaya başladı. “Fiziksel bir şey,” diye düşündü gülümseyerek. Ruhunu o anda sanki sevinç kaplamıştı. İçinde sonsuz bir kararlılık hissediyordu: Son zamanlarda onu korkunç şekilde üzen kararsızlıklar sona ermişti! Karar alınmıştı ve “ve artık değişmeyecek” diye mutlulukla geçirdi İvan içinden. Tam o anda birden bir şeye takıldı, neredeyse düşüyordu. Durdu ve baygın ve hareketsiz olarak aynı yerde yatıp duran demin yere düşürdüğü köylüyü ayaklarının arasında fark etti. Kar artık hemen hemen bütün suratını örtmüştü. İvan birden adamı kaptı ve sırtına alıp taşımaya başladı, sağ taraftaki kulübede ışık görünce yaklaştı, pencerenin tahta kapağına vurdu ve içerden seslenen ev sahibine üç ruble vermeyi vaat ederek köylüyü karakola kadar taşımaya yardım etmesini istedi. Adam hazırlanıp çıktı. İvan Fedoroviç’in amacına nasıl ulaştığını ve hemen bir doktora muayene ettirmek için köylüyü karakola nasıl götürdüğünü, üstelik “masraflar için” yine bol keseden para harcadığını ayrıntılarıyla anlatacak değilim. Yalnızca bu işin hemen hemen bir saat vaktini aldığını söyleyeceğim. Ama İvan Fedoroviç son derece memnun kalmıştı. Düşünceleri dağılıyor ve faaliyete geçiyordu. “Eğer yarın için bu kadar kesin bir karar almış olmasaydım,” diye düşündü birden keyifle, “koca bir saat şu köylüyle uğraşmak için durmazdım, yanından geçip giderdim ve onu donmaya bırakırdım... Hem kendimi kontrol edebiliyorum artık!” diye düşündü aynı anda çok büyük bir keyifle, “oysa onlar aklımı kaçırdığıma karar vermişlerdi!” Evine yaklaşırken birden “Acaba hemen şimdi savcıya gidip her şeyi açıklamak gerekir mi?” diye ani bir soruyla durdu. Tekrar evin yolunu tutup “Yarın her şeyi toptan hallederiz!” diye kendi kendine mırıldandı ve işin tuhafı hemen hemen bütün sevinci, mutluluğu bir anda uçup gidivermişti. Odasına girdiğinde ise buz gibi bir şey birden yüreğine değip geçti. Sanki bir anı, daha doğrusu şimdi, şu anda bu odada bulunan ve daha önce de var olan acı verici ve tiksindirici bir hatırlatmaydı bu. Yorgun bir halde kanepeye çöktü. Kocakarı ona semaveri getirmişti, çay demledi, ama çaya elini bile sürmedi; kocakarıya sabaha kadar izin verdi. Kanepeye oturdu. Başı dönüyordu. Hasta ve halsiz olduğunu hissetti. Bir ara içi geçer gibi oldu, ama huzursuzluk içinde ayağa kalktı ve uykusunu kaçırmak için odada dolaşmaya başladı. Zaman zaman sayıklıyormuş gibi geldi kendine. Ancak onu asıl ilgilendiren yine de hastalığı değildi; tekrar yerine oturduktan sonra sanki bir şey gözetliyormuş gibi arada sırada etrafa bakmaya başladı. Bu birkaç kere tekrarlandı. Sonunda bakışları dikkatle bir noktaya yöneldi. İvan gülümsedi, ama yüzünü öfkenin kırmızılığı kaplamıştı. Başını ellerinin arasında sımsıkı tutarak ve önceki noktaya, karşı duvarın önündeki divana yan gözle bakarak uzun süre yerinde oturdu. Galiba oradaki bir şey, bir nesne onu sinirlendiriyor, rahatsız ediyor ve üzüyordu.</p>
				</div>
  </body>
</html>