<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter66">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">JUÇKA</h1>
				</div>
				
				<p>Kolya, yüzünde ciddi bir ifadeyle bahçe duvarına yaslandı ve Alyoşa’nın gelişini beklemeye başladı. Evet, onunla karşılaşmayı epeydir istiyordu. Çocuklardan Alyoşa hakkında pek çok şey işitmişti, ama şimdiye dek kendisine ondan bahsettiklerinde hep bir küçümsemeyle umursamaz bir tavır takınmış, hatta onun hakkında anlatılanları dinlerken Alyoşa’yı “eleştirmişti.” Ama içinden tanışmayı çok, ama pek çok istiyordu: Alyoşa hakkında dinlediği her şeyde sevimli ve çekici bir taraf vardı. Şu dakika bu yüzden önemli bir dakikaydı; birincisi, bu işten yüzünün akıyla çıkması ve başına buyruk, bağımsız biri olduğunu göstermesi gerekiyordu: “Yoksa on üç yaşında olduğumu düşünerek beni de ötekiler gibi çocuk yerine koyar. Bu çocuklarda ne buluyor ki zaten. Karşılaştığımızda bunu soracağım ona. Boyumun bu kadar kısa olması da ne fena. Tuzikov benden daha küçük ama yarım kafa daha uzun. Ama suratım zeki bir surat; yakışıklı değilim, biliyorum, suratım iğrenç, ama zeki bir görünüşü var. Fazla da samimi olmamak gerek, yoksa birden sarılmalar falan, sonra zanneder ki... Tuh, eğer öyle düşünürse berbat bir şey olur!..</p>
				<p>Kolya en başına buyruk havasını takınmaya çalıştıkça daha da çok heyecanlanıyordu. En önemlisi de “iğrenç” suratından ziyade boyunun kısalığı onu üzüyordu. Evin bir köşesinde daha geçen sene duvara kurşunkalemle bir çizgi çizilmişti. Bu çizgiyle boyunu işaretlemişti. O zamandan beri iki ayda bir heyecanla gidip duvara dayanıyor ve boyunu ölçüyordu: Boyu ne kadar uzamıştı? Ama heyhat! Boyu çok az uzuyordu ve bu durum onu zamanla umutsuzluğa düşürmüştü. Suratına gelince, suratı hiç de “iğrenç” değildi, tam tersine oldukça sevimli, solgun, beyaz, çilli bir suratı vardı. Gri, fazla büyük olmayan, ama fıldır fıldır gözleri cesaretle bakar ve genellikle sevgiyle parlardı. Elmacıkkemikleri biraz iriceydi, dudakları pek kalın olmasa da kıpkırmızıydı; burnu ufak ve kalkıktı: Kolya, aynaya baktığında kendi kendine “Tam kalkık burun, tam kalkık!” diye söylenirdi ve aynadan her zaman öfkeyle uzaklaşırdı. Bazen de “Suratım zeki mi acaba?” diye düşünür ve hatta bundan bile kuşkuya düşerdi. Bununla birlikte, suratı ve boyuyla ilgili kaygılarının onun tüm ruhunu sardığını düşünmek de gerekmez. Tam tersine, ayna karşısında geçirdiği dakikalar ne kadar alaycı ve iğneleyici olsa da “kendini tamamen düşüncelere ve hayatın gerçeklerine vererek” bunları çabucak ve hatta uzunca bir süreliğine unuturdu.</p>
				<p>Alyoşa kısa bir süre sonra göründü ve hızlı hızlı Kolya’ya yaklaştı; birkaç adım kalmıştı ki, Kolya, Alyoşa’nın yüzünün son derece sevinçli olduğunu gördü. “Bana mı bu kadar sevindi acaba?” diye düşündü Kolya memnuniyetle. Burada yeri gelmişken Alyoşa’nın onu bıraktığımızdan bu yana çok değişmiş olduğunu da belirtelim: Rahip cüppesini atmıştı ve artık mükemmel dikilmiş bir redingot, yumuşak yuvarlak bir şapka giyiyordu. Saçları da kısa kesilmişti. Bütün bunlar ona çok yakışmış ve tam anlamıyla yakışıklı bir adam olmuştu. Sevimli yüzü her zamanki neşeli görünüşe sahipti, ama bu, sakin ve huzurlu bir neşeydi. Kolya, Alyoşa’nın içerde oturduğu gibi, öylece paltosuz olarak yanına geldiğini görünce şaşırdı, besbelli çok acele çıkmıştı. Elini doğruca Kolya’ya uzattı.</p>
				<p>“Sonunda gelebildiniz, hepimiz de sizi dört gözle bekliyorduk.”</p>
				<p>“Birazdan öğreneceğiniz nedenlerim vardı. Tanıştığımıza sevindim. Uzun zamandır fırsat kolluyordum, hakkınızda çok şey işittim,” diye mırıldandı Kolya. Neredeyse nefesi kesiliyordu.</p>
				<p>“Evet, biz sizinle zaten tanışmış gibiydik. Ben de sizin hakkınızda çok şey işittim, ancak buraya gelmekte geciktiniz.”</p>
				<p>“Nasıl buraya? Söyleyin...”</p>
				<p>“İlyuşa çok kötü, kesinlikle ölecek.”</p>
				<p>“Neler diyorsunuz! Siz de kabul edin ki, Karamazov, tıp bir alçaklıktır,” diye heyecanla bağırdı Kolya.</p>
				<p>“İlyuşa, sık sık hem de çok sık olarak sizden bahsederdi, hatta uykuda, sayıklarken bile. Anlaşılan önceden... şu olaydan... yani çakı olayından önce onun için çok değerliymişsiniz. Bir neden daha var... Bu sizin köpeğiniz mi?”</p>
				<p>“Benim. Adı Perezvon.”</p>
				<p>“Juçka değil mi?” Alyoşa, Kolya’nın gözlerine üzüntüyle baktı. “Öteki kayboldu, değil mi?”</p>
				<p>“Biliyorum, hepiniz Juçka’yı istiyordunuz, her şeyi duydum, efendim,” diye esrarengiz bir şekilde gülümsedi Kolya. “Dinleyin Karamazov, size bütün olan biteni anlatacağım, zaten bunun için geldim ve içeri girmeden önce her şeyi önceden anlatmak için sizi çağırdım,” diye canlı bir şekilde konuşmaya başladı. “Biliyorsunuz Karamazov, İlyuşa ilkbaharda hazırlık sınıfına başladı. Bizim hazırlık sınıfları malum, ufaklıklar hemen İlyuşa’yı hırpalamaya başladılar. Ben iki sınıf büyüğüm ve tabii ki uzaktan, bir kenardan sürekli izliyorum. Çocuk ufak tefek ama kimseye boyun eğmiyor, hatta onlarla dövüşüyor, gururlu, gözleri alev alev yanıyor. Böylelerini severim. Ama o böyle yaptıkça çocuklar onu daha da çok kızdırıyorlar. Bir de en önemlisi o sırada sırtında berbat bir palto var, pantolonu kısalmış, çizmeleri ise delik deşik. Bu yüzden de kızdırıyorlar onu, aşağılıyorlar. Yo, artık bu kadarına gelemedim ve hemen ona arka çıkarak çocuklara günlerini gösterdim. Ben onları patakladıkça onlar bana kucak açıyorlar, böyle bir şey duydunuz mu, Karamazov?” diye heyecanla övündü Kolya. “Evet, çocukları genellikle severim. Şu anda da evde iki yavru var başımda, hatta bugün gecikmemin nedeni de onlar. Neyse böylece İlyuşa’yı dövmekten vazgeçtiler, onu himayem altına aldım. Bakıyorum, gururlu bir çocuk, inanın, gururlu bir çocuk, ancak sonunda bana köle gibi bağlandı, en küçük emirlerimi bile yerine getiriyor, bir ilahmışım gibi sözümü dinliyor, beni taklit etmeye çalışıyor. Dersler arasındaki teneffüslerde artık o bana geliyor, birlikte dolaşıyoruz. Pazar günleri de aynen öyle. Bizim jimnazda eğer büyük bir çocuk kendisinden küçüğe ayak uydurursa hemen dalga geçerler, tabii bu yanlış bir düşüncedir. Ben öyle istiyorsam kime ne, öyle değil mi? Ona bir şeyler öğretiyorum, yetiştiriyorum. Hoşuma gitmese ona neden bir şey öğreteyim ki, söyleyin. Karamazov, siz de bu çocuklarla birliktesiniz, şu halde siz de genç nesli etkilemek, geliştirmek ve yararlı olmak istiyorsunuz, öyle değil mi? İtiraf edeyim, kulağıma gelenlerden öğrendiğime göre, sizin karakterinizdeki bu özellik beni en çok ilgilendiren konuydu. Biz bu arada konumuza dönelim: Çocukta duygusallığın arttığını fark ediyorum, ancak şunu da bilin ki, ben doğduğumdan beri her türden sululuklara da kesinlikle karşıyımdır. Üstelik de bu işte bir çelişki var: Çocuk gururlu, bana da köle gibi bağlı, evet köle gibi bağlı, ama aniden gözleri parlıyor ve benimle uzlaşmaya yanaşmıyor, tartışıyor, inatlaşıyor. Zaman zaman çeşitli düşünceler ileri sürüyorum, bu düşünceleri kabul etmesine ediyor, ama onun yumuşaklığına soğuk bir şekilde karşılık verdiğim için bana karşı isyan ediyor. Onu daha da pişirmek için o yumuşak davrandıkça ben daha soğuk karşılık veriyorum, bunu mahsus yapıyorum, benim tarzım böyledir. Bir karaktere şekil vermek, onu düzeltmek, bir insan yaratmak niyetindeyim... Bunu en başından beri anladınız tabii. Birden onun bir gün, iki gün derken üçüncü gün şaşkına döndüğünü ve üzüldüğünü fark ediyorum, yalnız artık yumuşaklıktan falan değil, daha başka bir şeyden, çok güçlü, çok önemli bir şey söz konusu. Bu trajedinin arkasında ne var diye düşünüyorum. Üstüne gidince meseleyi öğreniyorum: Merhum babanızın (ki o zaman henüz hayattaydı) uşağı Smerdyakov’la bir şekilde karşılaşmış. Beriki ona, bu küçük salağa aptalca, daha doğrusu vahşice, alçakça bir oyun öğretmiş. Bir parça ekmek alıp içine topluiğne batırıyorlar ve açlıktan lokmaları çiğnemeden yutan sokak köpeklerinden birinin önüne atıp ne olacağını izliyorlarmış. İşte böyle bir ekmek parçası hazırlamışlar ve yaşadığı bu sokakta hiçbir yiyecek bulamayan ve bütün gün durmadan havlayan uzun tüylü Juçka’nın önüne atmışlar. (Bu aptal havlamayı sever misiniz, Karamazov? Ben hiç tahammül edemem.) Hayvan hemen ekmeği kapıp yutmuş ve feryadı basmış, fırıl fırıl dönmeye ve koşmaya başlamış. Koşuyor ve durmadan bağırıyormuş, sonunda da gözden kaybolmuş. İlyuşa bana aynen böyle anlattı. Bir yandan itiraf ediyor, hüngür hüngür ağlıyor, sarılıyor, sarsılıyor ve durmadan ‘Kaçıyor ve feryat ediyor, kaçıyor ve feryat ediyor’ diye tekrarlıyor. Bu manzara onu çok etkilemiş. Bakıyorum, vicdan azabı çekiyor. Ben de bu konuyu ciddi olarak ele aldım. Önceden olduğu gibi ona bir ders daha vermek istedim, ama itiraf ederim burada biraz hileye başvurdum ve kendimi, bende hiçbir zaman görmediği bir şekilde öfkeliymiş gibi gösterdim: ‘Sen,’ diyorum, ‘çok adice bir iş yaptın, sen alçağın tekisin. Tabii ben bunu hiç kimseye söylemeyeceğim, ama şimdilik seninle ilişkimi kesiyorum. Bu meseleyi iyice düşüneceğim ve seninle ilişkimi ilerde devam ettirecek miyim, yoksa seni bir alçak olarak sonsuza kadar terk mi edeceğim bunu sana Smurov’la bildireceğim.’ (Smurov, demin benimle birlikte gelen ve bana her zaman bağlı kalmış bir çocuktur). İtiraf edeyim, o zaman da aşırı derecede sert davrandığımı hissediyordum, ama ne yapabilirdim ki, o sırada düşüncem böyleydi. Bir gün sonra ona Smurov’u yolladım ve artık onunla ‘konuşmayacağımı’ bildirdim. Bizde iki arkadaş aralarındaki ilişkiyi kopardıklarında aynen böyle yaparlar. Sadece onu birkaç gün sıkıntıda bırakmak, pişman olduğunu görünce de tekrar elimi uzatmak istiyordum. Kesinlikle niyetim buydu. Ama ne oldu dersiniz: Smurov’u duyar duymaz gözleri alev saçmaya başlamış. ‘Git Krasotkin’e söyle,’ diye bağırıyormuş, ‘artık bütün köpeklere iğneli ekmek atacağım, bütün köpeklere, hepsine!’ ‘Ya, demek kafa tutmaya başladı, o zaman buna bir son vermek gerek’ diye düşündüm. Ona tamamen küçümseyerek bakmaya başladım, her karşılaşmamızda kafamı çeviriyor ya da alaycı bir biçimde gülümsüyordum. İşte tam o anda babasıyla ilgili şu olay, hani hatırlar mısınız, hamam kesesi meselesi patlak verdi. Yani anlayacağınız korkunç bir öfkeye kapılmaya zaten daha önceden hazırdı. Çocuklar onu terk ettiğimi görünce yine yüklenmeye başladılar, “hamam kesesi, hamam kesesi” diye kızdırıyorlar. Bu sırada çocuklarla kavga etmeye başladı. Bunları düşününce müthiş üzülüyorum, çünkü galiba o sıralarda çok kötü bir dayak yedi. Sınıftan çıktıklarında bahçede herkese saldırıyordu. Bense on adım ötesinde duruyor ve ona bakıyordum. Yemin ederim, güldüğümü falan hatırlamıyorum, tam tersine o anda ona o kadar acımıştım ki, bir dakika daha geçse onu kurtarmak için hemen atılacaktım. Ama birden benim baktığımı gördü: Ne düşündü, bilmiyorum, çakısını kaptığı gibi üzerime atıldı ve çakıyı şuraya, sağ kalçama sapladı. Hiç istifimi bozmadım, itiraf edeyim, bazı zamanlar pek cesur olurum, Karamazov, sadece nefretle, sanki bakışlarımla ‘Arkadaşlığımı istemiyor musun, al öyleyse işte emrine amadeyim!’ der gibi bakıyordum. Ama ikinci defa çakıyı kullanamadı, dayanamadı, korkmuştu, çakıyı fırlatıp attı, avaz avaz ağlamaya ve kaçmaya başladı. Kuşkusuz kimseye bir şey söylemedim, okul yönetiminin kulağına gitmemesi için herkese de susmasını tembih ettim. Anneme bile ancak yara iyileştikten sonra söyledim, zaten sıyrık gibi küçük bir yaraydı. Daha sonra duyduğuma göre, aynı gün çocuklara taş atmış, sizin de parmağınızı ısırmış, ne haldeymiş demek, düşünün! Ne yapalım, aptalca bir şey yaptım, hastalandığı zaman onu bağışladığımı söylemeye, yani barışmaya gitmedim, şimdi pişmanlık duyuyorum. Ama bu konuda belli amaçlarım vardı. İşte bütün hikâye bu... yalnız, galiba aptalca davrandım...”</p>
				<p>“Ah, ne kadar yazık,” diye haykırdı Alyoşa heyecanla, “onunla aranızdaki ilişkileri önceden bilmiyordum, yoksa çoktan gelir sizden benimle birlikte ona gelmenizi rica ederdim. İnanın, hasta yatağında ateşler içindeyken hep sizi sayıkladı. Onun için ne kadar değerli olduğunuzu bilmiyordum. Şu Juçka’yı bulamadınız mı? Babası ve bütün çocuklar şehrin her yanında onu arıyorlar. İnanın, hasta halinde gözyaşlarına boğularak benim yanımda babasına “O zaman Juçka’yı öldürdüğüm için hastalandım baba, Tanrı bana bu cezayı verdi” diye üç kez tekrarladı. Onu bu düşüncesinden vazgeçiremezsiniz! Eğer şu Juçka’yı hemen bulsalar ve ona köpeğin ölmediğini, hayatta olduğunu kanıtlasalar herhalde sevinçten iyileşir ayağa kalkardı. Hepimiz umudumuzu size bağlamıştık.”</p>
				<p>“Söyleyin, Juçka’yı bulacağıma, yani özellikle benim bulacağıma neden bu kadar inanmıştınız?” diye Kolya son derece büyük bir merakla sordu. “Bir başkasına değil de neden özellikle bana güveniyordunuz?”</p>
				<p>“Onu aradığınıza ve bulduğunuz zaman getireceğinize dair bir söylenti vardı. Smurov böyle bir şey söylemişti. Asıl önemlisi de onu hep Juçka’nın hayatta olduğuna, bir yerlerde görüldüğüne inandırmaya gayret ediyoruz. Çocuklar ona canlı bir tavşan bulup getirdiler, şöyle bir baktı ve gülümsedi, onu kıra salıvermemizi istedi. Biz de öyle yaptık. Biraz önce babası Medelyan cinsi bir yavru köpek getirdi, bir yerden bulmuş, bununla avunacağını düşünmüş, ama durum galiba daha kötü oldu...”</p>
				<p>“Bir şey daha soracağım Karamazov: Babası nasıl biri? Onu tanıyorum, ama sizin fikrinize göre nasıl biri: Bir soytarı, bir maskara mı?”</p>
				<p>“Ah hayır, hani çok duygulu ve duyguları ezilmiş insanlar vardır. Bu insanların soytarılığı, sürekli olarak hissettikleri küçültücü çekingenlikleri yüzünden gerçeği gözlerinin içine baka baka söylemeye cesaret edemedikleri insanlara karşı öfkeli bir alay şeklindedir. İnanın Krasotkin, bu tür soytarılık bazen son derece trajik olabilir. O adam için her şey, dünyadaki her şey şu anda İlyuşa’da toplanmış bulunuyor ve İlyuşa ölecek olursa ya üzüntüsünden aklını kaçırır ya da kendini öldürür. Ona baktığımda artık bundan hemen hemen tamamen emin oluyorum!”</p>
				<p>“Sizi anlıyorum, Karamazov, insanları iyi tanıdığınızı görüyorum,” diye ekledi Kolya içtenlikle.</p>
				<p>“Bense sizi köpekle görünce Juçka’yı getirdiğinizi sanmıştım.”</p>
				<p>“Bekleyin Karamazov, onu da buluruz belki, ama bu Perezvon. Birazdan onu içeriye, odaya sokacağım, İlyuşa’yı belki de öteki köpek yavrusundan daha çok eğlendireceğim. Bekleyin Karamazov, birazdan öğreniriz. Ah Tanrım, sizi burada neden tutuyorum!” diye birden bağırdı Kolya. “Üzerinizde bir tek redingotla bu soğuk havada sizi bekletiyorum; gördünüz mü, gördünüz mü ne kadar da bencilim! Ah, hepimiz benciliz zaten Karamazov!”</p>
				<p>“Üzülmeyin, doğrusu hava soğuk, ama ben üşümedim. Gidelim o zaman. Yeri gelmişken adınızın kısaca Kolya olduğunu biliyorum, devamı ne?”</p>
				<p>“Nikolay, Nikolay İvanov Krasotkin, ya da resmi dille oğul Krasotkin,” Kolya nedense gülmeye başlamıştı, ama birden ekledi:</p>
				<p>“Nikolay isminden nefret ediyorum tabii.”</p>
				<p>“Neden?”</p>
				<p>“Bayağı, resmi bir isim...”</p>
				<p>“On üçünde misiniz?” diye sordu Alyoşa.</p>
				<p>“Yani on dört, iki hafta, yani çok kısa bir süre sonra on dört olacağım. Size zayıf bir yanımı itiraf edeyim Karamazov, tüm mizacımı hemen fark ettiğiniz için daha ilk görüşmemizde bunu size açıklayacağım: Bana yaşımın sorulmasından nefret ederim, nefretten de öte... hem sonra... benim hakkımda geçen hafta hazırlıktakilerle haydutçuluk oynadığıma dair bir iftira var. Oynadım, tamam doğru, ama kendim için, kendi keyfim için oynadığım kesinlikle yalan. Bu haberin kulağınıza geldiğini sanıyorum, ama kendim için oynamamıştım, ufaklıklar için oynamıştım, onlar ben olmadan hiçbir oyun uyduramıyorlar. İşte böyle bizde her zaman bir saçmalık bulurlar. İnanın, bu şehir çok dedikoducudur.”</p>
				<p>“Diyelim ki, kendi zevkiniz için oynadınız, ne çıkar bundan?”</p>
				<p>“Hadi canım hiç kendin için olur mu... Siz hiç atçılık oynamazsınız, değil mi?”</p>
				<p>“O zaman şöyle düşünün,” diye gülümsedi Alyoşa, “örneğin, yetişkin insanlar tiyatroya giderler, tiyatroda ise her türden kahramanın başından geçen, bazen de haydutların, askerlerin başına gelen olaylar temsil edilir, bu da aynı şey değil mi? Genç çocukların teneffüslerde savaş oyunu ya da haydutçuluk oynamaları da bir tür sanattır, genç beyinlerde sanata olan gereksinmedir. Hatta bu oyunlar zaman zaman tiyatrodaki temsillerden çok daha uyumlu olurlar, yalnızca bir farkla, tiyatroya aktörleri seyretmek için gidilir, öbüründe ise gençler kendileri birer aktördür. Ayrıca bu tamamen doğal bir şeydir.”</p>
				<p>“Böyle mi düşünüyorsunuz? Düşünceniz bu şekilde mi?” Kolya dikkatle ona bakıyordu. “Biliyor musunuz, oldukça ilginç bir düşünce ileri sürdünüz; eve gidince bu konuda biraz kafa yoracağım. İtiraf edeyim, ben de sizden bir şeyler öğrenebileceğimi umut etmiştim. Sizden ders almaya gelmiştim, Karamazov,” dedi Kolya samimi ve coşkulu bir sesle.</p>
				<p>“Ben de sizden,” diye gülümsedi Alyoşa elini sıkarak.</p>
				<p>Kolya Alyoşa’dan çok hoşlanmıştı. Alyoşa’nın kendisine eşit biri gibi davranmış ve onunla “büyük biriyle” konuşur gibi konuşmuş olması onu çok etkilemişti.</p>
				<p>“Şimdi size bir numara göstereceğim, Karamazov, aynı tiyatro temsili gibi,” diye asabi bir şekilde gülmeye başladı, “zaten bunun için gelmiştim.”</p>
				<p>“Önce sol tarafa, ev sahiplerine bir uğrayalım, odanın içi sıcak ve kalabalık olduğundan sizinkiler paltolarını oraya bırakıyorlar.”</p>
				<p>“Ah, ben zaten bir dakika kalacağım, içeri paltoyla girip öyle otururum. Perezvon burada, sofada kalır ve ölür: “Buraya Perezvon, yat ve öl! Bakın öldü bile. Ben önce içeri girip etrafı kolaçan ederim ve sonra eğer gerekirse ‘Buraya Perezvon!’ diye ıslığımı çalarım ve onun anında deli gibi uçup geldiğini görürsünüz. Yalnız Smurov o anda kapıyı açmayı unutmasın da. Emir vereceğim ve numarayı göreceksiniz.”</p>
				
				
				
				</div>
  </body>
</html>