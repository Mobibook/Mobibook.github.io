<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter44">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">BİR SAP SOĞAN</h1>
				</div>
				
				<p>Gruşenka, şehrin en işlek yerinde, Sobornaya Meydanı yakınlarında, bir tüccarın dul karısı olan Morozova’nın evinde oturuyordu. Bahçedeki ahşap pavyonu kiralamıştı. Morozova’nın evi iki katlı, eski ve dış görünüşü çok çirkin, taştan yapılmış büyük bir binaydı; bu binada ev sahibi kadın, yeğenleri olan iki yaşlı kızla birlikte kendi halinde yaşıyordu. Bahçedeki pavyonu kiraya vermeye ihtiyacı yoktu, ama Gruşenka’yı sırf kendisinin akrabası, Gruşenka’nın da açıkça koruyucusu olan tüccar Samsonov’un hatırı için kiracılığa kabul ettiğini (aşağı yukarı dört yıl önce) herkes bilirdi. Kıskanç ihtiyarın “gözdesini” Morozova’nın evine yerleştirmekteki ilk amacının kocakarıya yeni kiracısının hareketlerini dikkatle izletmek olduğunu söylerlerdi. Ama böyle keskin bir göze gerek olmadığı çok kısa bir sürede anlaşıldı ve hatta Morozova, çok ender olarak Gruşenka’nın karşısına çıkmaya başladı, sonunda da hiç gözetlemeyerek onu kendi haline bıraktı. Aslında ihtiyarın on sekiz yaşındaki bu çekingen, utangaç, incecik, zayıf, düşünceli ve mahzun genç kızı vilayetten bu eve getirdiğinden bu yana dört yıl geçmişti ve o zamandan bu zamana köprünün altından çok sular akmıştı. Bu kızcağızın yaşamöyküsü hakkında şehrimizde pek tutarlı olmayan birkaç şey bilinirdi; son zamanlarda da, hatta Agrafena Aleksandrovna’nın dört yıl içinde pek çok kişinin ilgilenmeye başladığı bir “güzeller güzeli” olduğu günlerde bile hakkında pek fazla bilgisi olan yoktu. Sadece kızın daha on yedisindeyken bir adam tarafından, galiba bir subay tarafından iğfal edildiğine ve hemen sonra da terk edildiğine dair söylentiler vardı. Güya bu subay onu bırakıp gitmiş ve daha sonra da başka bir yerde evlenmiş, Gruşenka ise utanç verici bir durumda ve yoksulluk içinde kalmış. Gerçi Gruşenka ihtiyar adam tarafından gerçekten de sefaletten kurtarılıp getirilmişti, ama söylendiğine göre ailesi namuslu, dini unvanı olan bir aileymiş, bir yedek diyakozun kızı mıymış neymiş. İşte böylece dört yılda duygulu, kalbi kırık ve zavallı bir yetim kızdan al yanaklı, dolgun vücutlu bir Rus güzeli, cesur ve kararlı bir kişiliğe sahip, mağrur ve küstah, paranın değerini kavramış, para kazanmayı bilen, cimri ve dikkatli, doğru mu yalan mı bilmem ama hakkında söylenenlere göre, artık kendi sermayesini biriktirmeyi başarmış bir kadın ortaya çıkmıştı. Yalnız bir konudan herkes emindi: Gruşenka’ya yaklaşmak zordu ve bu dört yıl içinde koruyucusu olan ihtiyar dışında onun teveccühünü kazandığını söyleyerek övünebilecek bir tek erkek bile olmamıştı. Bu kesin bir gerçekti, çünkü özellikle son iki yıldır bu teveccühü kazanmak için epey hevesli ortaya çıkmıştı. Ancak bütün denemeler sonuçsuz kalmıştı, hatta deneyenlerden bazıları, kişilik sahibi genç kadının gösterdiği sert ve alaycı direniş yüzünden komik ve utanılacak durumlara düşerek vazgeçmek zorunda kalmışlardı. Ayrıca genç kadının özellikle en son yıl “spekülatörlüğe” başladığı ve sonunda pek çok kişinin onu gerçek bir Yahudi karısı diye adlandırmasına sebep olacak kadar olağanüstü yetenekler gösterdiği de biliniyordu. Faizle para vermiyordu, ama örneğin, Fedor Pavloviç Karamazov’la birlikte bir süre gerçekten çok ucuza, bir rubleye on kapik gibi bir bedelle senet kırdığı, daha sonra ise bu senetlerden bazılarıyla on kapik için bir ruble gibi bir para kazandığı biliniyordu. Hasta olan Samsonov, en son yıl şişmiş ayaklarını da artık kullanamıyordu. Yetişkin oğullarını bir zorba gibi ezen bu yüz binlik, ama cimri, merhametsiz dul adam ilk zamanlar bir kirpinin dikenli kara gövdesi içinde sakladığı ve o sırada bazı şakacıların dediği gibi, “bitkisel yağla beslediği” himayesi altındaki kadının kuvvetli etkisi altına girmişti. Ancak Gruşenka, ona olan sadakati konusunda sonsuz bir güven hissi vererek serbest kalmayı başarmıştı. Büyük bir işadamı olan bu ihtiyar (çoktan rahmetli oldu), aynı zamanda dikkate değer bir karaktere de sahipti. En önemli özelliği cimri ve dediğim dedik bir adam olmasıydı. Gruşenka onu öyle etkilemişti ki, ihtiyar onsuz yaşayamazdı (örneğin, son iki yıldır böyleydi), ama yine de kadına önemli sayılacak bir sermaye vermemişti. Hatta Gruşenka onu tamamen bırakmakla tehdit etse bile yine de aman zaman bilmezdi. Ama küçük bir sermaye ayırmıştı aslında. Bu durum öğrenildiğinde ise herkes çok şaşırmıştı. “Cin gibi kadınsın,” demişti, Gruşenka’ya sekiz bin ruble ayırırken, “kendin çekip çevir, ama şunu da bil ki, önceden olduğu gibi yıllık geçim masrafından başka hiçbir şey alamazsın, ayrıca vasiyetnamemde de sana hiçbir şey bırakmayacağım.” Sözünü de tuttu: Öldü ve her şeyini, hayatı boyunca karıları ve çocuklarıyla birlikte yanında birer uşak gibi tuttuğu oğullarına bıraktı, Gruşenka’nın ise vasiyetnamede adını bile anmadı. Bütün bunlar sonradan öğrenildi. Gruşenka’ya “sermayesini nasıl” işleteceği konusunda tavsiyelerde bulunarak yardım etmiş ve ona “işleri” göstermişti. Gruşenka’yla ilk defa tesadüfen bir “spekülasyon işi” nedeniyle temasa geçen Fedor Pavloviç Karamazov, bu işi kendi açısından hiç beklenmedik bir şekilde, kadına çılgınca, hatta adeta aklını kaybedecek derecede âşık olarak bitirdi. Öyle ki, artık bir ayağı çukurda olan ihtiyar Samsonov buna epeyce gülmüştü. Gruşenka’nın ihtiyarla tanışıklığı süresince ona karşı tamamen açık yürekli davranması, onun dünyada içini döktüğü tek insan olması da dikkate değer bir husustur. Son zamanlarda Dmitriy Fedoroviç’in de birdenbire bir âşık olarak ortaya çıktığı sıralar ihtiyar gülmeyi bıraktı, aksine bir gün ciddi ve sert bir dille Gruşenka’ya şu nasihati verdi: “Baba ya da oğul, ikisinden birini seçmen gerekirse, ihtiyarı seç, ama ihtiyar namussuzun seninle hemen evlenmesini ve peşin peşin az da olsa bir sermaye vermesini şart koş. Yüzbaşıyla düşüp kalkma, sonu olmaz.” O sırada ölümünün yaklaştığını sezen ve gerçekten de bu nasihati verdikten beş ay sonra ölen ihtiyar şehvet düşkününün Gruşenka’ya söylediği sözler bunlardı. Küçücük bir şey daha belirtmek istiyorum. O sıralar şehrimizde pek çok kimsenin baba-oğul Karamazovlar arasında Gruşenka’nın neden olduğu çirkin ve garip rekabeti bilmesine karşın, genç kadının ihtiyarla ve oğluyla ilişkisinin gerçek anlamını anlayan pek azdı. Hatta Gruşenka’ nın iki hizmetçisi de daha sonraları (ilerde sözünü edeceğim felaketten sonra) mahkemede, Agrafena Aleksandrovna’nın Dmitriy Fedoroviç’i sadece korktuğu için, sözde “öldürmekle tehdit etmiş olması” yüzünden kabul ettiğini söylemişlerdi. Gruşenka’nın iki hizmetçisi vardı. Biri, ailesinden yadigâr, hasta ve hemen hemen tamamen sağır olan çok yaşlı bir aşçı kadın ve bu ihtiyarın torunu, gencecik, eline ayağına çabuk yirmi yaşlarında bir kız olan Gruşenka’nın oda hizmetçisi. Gruşenka, hiç de varlıklı olmayan bir ortamda çok cimrice bir yaşam sürüyordu. Oturduğu pavyonda ev sahibinden alınma çok eski kırmızı ahşaptan yapılmış, yirmili yılların modasına uygun mobilyalarla döşenmiş topu topu üç oda vardı. Rakitin ve Alyoşa, Gruşenka’nın evine girdikleri sırada artık karanlık basmıştı, ama odalar henüz daha aydınlatılmamıştı. Gruşenka misafir odasında, büyük ve hantal, arkalığı kırmızı ağaçtan yapılmış, sert deri kaplı, aşınmış ve delinmiş kanepede yatıyordu. Başının altında yatağından aldığı iki beyaz kuştüyü yastık vardı. Ellerini başının altına koymuş, hareketsiz sırtüstü uzanmıştı. Sanki birini bekliyormuş gibi siyah ipek bir elbise giymiş ve başına da kendisine çok yakışmış olan dantel bir başlık geçirmişti; omzuna büyük bir altın broşla tutturulmuş üç köşeli dantel bir şal atmıştı. Birini bekliyordu, keder ve sabırsızlık içindeymiş gibi yatıyordu. Yüzü biraz solmuştu, dudakları ve gözleri alev alev yanıyordu. Sağ ayağının ucuyla sabırsızca divanın koluna vuruyordu. Rakitin ve Alyoşa geldiklerinde küçük bir panik oldu: Antreden, Gruşenka’nın hemen divandan fırladığı ve birden ürkek bir sesle “Kim o?” diye bağırdığı duyuldu. Ancak konukları hizmetçi kız karşılamış ve hemen hanımına seslenmişti.</p>
				<p>“Onlar değil efendim, başkaları, bunlar zararsız.”</p>
				<p>Rakitin, Alyoşa’yı elinden tutup misafir odasına sokarken “Nesi var bunun böyle?” diye mırıldandı. Gruşenka, divanın yanında hâlâ korku içindeymiş gibi duruyordu. Koyu sarı kalın saç örgüsü birden başlığın altından kurtulup sağ omzuna düştü, ancak Gruşenka, konukları görüp de onları tanıyana kadar bunu fark etmedi ve düzeltmedi.</p>
				<p>“Ah, sen misin Rakitka? Amma da korkuttun beni. Yanındaki kim? Tanrım, bakın kimi getirmiş!” Alyoşa’ya bakıp bir çığlık attı.</p>
				<p>“Söylesen de mum getirseler!” dedi Rakitin. Evde emretme hakkına sahip en sıkı fıkı bir tanıdığın ve yakın birinin teklifsizliğiyle söylemişti bunu.</p>
				<p>“Mum... elbette mum... Fenya mum getir... Bunu getirecek zamanı da tam buldun!” dedi tekrar başıyla Alyoşa’yı işaret ederek. Aynaya döndü ve iki eliyle çabucak saçını düzeltmeye başladı. Memnun olmamış gibiydi.</p>
				<p>“Yaranamadık mı yoksa?” diye sordu Rakitin, bir an için nerdeyse gücenerek.</p>
				<p>“Korkuttun beni Rakitka, hepsi bu,” diyen Gruşenka gülümseyerek Alyoşa’ya döndü. “Benden korkma sevgili Alyoşa, gelişine korkunç şekilde sevindim, sen benim beklenmedik konuğumsun. Sense beni korkuttun Rakitka, Mitya kapıyı zorluyor sandım. Biliyor musun, daha demin onu kandırdım ve bana inandığına dair şeref sözü aldım, ama yalan atmıştım. Ona, akşam şu benim ihtiyar Kuzma Kuzmiç’e gideceğimi ve ta geceye kadar da onunla birlikte para sayacağımı söyledim. Aslında her hafta ona giderim ve bütün bir akşam hesapları çıkarırız. Kapıyı kilitleriz, o, tık tık hesapları yapar, ben de oturur bir deftere yazarım, sadece bana güvenir. Mitya da orada olacağıma inandı, oysa ben eve kapandım ve oturdum bir haber bekliyorum. Fenya sizi nasıl içeri soktu bilmem! Fenya, Fenya! Kapıya koş, açıp etrafı kolaçan et, yüzbaşı oralarda mı bak. Belki de gizlenmiş gözetliyordur. Ah, ölmekten korkuyorum!”</p>
				<p>“Hiç kimse yok, Agrafena Aleksandrovna, şimdi baktım, ikide bir deliğe yaklaşıp bakıyorum zaten, ben de korkudan tir tir titriyorum.”</p>
				<p>“Panjurlar kapalı mı Fenya, perdeleri de örtelim, işte böyle!” Ağır perdeleri kendisi örttü. “Bakarsın ışık görür de damlayıverir. Alyoşa, ağabeyin Mitya’dan korkuyorum bugün,” dedi Gruşenka yüksek sesle. Endişeli olsa da sanki bir coşkunluk içindeydi.</p>
				<p>“Bugün neden Mitenka’dan o kadar korkuyorsun ki?” diye sordu Rakitin, “Bildiğim kadarıyla ondan korkmazsın, senin ağzının içine bakar.”</p>
				<p>“Söyledim ya, bir haber bekliyorum, altın gibi değerli bir haber. Bu yüzden de Mitenka’nın şimdi buraya hiç gelmemesi lazım. Ama Kuzma Kuzmiç’e gittiğime inanmadı, bunu hissediyorum. Şu anda Fedor Pavloviç’in arka bahçesinde oturmuş beni gözlüyor olmalı. Eğer orada oturuyorsa buraya gelmeyecek demektir, böylesi daha iyi! Hem Kuzma Kuzmiç’e sahiden gittim, Mitya da bana eşlik etti, gece yarısına kadar oturacağımı ve geceyarısı beni eve geri getirmek için mutlaka gelmesini söyledim. Gitti, bense ihtiyarın yanında on dakika kadar kaldıktan sonra tekrar buraya geldim. Of, öyle korktum ki, onunla karşılaşmamak için koştum.”</p>
				<p>“Süslenmişsin, nereye böyle? Şuna bak, başlığın da pek güzelmiş.”</p>
				<p>“Sen de ne meraklısın Rakitin! Söyledim ya, bir haber bekliyorum. Haber gelecek, fırlayıp gideceğim, yalnız siz beni burada görmediniz. Hazır beklemek için giyinip süslendim.”</p>
				<p>“Nereye gideceksin?”</p>
				<p>“Çok şey bilirsen çabuk ihtiyarlarsın.”</p>
				<p>“Bak sen şuna. Sevinç içinde... Daha önce seni hiç böyle görmemiştim. Baloya gider gibi giyinmişsin,” diyerek şöyle bir süzdü Rakitin.</p>
				<p>“Çok baloya gittin de anlarsın sanki.”</p>
				<p>“Sen çok mu gittin?”</p>
				<p>“Ben balo gördüm. Üç yıl önce Kuzma Kuzmiç oğlunu evlendirmişti, o zaman galeriden bakmıştım. Burada bir prens dururken seninle ne diye gevezelik ediyorum ki Rakitka. Misafir dediğin böyle olur işte! Alyoşa şekerim, sana bakıyorum ve inanamıyorum, Tanrım nasıl oldu da buraya geldin! Sana doğruyu söyleyeyim, gelmeni beklemiyordum, tahmin de etmiyordum, önceden buna asla inanmazdım. Şimdi sırası değildi, ama seni gördüğüme korkunç sevindim! Divana, şuraya otur, işte böyle, sen benim taptaze ay parçamsın. Doğrusu, hâlâ aklım almıyor... Ah sen, Rakitka, bir de onu dün ya da evvelki gün getirmiş olsaydın!.. Olsun varsın, şimdi de memnunum. Belki de evvelki gün değil de şimdi, şu anda burada olmanız daha iyidir...”</p>
				<p>Çevik bir hareketle divana, Alyoşa’nın yanına oturdu ve hayranlık dolu ısrarlı bakışlarla ona bakmaya başladı. Gerçekten de memnundu, yalan söylemiyordu. Gözleri parlıyordu, dudakları gülümsüyordu, ama safça ve neşeyle gülümsüyordu. Alyoşa, ondan böylesine iyi bir yüz ifadesi beklemiyordu doğrusu... Düne kadar onunla pek az karşılaşmıştı. Onu kafasında tüyler ürpertici bir tip olarak canlandırmıştı. Hele dün Yekaterina İvanovna’ya karşı zalimce ve sinsice davranışından müthiş sarsılmıştı. Şu anda onun tamamen farklı ve sürprizlerle dolu biri olduğunu görerek çok şaşırmıştı. Ne kadar içindeki acının etkisi altında olursa olsun, Alyoşa’nın gözleri dikkatle Gruşenka’nın üzerinde durmuştu. Onun bütün davranışları sanki dünden beri tamamen iyiye doğru değişmişti: Telaffuzundaki dünkü o yapmacık tatlılıktan, o nazlı ve kırıtkan hareketlerden eser yoktu... her şeyi basit ve sade, hareketleri çabuk, samimi ve saftı, yalnız çok heyecanlıydı.</p>
				<p>“Tanrım, doğrusu her şey bugünü bulmuş,” diye mırıldanmaya başladı yeniden. “Hem niye bu kadar mutluyum, kendim de bilmiyorum, Alyoşa. İstersen sor, ama bilmiyorum.”</p>
				<p>“Neye sevindiğini bilmiyor musun?” diye güldü Rakitin. “Evvelden ille de onu getir diye bana nedense pek yapışmıştın, bir amacın olmalı.”</p>
				<p>“Önceden başka bir amacım vardı, ama artık geçti, şimdi sırası değil. Size bir şey ikram edeyim. Şimdi yumuşadım Rakitka. Sen de otursana Rakitka, niye ayakta duruyorsun? Yoksa oturmuş muydun? Zaten Rakituşka kendini zahmete sokar mı? İşte bak şimdi Alyoşa, Rakitka karşımızda oturuyor ve niye senden önce ona oturmasını söylemedim diye alınıyor. Ah, alıngan Rakitkam benim, alıngan!” diyerek gülmeye başladı Gruşenka. “Kızma Rakitka, şu anda iyi kalpliliğim üzerimde. Sen niye öyle sıkıntılı oturuyorsun Alyoşeçka, yoksa benden korkuyor musun?” Neşeli bir alayla Alyoşa’nın gözlerinin içine baktı.</p>
				<p>“Acısı var. Unvanını vermediler,” dedi Rakitin kalın bir sesle.</p>
				<p>“Ne unvanı?”</p>
				<p>“Staretsi koktu.”</p>
				<p>“Nasıl koktu? Saçmalıyorsun sen, kötü bir laf etmek istiyorsun. Kapa çeneni aptal! Dizine oturmama izin ver Alyoşa, bak işte böyle!” Bir anda yerinden fırladı ve gülerek, okşanmak isteyen bir kedi yavrusu gibi Alyoşa’nın kucağına atladı, sağ eliyle de şefkatle Alyoşa’nın boynuna sarılmıştı. “Şimdi seni neşelendiririm, benim dindar çocuğum! Hayır, kucağında oturmama izin veriyor musun, kızmıyorsun ya? Emredersen kalkarım.”</p>
				<p>Alyoşa susuyordu. Kımıldamaya korkarak oturuyordu. “Emredersen kalkarım” sözlerini duymuştu, ama cevap vermedi, sanki donup kalmıştı. Ama içindeki şey, örneğin, oturduğu yerden şehvetli bakışlarla gözetleyen Rakitin’in beklediği ve hayal ettiği şey değildi. Ruhundaki büyük acı, yüreğinde henüz doğabilmiş olan bütün duyguları yutuyordu ve eğer şu anda kendisinin tam olarak bilincinde olabilseydi, her türlü ayartıcı şeye ve arzuya karşı çok güçlü bir zırhın içinde korunduğunu tahmin edebilirdi. Üstelik ruhsal durumunun bütün bulanıklığına ve onu ezen acıya rağmen yüreğinde doğmuş olan yeni ve tuhaf duyguya şaşmamak elinde değildi: Bu kadın, bu “korkunç” kadın, önceden hissettiği korkuyla, yani eskiden bir kadını hayal ettiği zaman hissettiği korku gibi bir korkuyla onu korkutmadığı gibi, tam aksine kendisini en çok korkutan ve şu anda kucağına oturup kendisine sarılmış olan bu kadın onda birdenbire bambaşka, beklenmedik ve özel bir duygu, bu genç kadına karşı bir tür olağandışı, büyük ve samimi bir merak duygusu uyandırmıştı. Hem bütün bunlar, her türlü korkudan uzak duygulardı. Asıl önemli olan ve onu şaşırtan da buydu.</p>
				<p>“Saçmalamayı bırakıp da şampanya ikram etsen daha iyi olur, borcun var biliyorsun!” diye bağırdı Rakitin.</p>
				<p>“Doğru, borcum var. Eğer seni getirecek olursa öteki şeylerden ayrı olarak ona şampanya vaat etmiştim Alyoşa. Yuvarla bakalım şampanyayı, ben de içeceğim! Fenya, Fenya, bize şampanya getir, şu Mitya’nın bıraktığı şişeyi getir, çabuk ol. Cimri de olsam bu şişeyi vereceğim, ama sana değil Rakitka, sen bir mantarsın, o ise bir prens! Şu anda ruhum başka şeylerle dolu olsa da varsın olsun, sizinle birlikte ben de içeceğim, coşmak istiyorum!”</p>
				<p>“Evet, neymiş bakalım senin için bu dakikanın önemi, hem ne ‘haberi’ bekliyorsun, sormakta bir sakınca yoksa, ya da sır değilse öğrenebilir miyim?” Rakitin, sürekli olarak kendisine atılan taşları önemsemiyormuş gibi görünmeye çalışarak tekrar merakla sordu.</p>
				<p>“Ah, sır değil, sen de biliyorsun zaten,” dedi birden Gruşenka endişeli bir şekilde. Başını Rakitin’e doğru çevirmişti, Alyoşa’dan biraz uzaklaşmıştı, ama hâlâ onun kucağında oturmaya devam ediyordu ve kolunu boynuna dolamıştı. “Benim subay geliyor, Rakitin, subayım geliyor!”</p>
				<p>“Geleceğini duymuştum, gerçekten bu kadar yakında mı?”</p>
				<p>“Şimdi Mokroye’de, oradan buraya bir ulak gönderecek, öyle yazmış, demin mektup aldım. Oturdum, ulağı bekliyorum.”</p>
				<p>“Vay be! Neden Mokroye’de?”</p>
				<p>“Anlatması uzun sürer, sana bu kadarı da yeter.”</p>
				<p>“Ya Mitenka’nın hali ne olacak şimdi? Vay, vay! Biliyor mu?”</p>
				<p>“Niye bilsin ki! Hiçbir şey bilmiyor! Öğrense öldürür beni. Artık bundan hiç korkmuyorum, artık onun bıçağından korkum yok. Sus, Rakitka, bana Dmitriy Fedoroviç’i hatırlatma: Hep yüreğimi ezdi. Şu anda bu konuda hiçbir şey düşünmek istemiyorum. Alyoşeçka’yı düşünebilirim, Alyoşeçka’ya bakıyorum... Hadi gülsene bana canım, neşelen, budalalığıma, sevincime gül... Bak güldü, güldü! Bak nasıl da tatlı tatlı bakıyor. Biliyorsun Alyoşa, geçen gün şu hanımefendiye olanlar yüzünden bana kızdığını sanıyordum. Köpeğin tekiydim o anda, hepsi bu... Yalnız yine de öyle olması iyi oldu. Hem kötü oldu, hem de iyi oldu.” Gruşenka birden düşünceli bir şekilde gülümsedi ve gülümsemesinde aniden sert bir ifade görünüp kayboldu. “Mitya, onun ‘Kırbaçlamak lazım onu!’ diye bağırdığını anlattı. O gün onu çok gücendirdim. Beni ısrarla çağırmıştı, zafer kazanmak, beni çikolatayla kandırmak istiyordu... Hayır, böyle olması iyi oldu,” diyerek tekrar gülümsedi. “Ama seni kızdırmaktan korkarım...”</p>
				<p>“Sahiden de öyle,” dedi Rakitin birden ciddi bir şaşkınlıkla. “Gerçekten de senden, senin gibi bir civcivden korkuyor Alyoşa.”</p>
				<p>“O, senin gözünde bir civciv, Rakitka... çünkü sende vicdan yok! Görüyorsun, ben onu ruhumla seviyorum! Seni bütün ruhumla sevdiğime inanıyor musun Alyoşa?”</p>
				<p>“Ah, seni utanmaz! Sana aşkını ilan ediyor, Alyoşa!”</p>
				<p>“Ne yapayım, seviyorum.”</p>
				<p>“Ya subay? Ya Mokroye’den gelecek altın değerindeki haber?”</p>
				<p>“O başka, bu başka.”</p>
				<p>“Nasıl da işin içinden kadınca sıyrılıveriyor!”</p>
				<p>“Beni kızdırma Rakitka.” Öfkeyle atıldı Gruşenka, “O başka, bu başka. Ben Alyoşa’yı başka türlü seviyorum. Alyoşa, aslında önceden seninle ilgili kurnazca bir düşüncem vardı. Evet, ben aşağılık, çılgın kadının biriyim, ancak bazı anlarda sana, benim vicdanım olarak baktığım da olmuştur, Alyoşa. Hep ‘Benim gibi iğrenç bir kadından artık nefret ediyor olmalı’ diye düşünüyorum. Hanımefendinin evinden buraya koştuğum evvelki gün de bunu düşünmüştüm. Seni çok uzun zaman önce fark etmiştim Alyoşa. Mitya da biliyor, ona söylemiştim. Mitya anlıyor bunu. İnanır mısın Alyoşa, bazen sana bakıyorum ve utanıyorum, kendimden utanıyorum... Senin hakkında ne zamandan beri bu şekilde düşünmeye başladım, bilmiyorum ve hatırlamıyorum...</p>
				<p>Fenya içeri girdi ve ağzı açılmış bir şişenin ve içki doldurulmuş üç kadehin bulunduğu tepsiyi masaya koydu.</p>
				<p>“Şampanya geldi!” diye bağırdı Rakitin. “Heyecanlandın sen Agrafena Aleksandrovna, kendinde değilsin. Bir kadeh içip dans etmeye başlayacaksın. Öf, bunu da becerememişler,” diye ekledi şampanyaya bakarak. “Kocakarı kadehleri mutfakta doldurmuş, şişeyi de mantarsız getirmişler, üstelik de sıcak. Pekâlâ, biz de böyle içeriz ne yapalım.”</p>
				<p>Masaya yaklaştı, kadehi eline aldı, bir dikişte içti ve yeniden doldurdu.</p>
				<p>“Her zaman şampanya bulamazsın,” dedi dudaklarını yalayarak, “Alyoşa, al kadehi, göster kendini. Neye içeceğiz? Cennetin kapılarına mı? Al kadehini Gruşa, sen de cennetin kapılarına iç!”</p>
				<p>“Cennetin kapıları da nedir?”</p>
				<p>Gruşenka kadehi aldı. Alyoşa da kadehini aldı, bir yudum içti ve kadehi geri bıraktı.</p>
				<p>“Hayır, içmesem daha iyi!” diyerek sessizce gülümsedi.</p>
				<p>“Bir de övünmüştün!” diye bağırdı Rakitin.</p>
				<p>“Öyleyse ben de içmem,” dedi Gruşenka, “hem canım da istemiyor. Tek başına bütün şişeyi sen iç Rakitin. Alyoşa içerse ben de içerim.”</p>
				<p>“Sıra yapmacık inceliklere geldi!” diyerek alay etti Rakitin. “Ama kendisi hâlâ onun kucağında oturuyor! Hadi onun üzüntüsü var, senin neyin var? O, Tanrısına karşı isyan etti, sucuk yemeye niyetlendi...”</p>
				<p>“Neden?”</p>
				<p>“Bugün staretsi öldü, Starets Zosima, hani şu aziz olan.”</p>
				<p>“Starets Zosima mı öldü!” diye haykırdı Gruşenka. “Tanrım, bunu bilmiyordum!” Dindar biri gibi haç çıkardı. “Aman Tanrım, bana bak, ben de hâlâ onun kucağında oturuyorum!” Korkmuş gibi bir anda Alyoşa’nın kucağından kalktı ve tekrar divana oturdu. Alyoşa, uzun bir süre hayretle ona baktı, sanki yüzünde bir ışık belirmişti.</p>
				<p>“Rakitin,” dedi birden yüksek sesle ve ciddi bir tavırla, “Tanrıma karşı isyan ettiğimi söyleyerek bana sataşma. Sana karşı kötü olmak istemiyorum, bunun için sen de daha iyi ol. Ben, senin hiçbir zaman sahip olmadığın bir hazineyi kaybettim. Sen beni yargılayamazsın. En iyisi onun yüzüne bak: Bana nasıl acıdığını gördün mü? Ben buraya kötü birini bulmaya gelmiştim, alçak ve kötü olduğum için beni öyle bir çekiyordu ki, ama samimi bir kız kardeş buldum... Biraz önce bana merhamet gösterdi... Agrafena Aleksandrovna, senden söz ediyorum. Sen demin benim ruhumu yeniden canlandırdın.”</p>
				<p>Alyoşa’nın dudakları titredi ve nefesi tıkandı. Durdu.</p>
				<p>“Sanki böyle yapınca seni kurtarıverdi!” diye öfkeyle gülmeye başladı Rakitin. “Oysa seni yutmak istiyordu, bundan haberin var mı?”</p>
				<p>“Dur Rakitka!” Gruşenka birden yerinden fırladı. “İkiniz de susun. Şimdi her şeyi anlatacağım: Sen Alyoşa, sus, çünkü senin bu sözlerin beni utandırıyor, çünkü ben kötüyüm, iyi biri değilim, ben böyle biriyim işte. Sen de sus, Rakitka, çünkü yalan söylüyorsun. Öyle alçakça bir düşüncem vardı, evet onu yutmak istiyordum, ama artık bu söylediğin doğru değil, artık öyle bir şey yok... daha fazla duymak istemiyorum bunları Rakitka!” Gruşenka bütün bunları olağanüstü bir heyecanla söylemişti.</p>
				<p>“Şu hale bak, ikisi de aklını kaçırıyor!” diye mırıldandı Rakitin, hayretle yüzlerine bakarak. “Çıldırmış gibiler, tımarhaneye düştüm sanki. İkisi karşılıklı birbirlerinin gücünü azalttılar, birazdan da ağlamaya başlayacaklar!”</p>
				<p>“Ağlamaya başlarım, başlarım işte,” dedi Gruşenka. “Beni kız kardeşi olarak adlandırdı, bunu ilerde asla unutmayacağım! Yalnız şunu da bil ki, Rakitka, kötü biri de olsam, bir sap soğan sadaka vermiştim.”</p>
				<p>“Bir sap soğan da neyin nesi? Tuh, şeytanlar götürsün, iyice delirdiler!”</p>
				<p>Rakitin onların bu heyecanına hayret ediyordu ve hayatta pek ender olabilecek şekilde her ikisinin de ruhlarını sarsabilecek her şeyin bir araya toplanmış olduğunu idrak edebildiği halde alınganlık göstererek kızıyordu. Ancak kendisini ilgilendiren şeyleri son derece hassas bir şekilde anlayabilen Rakitin, kısmen gençliğinin sonucu olan deneyimsizliği, kısmen de aşırı bencilliği yüzünden yakınlarının duygularını anlamada pek kaba biriydi.</p>
				<p>“Görüyorsun Alyoşeçka,” diye safça güldü Gruşenka Alyoşa’ya dönerek, “bir sap soğan sadaka verdiğimi söyleyerek Rakitka’ya övünmüştüm, ama sana kendimi methetmeyeceğim, bunu sana başka bir amaçla söylüyorum. Bu sadece bir masal, ama güzel bir masal. Bu masalı şu anda evimde aşçılık yapan bizim Matryona’dan daha çocukken dinlemiştim. Bak şöyleydi: ‘Bir varmış bir yokmuş, kötü, ama çok kötü bir kocakarı varmış ve bu kocakarı bir gün ölmüş. Arkasında bir tek hayır bile bırakmamış. Şeytanlar onu yakalamışlar ve ateş gölüne fırlatıp atmışlar. Kocakarının koruyucu meleği ise durmuş, Tanrı’ya anlatmak üzere bu kadının yaptığı bir hayır işi olsun hatırlayabilir miyim diye düşünüyormuş. Anımsamış ve Tanrı’ya şöyle demiş: “Bu kadın bahçeden bir sap soğan kopartmış ve bir dilenciye vermişti.” Tanrı ona şu cevabı vermiş: “Bu bir sap soğanı al, gölün içindeki kadına uzat, ona tutunsun ve çıksın, şayet gölden çıkabilirse cennete gitsin, yok eğer soğanın sapı koparsa kocakarı şimdi olduğu yerde kalsın.” Melek, kocakarıya koşmuş, bir sap soğanı uzatmış, al kocakarı, buna yapış ve dışarı çık demiş. Sonra onu dikkatlice çekmeye başlamış, artık tamamen çekmişmiş ki, göldeki diğer günahkârlar da onun dışarı çıktığını görür görmez kocakarıyla birlikte çıkabilmek için eteğine yapışmaya çalışmışlar. Ancak bu kocakarı kötü, ama çok kötü bir kocakarıymış ve “Sizi değil, beni çekiyorlar, bu soğan da sizin değil, benim,” diyerek başlamış onları tekmelemeye. Bu lafı söyler söylemez de soğan kopuvermiş. Kocakarı göle düşmüş ve o gün bugündür de yanar dururmuş. Melek ise ağlamış ve oradan uzaklaşmış.’ İşte masal bu Alyoşa, bunu ezberimden hatırladım, çünkü ben de aynı böyle kötü bir kadınım. Bir sap soğan sadaka verdiğimi söyleyerek Rakitka’ya övünmüştüm, sana ise başka türlü anlatacağım: Bütün hayatım boyunca topu topu bir sap soğan sadaka verdim, bir tek bu iyiliğim var. Bundan böyle beni methetme Alyoşa, bana iyi bir kadınmışım gibi saygı gösterme, ben kötü biriyim, kötü, hem de çok kötü biriyim, övecek olursan mahcup edersin beni. Eh, oldu olacak her şeyi dökeyim ortaya. Dinle Alyoşa: Senin evime gelmeni o kadar çok istiyordum ve Rakitka’ya öyle bir tebelleş olmuştum ki, eğer seni bana getirecek olursa yirmi beş ruble vermeyi vaat etmiştim. Dur Rakitka, bekle!” Hızlı adımlarla masaya yaklaştı, çekmeceyi açtı, cüzdanını aldı ve içinden yirmi beş ruble para çıkarttı.</p>
				<p>“Ne saçmalık! Ne saçmalık!” diye bağırdı şaşıran Rakitin.</p>
				<p>“Al Rakitka, borç borçtur, reddetmezsin herhalde, kendin istemiştin.” Parayı Rakitin’in suratına fırlattı.</p>
				<p>“Yok bir de reddedecektim,” dedi Rakitin kalın bir sesle. Herhalde utanmıştı, ama utancını kabadayılık ederek saklamaya çalışıyordu. “Bu çok işime yarayacak, aptallar da zaten akıllı insanlar para kazansın diye vardır.”</p>
				<p>“Artık kes sesini Rakitka, şimdi söyleyeceğim şeyler senin için değil. O köşede otur ve hiç konuşma, sen bizi sevmiyorsun, onun için ağzını açma.”</p>
				<p>“Sizi niye sevecekmişim ki?” Artık öfkesini gizlemeyen Rakitin köpek gibi hırladı. Yirmi beş rubleyi cebine sokmuş ve Alyoşa’nın önünde kesinlikle mahcup olmuştu. Ücretini daha sonra, Alyoşa’nın haberi olmadan alacağını hesap etmişti, ama şu anda duyduğu utanç yüzünden öfkeye kapılmıştı. Bu dakikaya kadar Gruşenka’nın bütün iğnelemelerine rağmen onunla çok ters düşmemek için son derece politik davranıyordu, çünkü üzerinde Gruşenka’nın belli bir etkisi olduğu anlaşılıyordu. Ama artık sinirlenmişti:</p>
				<p>“Sevginin bir nedeni olur, siz ikiniz benim için ne yaptınız ki?”</p>
				<p>“Sen de ille bir şey için sevme, bak Alyoşa nasıl seviyor.”</p>
				<p>“Seni sevdiği nerden belli, sana ne yaptı da onun için böyle kendini paralıyorsun?”</p>
				<p>Gruşenka odanın ortasında durdu, heyecanla konuşuyordu ve sesinde isterik titreşimler duyuluyordu.</p>
				<p>“Sus Rakitka, bizi hiç anlamıyorsun! Bana bir daha sen demeye kalkma, sana izin vermiyorum, bu cesareti nerden buldun bilmem ki? Uşağımmış gibi köşede otur ve ağzını açma. Şimdi, Alyoşa, benim nasıl bir alçak olduğumu görmen için bütün çıplak gerçeği sadece ve sadece sana anlatacağım! Rakitka’ya değil, sana söylüyorum. Seni mahvetmek istiyordum Alyoşa. Bu, tamamen gerçek olabilirdi; öyle istiyordum ki, seni getirmesi için Rakitka’yı parayla satın aldım. Bunu neden bu kadar istemiştim? Alyoşa, senin hiçbir şeyden haberin yoktu, bana arkanı dönüyordun, yanımdan geçerken bakışlarını yere indiriyordun, bense sana bu ana kadar belki de yüz kere bakmışımdır. Seni herkesten sormaya başlamıştım. Yüzün yüreğimde yer etmişti: ‘Beni hor görüyor,’ diye düşünüyordum, ‘yüzüme bile bakmak istemiyor’. Ve sonunda öyle bir duyguya kapıldım ki, kendim de şaşıp kaldım: Böyle bir çocuktan neden korkuyordum? Onu bir lokmada yutarım ve sonra da alaya alırım. Çok öfkelenmiştim. İnanır mısın, burada hiç kimse bu kötü iş için Agrafena Aleksandrovna’ya gelinebileceğini söylemeye ve düşünmeye cesaret edemez; benim sadece tek bir ihtiyarım var, ben ona bağlıyım ve ona satıldım, bizi şeytan evlendirdi, başka da hiç kimse yok. Ama sana bakarken kararımı verdim: Onu yiyeceğim. Yiyeceğim ve sonra da alay edeceğim. Kız kardeşim dediğin ben, nasıl kötü bir köpeğim, görüyor musun? İşte şimdi de bana vaktiyle kötülük etmiş olan adam gelmiş. Oturdum, haber bekliyorum. Bu adamın benim için ne demek olduğunu biliyor musun? Kuzma beni buraya getireli beş yıl oldu. Öylece oturur, beni görmesinler, duymasınlar diye insanlardan saklanırdım. Zayıf, aptal bir kızdım. Oturup ağlardım, bütün gece uyumaz, düşünürdüm: ‘Beni üzen adam şimdi nerelerdedir? Herhalde başka bir kadınla birlikte benimle alay ediyordur, onu bir görsem, ona bir rastlasam, işte o zaman ona bunu ödeteceğim, ödeteceğim!’ Geceleri karanlıkta kafamı yastığa gömüp hıçkıra hıçkıra ağlardım ve bütün bunları tekrar tekrar düşünürdüm, yüreğimi mahsus kanatır, yüreğimin öfkesiyle avunurdum: ‘Bunu ona ödeteceğim!’ Karanlıkta böyle haykırırdım. Ona hiçbir şey yapamayacağımı, onun ise o anda benimle alay ettiğini, belki de tamamen unuttuğunu ve aklına bile getirmediğini hatırlar hatırlamaz da kendimi yataktan yere atar, aciz gözyaşlarına boğulur, gün ağarana kadar çırpınır dururdum. Sabah bir köpekten daha öfkeli kalkar, bütün dünyayı ısırmaya hazır olurdum. Sonra ne oldu dersin: Para biriktirmeye başladım, hiç kimseye merhamet göstermedim, şişmanladım. Akıllandım mı dersin, ha? Hayır, hiç de öyle olmadı, yeryüzünde hiç kimse görmez ve bilmezdi, ama gecenin karanlığı çöker çökmez tıpkı beş yıl önceki küçük kızcağız gibi yine yatar, dişlerimi gıcırdatarak bütün gece ağlardım: ‘Bunu ona ödeteceğim, ödeteceğim,’ diye düşünürdüm. Bütün bunları duydun mu? Peki, şimdi davranışlarımı nasıl değerlendiriyorsun? Bir ay önce birdenbire bir mektup geldi: Geliyor, dul kalmış, benimle görüşmek istiyor. O zaman beni bir heyecan sardı; Tanrım, diye düşündüm birden: Gelecek ve ıslık çalıp beni çağıracak ve ben de dayak yemiş suçlu bir dişi köpek gibi ona koşacağım! Şunu düşünüyorum ve kendime güvenmiyorum: ‘Ben alçağın biri miyim, değil miyim, ona koşacak mıyım, koşmayacak mıyım?’ Son bir ay boyunca işte böyle beş yıl öncekinden daha da kötü bir öfkeye kapıldım. Benim ne kadar çılgın, ne kadar öfkeli bir kadın olduğumu artık görüyorsun, değil mi Alyoşa? Sana bütün gerçeği anlattım! Ötekine koşmamak için Mitya’yla gönül eğlendiriyordum. Sus Rakitka, beni yargılamak sana düşmez, bunları senin dinlemen için anlatmadım. Siz gelmeden önce burada yatmış bekliyordum, düşünüyordum ve geleceğim için karar veriyordum. Yüreğimdekileri asla öğrenemeyeceksiniz. Hayır, Alyoşa, hanımefendine söyle, önceki gün olanlara sinirlenmesin!.. Dünyada hiç kimse benim şu anda ne halde olduğumu bilmiyor, bilemez de zaten... Bu yüzden bugün oraya giderken belki de yanıma bir bıçak alacağım, buna henüz karar vermedim...Gruşenka bu “acıklı” sözleri söyledikten sonra birden kendini tutamadı, sözlerini tamamlayamadan yüzünü elleriyle örttü, kendini divana, yastığın üzerine attı ve küçük bir çocuk gibi hüngür hüngür ağlamaya başladı. Alyoşa yerinden kalktı ve Rakitin’e yaklaştı.</p>
				<p>“Mişa,” dedi, “kızma. Ona gücendin, ama kızma. Biraz önce söylediklerini işittin mi? İnsan ruhundan bu kadar çok şey istenmez, daha merhametli olmak lazım...”</p>
				<p>Alyoşa, bunu yüreğinden gelen zapt edilmez bir coşkunlukla söylemişti. Bir şey söylemesi gerekmiş, o da Rakitin’e söylemişti. Eğer Rakitin olmasaydı tek başına konuşmaya başlardı. Ama Rakitin alaycı alaycı baktı ve Alyoşa birden durdu.</p>
				<p>“Demin seni staretsinle doldurmuşlardı, şimdi sen de beni staretsinle vurdun, Alyoşenka, Tanrı’nın insancığı,” dedi Rakitin nefret dolu bir gülümsemeyle.</p>
				<p>“Alay etme Rakitin, gülme, bir ölünün hakkında da konuşma: O, dünyadaki herkesten daha yücedir!” diyerek ağlamaklı bir sesle bağırdı Alyoşa. “Seni yargılamak üzere konuşmaya kalkmadım, sanıkların en sonuncusuyum. Onun karşısında ben kimim? Buraya mahvolmak için gelmiştim ve ‘Olsun, varsın olsun!’ diyordum, bunun nedeni benim iradesizliğimdi, o ise acılarla geçen beş yıldan sonra birisi gelip de ona içten bir söz eder etmez her şeyi affetti, her şeyi unuttu ve ağlıyor. Onu iğfal eden adam geri döndü, onu çağırıyor, o ise adamın yaptığı her şeyi bağışlayacak ve sevinç içinde ona koşacak, hem de yanına bıçak almayacak, almayacak! Hayır, ben böyle değilim! Bilmiyorum, sen böyle misin Mişa, ama ben böyle değilim! Bu dersi bugün, biraz önce aldım... Sevgi konusunda o bizden daha üstün... Demin anlattıklarını daha önce ondan duymuş muydun? Hayır, duymamıştın; eğer duymuş olsaydın her şeyi çoktan anlamış olurdun... ve evvelki gün gücenen hanım da onu affedecek! Eğer öğrenirse affedecek ve öğrenecek de... Bu, henüz barışmamış bir ruh, ona merhamet göstermek gerek... bu ruhun içinde belki de bir hazine saklıdır...” </p>
				<p>Alyoşa sustu, çünkü soluğu kesilmişti. Rakitin, tüm öfkesine rağmen hayretle baktı. Sessiz sakin Alyoşa’dan hiçbir zaman böyle bir tirat beklemezdi.</p>
				<p>“Bakın, avukat gelmiş! Ona âşık mı oldun yoksa? Agrafena Aleksandrovna, bizim perhizci sana sahiden de âşık oldu, sen kazandın!” diye bağırdı Rakitin küstah bir gülüşle. </p>
				<p>Gruşenka, kafasını yastıktan kaldırdı ve biraz önce döktüğü gözyaşları yüzünden bir anda şişmiş olan yüzünde beliren tatlı bir gülümsemeyle Alyoşa’ya baktı.</p>
				<p>“Bırak onu, Alyoşa meleğim, nasıl biri olduğunu görüyorsun, sen de tam konuşacak adamı buldun. Mihail Osipoviç, ben,” diyerek Rakitin’e döndü, “azarladığım için senden özür dilemek istiyordum, ama artık istemiyorum. Alyoşa, yanıma gel, şuraya otur,” diyerek sevinçli bir gülümsemeyle onu yanına çağırıdı, “işte böyle, şuraya otur, söyle bana,” (Alyoşa’nın elini tuttu ve gülümseyerek yüzüne baktı), “söyle bana, seviyor muyum, sevmiyor muyum? Beni iğfal eden adamı seviyor muyum, sevmiyor muyum? Siz gelmeden önce burada karanlıkta yatıyor ve sürekli olarak kendime onu sevip sevmediğimi soruyordum. Benim için sen karar ver Alyoşa, zamanı geldi, sen ne dersen onu yaparım. Onu bağışlayayım mı, bağışlamayayım mı?”</p>
				<p>“Bağışlamışsın bile,” dedi Alyoşa gülümseyerek.</p>
				<p>“Sahiden de bağışladım,” dedi düşünceli bir şekilde Gruşenka. “Ah, benim alçak yüreğim! Benim şu alçak kalbime ne diyeyim ben!” Birden masadan bir kadeh kaptı, bir dikişte içti ve kadehi kaldırıp yere fırlattı. Kadeh şangırtıyla kırıldı. Gülümsemesinde sert bir çizgi belirip kayboldu.</p>
				<p>“Belki de hâlâ bağışlamadım,” dedi tehdit eder gibi bir ifadeyle. Sanki kendi kendine konuşuyormuş gibi bakışlarını yere indirmişti. “Belki de yüreğim henüz daha affetmeye hazırlanıyordur. Hâlâ yüreğimle mücadele ediyorum. Görüyorsun ya Alyoşa, ben, beş yıldır döktüğüm gözyaşlarımı korkunç şekilde sevmişim... Belki de ben o adamı değil de sadece uğradığım hakareti sevdim!”</p>
				<p>“Onun yerinde olmak istemezdim,” dedi Rakitin.</p>
				<p>“Zaten olamazsın Rakitin, hiçbir zaman onun yerinde olamazsın. Sen benim pabuçlarımı dikeceksin Rakitka, ben seni işte böyle bir işte kullanacağım. Sen benim gibi birini asla göremezsin... Belki o da göremez...”</p>
				<p>“O da mı? Öyleyse neden süslendin?” diye sinsi sinsi iğneledi Rakitin.</p>
				<p>“Beni süslendim diye ayıplama Rakitka, yüreğimdekilerin henüz hepsini bilmiyorsun! İstersem parçalarım bu elbiseyi, hemen şimdi, şu anda,” diye bağırdı çın çın çınlayan bir sesle. “Bu elbiseyi ne için giydim bilmiyorsun Rakitka! Belki de karşısına çıkacağım ve ona ‘Beni hiç böyle görmüş müydün?’ diyeceğim. Beni on yedi yaşında incecik, sıska bir sulugöz olarak bırakmıştı. Yanına oturacağım, onu baştan çıkaracağım ve kanını alev alev tutuşturacağım: ‘Şimdi nasıl olduğumu gördünüz,’ diyeceğim, ‘öyle de aklınızda kalsın beyefendi, avucunuzu yalayın!’ İşte bu elbise bunun için Rakitka,” diyerek öfkeli bir gülümsemeyle sözünü bitirdi. “Ben çılgının biriyim Alyoşa, öfkeliyim. Elbisemi yırtarım, kendimi yaralar, güzelliğimi mahvederim, suratımı yakarım, bıçakla doğrarım ve sadaka istemeye çıkarım. İstersem hiçbir yere, hiç kimseye gitmem, istersem bana hediye ettiği her şeyi, bütün parasını yarın Kuzma’ya geri gönderirim, hayatım boyunca gündeliğe giderim!.. Bunu yapamayacağımı mı sanıyorsun Rakitka, bunu yapmaya cesaret edemeyeceğimi mi sanıyorsun? Yaparım, yaparım, hemen yapabilirim, beni kızdırmaya görün... ötekini de sepetlerim, o da avcunu yalasın, o da beni göremesin!”</p>
				<p>Son sözleri isterik bir şekilde haykırarak söylemişti, ama yine kendini tutamadı, yüzünü elleriyle örttü, kendini yastığın üzerine attı ve tekrar hıçkırıklarla sarsılmaya başladı. Rakitin yerinden kalktı.</p>
				<p>“Gitme zamanı geldi,” dedi, “geç oldu, manastıra sokmayacaklar.”</p>
				<p>Gruşenka da yerinden fırlayıp kalktı.</p>
				<p>“Sen de mi gitmek istiyorsun Alyoşa?” dedi kederli bir şaşkınlık içinde. “Bana şu yaptığına bak: Her şeyi söylettin, yaralar içinde bıraktın, şimdi gene gece oluyor ve yine tek başıma kalacağım!”</p>
				<p>“Gece senin evinde kalacak değil ya! Ama eğer istiyorsa kalsın! Ben de yalnız giderim!” diye kinayeli kinayeli konuştu Rakitin.</p>
				<p>“Kapa çeneni kötü ruhlu,” diye öfkeyle bağırdı Gruşenka. “Onun bana gelip söylediği sözleri sen hiçbir zaman söylemedin.”</p>
				<p>“Sana ne söyledi ki?” diye öfkeyle mırıldandı Rakitin.</p>
				<p>“Bilmiyorum, anlamıyorum, bana ne söylediğini hiç anlamıyorum, yüreğimi etkiledi, yüreğimi altüst etti. Bana ilk ve tek acıyan o oldu! Meleğim, neden daha önce gelmedin.” Sanki çıldırmış gibi Alyoşa’nın önünde birden diz çöktü. “Hayatım boyunca senin gibi birini bekledim. Böyle birinin geleceğini ve beni affedeceğini biliyordum. Birinin de benim gibi adi birini, hem de utanç verici o şeyi istemeden seveceğine inanıyordum!..</p>
				<p>“Ben sana ne yaptım ki?” diye tatlı tatlı gülümseyerek yanıt verdi Alyoşa. Gruşenka’ya doğru eğilmiş, şefkatle elini tutmuştu. “Sana bir sap soğan, sadece ve sadece küçük bir sap soğan verdim!..”</p>
				<p>Bunları söyledikten sonra kendisi de ağlamaya başladı. Bu anda sofada birden bir gürültü oldu, birisi antreye girmişti; Gruşenka büyük bir korkuya kapılmış gibi ayağa fırladı. Fenya gürültüyle ve bağırarak odaya girdi.</p>
				<p>“Hanımcığım, meleğim, hanımcığım, haberci geldi!” diye haykırdı neşeyle ve soluk soluğa. “Mokroye’den sizin için bir araba göndermişler, arabacı Timofey arabada, hemen yeni atlar koşacaklar... Mektup, mektup, hanımcığım, işte mektup!”</p>
				<p>Mektup elindeydi ve bağıra çağıra konuştuğu sırada mektubu havada sallıyordu. Gruşenka mektubu onun elinden kaptı ve muma doğru yaklaştı. Sadece birkaç satırlık bir nottu ve Gruşenka bunu bir solukta okudu.</p>
				<p>“Çağırdı!” diye bağırdı bembeyaz olmuş ve hastalıklı bir gülümsemeyle çarpılmış bir suratla. “Islık çaldı! Hadi peşine düş dişi köpek!”</p>
				<p>Ancak bir an karar verememiş gibi durdu; birden sanki kan beynine sıçramış, yanakları al al olmuştu. </p>
				<p>“Gidiyorum!” diye haykırdı aniden. “Elveda geride kalan beş yılım! Elveda Alyoşa, kaderim belli oldu... Gidin, gidin, sizi artık bir daha görmemem için hepiniz benden uzaklaşın!.. Gruşenka yeni bir hayata uçup gitti... Sen de beni kötü anma Rakitka. Belki de ölüme gidiyorum! Ah! Sarhoş gibiyim!”</p>
				<p>Birden onları yalnız bıraktı ve yatak odasına koştu.</p>
				<p>“Artık bize bakacak hali yok,” diye mırıldandı Rakitin. “Gidelim, belki yine çığlık atar, bıktım artık bu gözyaşlarına boğulmuş çığlıklardan...”</p>
				<p>Alyoşa, Rakitin’in kendisini bir makine gibi dışarıya çıkartmasına izin verdi. Avluda bir araba duruyordu, koşumları çözülmüştü, fenerle dolaşıyorlar, oraya buraya koşuşuyorlardı. Açık kapıdan içeri üç yeni at soktular. Ama Alyoşa ve Rakitin eşikten daha yeni adım atmışlardı ki, birden Gruşenka’nın yatak odasının penceresi açıldı ve Gruşenka çınlayan bir sesle Alyoşa’nın arkasından seslendi:</p>
				<p>“Alyoşeçka, Mitenka Ağabey’ine selam söyle, ona bir de de ki, beni, kötü yürekli sevgilisini kötülükle anmasın. ‘Gruşenka, senin gibi soyluya değil, bir alçağa kısmetmiş!’ dediğimi de ona ilet. Gruşenka’nın onu bir saatçik, yalnızca bir saatçik sevdiğini de ekle, hayatı boyunca bu bir saati unutmasın, ona de ki, Gruşenka sana hayatın boyunca bunu unutmamanı tembihledi de!..”</p>
				<p>Hıçkırıklarla dolu bir sesle sözünü tamamladı. Pencere kapandı.</p>
				<p>“Hmm, hmm!” diye mırıldandı Rakitin gülerek. “Mitenka Ağabeyi hançerledi, bir de hayatı boyunca unutmamasını emrediyor. Ne aşk ama!”</p>
				<p>Alyoşa hiçbir karşılık vermedi, sanki duymamıştı; Rakitin’in yanında çabuk çabuk, çok acelesi varmış gibi yürüyordu; uykuda gibiydi, bir makine gibi yürüyordu. Rakitin’e birden bir şey saplanmış gibi oldu, sanki taze yarasına parmakla dokunmuşlardı. Demin Gruşenka’yı Alyoşa’yla bir araya getirdiği sırada beklediği bu değildi; onun o kadar çok istediği şey değil, bambaşka bir şey olmuştu.</p>
				<p>“Polonyalıymış Gruşenka’nın şu subayı,” diye yeniden konuşmaya başladı kendine hâkim olarak, “artık subay da değilmiş, Sibirya’da Çin sınırında bir yerde gümrükte memur olarak çalışıyormuş. Herhalde çelimsiz bir Polonyalıdır. Makamını kaybetmiş diyorlar. Şimdi Gruşenka’nın elinde para olduğunu duydu, bak nasıl geri döndü, bütün mucize bunda.”</p>
				<p>Alyoşa yine duymamış gibiydi. Rakitin kendini tutamadı:</p>
				<p>“Günahkâr kadını doğru yola yönelttin, değil mi?” diye kötü kötü sırıttı Alyoşa’ya. “Günahkârı doğru yola soktun mu? Yedi iblisi kovdun mu, ha? Nerde onlar, bak işte demin beklediğimiz mucizeler gerçekleşti!”</p>
				<p>“Kes Rakitin,” diye karşılık verdi Alyoşa ruhundaki acıyla.</p>
				<p>“Deminki yirmi beş ruble için yoksa beni ‘küçümsüyor musun?’ Yani gerçek dostumu sattım, öyle mi? Ama ne sen İsa’sın, ne de ben Yahuda’yım.”</p>
				<p>“Ah, Rakitin, inan ki, bunu unutmuştum,” diye haykırdı Alyoşa, “şimdi sen hatırlattın...”</p>
				<p>Ama Rakitin artık iyice öfkelenmişti.</p>
				<p>“Topunuzu da, tek tek her birinizi de şeytan götürsün!” dedi birden. “Hangi şeytana uydum da seninle arkadaşlık ettim! Bundan sonra karşıma çıkma. Tek başına git, işte yolun!”</p>
				<p>Ve Alyoşa’yı karanlıkta yalnız bırakarak başka bir sokağa saptı. Alyoşa şehirden çıktı ve tarlalardan geçerek manastıra gitti.</p>
				
				
				
				</div>
  </body>
</html>