<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_conclusion" id="conclusion2">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">BİR AN İÇİN YALAN GERÇEK OLDU</h1>
				</div>
				<p>Alyoşa, acele acele Mitya’nın yatmakta olduğu hastaneye gitti. Mahkemenin kararından iki gün sonra Mitya sinir krizi geçirmiş ve şehrimizdeki hastanenin tutuklulara ayrılan bölümüne gönderilmişti. Ancak Doktor Varvinskiy, Alyoşa’nın ve diğer pek çok kişinin (Hohlakova, Liza ve diğerleri) ricası üzerine Mitya’yı tutuklularla birlikte değil de, daha önceden Smerdyakov’un yatmış olduğu odaya tek başına yatırmıştı. Aslında, koridorun sonunda bir nöbetçi duruyordu, pencerede ise parmaklık vardı ve bu sayede Varvinskiy, yasalara hiç de uygun olmayan bir şekilde gösterdiği bu hoşgörü nedeniyle huzurlu olabilirdi, ama zaten iyi yürekli ve merhametli bir gençti. Mitya gibi biri için birdenbire doğruca bir katil ve dolandırıcı güruhu içine girmenin ne kadar zor olduğunu ve buna yavaş yavaş alışmak gerektiğini anlıyordu. Akrabaların ve tanıdıkların ziyaretine gerek doktor, gerekse hapishane müdürü ve hatta emniyet amiri tarafından el altından olmak kaydıyla izin verilmişti. Ancak bugünlerde Mitya’yı sadece Alyoşa ve Gruşenka ziyaret etmişlerdi. Rakitin de iki defa Mitya’yla görüşmeye çalışmıştı; ama Mitya, Varvinskiy’den ısrarla onu içeri bırakmamasını rica etmişti. </p>
				<p>Alyoşa, onu sırtında hastane sabahlığıyla yatağında otururken buldu. Biraz ateşi vardı, başı sirkeli suyla ıslatılmış havluyla sarılmıştı. Boş bakışlarla içeri giren Alyoşa’ya baktı, ama bakışlarında yine de bir korku görünüp kayboldu. Mahkemeden beri genellikle müthiş düşünceliydi. Bazen yarım saat kadar susuyor, yanında biri olduğunu unutarak adeta zorla ve kendine eziyet ederek düşünceye dalıyordu. Şayet bu dalgınlıktan kurtulur da tekrar konuşmaya başlarsa o zaman da durup dururken ve mutlaka aslında söylemesi gereken şeyden değil, bambaşka bir konudan söz etmeye başlıyordu. Bazen kardeşine ıstırapla bakıyordu. Gruşenka’nın yanında Alyoşa’ya göre sanki daha rahat hareket ediyor gibiydi. Gerçi Gruşenka’yla hemen hemen hiç konuşmuyordu, ama Gruşenka içeri girer girmez yüzü sevinçle aydınlanıyordu. Alyoşa hiçbir şey söylemeden yanına, yatağın üzerine oturdu. Bu defa Alyoşa’yı endişeyle bekliyordu, ama hiçbir şey sormaya cesaret edemedi. Katya’nın gelmeye razı olmasını düşünülemeyecek bir şey olarak görüyordu ve bu arada gelmemesinin de büsbütün imkânsız bir şey olacağını hissediyordu. Alyoşa onun duygularını anlıyordu.</p>
				<p>“Diyorlar ki,” diye telaşla konuşmaya başladı Mitya, “Trifon Borisiç hanın altını üstüne getirmiş: Döşemeyi kaldırmış, tahtaları sökmüş, bütün ‘galeriyi’ paramparça etmiş, define arıyormuş, savcının orada sakladığımı söylediği şu bin beş yüz rubleyi arıyormuş. Mahkemeden döner dönmez hemen kolları sıvamış diyorlar. Müstehak düzenbaza! Buradaki bekçi dün anlattı bana; oralıymış.”</p>
				<p>“Dinle,” dedi Alyoşa, “gelecek, ama ne zaman bilmiyorum, belki bugün, belki önümüzdeki günlerde, bilmiyorum, ama gelecek, mutlaka gelecek.”</p>
				<p>Mitya irkildi, bir şey söyleyecek oldu, ama sustu. Haber onu müthiş etkilemişti. Konuşmanın ayrıntılarını öğrenmeyi acı verecek şekilde istediği, ama şu anda sormaya korktuğu belliydi: Katya’dan gelecek acımasız ve küçültücü bir şey bu dakikada ona bıçak darbesi gibi gelebilirdi.</p>
				<p>“Bu arada kaçış konusunda senin vicdanını mutlaka rahatlatmamı da söyledi. Eğer o zamana kadar İvan iyileşemeyecek olursa bu işi kendisi üstlenecek.”</p>
				<p>“Bunu daha önce de söylemiştin,” diye belirtti Mitya düşünceli bir şekilde.</p>
				<p>“Sen de Gruşa’ya anlatmıştın,” dedi Alyoşa.</p>
				<p>“Evet,” diye itiraf etti Mitya. “Gruşa bu sabah gelmeyecek,” diyerek kardeşine ürkek ürkek baktı. “Ancak akşama gelecek. Katya’nın işi ayarlayacağını dün söylediğimde bir şey demedi, ama dudak büktü. Sadece ‘Yapsın bakalım!’ diye mırıldandı. İşin önemini anladı. Daha fazla eziyet etmeye kıyamadım. Herhalde Katya’nın artık beni değil, İvan’ı sevdiğini anlıyordur, değil mi?”</p>
				<p>“Öyle mi acaba?” dedi Alyoşa elinde olmayarak.</p>
				<p>“Belki de anlamıyordur. Yalnız sabahtan gelmeyecek,” diye bir kere daha aceleyle belirtti Mitya, “ona bir iş verdim... Dinle, kardeşimiz İvan hepimizden üstündür. Onun yaşaması lazım, bizim değil. İyileşecek.”</p>
				<p>“Düşünsene, Katya onun için endişe etse de iyileşeceğinden hemen hemen hiç kuşku duymuyor,” dedi Alyoşa.</p>
				<p>“Demek ki, öleceğinden emin. İyileşeceğine olan inancı korkusundan kaynaklanıyor.”</p>
				<p>“Ağabeyimin yapısı güçlüdür. Ben de iyileşeceğinden çok umutluyum,” diye endişeyle belirtti Alyoşa.</p>
				<p>“Evet, iyileşecek. Ama Katya onun öleceğinden emin. Ne çok çilesi varmış onun da...”</p>
				<p>Bir sessizlik oldu. Mitya’yı üzen çok önemli bir şey vardı.</p>
				<p>“Alyoşa, Gruşa’yı müthiş seviyorum,” dedi birden titreyen ve gözyaşlarıyla dopdolu bir sesle.</p>
				<p>“Onu senin yanına, <em>oraya</em> bırakmazlar,” diye hemen atıldı Alyoşa.</p>
				<p>“Sana söylemek istediğim bir şey daha var,” diye devam etti Mitya birden çınlayan bir sesle. “Eğer yolda veya <em>orada</em> dayak atmaya kalkışırlarsa buna dayanamam, öldürürüm, o zaman da beni vururlar. Dile kolay yirmi yıl! Daha buradayken <em>sen </em>diye hitap etmeye başladılar. Gardiyanlar bana <em>sen </em>diyorlar. Bütün gece yattığım yerden kendimi tarttım: Hazır değilim! Kabul edecek gücüm yok! ‘Marş’ söylemek istiyordum, ama gardiyanların senli benli olmalarına katlanamam! Gruşa için her şeye göğüs gerebilirim, her şeye... tabii dayak hariç... Ama onu <em>oraya</em> bırakmazlar.”</p>
				<p>Alyoşa sessizce gülümsedi.</p>
				<p>“Dinle ağabey,” dedi Alyoşa, “sana ilk ve son defa olarak bu konudaki fikirlerimi söyleyeceğim. Sana yalan söylemeyeceğimi bilirsin. Dinle: Hazır değilsin ve bu haç sana göre değil. Üstelik de senin gibi hazır olmayan birine böyle yüce çileler çektirecek bir haçın gereği yok zaten. Şayet babamı öldürmüş olsaydın hak ettiğin haçı reddettiğin için üzülürdüm. Ama sen suçsuzsun ve böyle bir haç senin için çok fazla. Sen ıstırap çekmek için kendi içinde başka bir adam yaratmak istedin; bence, nereye kaçarsan kaç hayatın boyunca sadece içindeki bu başka insanı unutmaman bile yeterli olacaktır. Senin bu büyük çileyi kabul etmemen, yalnızca senin içinde daha da büyük bir borç hissetmene ve bunu ilerde de hayatın boyunca sürekli hissederek yeniden doğuşuna yardım edecektir, belki de bunun<em>, oraya</em> gitmenden daha fazla yardımı dokunacaktır. Çünkü oradaki koşullara katlanamayacak ve homurdanmaya başlayacaksın ve belki de sonunda sahiden ‘ödeştim’ diyeceksin. Avukat bu konuda doğru söyledi. Ağır yükler herkese göre değildir, bazıları için böylesi yükleri taşımak olanaksızdır... Eğer merak ediyorsan düşüncelerim bunlar. Şayet kaçışından dolayı başkalarının, subayların, askerlerin hesap vermesi gerekseydi kaçmana ‘izin vermezdim,’” diyerek gülümsedi Alyoşa. “Ama becerikli davranılırsa büyük bir soruşturma bile olmayabileceğini ve ufak tefek cezalarla atlatılabileceğini söylüyorlar ve güvence veriyorlar (Şu konak şefi İvan’a bizzat kendisi söylemiş). Kuşkusuz bu durumda bile rüşvet vermek dürüst bir yol değil, ama kınamaya da kalkışmayacağım, çünkü örneğin, İvan ve Katya, senin için bu işte bana görev verseler, gidip rüşvet vereceğimi biliyorum; sana bütün gerçeği söylemek zorundayım. Bu yüzden de senin davranışını ayıplamam. Yalnız şunu bil ki, seni hiçbir zaman suçlamayacağım. Bu işte adeta senin yargıcın olabilmem de ne tuhaf değil mi? Neyse, şu anda galiba her şeyi gözden geçirmiş olduk.”</p>
				<p>“Ama ben kendimi suçlayacağım!” diye haykırdı Mitya. “Kaçacağım, bu sen söylemeden önce kararlaştırılmıştı: Mitka Karamazov’un kaçmamasına imkân var mı? Ama kendimi suçlayacağım ve orada günahlarımı affettirmek için ebediyen dua edeceğim! Cizvitler öyle derler, değil mi? Tıpkı şimdi seninle yaptığımız gibi, ha?”</p>
				<p>“Öyle,” diye sessizce gülümsedi Alyoşa. </p>
				<p>“Her zaman gerçeği olduğu gibi söylediğin ve hiçbir şey saklamadığın için seviyorum seni!” sevinçle gülerek haykırdı Mitya. “Demek ki, Alyoşkamı bir Cizvit gibi düşünürken yakalamış oldum! Bunun için seni öpmem lazım! Pekâlâ, şimdi de kalanını dinle, sana ruhumun kalan yarısını da açacağım. Düşündüm ve karar verdim: Şayet kaçarsam, hatta paraları ve pasaportumu alıp kaçarsam ve hatta Amerika’ya kaçarsam sevince, mutluluğa değil, aslında başka bir sürgüne, belki de bundan daha da kötü bir sürgün yerine kaçtığım düşüncesi beni daha da cesaretlendirecek! Doğru söylüyorum Aleksey, bundan daha kötü, daha kötü olabilir! Şu cehennemin dibine batası Amerika’dan daha şimdiden nefret ediyorum. Gruşa da yanımda olacak, ama ona bir bak: Amerikalı gibi mi? Tepeden tırnağa Rus, anayurdumuzu özleyecek ve ben her saat onun bu özleme benim için katlandığını, böyle ağır bir çileyi çekmeyi benim için kabul ettiğini göreceğim. Peki, onun suçu ne? Ya ben, benden daha iyi olsalar bile oradaki çiftçilere katlanabilecek miyim? Daha şimdiden Amerika’dan nefret ediyorum! Oradakilerin hepsi de engin bilgili birer makinist de olsa, daha bilmem ne de olsa hepsinin canı cehenneme, benim insanlarım değiller, benim canım değiller! Rusya’yı seviyorum Aleksey, Rus Tanrısını seviyorum, alçağın biri olsam da seviyorum! Evet, orada gebereceğim!” diye birden haykırdı ve gözleri parladı. Gözyaşlarından sesi titremeye başlamıştı.</p>
				<p>“Pekâlâ, verdiğim kararı dinle Aleksey!” diye heyecanını bastırarak konuşmaya başladı. “Gruşa’yla oraya gideceğiz ve uzaklarda, kuytu bir köşede toprağı sürmeye, çalışmaya, vahşi ayılarla birlikte yaşamaya başlayacağız. Oralarda da gözden uzak bir yer bulunur elbet. Hâlâ Kızılderililerin olduğunu söylüyorlar. Güneşin battığı yerde onların yanında, son Mohikanların yanında bir yer buluruz kendimize. Hemen gramer öğrenmeye başlarız, ben ve Gruşa. İş ve gramer, üç yıl geçer böyle. Bu üç yılda İngilizler kadar İngilizce öğreniriz. Öğrenir öğrenmez de elveda Amerika! Buraya, Rusya’ya koşup geliriz, Amerikan vatandaşı olarak. Merak etme, buraya, bu küçük şehre gelmeyiz. Kuzeyde ya da güneyde uzak bir yerde saklanırız. Ben o zamana kadar değişmiş olurum, Gruşa da. Amerika’da doktorun biri suratıma bir ben yapar, boşuna teknikte ileri gitmediler ya. Olmazsa, bir gözümü kör ederim, bir arşınlık sakal bırakırım, kırlaşmış bir sakal (Rusya’nın özlemiyle saçlarım ağarmış olur); bakarsın tanımazlar. Tanırlarsa da sürgüne göndersinler, ne yapalım kısmet değilmiş! Burada da ıssız bir yerde toprağı ekeriz, ben de hayatım boyunca Amerikalıymışım gibi rol yaparım. Ama anayurdumuzda ölürüz. Planım böyle, artık değişmez. Onaylıyor musun?”</p>
				<p>“Onaylıyorum,” dedi Alyoşa, karşı gelmek istemediği için.</p>
				<p>Mitya bir an sustu ve birden şöyle dedi:</p>
				<p>“Mahkemede ne dolap çevirdiler ama, değil mi?”</p>
				<p>“Dolap çevirmeseler bile seni mahkûm edeceklerdi,” dedi Alyoşa derin bir soluk alarak.</p>
				<p>“Bıktım buradaki insanlardan! Tanrı onları korusun, ama zor!” diye acıyla inledi Mitya.</p>
				<p>Bir dakika daha sustular.</p>
				<p>“Alyoşa öldür beni şuracıkta!” diye birden haykırdı Mitya. “Şimdi gelecek mi, gelmeyecek mi, onu söyle! Ne dedi? Nasıl konuştu?”</p>
				<p>“Geleceğini söyledi, ama bugün mü bilmiyorum. Ona da zor!” diyerek korka korka ağabeyine baktı Alyoşa.</p>
				<p>“Zor olmaz mı, tabii ki zor! Alyoşa, bu yüzden aklımı kaçıracağım. Gruşa hep bana bakıyor. Anlıyor. Tanrım, Yarabbim, beni yola getir: Ne istiyorum ben? Katya’yı istiyorum! Ne istediğimi biliyor muyum? Günahkâr Karamazov arsızlığı! Hayır, çile çekebilecek biri değilim ben! Alçağın biriyim, o kadar!”</p>
				<p>“İşte geldi!” diye haykırdı Alyoşa.</p>
				<p>O anda birden eşikte Katya göründü. Şaşkın bakışlarla Mitya’ya bakarak bir an durdu. Mitya hemen ayağa fırladı, yüzünde korku vardı, benzi atmıştı, ancak aynı anda dudaklarında yalvaran, ürkek bir gülümseme görünüp kayboldu ve birden kendini tutamayarak kollarını Katya’ya uzattı. Bunu görünce Katya da hızla ona atıldı. Ellerini tuttu ve nerdeyse zorla yatağa oturttu, kendisi de yanına oturdu ve ellerini hiç bırakmadan sinirli bir hareketle sıktı. Birkaç kez ikisi de bir şey söyleyecek gibi oldular, ama durdular ve tekrar susarak dudaklarında garip bir gülümsemeyle adeta mıhlanmış gibi dikkatle birbirlerine baktılar; böyle iki dakika geçti.</p>
				<p>“Beni bağışladın mı?” diye mırıldandı sonunda Mitya ve aynı anda da Alyoşa’ya dönerek sevinçten çarpılmış bir suratla şöyle haykırdı:</p>
				<p>“Ne sorduğumu duydun mu, duydun mu?”</p>
				<p>“Seni bunun için seviyordum, sen gönlü yüce birisin!” sözleri döküldü birden Katya’nın ağzından. “Aslında benim seni değil, senin beni bağışlaman lazım; bağışlasan da bağışlamasan da fark etmez, hayatım boyunca yüreğimde bir yara olarak kalacaksın, ben de senin yüreğinde öyle kalacağım, böyle gerekiyormuş...” Soluk almak için durdu.</p>
				<p>“Buraya ne için geldim, biliyor musun?” Çılgın gibi aceleyle tekrar konuşmaya başladı. “Senin dizlerine sarılmak, tıpkı Moskova’daki gibi böyle acıtana kadar ellerini sıkmak, sana bir kere daha sen benim ilahımsın, neşemsin demek, seni çılgınca seviyorum demek için.” Adeta acıyla inledi ve birden dudaklarını hırsla Mitya’nın eline bastırdı. Gözlerinden yaşlar boşandı.</p>
				<p>Alyoşa hiçbir şey söylemeden şaşkın duruyordu; gördüğü şeyi hiç beklemezdi.</p>
				<p>“Aşk geçti Mitya!” diye tekrar başladı Katya. “Ama aramızda geçenler benim için acı verecek kadar değerli. Bunu ebediyen böyle bil. Ama şimdi, bir dakika için de olsa bir vakitler aramızda olabilecekler olsun,” diye mırıldandı çarpık bir gülümsemeyle ve tekrar sevinç içinde Mitya’nın gözlerine baktı. “Ve artık sen de, ben de başkasını seviyoruz, ama yine de seni sonsuza dek seveceğim, sen de beni. Bunu biliyor muydun? Duydun mu, beni sev, ömrün boyunca sev!” Sesinde neredeyse tehdit eden bir titremeyle haykırdı Katya.</p>
				<p>“Seveceğim ve... biliyor musun Katya,” diye her sözcükte iç geçirerek konuşmaya başladı Mitya, “biliyor musun, seni beş gün önce, o gece de seviyordum... Yere düştüğünde ve seni götürdüklerinde... Hayatım boyunca seveceğim! Seveceğim, sonsuza dek seveceğim...”</p>
				<p>Her ikisi de birbirlerine hemen hemen anlamsız ve çılgınca, hatta belki de doğru olmayan sözler fısıldıyorlardı, ama o anda her şey doğruydu ve kendileri de buna kesin olarak inanıyorlardı.</p>
				<p>“Katya,” diye aniden haykırdı Mitya, “benim öldürdüğüme inanıyor musun? Artık inanmadığını biliyorum, ama ya o zaman... ifade verdiğin sırada... Sahiden inanıyor muydun?”</p>
				<p>“O zaman da inanmıyordum! Hiçbir zaman inanmadım! Senden nefret ediyordum ve birden kendimi inandırdım ve bir anda... İfade verdiğimde... inandırdım ve kendim de inandım... ama ifademi bitirdiğimde hemen tekrar inanmaktan vazgeçtim. Bunu böyle bil. Kendimi cezalandırmaya geldiğimi unutmuştum!” Birden yepyeni, biraz önceki aşk fısıltılarına hiç benzemeyen bir ifadeyle konuşmaya başlamıştı.</p>
				<p>“Senin için çok zor,” dedi birden Mitya kendini tutamayarak.</p>
				<p>“Bana şimdilik izin ver,” diye fısıldadı Katya, “tekrar gelirim, dayanamıyorum artık!..”</p>
				<p>Yerinden kalktı, ama birden bir çığlık attı ve geri çekildi. Odaya birden son derece sessiz bir şekilde Gruşenka girmişti. Hiç kimse onu beklemiyordu. Katya kapıya doğru hızla bir adım attı, ama Gruşenka’yla aynı hizaya gelince birden durdu, kireç gibi bembeyaz olmuştu ve çok sessiz bir şekilde, nerdeyse fısıltıyla Gruşenka’ya şöyle dedi:</p>
				<p>“Bağışlayın beni!”</p>
				<p>Beriki ona gözünü ayırmadan baktı ve bir an bekledikten sonra zehir gibi öfkeli bir sesle cevap verdi:</p>
				<p>“Kötüyüz anacığım, ikimiz de kötüyüz! Senin de, benim de bağışlamak neyimize? Onu kurtar, hayatımın sonuna kadar sana dua edeyim.”</p>
				<p>“Affetmek istemiyorsun!” diye bağırdı Mitya Gruşenka’ya delice bir sitemle.</p>
				<p>“İçin rahat olsun, onu senin için kurtaracağım!” diye acele acele fısıldadı Katya ve koşarak odadan çıktı.</p>
				<p>“Sana ‘affet’ dedikten sonra sen de onu affedemedin, değil mi?” diye acıyla tekrar haykırdı Mitya.</p>
				<p>“Mitya ona sitem etme, buna hakkın yok!” diye bağırdı Alyoşa ağabeyine.</p>
				<p>“Bu kibirli sözleri ağzı söyledi, yüreği değil,” dedi Gruşenka iğrenir gibi. “Seni kurtarırsa her şeyi bağışlarım...”</p>
				<p>Gruşenka içinde bir şeyi boğar gibi sustu. Hâlâ kendine gelememişti. Sonradan anlaşıldığına göre tamamen bir rastlantı eseri, hiçbir şeyden kuşkulanmadan ve neyle karşılaşacağını bilmeden içeri girmişti. </p>
				<p>“Alyoşa, peşinden koş!” diye Mitya hızla kardeşine döndü. “Ona bilmiyormuş de... böyle gitmesine izin verme!”</p>
				<p>“Akşama doğru tekrar gelirim!” diye bağırdı Alyoşa ve Katya’nın arkasından koştu. Ona hastane duvarının dışında yetişti. Katya hızlı hızlı yürüyordu, acele ediyordu, ancak Alyoşa ona yetiştiğinde çabuk çabuk şöyle dedi:</p>
				<p>“Hayır, bu kadının önünde kendimi cezalandıramam! Ona ‘beni affetmesini’ söyledim, çünkü kendimi sonuna kadar cezalandırmak istiyordum. Affetmedi... Onu bu yüzden seviyorum!” diye ekledi bozuk bir sesle Katya ve gözleri vahşi bir öfkeyle parladı.</p>
				<p>“Ağabeyim hiç beklemiyordu,” diye mırıldandı Alyoşa, “gelmeyeceğinden emindi...</p>
				<p>“Elbette öyledir. Bunu bırakalım,” diye sözünü kesti Katya. “Dinleyin: Şu anda sizinle cenaze törenine gelemem. Onlara mezara konmak üzere çiçek gönderdim. Galiba henüz paraları var. Gerekirse söyleyin, ilerde de onları hiçbir zaman bırakmayacağım... Ama beni artık bırakın, lütfen bırakın. Siz de geç kalıyorsunuz zaten, ikinci ayine çağırıyorlar... Bırakın beni lütfen!”</p>
				</div>
  </body>
</html>