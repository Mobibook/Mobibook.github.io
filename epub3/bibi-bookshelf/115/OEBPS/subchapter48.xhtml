<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter48">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">ALTIN MADENLERİ</h1>
				</div>
				
				<p>Mitya’nın bu ziyareti, Gruşenka’nın Rakitin’e o kadar büyük bir korkuyla anlattığı ziyaretti. O sırada “haberciyi” bekliyordu ve Mitya ne dün ne de bugün gelmediği için çok memnundu, Tanrı izin verirse gidişinden önce de gelmeyeceğini umut ediyordu, ama işte birdenbire baskına gelivermişti. Sonrasını biliyoruz: Başından savmak amacıyla kendisini Kuzma Samsonov’a götürmesi için hemen Mitya’yı kandırmıştı. Sözde “para saymak” için gitmesi gerekiyordu ve Mitya onu götürdüğünde, Kuzma’nın kapısının önünde vedalaşarak eve geri götürmek üzere saat on ikide gelmesi için ondan söz almıştı. Mitya bu emre memnun bile olmuştu: “Kuzma’nın evinde oturacak, demek ki, Fedor Pavloviç’e gitmeyecek... tabii eğer yalan söylemiyorsa,” diye de hemen eklemişti. Ama tahminine göre herhalde yalan söylemiyordu. Öyle kıskanç bir huyu vardı ki, sevdiği kadından daha ayrılır ayrılmaz başına kim bilir neler neler geldiğini ve kendisine “ihanet ettiğini” düşünerek Tanrı bilir ne korkunç şeyler uydururdu, ama sarsılmış, üzülmüş bir şekilde ne yapıp edip kendisini aldattığından yüzde yüz emin olarak sevdiği kadına geri koştuğunda, kadının neşeyle gülen sevimli yüzüne daha ilk bakışında hemen ruhen canlanır, her türlü kuşkusu anında kaybolur ve duyduğu kıskançlık yüzünden sevinçli bir utançla kendisini ayıplardı. Gruşenka’yı bıraktıktan sonra kendi evine koştu. Of, bugün yapması gereken ne çok şey vardı! Ama hiç olmazsa yüreğinden bir yük kalkmıştı. “Şimdi hemen Smerdyakov’a gidip dün akşam orada bir şey olmuş mu, Gruşenka, Fedor Pavloviç’e gelmiş mi öğrenmek lazım!” diye geçti kafasından. Henüz daha evine varmamıştı ki, o durmak bilmeyen yüreğinde yine bir kıskançlık duygusu kaynamaya başladı.</p>
				<p>Kıskançlık! “Othello kıskanç değil, karşısındakine inanan biriydi” demişti Puşkin. Bir tek bu sözü bile bu yüce şairimizin zekâsındaki olağanüstü derinliğin kanıtıdır. Othello’nun ruhu ezilmişti ve <em>ideali mahvolduğu </em>için de dünya görüşü bulanmıştı. Ama Othello saklanmıyor, hafiyelik etmiyor, gizli gizli gözetlemiyordu: O inanıyordu. Tam tersine aldatıldığını anlaması için onu çekiştirmek, dürtüklemek, olağanüstü çabalarla kışkırtmak gerekiyordu. Gerçek anlamda kıskanç biri ise böyle değildir. Kıskanç bir adamın her türlü vicdan azabından uzak yaşayabileceği rezaletleri ve ahlaki düşüşü ise tasavvur etmek bile olanaksızdır. Hem bunun nedeni, kaba ve kirli ruhlu olmak da değildir. Tam tersine, yüce bir yürekle, fedakârlıklarla dolu saf bir sevgiyle de masanın altına saklanılabilir, en aşağılık adamlar parayla satın alınabilir ve en iğrenç ispiyonculuklar ve kapı dinlemelerle bağdaşılabilir. Othello, ruhu bir bebeğinki kadar yumuşak ve saf olduğu halde ihaneti hiçbir şekilde kabul edemezdi; affedemezdi değil, kabul edemezdi. Gerçek kıskanç ise böyle değildir: Neleri kabul edebileceğini ve neleri bağışlayabileceğini tasavvur etmek bile zordur! Kıskanç adamlar herkesten daha çabuk affederler, bütün kadınlar da bunu bilir. Kıskanç kişiler, örneğin, kanıtlarla artık hemen hemen ortaya çıkmış bir ihaneti, kendi gözleriyle gördükleri sarılmaları ve öpüşmeleri, eğer bu sırada bu sarılma ve öpüşmelerin “son defa” olduğuna ve rakiplerinin o saatten sonra ortadan kaybolacağına ve dünyanın öbür ucuna gideceğine ya da kendilerinin sevgililerini de yanlarına alarak o korkunç rakiplerinin bundan böyle gelemeyeceği bir yere götüreceklerine bir şekilde inanıyorlarsa olağanüstü bir çabuklukla affedebilirler (elbette ilk başta korkunç bir sahne yarattıktan sonra). Bu barışıklık, kuşkusuz sadece bir saat sürer, çünkü rakibi sahiden ortadan kaybolmuş bile olsa kıskanç adam, ertesi gün yeni, bambaşka bir rakip daha yaratacak ve bu yenisini de kıskanmaya başlayacaktır. Böyle gizli gizli gözetlemeleri gerektiren bir aşktan ne çıkar, böyle bir aşkın ne değeri vardır, diye düşünebilirsiniz. Ama gerçek bir kıskanç bunu da hiçbir zaman anlayamayacaktır. Oysaki, doğrusu bu adamların arasında yüce yürekli olanları da bulunmaktadır. İşte bu yüce yürekli insanların herhangi bir kovuğa sinip etrafa kulak kabartırken ve hafiyelik ederken gönüllü olarak düştükleri bu utanç verici durumu o “yüce yürekleriyle” açıkça anladıkları halde, en azından o dakikada, o kovukta bulundukları o sırada hiçbir şekilde vicdan azabı çekmemeleri de çok ilginçtir. Gruşenka’yı görünce Mitya’nın kıskançlığı kayboluveriyor ve bir anda saf ve mert bir adam olup çıkıyordu, hatta çirkin duyguları yüzünden kendisinden nefret bile ediyordu. Ama bu, yalnızca onun bu kadına karşı duyduğu aşkta sadece bir ihtirasın, sadece Alyoşa’ya sözünü ettiği “vücut kıvrımı”nın değil, kendisinin zannettiğinden çok daha yüksek bir şeyin olduğu anlamına geliyordu. Ancak Gruşenka ortadan kaybolduğu zaman Mitya hemen onun bir alçaklık yapacağından ve kahpece ihanet edeceğinden tekrar kuşkulanmaya başlıyordu. Bu sırada hiçbir şekilde vicdan azabı da duymuyordu. </p>
				<p>İşte içinde yine böyle bir kıskançlık kaynamaya başlamıştı. Ne olursa olsun acele etmesi gerekiyordu. İlk işi bir damlacık bile olsa para bulmaktı. Dünkü dokuz rublenin hemen hemen tamamı yola gitmişti, bildiğiniz gibi, parasız hiçbir yere adım atılamaz. Ancak yeni planıyla birlikte parayı nereden bulabileceğini daha demin arabada gelirken düşünmüştü. Fişekleriyle birlikte bir çift güzel düello tabancası vardı. Eğer bunları şimdiye kadar rehin vermediyse bunun tek nedeni, sahip olduğu eşyalar arasında en çok bu tabancaları sevmesiydi. “Başkent” Meyhanesi’nde çok çok önce genç bir memurla az buçuk tanışmıştı. Bu bekâr ve oldukça varlıklı memurun silahları tutku derecesinde sevdiğini, tabanca, revolver, hançer falan satın aldığını, bunları evinin duvarlarına astığını, tanıdıklarına övünerek gösterdiğini, bir revolverin sistemini, nasıl doldurulduğunu, nasıl ateş edildiğini vs. anlatmakta usta olduğunu da yine bu meyhanede öğrenmişti. Mitya uzun uzun düşünmeden hemen ona gitti ve tabancaları on ruble karşılığında rehin almasını teklif etti. Memur sevinç içinde tabancalarını satması için onu ikna etmeye çalıştı, ama Mitya razı olmadı ve beriki, faiz almayacağını söyleyerek on ruble verdi. Dostça ayrıldılar. Mitya acele ediyordu, Fedor Pavloviç’in arka bahçesine, bir an evvel Smerdyakov’u çağırmak için kameriyeye gitme telaşındaydı. Ancak böylelikle, daha sonra bahsedeceğim olaydan topu topu üç-dört saat önce Mitya’nın cebinde bir kapik bile para olmadığı ve on ruble karşılığında en sevdiği eşyayı rehin verdiği, üç saat sonra ise elinde binlerce ruble bulunduğu gerçeği tekrar ortaya çıkıyordu... Ama ben yine fazla ileri gittim galiba.</p>
				<p>Marya Kondratyeva’nın (Fedor Pavloviç’in komşusu) bahçesinde onu son derece etkileyici ve şaşırtıcı bir haber bekliyordu. Bu, Smerdyakov’un hasta olduğu haberiydi. Kilere nasıl düştüğünü, nasıl sara nöbeti geçirdiğini, doktorun gelişini, Fedor Pavloviç’in kaygılanışını dinledi; kardeşi İvan Fedoroviç’in de o sabah acele Moskova’ya gittiğini merakla öğrendi. “Benden önce Volovya’dan geçmiş olmalı,” diye düşündü Dmitriy Fedoroviç, ama Smerdyakov onu korkunç şekilde huzursuz etmişti. “Şimdi ne olacaktı, kim gözcülük edecek, kim haber getirecekti?” Hırsla bu kadınlara dün akşam bir şey fark edip etmediklerini sormaya başladı. Kadınlar onun neyi kastettiğini çok iyi anlamışlardı ve hiç kimse gelmedi, İvan Fedoroviç de buradaydı, “her şey yolundaydı” diyerek onu inandırdılar. Mitya düşünceye daldı. Kuşkusuz, bugün de nöbet beklemek gerekiyordu, ama nerede: Burada mı, yoksa Samsonov’un kapısında mı? Hem burada hem de orada, duruma göre idare etmeye karar verdi, ama şimdi... şimdi... Şimdi önünde az önce gelirken arabada yaptığı ve ertelenmesi artık olanaksız hale gelen yeni ve güvenilir “plan” duruyordu. Mitya, buna bir saatini feda etmeye karar verdi: “Bir saat içinde her şeyi halledeceğim, her şeyi öğreneceğim ve o zaman, o zaman, ilk olarak Samsonov’un evine giderim, bakalım Gruşenka orada mı, sonra hemen buraya geri dönerim, saat on bire kadar burada beklerim, sonra da Gruşenka’yı eve götürmek için tekrar Samsonov’a giderim.” İşte böylece kararını verdi.</p>
				<p>Uçarcasına eve gitti, yıkandı, tarandı, elbisesini temizledi, giyindi ve Bayan Hohlakova’ya yollandı. Ne yazık ki, “planı” buradaydı. Bu hanımefendiden üç bin ruble borç almaya karar vermişti. En önemlisi de, içinde birdenbire, böyle bir anda bu kadının onu geri çevirmeyeceğine dair olağanüstü bir güven doğmuştu. Böyle bir güven duyuyordu da neden daha önce buraya, deyim yerindeyse kendi cemiyetinden birine gelmeyip de nasıl konuşacağını bile bilemediği, huyunu suyunu tanımadığı Samsonov’a gitti diye hayret edebilirsiniz. Ama mesele, son bir aydır Hohlakova’yla arasının hemen hemen tamamen açık olmasından, önceden de tanışıklıklarının azlığından ve ayrıca Bayan Hohlakova’nın kendisine tahammül edemediğini Mitya’nın çok iyi bilmesinden kaynaklanıyordu. Bu hanımefendi, sırf Yekaterina İvanovna’nın nişanlısı olduğu için en başından beri ondan nefret ediyordu, çünkü nedense Yekaterina İvanovna’nın onu terk etmesini ve “güzel davranışları olan yakışıklı ve bir şövalye gibi eğitimli İvan Fedoroviç”le evlenmesini istiyordu. Mitya’nın davranışlarından ise tiksiniyordu. Mitya da onunla alay ediyordu ve bir keresinde bu hanımefendinin “ne kadar canlı ve küstahsa o kadar da cahil olduğunu” söylemişti. İşte daha demin, sabahtan arabada aklına parlak bir fikir gelivermişti: “Mademki, benim Yekaterina İvanovna’yla evlenmemi istemiyor (hemen hemen isteriye varacak derecede istemediğini biliyordu), öyleyse Katya’yı bırakıp bu paralarla ebediyen buralardan gidebilmem için neden bu üç bin rubleyi bana vermeyi reddetsin ki? Bu şımarık yüksek sosyete hanımları, bir şeyi kapris derecesinde istiyorlarsa işin kendi istedikleri gibi olması için hiçbir fedakârlıktan kaçınmazlar. Üstelik de ne kadar zengin biri,” diye düşünüyordu Mitya. “Plan”a gelince, her şey aynen önceki gibiydi, yani Çermaşnya üzerindeki haklarını devretmeyi önerecekti, ama dün Samsonov’a yaptığı gibi ticari amaçla değil, bu hanımı dün Samsonov’a yaptığı gibi, üç bin ruble yerine iki kat fazla, altı ya da yedi bin alma fırsatıyla ayartmaya çalışmadan borcuna karşılık doğru dürüst bir teminat gösterecekti. Bu yeni düşüncelerini geliştirirken Mitya çok heyecanlanmıştı. Ama onun bütün girişimlerinde, bütün ani kararlarında hep böyle olurdu. Her yeni düşüncesine ihtiras derecesinde kendini kaptırırdı. Üstelik Bayan Hohlakova’nın evinin eşiğinden adımını attığında birden korkudan sırtının ürperdiğini hissetmişti: Bu saniyede, son umudunun burada olduğunu, ipin burada kopması halinde “üç bin ruble yüzünden birini boğazlamaktan ve soymaktan başka bu dünyada yapacak bir şeyi kalmadığını...” tam olarak ve matematiksel açıklığıyla anlamıştı. Zili çaldığında saat yedi buçuktu.</p>
				<p>İlk başta şans yüzüne gülüyor gibiydi: Geldiğini haber verdiklerinde alışılmadık bir çabuklukla hemen kabul ettiler. “Sanki beni bekliyorlarmış,” diye aklından geçti Mitya’nın. Daha sonra ise misafir odasına buyur ettiler, ev sahibesi nerdeyse koşarak geldi ve kendisini beklediğini söyledi...</p>
				<p>“Bekliyordum, bekliyordum! Siz de kabul edersiniz ki, bana geleceğinizi aslında düşünemezdim bile, içgüdülerime şaşacaksınız, ama sizi bekliyordum, Dmitriy Fedoroviç, bugün bana geleceğinize sabahtan beri emindim.”</p>
				<p>“Gerçekten de şaşırtıcı bir durum, hanımefendi,” dedi Mitya koltuğa kendini çuval gibi bırakırken, “ama... son derece önemli bir iş için geldim... en önemli iş için, yani benim açımdan, hanımefendi, sadece benim açımdan... ve acelem var...”</p>
				<p>“En önemli iş konusunda olduğunu biliyorum, Dmitriy Fedoroviç, burada söz konusu olan bir önsezi, mucize yaratmak gibi gerici bir istek değil (Starets Zosima’ya olanları duydunuz mu?), matematiktir: Yekaterina İvanovna’ yla aranızda bütün olup bitenlerden sonra gelemezdiniz, bunu yapamazdınız, bu matematiksel bir sonuçtur.”</p>
				<p>“Gerçek yaşamın gerçekleri, hanımefendi, bütün mesele bu! Ama izninizle açıklayacağım...”</p>
				<p>“Evet gerçekçilik, Dmitriy Fedoroviç. Artık sadece gerçekçilikten yanayım, mucizeler konusunda çok ders aldım. Starets Zosima’nın öldüğünü duydunuz mu?”</p>
				<p>“Hayır, hanımefendi, ilk kez duyuyorum.” Biraz şaşırmıştı Mitya. Zihninde Alyoşa’nın hayali görünüp kayboldu.</p>
				<p>“Bu gece, tasavvur edin...”</p>
				<p>“Hanımefendi,” diye sözünü kesti Mitya, “sadece son derece umutsuz bir durumda olduğumu ve eğer bana yardım etmeyecek olursanız her şeyin yıkılacağını, en başta da benim yıkılacağımı tasavvur ediyorum... İfademin bayağılığını bağışlayın, ama ateşler içindeyim, sayıklıyorum...”</p>
				<p>“Biliyorum, ateşler içinde olduğunuzu biliyorum, her şeyi biliyorum, başka bir ruh halinde olamazdınız zaten, siz ne derseniz deyin, ben her şeyi önceden biliyorum. Çoktandır kaderinizi gözümün önünde tutuyorum, Dmitriy Fedoroviç, kaderinizi izliyor ve inceliyorum... Ah, inanın, ben tecrübeli bir ruh doktoruyum, Dmitriy Fedoroviç.”</p>
				<p>“Hanımefendi, siz tecrübeli bir doktorsanız, ben de tecrübeli bir hastayım.” Mitya kendini zorlayarak dil dökmeye başlamıştı. “Ve eğer kaderimi böyle izliyorsanız, onu mahvolmaktan kurtaracağınızı hissediyorum, ama bunun için buraya gelmeyi göze aldığım planımı... ve sizden beklediğim şeyi huzurunuzda açıklamama izin verin... Buraya geldim, hanımefendi, çünkü...”</p>
				<p>“Açıklamayın, bu ikinci derecede önemli bir şey. Yardım konusuna gelince, ilk yardım ettiğim siz değilsiniz, Dmitriy Fedoroviç. Kuzenim Belmesova’yı herhalde duymuşsunuzdur. Kuzenimin kocası mahvoluyordu sizin de pek tipik bir şekilde ifade ettiğiniz gibi, yıkılmak üzereydi, Dmitriy Fedoroviç, sonra ne oldu? Ona at yetiştirmesini tavsiye ettim, şimdi işi geliştikçe gelişiyor. At yetiştirmekten anlar mısınız, Dmitriy Fedoroviç?”</p>
				<p>“Zerre kadar anlamam, hanımefendi, ah hanımefendi, zerre kadar!” diye bağırdı Mitya sinirli bir sabırsızlık içinde ve hatta yerinden kalktı. “Yalnızca beni dinlemeniz için yalvarıyorum, hanımefendi, her şeyi, bütün projemi başından başlayarak anlatabilmem için bana sadece iki dakikacık rahatça konuşma fırsatı tanıyın. Üstelik zamanım da az, müthiş acelem var!..” Kadının tekrar konuşmaya başlayacağını hisseden Mitya, onun sesini bastırabilmek umuduyla isterik bir şekilde bağırdı. “Umutsuzluk içinde... umutsuzluğun son noktasında sizden üç bin ruble borç istemeye geldim, borç, ama güvenilir, en güvenilir teminatlar altında, henımefendi, çok güvenilir bir garantiyle! Sadece açıklamama izin verin...”</p>
				<p>“Bunların hepsini sonra anlatırsınız, sonra!” diyerek elini sallıyordu Bayan Hohlakova. “Söylediğiniz her şeyi önceden biliyorum demiştim ya zaten. Para isteyeceksiniz, üç bin ruble lazım size, ama ben daha fazlasını, çok daha fazlasını vereceğim, sizi kurtaracağım, Dmitriy Fedoroviç, ancak söyleyeceklerimi dinlemeniz gerek!”</p>
				<p>Mitya, yine yerinden fırladı.</p>
				<p>“Hanımefendi, ne kadar iyi kalplisiniz!” diye bağırdı aşırı duygulanarak. “Tanrım, beni kurtardınız. Bir insanı, ölümden... tabancayla kendini vurmaktan kurtaracaksınız... Sonsuz teşekkürlerimi sunarım...”</p>
				<p>“Size üç binden çok daha fazla, sayılamayacak kadar çok para vereceğim!” diye haykırdı Bayan Hohlakova. Pırıl pırıl bir gülümsemeyle Mitya’nın coşkulu halini izliyordu.</p>
				<p>“Sayılamayacak kadar mı? Ama o kadarı gerekmez. Benim için sadece şu kahrolası üç bin ruble gerekli, kendi adıma bu parayı sonsuz teşekkürlerimle size garanti etmeye geldim ve teklif edeceğim plan...”</p>
				<p>“Yeter, Dmitriy Fedoroviç, söz verilmiş ve yapılmış bilin,” diye sözünü kesti Bayan Hohlakova bir hayırseverin tertemiz sevinciyle. “Sizi kurtarmaya söz verdim ve kurtaracağım. Belmesov’u olduğu gibi sizi de kurtaracağım. Altın madenleri hakkında ne düşünüyorsunuz, Dmitriy Fedoroviç?”</p>
				<p>“Altın madenleri mi, hanımefendi? Bu konuda hiçbir zaman hiçbir şey düşünmedim.”</p>
				<p>“Ama ben sizin için düşündüm! Tekrar tekrar düşündüm! Tam bir aydır bu amaçla sizi izliyorum. Siz dolaşırken yüz defa size baktım ve içimden, işte maden için gereken enerjik adam diye tekrarladım. Yürüyüşünüzü bile inceledim ve bu adam çok maden bulur diye kararımı verdim.”</p>
				<p>“Yürüyüşümü mü, hanımefendi?” diye gülümsedi Mitya.</p>
				<p>“Tabii, yürüyüşünüzü. Yürüyüşe bakarak karakterlerin tanınabileceğini kabul etmiyor musunuz yoksa, Dmitriy Fedoroviç? Tabiat bilimleri de bunu doğruluyor. Oh, artık ben bir gerçekçiyim, Dmitriy Fedoroviç. Beni altüst eden manastırdaki bütün olup bitenlerden sonra, bugünden itibaren tam bir gerçekçiyim ve uygulama faaliyetine atılmak istiyorum. İyileştim. Turgenyev’in dediği gibi: Yeter artık!”</p>
				<p>“Ama, hanımefendi, yüce gönüllülük göstererek bana borç vermeyi vaat ettiğiniz şu üç bin...”</p>
				<p>“Para kaçmıyor, Dmitriy Fedoroviç,” diye hemen sözünü kesti Bayan Hohlakova, “bu üç bini, hem ne üç bini, üç milyonu en kısa zamanda cebinizde bilin, Dmitriy Fedoroviç! Düşüncemi size açacağım: Maden arayacaksınız, milyonlar kazanacaksınız, geri dönecek ve önemli bir adam olacaksınız, bizleri iyiliğe doğru yönelterek ilerleteceksiniz. Her şeyi Yahudilere bırakacak değiliz ya! Binalar ve fabrikalar yaptıracaksınız. Yoksullara yardım edeceksiniz ve onların hayır dualarını alacaksınız. Artık devir, demiryolu devri, Dmitriy Fedoroviç. Şu anda Maliye Bakanlığı’nın ihtiyaç duyduğu tanınmış biri olacaksınız. Rublemizin düşüşü uykularımı kaçırıyor, Dmitriy Fedoroviç. Benim bu yönüm pek az bilinir...”</p>
				<p>“Hanımefendi, hanımefendi!” Dmitriy Fedoroviç huzursuz bir önseziyle tekrar sözünü kesti. “Bu tavsiyenizi, bu akıllıca tavsiyenizi belki de yerine getirir, belki de oraya... şu madenlere... giderim... bu konuyu konuşmak için size başka bir zaman gelirim... hem de pek çok kez... ama şimdi o kadar büyük bir gönül yüceliğiyle vaat etmiş olduğunuz şu üç bine... Ah, bu para benim elimi kolumu bağlarından kurtaracak, eğer bugün olabilirse... Yani, görüyor musunuz, şu anda bir saatim, bir saatlik zamanım bile yok...”</p>
				<p>“Yeter Dmitriy Fedoroviç, yeter!” Israrla konuşmasını kesti Bayan Hohlakova. “Size soruyorum: Madenlere gidecek misiniz, gitmeyecek misiniz, tam kararınızı verdiniz mi, matematiksel olarak cevabınızı verin.”</p>
				<p>“Gideceğim, hanımefendi, sonra gideceğim... Nereye isterseniz gideceğim, hanımefendi... ama şimdi...”</p>
				<p>“Bekleyin!” diye bağırdı Bayan Hohlakova. Birden ayağa fırladı, sayısız çekmecesi olan muhteşem çalışma masasına doğru atıldı ve çekmeceleri birbiri arkasına açıp kapayarak müthiş telaşlı bir şekilde bir şey aramaya koyuldu.</p>
				<p>“Üç bin!” diye düşündü Mitya, eli ayağı kesilmişti. “Hem de hemen, kâğıtsız, belgesiz... ne centilmence! Muhteşem bir kadın, bir de çenesi düşük olmasa...”</p>
				<p>“İşte,” diye bağırdı Bayan Hohlakova sevinç içinde Mitya’ya dönerek, “işte aradığımı buldum!”</p>
				<p>Bu, bazen bir haçla birlikte bir kordonla içe takılan minicik gümüş bir ikonaydı.</p>
				<p>“Kiev’den bu, Dmitriy Fedoroviç,” diye saygılı bir ifadeyle devam etti Bayan Hohlakova, “Büyük çilekeş Varvara’nın kabrinden. Boynunuza takmama ve yeni yaşamınız ve yeni atılımlarınız için bununla sizi kutsamama izin verin.”</p>
				<p>Gerçekten de minik ikonayı onun boynuna taktı ve koynuna sokmaya çalıştı. Mitya, büyük bir mahcubiyet içinde eğildi ve ona yardım etmeye başladı, sonunda kravatının altından ve gömleğinin yakasından geçirerek koynuna soktu.</p>
				<p>“İşte artık gidebilirsiniz!” dedi Bayan Hohlakova ve zafer kazanmış gibi tekrar yerine oturdu.</p>
				<p>“Hanımefendi, öyle duygulandım ki... ve size nasıl teşekkür edeceğimi bilemiyorum... bu güzel duygular için, ama... şu anda benim için zamanın ne kadar değerli olduğunu bir bilseydiniz!.. Yüce gönlünüzden o kadar beklediğim şu para... Ah, hanımefendi, bana karşı böyle iyi kalpli, böyle yüce gönüllü olduğunuza göre,” diye birden haykırdı Mitya heyecanla, “izin verin de size açıklayayım... bununla birlikte, sizin de epeydir bildiğiniz gibi... burada birini seviyorum... Katya’ya ihanet ettim... Yekaterina İvanovna’ya demek istiyorum. Ah, onun karşısında acımasızca ve namussuzca davrandım, ama burada başka birini seviyordum... artık her şeyi bildiğinize göre, belki sizin hor gördüğünüz, ama benim asla bırakamayacağım bir kadını seviyorum, hanımefendi. İşte bu yüzden de şimdi bu üç bin...”</p>
				<p>“Bırakın bütün bunları, Dmitriy Fedoroviç!” diyerek çok kesin bir ses tonuyla sözünü kesti Bayan Hohlakova. “Özellikle kadınları bırakın. Sizin hedefiniz maden ocakları, oraya da kadınları götürmenizin bir anlamı yok. Sonra zengin ve ünlü olarak döndüğünüz zaman kendinize yüksek sosyeteden bir gönül arkadaşı bulursunuz. Bu, modern, bilgili ve boş inançları olmayan bir genç kız olacaktır. Şimdi tartışılmaya başlamış olan kadın sorunu da o zamana kadar tam olgunluğa erişecek ve yepyeni bir kadın ortaya çıkacaktır.”</p>
				<p>“Hanımefendi, o değil, o değil...” Dmitriy Fedoroviç yalvararak ellerini kavuşturdu.</p>
				<p>“Odur, Dmitriy Fedoroviç, kendiniz farkında olmasanız da sizin ihtiyaç duyduğunuz, en çok istediğiniz odur. Bugünkü kadın sorunundan asla elimi eteğimi çekemem, Dmitriy Fedoroviç. Kadının gelişmesi ve hatta en yakın bir gelecekte kadının politikada rol oynaması, işte benim idealim bu. Benim de bir kızım var, Dmitriy Fedoroviç ve benim bu yönümü pek az bilirler. Bu konuda yazar Şçedrin’e bir mektup yazmıştım. Bu yazar bana kadının görevi konusunda o kadar çok şey gösterdi, o kadar çok şey gösterdi ki, geçen yıl ona şu iki satırdan oluşan imzasız bir mektup gönderdim: ‘Çağdaş kadın adına sizi kucaklıyor ve öpüyorum, sevgili yazarım, devam edin.’ Ve ‘Bir Anne’ diye imzaladım. ‘Çağdaş Bir Anne’ diye imzalamak istiyordum ve kararsızdım, ama sadece anne üzerinde duruyordum: Daha fazla ahlak güzelliği, Dmitriy Fedoroviç, zaten ‘çağdaş’ sözcüğü de <em>Sovremennik</em>’i<a class="si-noteref epub-type_noteref" href="#f5" id="ref_f5">5</a> hatırlatabilirdi, günümüzdeki sansürü göz önüne alırsanız onların açısından acı bir anımsatma olurdu... Ah, aman Tanrım, ne oluyor size?”</p>
				<p>“Hanımefendi,” diyerek sonunda yerinden fırladı Mitya, güçsüz bir yakarışla kadının karşısında ellerini kavuşturarak, “beni ağlatacaksınız, hanımefendi, eğer o kadar büyük gönül yüceliği gösterip verdiğiniz şu sözü yerine getirmeyecekseniz...”</p>
				<p>“Ağlayın, Dmitriy Fedoroviç, ağlayın! Bunlar güzel duygulardır... Önünüzde öyle bir yol duruyor ki! Gözyaşları sizi rahatlatacaktır, sonra geri döneceksiniz ve sevineceksiniz. Sevincinizi benimle paylaşmak için Sibirya’dan bana hoplaya zıplaya geleceksiniz...”</p>
				<p>“Ama bana izin verir misiniz,” diye birden feryadı bastı Mitya, “size son kez yalvarıyorum, söyleyin, bugün sizden şu vaat ettiğiniz parayı alabilecek miyim? Eğer şimdi alamayacaksam, ne zaman almaya geleyim?”</p>
				<p>“Ne parası, Dmitriy Fedoroviç?”</p>
				<p>“Vaat ettiğiniz... gönlünüzden kopan şu üç bin ruble...”</p>
				<p>“Üç bin mi? Ruble mi? Ah, hayır, benim üç bin rublem yok ki,” Bayan Hohlakova bunu öyle sakin bir şaşkınlıkla söylemişti ki, Mitya kalakaldı...</p>
				<p>“Nasıl olur, siz... biraz önce... siz söylediniz... hatta cebinizde bilin demiştiniz...”</p>
				<p>“Oh, hayır, siz beni yanlış anlamışsınız, Dmitriy Fedoroviç. Eğer öyleyse, o zaman beni anlamamışsınız demek ki, ben madenlerden söz ediyordum... Aslında size üç binden daha fazlasını, sayılamayacak kadar fazlasını vaat etmiştim, şimdi hatırlıyorum, ama ben sadece maden ocaklarını kastetmiştim.”</p>
				<p>“Ya para? Ya üç bin ruble?” diye anlamsızca bağırdı Dmitriy Fedoroviç.</p>
				<p>“Ah, eğer parayı kastediyorsanız, o kadar param yok. Şu anda hiç param yok, Dmitriy Fedoroviç, kâhyamla şimdilerde kavga edip duruyoruz ve kendim de geçtiğimiz günlerde Miusov’dan beş yüz ruble borç aldım. Yo, hayır param yok. Hem biliyorsunuz, Dmitriy Fedoroviç, param olsa bile size vermezdim. Birincisi ben hiç kimseye borç para vermem. Borç vermek demek, insanlarla aranızın açılması demektir. Ama size, size özellikle vermezdim, sizi sevdiğim halde sizi kurtarmak için özellikle vermezdim, çünkü sizin için gerekli tek şey, madenler, madenler, madenlerdir!..”</p>
				<p>“Cehennemin dibine!...” diye birden kükredi Mitya ve bütün gücüyle masaya bir yumruk indirdi.</p>
				<p>“Ay!” diye bağırdı Hohlakova korku içinde ve misafir odasının öbür ucuna kaçtı.</p>
				<p>Mitya tükürdü ve hızlı adımlarla odadan ve evden sokağa, karanlığa kendini attı. Deli gibi göğsüne, bundan iki gün önce akşam vakti, karanlıkta, yolda son kez görüştüklerinde Alyoşa’nın karşısında göğsüne vurduğu yere vura vura yürüyordu. Göğsünün <em>bu noktasına </em>vurması ne anlama geliyordu ve bununla ne göstermek istiyordu, bunlar şimdilik dünyada hiç kimsenin bilmediği, onun Alyoşa’ya dahi açmadığı bir sırdı henüz. Ancak bu sırrın içinde onun için bir ayıptan çok daha fazlası vardı, ölüm ve intihar vardı. Yekaterina İvanovna’ya ödemek ve böylece göğsünden,<em> “göğsünün bu noktasından” </em>bu ayıbı, göğsünde taşıdığı ve vicdanını böylesine ezen bu ayıbı söküp atmak için bu üç bin rubleyi bulamazsa kendini öldürmeye karar vermişti. Bütün bunlar ilerde okuyucuya açıklanacaktır, ama şimdi, son umudu da yok olduktan sonra bu, fiziksel bakımdan o derece güçlü adam, Hohlakova’nın evinden birkaç adım uzaklaşmıştı ki, birden küçük bir çocuk gibi gözyaşlarına boğuldu. Yürüyordu ve dalgın dalgın yumruğuyla gözyaşlarını siliyordu. Meydana da böyle çıktı ve birden bütün vücuduyla bir şeye çarptığını hissetti. Nerdeyse yere devirdiği bir kocakarının cırtlak sesi duyuldu.</p>
				<p>“Tanrım, öldürseydin bari! Önüne baksana, serseri!”</p>
				<p>“Nasıl, siz miydiniz?” dedi Mitya karanlıkta kadını tanıyarak. Bu, Kuzma Samsonov’un hizmetine bakan ve Mitya’nın dün epeyce dikkatini çekmiş olan yaşlı hizmetçi kadının ta kendisiydi.</p>
				<p>“Ya siz kimsiniz, beyim?” dedi kocakarı tamamen farklı bir sesle. “Karanlıkta çıkaramadım da.”</p>
				<p>“Kuzma Kuzmiç’in evinde oturuyor ve ona hizmet ediyorsunuz, değil mi?”</p>
				<p>“Aynen öyle beyim, şimdi bir koşu Prohorıç’e kadar gitmiştim... Niye hâlâ sizi tanıyamadım?”</p>
				<p>“Söyleyin anacığım, Agrafena Aleksandrovna şu anda sizde mi?” diye sordu Mitya kendini kaybederek. “Demin kendim getirmiştim.”</p>
				<p>“Bizdeydi, beyim, gelmişti, biraz oturdu ve gitti.”</p>
				<p>“Nasıl? Gitti mi?” diye bağırdı Mitya. “Ne zaman gitti?”</p>
				<p>“Bizde bir dakika oturdu oturmadı hemen gitti. Kuzma Kuzmiç’e bir hikâye anlattı, onu güldürdü ve koşarak gitti.”</p>
				<p>“Yalan söylüyorsun, alçak karı!” diye feryadı bastı Mitya.</p>
				<p>“Ay!” diye bir çığlık attı kocakarı, ama Mitya’dan iz bile kalmamıştı; bütün gücüyle Morozova’nın evine koşuyordu. Tam Gruşenka’nın Mokroye’ye gittiği sıraydı, yola çıkışının üzerinden en fazla çeyrek saat geçmişti. “Yüzbaşı” birden koşarak içeri girdiğinde Fenya, büyükannesi aşçı kadın Matryona ile mutfakta oturuyordu. Fenya onu görünce avaz avaz bağırmaya başladı.</p>
				<p>“Ne bağırıyorsun?” diye haykırdı Mitya. “Nerede o?” Ama korkudan donup kalmış olan Fenya’nın bir kelime bile söylemesine fırsat vermeden birden ayaklarına kapandı:</p>
				<p>“Fenya, peygamberimiz İsa aşkına söyle, nerede o?”</p>
				<p>“Hiçbir şey bilmiyorum, beyim, iki gözüm Dmitriy Fedoroviç, hiçbir şey bilmiyorum, istersen öldür, hiçbir şey bilmiyorum,” diye yalvarıp yakarıyor, yemin billah ediyordu Fenya, “daha demin siz kendiniz onunla gitmiştiniz...”</p>
				<p>“Geri geldi!..”</p>
				<p>“İki gözüm gelmedi, vallahi gelmedi!”</p>
				<p>“Yalan söylüyorsun,” diye bağırdı Mitya, “korktuğundan belli, nerede o?”</p>
				<p>Dışarı fırladı. Korku içindeki Fenya ucuz atlattığı için memnundu, ama Mitya’nın zamanı olmadığından ucuz atlattığını çok iyi anlamıştı, yoksa başına gelecek vardı. Ancak dışarı koşarken Fenya’yı da, yaşlı Matryona’yı da beklenmedik bir çılgınlığıyla yine şaşırttı: Masanın üzerinde bakır bir havan duruyordu, içinde de uzunluğu topu topu çeyrek arşın olan küçük bakır havaneli vardı. Mitya, koşarken bir eliyle kapıyı açıp ötekiyle de havanın içindeki havanelini havada kaptı ve yan cebine sokarak gitti.</p>
				<p>“Aman Tanrım, birini öldürecek!” diyerek ellerini çırptı Fenya.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f5"><a class="backref" href="#ref_f5">5</a> Çağdaş anlamına gelen bir dergi adıdır. (Ç.N.)</div>
</div>
  </body>
</html>