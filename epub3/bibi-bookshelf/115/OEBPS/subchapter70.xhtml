<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter70">
<div class="html5_section">
				<div class="html5_header">
					<h1 class="book">ON BİRİNCİ KİTAP</h1>
					<h1 class="book-title">AĞABEY İVAN FEDOROVİÇ</h1>
				<h1 class="chapter-num">I</h1>
				<h1 class="chapter-title">GRUŞENKA’DA</h1>
				</div>
				
				<p>Alyoşa, Sobornaya Meydanı’na, tüccar karısı Morozova’nın evine, Gruşenka’ya yollandı. Gruşenka, daha sabah erkenden Fenya’yı ona göndermiş ve ısrarla kendisine uğramasını rica etmişti. Alyoşa Fenya’yı sorguya çektikten sonra hanımının dünden beri çok büyük bir endişe içinde olduğunu öğrendi. Alyoşa, Mitya’nın tutuklanmasından sonraki iki ay boyunca gerek kendi isteğiyle, gerekse Mitya’nın verdiği görevlerle sık sık Morozova’nın evine uğramıştı. Mitya’nın tutuklanmasından üç gün sonra Gruşenka çok hastalanmış ve nerdeyse beş hafta hasta yatmıştı. Bu beş haftanın bir haftasında bilinci yerinde değildi. Yüzü iyice değişmiş, zayıflamış ve sararmıştı. Ama hemen hemen iki haftadır artık sokağa çıkabiliyordu. Ancak Alyoşa’ya göre Gruşenka’nın yüzü adeta daha da çekici olmuştu ve Alyoşa, Gruşenka’nın yanına girerken onun bakışıyla karşılaşmaktan çok hoşlanıyordu. Bakışlarına sağlam ve akıllıca bir şey gelip yerleşmişti. Ruhsal bir değişiklik ve bir çeşit sabit, sessiz, ama iyi ve kesin bir kararlılık hali ortaya çıkmıştı. Alnında, iki kaşının arasında, güzel yüzüne dalgın, düşünceli, hatta ilk bakışta sert denebilecek bir görünüş veren küçük dik bir kırışıklık belirmişti. Eski hoppalığından eser kalmamıştı. Alyoşa’nın tuhafına giden bir şey de korkunç bir cinayet yüzünden tutuklanmış bir adamın hemen hemen tutuklanmasıyla aynı anda nişanlısı olmuş bu zavallı kadının başına gelen her türlü talihsizliğe, daha sonra geçirdiği hastalığa ve ileriki günlerde mahkemenin alacağı nerdeyse kaçınılmaz olan tehlikeli karara rağmen Gruşenka’nın yine de eski gençlik neşesinden bir şey kaybetmemiş olmasıydı. Önceden gururla parlayan gözlerinde artık bir çeşit yumuşaklık vardı, gerçi... bu gözler arada sırada yine de yüreğinde bırakın sönmeyi daha da büyümüş olan eski bir kaygının ortaya çıktığı anlarda uğursuz alevlerle parlıyordu. Bu kaygının konusu hep aynıydı: Gruşenka’nın hasta yatağında sayıklarken bile adını dilinden düşürmediği Yekaterina İvanovna. Alyoşa, Gruşenka’nın Mitya’yı, daha doğrusu tutuklu Mitya’yı Yekaterina İvanovna’dan korkunç şekilde kıskandığını biliyordu. Oysaki, Yekaterina İvanovna, Mitya’yı istediği zaman gidip hapiste ziyaret edebileceği halde bunu bir kere olsun yapmamıştı. Bütün bunlar Alyoşa için çözümü zor bir mesele haline gelmişti, çünkü Gruşenka bir tek ona kalbini açıyor ve sürekli olarak ona akıl danışıyordu; Alyoşa ise ona zaman zaman hiçbir fikir veremiyordu.</p>
				<p>Gruşenka’nın evine endişeli bir şekilde girdi. Gruşenka evdeydi; Mitya’yı ziyaretten döneli yarım saat olmuştu. Alyoşa, onun masadan fırlayıp kendisini karşılamak için hızla koşuşuna bakıp kendisini büyük bir sabırsızlıkla beklediği sonucuna vardı. Masanın üzerinde oyun kâğıtları duruyordu ve kâğıtlar “Aptal” oyunu için dağıtılmıştı. Masanın öbür tarafındaki deri divanın üzerine bir yatak serilmişti ve yatakta sırtında sabahlığı ve kafasında kâğıttan bir kalpakla tatlı tatlı gülümsemesine rağmen hasta ve zayıflamış görünen Maksimov yarı uzanmış vaziyette oturuyordu. Bu yeri yurdu olmayan ihtiyarcık, o zaman, yani bundan iki ay önce Gruşenka’yla birlikte Mokroye’den döndüğünden beri Gruşenka’nın evinde kalıyordu. O günden beri de hiç yanından ayrılmamıştı. O gün yağmurlu ve çamurlu bir havada Gruşenka’yla birlikte eve geldikten sonra ıslanmış ve korkmuş bir durumda divana oturmuş ve dudağında yalvaran, ürkek bir gülümsemeyle hiçbir şey söylemeden gözlerini Gruşenka’ya dikmişti. Korkunç bir üzüntü içinde bulunan ve artık hummaya yakalanmış olan, türlü koşuşturmalar yüzünden eve geldikten sonra ilk yarım saat içinde onu hemen hemen tamamen unutmuş olan Gruşenka, birden gözlerini dikip bakınca ihtiyar acınacak bir şekilde sersem sersem Gruşenka’nın gözlerinin içine bakarak kikirdemişti. Gruşenka, Fenya’ya seslenmiş ve ihtiyarın karnını doyurmasını emretmişti. İhtiyarcık, bütün gün boyunca hemen hemen hiç kımıldamadan yerinde oturdu; hava kararıp da panjurları kapattıkları sırada Fenya hanımına:</p>
				<p>“Hanımefendi, burada mı geceleyecekler acaba?” diye sordu.</p>
				<p>“Evet, yatağını divana serin,” diye cevap verdi Gruşenka.</p>
				<p>Gruşenka, ona daha ayrıntılı sorular sorduktan sonra gerçekten de artık gidecek hiçbir yeri olmadığını öğrendi ve ihtiyar, “Velinimetim Bay Kalganov, beni artık kabul edemeyeceklerini söylediler ve beş ruble hediye ettiler, efendim” dedi. Merhametle ona gülümseyen Gruşenka ise, sıkıntı içinde “Eh, ne yapalım, kal bari” demek zorunda kaldı. İhtiyar onun bu gülümsemesinden çok etkilendi ve minnetinden dudakları titredi, neredeyse ağlayacaktı. İşte oraya buraya sığınan bu yersiz yurtsuz ihtiyarcık o günden sonra böylece burada kalmış oldu. Gruşenka’nın hastalığı sırasında bile evden ayrılmadı. Fenya ve Gruşenka’nın aşçısı olan büyükannesi de onu kovamadılar, karnını doyurmaya ve yatağını divana sermeye devam ettiler. Daha sonraları Gruşenka ona daha da alıştı ve Mitya’yı ziyaret edip döndüğünde (biraz düzelir düzelmez, hatta tamamen iyileşmeyi bile beklemeden Mitya’ya gitmeye başlamıştı) sıkıntısını dağıtmak için oturmuş ve “Maksimuşka’yla saçma sapan şeylerden konuşmaya başlamıştı. Bunu sırf derdini unutmak için yapıyordu. İhtiyar hep anlatacak bir şeyler buluyordu. Öyle ki, sonunda Gruşenka için gerekli biri haline bile geldi. Gruşenka, arada bir ve her zaman da kısa sürelerle uğrayan Alyoşa’dan başka hemen hemen hiç kimseyi evine kabul etmiyordu. Gruşenka’nın ihtiyar tüccarı ise bu sırada artık iyice ağırlaşmıştı ve şehirdeki söylentilere göre “gidiciydi.” Gerçekten de Mitya’nın mahkemesinden topu topu bir hafta sonra öldü. Ölümünden üç hafta önce sonunun yaklaştığını hissedip nihayet oğullarını, karıları ve çocuklarıyla birlikte yukarı çağırmış ve artık yanından ayrılmamalarını emretmişti. Uşaklara da bu dakikadan itibaren Gruşenka’yı hiçbir şekilde içeri almamalarını, eğer gelecek olursa ona “Size neşe içinde uzun yıllar geçirmenizi, kendisini ise tamamen unutmanızı söylüyor” demelerini sıkı sıkı tembihlemişti. Ancak Gruşenka, tüccarın sağlık durumu hakkında bilgi almak için hemen hemen her gün birini gönderiyordu.</p>
				<p>“Nihayet gelebildin!” diye bir çığlık attı Gruşenka. Elindeki oyun kâğıtlarını fırlatıp atmış, sevinç içinde Alyoşa’yı karşılıyordu. “Maksimuşka da belki gelmez diye beni nasıl korkutmuştu. Ah, sana ne kadar ihtiyacım var! Geç, otur masaya; ne istersin, kahve içer misin?”</p>
				<p>“Olabilir,” dedi Alyoşa masaya yerleşerek, “çok acıktım.”</p>
				<p>“Gördün mü bak; Fenya, Fenya kahve getir!” diye bağırdı Gruşenka. “Çoktandır kaynıyor, seni bekliyor, börek de getir, sıcak olsun. Hayır, dur Alyoşa, bu börekler yüzünden bugün ne fırtınalar koptu. Hapishaneye, ona da börek götürdüm, inanır mısın, suratıma fırlattı, yemedi. Böreklerden birini yere attı, üzerinde tepindi. Ben de ‘Gardiyana bırakacağım; eğer akşama kadar yemezsen seni zehirli öfken besliyor demektir’ dedim ve çıktım. İnan, yine kavga ettik. Her gidişimde tartışıyoruz.”</p>
				<p>Gruşenka bütün bunları soluk almadan, heyecan içinde söylemişti. Hemen ürkmüş olan Maksimov, gözlerini yere dikerek gülümsedi.</p>
				<p>“Bu defa ne için kavga ettiniz?” diye sordu Alyoşa.</p>
				<p>“Hiç beklemediğim bir şeyden! Düşünsene, ‘öncekini’ kıskanıyor: ‘Niye ona para veriyorsun, demek ona bakmaya başladın?’ diyor. Hep kıskanıyor, sürekli beni kıskanıyor! Gece gündüz kıskanıyor. Geçen hafta bir keresinde Kuzma’dan bile kıskandı.”</p>
				<p>“‘Öncekini’ bilmiyor muydu zaten?”</p>
				<p>“Tabii biliyordu. Ta en başından son güne kadar hep biliyordu, bugün durup dururken ayaklandı ve sövüp saymaya başladı. Ağza alınmayacak şeyler söyledi. Ahmak! Ben çıkarken Rakitka girdi yanına. Belki de onu kışkırtan Rakitka’dır, ha? Ne dersin?” diye ekledi dalgın bir şekilde.</p>
				<p>“Seni seviyor, mesele bu, çok seviyor. Şu sıra çok sinirli ayrıca da.”</p>
				<p>“Nasıl sinirli olmasın, yarın mahkemeye çıkacak. Yarın olacaklar hakkında ona birkaç şey söylemeye gitmiştim. Alyoşa, yarın olacakları düşünmek bile korkunç geliyor bana! Bak, sinirli olduğunu sen de söylüyorsun, ama ben de sinirliyim. Ama o kalkmış Polonyalı’dan söz ediyor! Ahmak! Maksimuşka’dan kıskanmıyor zahir.”</p>
				<p>“Karım da beni çok kıskanırdı, efendim,” diye lafa karıştı Maksimov.</p>
				<p>“Seni mi kıskanıyordu,” diye isteksizce güldü Gruşenka, “seni kimden kıskanıyordu ki?”</p>
				<p>“Hizmetçi kızlardan, efendim.”</p>
				<p>“Eee, sus Maksimuşka, şu anda hiç gülecek halim yok, hatta kızıyorum bile. Böreklere de göz dikme, vermem, sana dokunuyor, likör de vermeyeceğim. Bir de bununla uğraş; sanki evimde kimsesizler yurdu açtım,” diyerek güldü.</p>
				<p>“İyiliklerinize değmem, efendim, ben bir hiçim,” dedi Maksimov ağlamaklı bir sesle. “İyiliklerinizi benden daha gerekli insanlara yapın en iyisi.”</p>
				<p>“Eh, herkes gereklidir, hem kimin kimden daha gerekli olduğunu nereden bilelim. Olmaz olsun şu Polonyalı. Alyoşa, üstelik bugün onun da hastalanacağı tuttu. Ona da gittim. Ona da bile bile börek gönderiyormuşum. Ben göndermedim, ama Mitya gönderiyorsun diye suçladı beni. Görür o gününü, ben de inadına şimdi göndereceğim, inadına! Ah, işte Fenya da mektupla geldi! Tamam işte yine Polonyalılardan, yine para istiyorlardır!”</p>
				<p>Gerçekten de Pan Musyaloviç, son derece uzun ve alışkanlığına uygun ağdalı bir dille yazılmış, üç ruble borç istediği bir mektup göndermişti. Mektuba, borçlarını üç ay içinde ödeme taahhüdü içeren bir de alındı makbuzu iliştirilmişti; makbuzun altını Pan Vrublevskiy de imzalamıştı. Gruşenka “öncekinden” bu şekilde pek çok mektup ve makbuz almıştı. Bu iş, iki hafta kadar önce, Gruşenka’nın iyileştiği günden sonra başlamıştı. Gruşenka, hastalığı sırasında panların gelip sağlık durumunu öğrendiklerini biliyordu. Gruşenka’nın aldığı ilk mektup, büyük boy mektup kâğıdına yazılmış, aile mührüyle mühürlenmiş, son derece karamsar ve tumturaklı uzun bir mektuptu. Öyle ki, Gruşenka mektubu ancak yarısına kadar okuyabilmiş ve hemen hemen hiçbir şey anlamadan fırlatıp atmıştı. Zaten o sırada mektupla falan uğraşacak hali de yoktu. Bu birinci mektubu ertesi gün ikincisi izledi. Pan Musyaloviç, mektubunda çok kısa bir süre için iki bin ruble borç vermesini istiyordu. Gruşenka bu mektubu da yanıtsız bıraktı. Sonra her gün bir mektup olmak üzere bir sürü mektup geldi. Hepsi de aynı şekilde ciddi ve tumturaklı mektuplardı, ancak mektuplarda borç olarak istenen tutar gitgide düşerek yüz rubleye, yirmi beş rubleye, on rubleye kadar indi ve nihayet Gruşenka panların ondan sadece bir ruble istedikleri, ekinde ikisinin de imzaladıkları bir makbuz bulunan bir mektup aldı. O zaman Gruşenka birden acıdı ve alacakaranlıkta koşup pana gitti. Polonyalıları korkunç bir yoksulluk, hemen hemen sefalet içinde, yiyeceksiz, odunsuz, sigarasız ve ev sahibi kadına borçlanmış olarak buldu. Mokroye’de Mitya’dan kazandıkları iki yüz ruble anında uçup gitmişti. Yalnız panların her ikisinin de kendisini mağrur bir ciddiyet ve serbestlikle, en yüksek bir etiketle ve abartılı konuşmalarla karşılamaları Gruşenka’yı hayrete düşürmüştü. Gruşenka buna gülüp geçti ve “öncekine” on ruble verdi. O zaman bunu Mitya’ya gülerek anlatmış, Mitya ise hiç kıskanmamıştı. Ama o günden sonra panlar Gruşenka’ya dadandılar ve her gün para istedikleri mektuplarla onu adeta bombardımana tuttular. Gruşenka ise her defasında azar azar gönderiyordu. İşte bugün durup dururken Mitya’nın da şiddetle kıskanacağı tutmuştu.</p>
				<p>“Ben de aptal gibi Mitya’ya giderken hepsi hepsi bir dakikalığına ona da uğrayıvermiştim, çünkü o da, yani benim önceki pan da hastaydı,” diye Gruşenka telaşla ve acele acele tekrar anlatmaya başladı. “Gülüyorum ve Mitya’ya düşünsene, diyorum, benim Polonyalı’nın bana gitar çalıp eski şarkılarımızı söyleyeceği tuttu, yumuşayacağımı ve peşinden gideceğimi sanıyor. Mitya ise küfürlerle yerinden fırlıyor... İnat olsun diye ben de panlara börek göndereceğim! Fenya, o küçük kızı yolladılar mı? Kızın eline üç ruble ver, bir kâğıda da beş on börek sar, götürsün onlara, sana gelince Alyoşa, onlara börek gönderdiğimi hemen git Mitya’ya anlat.”</p>
				<p>“Asla anlatmam,” dedi Alyoşa gülümseyerek.</p>
				<p>“Onun üzüleceğini sanıyorsun; zaten mahsustan kıskançlık gösterdi, ona göre fark etmez ki,” dedi Gruşenka kederle.</p>
				<p>“Mahsustan mı?” diye sordu Alyoşa.</p>
				<p>“Aptalsın sen, Alyoşa, bu kadar zeki olmana rağmen hiçbir şey anlamıyorsun. Beni kıskanmasına üzülmedim, asıl hiç kıskanmasaydı üzülürdüm. Ben böyleyim işte. Kıskandığı için üzülmüyorum, benim yüreğim de katıdır, ben de kıskanırım. Beni üzen tek şey, onun beni hiç sevmemesi, şimdi de <em>mahsustan</em> kıskanmış gibi yapması. Kör müyüm ben, ha, görmüyor muyum? Bana öbüründen, Katka’dan bahsediyor. Demin durup dururken şöyle dedi: İşte Katka böyledir de, şöyledir de, benim için mahkemeye Moskova’dan doktor getirtti de, beni kurtarmak için en birinci, aynı zamanda en bilgili avukatı çağırdı da. Gözümün içine baka baka onu övmeye başladığına göre, demek ki, onu seviyor, arsız herif! Benim karşımda kabahatli olan kendisi. Suçunu bastırıp beni suçlu göstermek için, “Sen, benden önce Polonyalı’yla beraberdin, öyleyse ben de Katka’yla beraber olabilirim” diyerek bütün suçu benim üzerime atmak için böyle yaptı. Hep bundan! Bütün suçu bana yıkmak istiyor. Bunu mahsus yaptı, mahsus yaptı diyorum sana, ama ben...”</p>
				<p>Gruşenka sözünü tamamlayıp ne yapacağını söyleyemedi, gözlerini mendiliyle kapatarak hüngür hüngür ağlamaya başladı.</p>
				<p>“O Yekaterina İvanovna’yı sevmiyor,” dedi Alyoşa kesin bir ifadeyle.</p>
				<p>Gruşenka mendili gözlerinden çekerek tehdit eder gibi bir sesle, “Sevip sevmediğini yakında öğrenirim,” dedi. Yüzü çirkinleşmişti. Alyoşa, onun yumuşak, sakin, neşeli yüzünün nasıl birdenbire asıldığını ve öfkeli bir hal aldığını acıyla fark etti.</p>
				<p>“Bu kadar saçmalık yeter!” diye birden kestirip attı Gruşenka. “Seni bunlar için çağırmadım. Alyoşa, canım, yarın neler olacak? İşte beni üzen bu! Beni üzen tek şey bu! Bakıyorum herkese, hiç kimse bunu düşünmüyor, hiç kimse bu işle ilgilenmiyor. Sen birazcık olsun düşünüyor musun? Yarın onu yargılayacaklar! Anlat bana, onu nasıl yargılayacaklar? Ama bunu yapan uşaktı, uşak öldürdü, uşak! Aman Tanrım! Uşağın yerine onu yargılayacaklar. Hiç kimse Mitya’ya arka çıkmayacak mı? Uşağı çağırmadılar bile, değil mi?”</p>
				<p>“Onu da sıkı sıkı sorguya çektiler,” dedi Alyoşa düşünceli bir şekilde, “ama hepsi de onun yapmadığı sonucuna vardılar. Şu anda çok hasta, yatıyor. Geçirdiği o sara nöbetinden beri hasta. Gerçekten hasta,” diye ekledi Alyoşa.</p>
				<p>“Aman Yarabbim, şu avukata sen kendin gidip de davayı yüz yüze konuşsan. Petersburg’dan üç bin rubleye getirtildiğini söylüyorlar.”</p>
				<p>“Üç bin rubleyi biz üçümüz, ben, İvan Ağabey ve Yekaterina İvanovna verdik. Doktoru ise Moskova’dan iki bin ruble karşılığında Yekaterina İvanovna getirtti. Avukat Fetyukoviç daha fazla para isteyebilirdi. Dava tüm Rusya’da duyuldu, bütün gazeteler, dergiler ondan bahsediyor. Fetyukoviç, bunu daha ziyade ün kazanmak için kabul etti, çünkü dava artık son derece ünlü bir dava haline geldi. Onu dün gördüm.”</p>
				<p>“Eee, ne oldu? Onunla konuştun mu?” diye telaşla atıldı Gruşenka.</p>
				<p>“Dinledi ve hiçbir şey söylemedi. Kafasında artık belirli bir düşünce oluştuğunu belirtti yalnızca. Ama benim sözlerimi de hesaba katacağına söz verdi.”</p>
				<p>“Hesaba katacakmış demek! Ah, onlar ne düzenbazdırlar! Mitya’yı mahvedecekler! Peki, doktoru neden getirtti?”</p>
				<p>“Bilirkişi olarak. Ağabeyimin deli olduğunu ve kendini kaybederek bir delilik anında cinayeti işlediğini kanıtlamak istiyorlar,” diye sessizce gülümsedi Alyoşa. “Ama ağabeyim bunu kabul etmez.”</p>
				<p>“Ah, eğer öldürmüş olsaydı doğru bir yol olurdu bu!” diye haykırdı Gruşenka. “O zamanlar deliydi, tam bir deli ve bunun suçlusu, alçağın biri olan benim! Ama o öldürmedi, o öldürmedi! Ancak herkes, bütün şehir onun öldürdüğünü söylüyor. Hatta Fenya’nın söylediklerinden bile onun öldürmüş olduğu sonucu çıkıyor. Dükkânda, sonra şu memur, en önce de meyhanede duymuşlar! Herkes, her şey onun aleyhinde, hakkında atıp tutuyorlar.”</p>
				<p>“Evet, kanıtlar korkunç şekilde arttı,” diye belirtti Alyoşa somurtarak.</p>
				<p>“Ya Grigoriy, Grigoriy Vasilyeviç, kapı açıktı diye inat ediyor, gördüm diye ısrar ediyor, dediğinden döndüremezsin onu. Koşup gittim, konuştum kendisiyle. Bir de küfür işittim üstelik!”</p>
				<p>“Evet, bu belki de ağabeyimin aleyhindeki en kuvvetli kanıt,” dedi Alyoşa.</p>
				<p>“Mitya’nın deli olduğu konusuna gelince, şu anda sahiden öyle,” diye birden kaygılı ve esrarengiz bir halle konuşmaya başladı Gruşenka. “Biliyor musun Alyoşenka, sana çoktandır söylemek istediğim bir şey var: Ona her gün gidiyorum ve şaşırıp kalıyorum. Söyle bakalım sen ne düşünüyorsun bu konuda: Bir anda herhangi bir konuda konuşmaya başlıyor. Konuşuyor, konuşuyor, hiçbir şey anlayamıyorum, düşünüyorum, o akıllı, ben aptalım herhalde ki anlayamıyorum diyorum; sonra birdenbire bana bir bebekten bahsetmeye başlıyor, ‘Bebek neden yoksulmuş’, ‘Bu bebek için Sibirya’ya gideceğim, ben öldürmedim, ama Sibirya’ya gitmem gerek!’ diyor. Bu ne demek böyle, bebek de neyin nesi? Hiçbir şey anlamadım. O konuşurken ağladım, çünkü çok güzel konuşuyordu, kendisi de ağlıyordu. Ben de ağlamaya başladım. Birden beni öptü ve eliyle takdis etti. Bu ne demek Alyoşa, ne ‘bebeği’ bu anlat bana.”</p>
				<p>“Rakitin nedense ona dadandı,” diye gülümsedi Alyoşa, “ama yine de... bunun nedeni Rakitin değil. Dün yanına gitmedim, bugün gideceğim.”</p>
				<p>“Hayır, Rakitin’in yüzünden değil, kardeşi İvan Fedoroviç onun kafasını karıştırıyor, yanına gidiyor ve... dedi Gruşenka ve birdenbire duraksar gibi oldu. Alyoşa hayretle gözlerini ona dikmişti.</p>
				<p>“Ona mı gidiyor? Yoksa Mitya’nın yanına mı gitti? Mitya, İvan’ın bir kere bile gelmediğini söylemişti bana.”</p>
				<p>“Ah, ben böyleyim işte! Boşboğazlık ettim!” diye şaşkınlık içinde haykırdı Gruşenka, birden kıpkırmızı olmuştu. “Dur Alyoşa, sus, madem bir gevezelik ettim, bari bütün gerçeği anlatayım: Mitya’nın yanına iki defa gitti; ilkin Moskova’dan apar topar geldiğinde. Ben henüz hastalanıp yatmamıştım. Öbürü ise bir hafta önce. Mitya’ya sana bunu söylememesini, başka hiç kimseye de bahsetmemesini tembihledi, gizlice gelmişti.”</p>
				<p>Alyoşa dalgın dalgın oturuyor ve düşünüyordu. Haber onu etkilemiş gibi görünüyordu.</p>
				<p>“İvan Ağabey, Mitya’nın davasıyla ilgili olarak benimle hiç konuşmuyor,” dedi yavaşça. “İki aydır benimle genel olarak çok az konuşuyor, ona gittiğimde ise gelişimden her zaman pek memnun olmuyordu. Bu yüzden üç haftadır ona gitmiyorum. Hmm... Eğer bir hafta önce gittiyse... geçen hafta Mitya’da gerçekten de büyük bir değişiklik olmuştu...”</p>
				<p>“Değişiklik, evet değişiklik!” diye telaşla atıldı Gruşenka. “Aralarında bir sır vardı! Bir sırları olduğunu Mitya bana kendisi söyledi, hem biliyor musun, bu öyle bir sır ki, Mitya’ya da rahat vermiyor. Eskiden neşeliydi, şimdi de neşeli, yalnız, biliyor musun, kafasını sallamaya, odada bir aşağı bir yukarı dolaşmaya, sağ eliyle şakağındaki saçları çekiştirmeye başladı mı anlıyorum ki, onu rahatsız eden bir şey var... artık anlıyorum!.. Yoksa neşesi yerinde, bugün de neşeliydi!”</p>
				<p>“Öfkeli olduğunu söylememiş miydin?”</p>
				<p>“Evet, hem öfkeli, hem de neşeli. Bir an için öfkeleniyor, sonra neşeleniyor, sonra durup dururken yine öfkeleniyor. Biliyor musun Alyoşa, ona hep şaşıyorum: Önünde böyle bir korku varken bazen incir çekirdeğini doldurmayacak şeylere çocuk gibi kahkahalarla gülüyor.”</p>
				<p>“İvan’dan bana söz etmemeni tembihlemesi gerçekten doğru mu? Söyleme mi dedi?”</p>
				<p>“Söyleme dedi. Mitya da en çok senden çekiniyor. Çünkü kendisi söyledi, bir sır var... Alyoşa, canım, gidip sırları neymiş öğren, sonra da gelip bana anlat,” dedi yalvaran bir sesle Gruşenka, “içimi rahatlat, zavallı, lanet olası kaderimi bileyim ben de! Seni işte bunun için çağırmıştım.”</p>
				<p>“Senin hakkında bir şey olduğunu mu sanıyorsun? Eğer öyle olsaydı senin yanında bir sır olduğundan söz etmezdi.”</p>
				<p>“Bilmiyorum. Belki bu sırrı bana da söylemek istiyor, ama cesaret edemiyor. Uyarıyor. Bir sır var, ama nasıl bir sır söylemedi.”</p>
				<p>“Sen ne düşünüyorsun?”</p>
				<p>“Ne mi düşünüyorum? Sonumun geldiğini düşünüyorum. Sonumu o üçü hazırladı, çünkü işin içinde Katka var. Bütün bunlar hep Katka’nın başının altından çıkıyor. ‘O şöyleymiş de böyleymiş de,’ demek ben öyle değilmişim. Bunu önceden söyleyip beni uyarıyor. Beni bırakmayı aklına koymuş, işte bütün sır bu! Mitka, Katka ve İvan Fedoroviç, üçü bir olup bunu buldular. Alyoşa, çoktandır sana sormak istediğim bir şey var: Bir hafta önce Mitya, durduk yerde bana sık sık evine gittiğine göre İvan’ın Katka’ya âşık olduğunu söyledi. Bana bu söylediği doğru mu? Elini vicdanına koy da söyle, bana hiç acıma.”</p>
				<p>“Sana yalan söylemem. İvan, Yekaterina İvanovna’ya âşık değil, ben öyle sanıyorum.”</p>
				<p>“O zaman ben de aynı şeyi düşünmüştüm! Bana yalan söylüyor, arsız herif! Sonradan suçu benim üzerime atmak için demin de beni kıskandı. Ahmaktır zaten, bir şeyi gizlemeyi beceremez, içi dışı birdir... Ama ben ona gününü gösteririm, görür o! ‘Sen,’ diyor, ‘benim katil olduğuma inanıyorsun.’ Bunu bana söylüyor, bana! Başıma kakıyor! Tanrı onu korusun! Ama dur, mahkemede şu Katka’yı fena yapacağım! Ona orada öyle bir laf edeceğim ki... Her şeyi söyleyeceğim!”</p>
				<p>Tekrar acı acı ağlamaya başladı.</p>
				<p>“Sana kesinlikle açıklayabilirim, Gruşenka,” dedi Alyoşa yerinden kalkarak, “birincisi Mitya seni seviyor, dünyadaki her şeyden çok seni seviyor, bir tek seni seviyor, bu konuda bana inan. Biliyorum. Daha doğrusu artık biliyorum bunu. İkincisi, şu sırrı ağzından zorla almak istemiyorum, eğer bugün bana kendiliğinden söyleyecek olursa ona açıkça sana söylemeye söz verdiğimi söyleyeceğim. Öğrenebilirsem bugün sana gelip anlatacağım. Yalnız... bana öyle geliyor ki... bu işte Yekaterina İvanovna’nın parmağı yok, bu sır başka bir şeyle ilgili. Mutlaka öyle. Yekaterina İvanovna hakkında olacağını da hiç sanmam, benzemiyor. Şimdilik hoşça kal!”</p>
				<p>Alyoşa, Gruşenka’nın elini sıktı. Gruşenka hâlâ ağlıyordu. Söylediği teselli edici sözlere çok az inandığını fark etti, ama yine de Gruşenka için iyi olmuştu, biraz olsun sıkıntısı dağılmış, içini dökmüştü. Kadıncağızı bu halde bırakıp gittiğine üzülüyordu, ama acele ediyordu. Yapacağı daha bir sürü iş vardı.</p>
				
				
				
				</div>
  </body>
</html>