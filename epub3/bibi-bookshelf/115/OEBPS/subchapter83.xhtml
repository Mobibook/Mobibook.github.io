<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter83">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">ŞANS MİTYA’YA GÜLÜYOR</h1>
				</div>
				
				<p>Bu durum, Alyoşa için bile tamamen bir tesadüf olarak ortaya çıktı. Yemin etmeden tanıklık etmek üzere çağrılmıştı ve hatırlıyorum, tarafların hepsi de sorgulamanın ta en başından itibaren ona karşı son derece yumuşak ve cana yakın davranmıştı. Anlaşılan kendisinden önce iyi şöhreti duyulmuştu. Alyoşa ılımlı ve ölçülü bir ifade verdi, ancak talihsiz ağabeyine duyduğu sıcak sevgi, verdiği ifadede açıkça ortaya çıkıyordu. Bir soruya yanıt verirken ağabeyinin karakterini belki hırçın ve kendini birtakım ihtiraslara kaptırmış, ama aynı zamanda soylu, gururlu ve istendiğinde kendini feda etmeye hazır yüce gönüllü bir insan olarak çizdi. Bu arada ağabeyinin son günlerde Gruşenka’ya olan tutkusu ve babasıyla aralarındaki rekabet yüzünden tahammül edilmez bir durumda bulunduğunu da itiraf ediyordu. Ancak ağabeyinin hırsızlık amacıyla babasını öldürebileceğine ilişkin varsayımı da öfkeyle reddetti. Gerçi, bu üç binin Mitya’nın zihninde neredeyse bir tür sabit fikir haline gelmiş olduğunu, onun bu paraları babasının çevirdiği dolaplar sonucu kendisine eksik verilmiş olan mirasın bir kısmı saydığını, asla çıkar düşkünü biri olmadığı halde bu üç bin rublenin sözü edildiğinde bile hiddetten köpürdüğünü kabul ediyordu. Savcının ifasesiyle iki “şahsın”, yani Gruşenka ve Katya’nın rekabeti konusunda kaçamak cevaplar verdi, hatta bir veya iki soruya hiç cevap vermek istemedi.</p>
				<p>“Ağabeyiniz size babasını öldürmek niyetinde olduğundan hiç söz etmiş olabilir mi?” diye sordu savcı. “Eğer gerekli görüyorsanız cevap vermeyebilirsiniz,” diye de ekledi.</p>
				<p>“Açık açık söylemedi,” dedi Alyoşa.</p>
				<p>“Nasıl yani? Dolaylı olarak mı söyledi?”</p>
				<p>“Bir kere bana babama duyduğu kişisel nefretten söz etmiş ve çileden çıktığı bir anda... ondan çok tiksindiği bir anda... onu öldürmekten korktuğunu söylemişti.”</p>
				<p>“Ya siz, duyduğunuzda buna inandınız mı?”</p>
				<p>“Söylemeye dilim varmıyor, ama inanmıştım. Ama o uğursuz anda yüce bir duygunun onu kurtaracağından hep emindim. Zaten onu bu yüce duygu kurtardı, çünkü babamı öldüren <em>o değil</em>,” diye yüksek sesle bütün salona karşı konuşarak sözünü tamamladı Alyoşa. Savcı boru sesi duymuş bir muharebe atı gibi irkildi.</p>
				<p>“Emin olun, bu inancınızın tamamen samimi olduğuna kesinlikle, talihsiz ağabeyinize duyduğunuz sevgiyi hesaba katmadan inanıyorum. Aileniz içinde meydana gelmiş olan bu trajik olaya ilişkin kendine özgü bakışınız hazırlık soruşturmasından da hepimizce malumdur. Sizin bu olaya bakışınızın çok farklı bir bakış açısı olduğunu ve savcılık tarafından alınmış olan diğer bütün ifadelere ters düştüğünü gizlemeyeceğim. Bu yüzden de size, bu düşüncenize hangi bilgilerin yön verdiğini ve sizi ağabeyinizin suçsuzluğuna, diğer taraftan hazırlık soruşturmasında açıkça adını vermiş olduğunuz öteki şahsın ise suçluluğuna kesin olarak inandırdığını ısrarla sormayı gerekli buluyorum.” </p>
				<p>“Hazırlık soruşturmasında sadece sorulara yanıt verdim,” dedi Alyoşa yavaş ve sakin bir şekilde, “Smerdyakov’u ise suçlamadım.”</p>
				<p>“Yine de onu işaret ediyordunuz, öyle değil mi?”</p>
				<p>“Ben Dmitriy Ağabey’in sözlerinden yola çıkmıştım. Sorgulamadan önce bana ağabeyimin tutuklanması sırasında olanları ve onun o zaman Smerdyakov aleyhine ifade verdiğini anlatmışlardı. Ağabeyimin suçu omadığına tam olarak inanıyorum. Eğer o öldürmediyse o zaman...”</p>
				<p>“O zaman Smerdyakov mu öldürdü? Neden özellikle Smerdyakov? Ve neden ağabeyinizin suçsuz olduğuna bu kadar kesin inanıyorsunuz?”</p>
				<p>“Ağabeyime inanmamam mümkün değil. Bana yalan söylemeyeceğini bilirim. Bana yalan söylemediğini yüzünden okudum.”</p>
				<p>“Yalnızca yüzünden mi? Bütün kanıtınız bu mu?”</p>
				<p>“Başka kanıtım yok.”</p>
				<p>“Ve Smerdyakov’un suçlu olduğuna ilişkin olarak da ağabeyinizin sözlerinden ve yüz ifadesinden başka en ufak bir kanıtınız yok, öyle değil mi?”</p>
				<p>“Evet, başka bir kanıtım yok.”</p>
				<p>Savcı sorularına burada son verdi. Alyoşa’nın yanıtları, izleyenleri hayal kırıklığına uğrattı. Şehrimizde Smerdyakov hakkında mahkemeden önce de pek çok şey konuşuluyordu. Birileri bir şeyler duymuşlar, birisi bir şeye dikkati çekmiş falan filan. Alyoşa hakkında da onun, uşağın suçunu kanıtlayacak, ağabeyi lehine çok önemli kanıtlar topladığı söyleniyordu. Ve işte, sanığın öz kardeşi olarak son derece doğal sayılacak birtakım inançlardan başka hiçbir şey, hiçbir kanıt yoktu ortada.</p>
				<p>Fetyukoviç de sorularını sormaya başladı. Sanığın babasına beslediği nefretten ve babasını öldürebileceğinden ona, yani Alyoşa’ya tam olarak ne zaman bahsettiği ve bunu ağabeyinden örneğin, felaketten önceki son görüşmelerinde duyup duymadığı sorusuna cevap verirken Alyoşa birden irkilir gibi oldu, sanki hemen o anda aklına bir şey gelivermiş gibiydi:</p>
				<p>“Tamamen aklımdan çıkmış olan bir hususu şimdi hatırlıyorum, ancak bu husus o zaman benim için böylesine anlamlı bir şey değildi, şu anda ise...”</p>
				<p>Ve Alyoşa, anlaşılan kendisi de bu bir anda aklına geliveren fikre kendini kaptırarak Mitya’yla manastır yolunda, ağacın yanındaki son görüşmelerini, Mitya’nın göğsüne, “göğsünün üst kısmına” vura vura şerefini yeniden elde etmek olanağı olduğunu, bu olanağın işte orada, göğsünde olduğunu birkaç kez tekrarladığını heyecanla hatırladı... “O zaman göğsüne vururken kalbini kastettiğini sanmıştım,” diye devam etti Alyoşa, “karşı karşıya bulunduğu ve bana bile itiraf etmeye cesaret edemediği korkunç bir rezaletten kurtulmak için aradığı gücü yüreğinde bulabileceğini kastediyor diye düşünmüştüm. İtiraf edeyim, o sırada onun babamdan söz ettiğini ve babama gidip ona karşı herhangi bir zorbalıkta bulunma fikri nedeniyle çıkacak bir rezaletten ürktüğünü sanmıştım, oysaki, o sırada göğsündeki bir şeyi gösterir gibiydi. Hatta hatırlıyorum, o anda aklımdan, insanın yüreği göğsünün o kısmında değil ki, daha aşağıdadır, oysa o daha yukarıya, işte şuraya, boynunun altına vuruyor ve hep orayı gösteriyor diye bir düşünce geçmişti. Bu düşünce o sırada bana pek aptalca gelmişti, oysaki, belki de o sırada şu bin beş yüz rubleyi dikmiş olduğu muskayı gösteriyordu!..”</p>
				<p>“Aynen öyle!” diye birden bağırdı Mitya oturduğu yerden. “Aynen öyleydi, Alyoşa, aynen öyle, o sırada yumruğumla muskayı gösteriyordum!”</p>
				<p>Fetyukoviç, hemen Mitya’ya dönerek sakin olmasını rica etti ve sonra da hemen Alyoşa’yı soru yağmuruna tuttu. Aklına gelen şeyle kendisi de heyecanlanmış olan Alyoşa, bu rezaletin daha ziyade Mitya’nın Yekaterina İvanovna’ya olan borcunun yarısını oluşturan bu bin beş yüz rubleyi kıza geri verebilecekken bunu yapmayıp öteki için, yani eğer kabul edecek olursa Gruşenka’yı alıp buralardan götürmek için kullanmaya karar vermiş olmasından ibaret olduğu varsayımını hararetle ifade etmişti. </p>
				<p>“Öyleydi, aynen öyleydi,” diye ani bir heyecanla haykırdı Alyoşa, “ağabeyim bana o zaman aynen böyle bağırmış ve rezaletin yarısını (<em>yarısı</em> lafını birkaç kez tekrarlamıştı!) üzerinden atabileceğini, ama karakterinin zayıflığı yüzünden bunu yapamayacağını... bunu yapamayacağını ve yapacak gücü olmadığını söyleyip durmuştu!”</p>
				<p>“Göğsünün neresine vurduğunu kesin ve açık olarak anımsıyorsunuz, değil mi?” diye aşırı bir merakla sordu Fetyukoviç.</p>
				<p>“Açıkça ve kesinlikle hatırlıyorum, çünkü o sırada kalbi daha aşağıda olduğu halde neden acaba bu kadar yukarıya vuruyor diye de aklıma gelmişti ve o zaman bu düşüncem bana aptalca görünmüştü... aptalca geldiğini hatırlıyorum... aklımdan geçmişti. İşte bu yüzden şimdi de aklıma geldi. Nasıl oldu da şu ana kadar bunu hatırlayamadım! Bu muskayı işaret ederek parası olduğunu, ama bu bin beş yüz rubleyi vermeyeceğini gösteriyordu. Mokroye’de tutuklanışı sırasında ise özellikle elinde Yekaterina İvanovna’ya olan borcunun yarısını (yine yarısını!) geri verebilecek para varken ve böylece onun karşısında hırsız damgası yemekten kurtulabilecekken yine de parayı iade etmeye karar verememiş olmasını ve paralara veda etmektense Yekaterina İvanovna’nın gözünde hırsız olarak kalmak istemesini hayatının en yüz kızartıcı işi olarak gördüğünü haykırmış. Bunu biliyorum, bana anlatmışlardı. Kim bilir bu borç yüzünden ne acı çekti!” diye haykırarak sözünü bitirdi Alyoşa.</p>
				<p>Tabii, savcı da geri kalmadı. Alyoşa’dan bütün bunların nasıl olduğunu bir kez daha anlatmasını rica etti ve sanık gerçekten göğsüne vururken bir şey gösterir gibi miydi, sadece göğsünü yumrukluyor olamaz mıydı, diye birkaç defa ısrarla sordu. </p>
				<p>“Zaten yumruğuyla vurmuyordu!” diye haykırdı Alyoşa. “Parmaklarıyla işaret ediyordu, hem şurayı, çok yukarıyı gösteriyordu... Ama bunu nasıl da şu ana kadar tamamen unutabildim!”</p>
				<p>Mahkeme başkanı Mitya’ya dönerek bu ifade konusunda ne söyleyebileceğini sordu. Mitya, her şeyin aynen böyle olduğunu, boynunun biraz aşağısında, göğsünde bulunan bin beş yüz rublesini işaret ettiğini ve bunun kesinlikle bir rezalet olduğunu doğruladı. “İnkâr edemeyeceğim bir rezalet, hayatımın en yüz kızartıcı hareketi!” diye haykırdı Mitya. “Geri verebilirdim, ama vermedim. Onun gözünde hırsız olarak kalmayı tercih ettim ve parayı geri vermedim. Ama asıl rezalet geri vermeyeceğimi önceden bilmemdi! Alyoşa haklı! Teşekkür ederim Alyoşa!”</p>
				<p>Alyoşa’nın sorgusu böylece sona erdi. Bir tanecik olsun, ufacık olsun bir kanıtın, belli belirsiz, ama yine de böyle bir muskanın var olduğunu ve içinde bin beş yüz rublenin bulunduğunu, sanığın Mokroye’deyken hazırlık soruşturması sırasında bu bin beş yüz ruble için yaptığı “benimdi” açıklamasının yalan olmadığını bir parçacık olsun doğrulayabilecek bir kanıtın bulunmuş olması önemliydi. Alyoşa memnundu; yüzü kıpkırmızı, kendisine gösterilen yere geçti. Uzun bir süre daha kendi kendisine “Nasıl da unuttum! Nasıl da bir anda hatırladım!” diye tekrarladı.</p>
				<p>Yekaterina İvanovna’nın sorgulanmasına geçildi. Yekaterina İvanovna içeri girer girmez salonda alışılmamış bir şey oldu. Hanımlar saplı gözlüklerine ve dürbünlerine yapıştılar, erkekler kımıldanmaya başladılar, bazıları daha iyi görebilmek için ayağa kalktılar. Hepsi de sonradan Yekaterina İvanovna içeri girer girmez Mitya’nın birden “keten gibi” bembeyaz olduğunu iddia ettiler. Siyahlar içinde, gösterişsiz ve hemen hemen çekingen bir halde kendisine gösterilen yere yaklaştı. Heyecanlı olup olmadığını yüzüne bakıp anlamak mümkün değildi, ancak koyu ve kederli gözlerinde kararlılık pırıltıları vardı. Sonradan pek çok kişinin Yekaterina İvanovna’nın o anda şaşırtıcı derecede güzel olduğunu ileri sürdüklerini de belirtmek gerekir. Alçak sesle, ama bütün salonun duyabileceği şekilde konuşuyordu. Son derece sakin ya da en azından sakin olmaya çalışarak konuşuyordu. Mahkeme başkanı sorularını dikkatle, son derece saygılı bir şekilde, adeta “bazı tellere” dokunmaya korkarak ve karşısında duran büyük mutsuzluğa saygı göstererek sormaya başladı. Ama Yekaterina İvanovna daha ilk sözlerinden itibaren kendisine sorulan bir soruya karşılık sanığın nişanlısı olduğunu kesin bir ifadeyle açıkladı ve “o beni bırakana kadar...”- diye alçak sesle ekledi. Postayla akrabalarına göndermesi için Mitya’ya emanet ettiği üç bin rubleyi sorduklarında kesin bir şekilde şöyle dedi: “Doğruca postaya vermesi için vermemiştim; o sırada paraya çok ihtiyacı olduğunu hissediyordum... o anda... Bu üç bin rubleyi ona isterse bir ay içinde göndermesi koşuluyla vermiştim. Sonradan bu borç için kendisini bu kadar üzmesi gerekmezdi...”</p>
				<p>Bütün soruları ve Yekaterina İvanovna’nın verdiği yanıtları tam olarak aktaracak değilim, sadece ifadesinden çıkan anlamı belirteceğim. </p>
				<p>“Bu üç bin rubleyi babasından alır almaz göndereceğinden kesinlikle emindim,” diye devam etti soruları cevaplarken, “çıkar düşkünü biri olmadığına ve dürüstlüğüne... para işlerindeki... dürüstlüğüne her zaman güvenmişimdir. Babasından üç bin ruble alacağından kesinlikle emindi ve birkaç defa bana da bundan söz etmişti. Babasıyla aralarında bir anlaşmazlık olduğunu biliyordum ve babası tarafından kalbinin kırıldığından emindim, hâlâ da eminim. Babasını ne şekilde tehdit ettiğini hatırlamıyorum. En azından benim yanımda hiçbir şey söylemedi, herhangi bir tehdit lafı etmedi. Eğer o zaman bana gelseydi, bana borçlu olduğu şu lanet olası üç bin ruble için endişelerini hemen giderebilirdim, ama bana artık gelmiyordu... bense... öyle bir durumdaydım ki... onu evime çağıramazdım... Ondan bu parayı geri istemeye de hakkım yok zaten,” diye birden ekledi. Sesinde kararlı bir ifade vardı. “Bir keresinde ben de ondan üç bin rubleden daha fazla borç almıştım ve parayı, o sıralar bir gün gelip de ona borcumu geri ödeyip ödeyemeyeceğimi hiç bilmeden kabul etmiştim...” </p>
				<p>Ses tonunda adeta bir meydan okuyuş hissedildi. Tam bu anda soru sorma sırası Fetyukoviç’e geçmişti.</p>
				<p>“Bu olay buraya gelmeden önce, ilk tanıştığınızda mı olmuştu?” diye dikkatli bir yaklaşımla söze girdi Fetyukoviç. Bir fırsat yakaladığını hemencecik hissetmişti. (Bu arada parantez içinde onun Petersburg’dan bir dereceye kadar Yekaterina İvanovna tarafından çağrıldığı halde daha öbür şehirdeyken Mitya tarafından kıza verilmiş olan beş bin rubleden ve “ayaklarına kapanma” olayından hiç haberi olmadığını belirteceğim. Yekaterina İvanovna ona bundan bahsetmemiş, saklamıştı! Şaşırtıcı bir durumdu bu. Bu olayı mahkemede anlatıp anlatmayacağını son dakikaya kadar kendisinin de bilmediğini ve bir ilham beklediğini kesinlikle söyleyebiliriz.)</p>
				<p>Hayır, o dakikaları hiçbir zaman unutamam! Yekaterina İvanovna anlatmaya başlamıştı, <em>her şeyi</em>, Mitya’nın Alyoşa’ya bahsettiği bu olayı, “ayaklarına kapanma” hikâyesini de, nedenlerini de, babasını da, Mitya’nın evine gidişini de anlattı, ama bir tek sözcükle, bir imayla olsun Mitya’nın “para için Yekaterina İvanovna’nın kendisine gelmesini” kız kardeşi vasıtasıyla teklif ettiğinden hiç söz etmedi. Büyüklük göstererek bunu gizledi ve o gün genç subayın evine bir şeyler umarak... ondan para istemek için kendisinin koştuğunu söylemekten çekinmedi. İnsanı sarsan bir şeydi bu. Dinlerken içim ürpermişti ve titriyordum, salondakiler adeta donup kalmış, her sözcüğü yakalamaya çalışıyorlardı. Eşi benzeri görülmemiş bir şey oluyordu. Öyle ki, onun gibi hükmetmeye alışmış ve etrafını hor gören kibirli bir kızdan bile böylesine açık yüreklilikle ifade vermesi, kendini bu şekilde feda etmesi, lekelemesi hiç beklenmezdi. Hem de ne için, kimin için? Kendisine ihanet eden ve kalbini kıran adamı kurtarmak için, onun lehine iyi bir etki bırakarak birazcık olsun kurtulmasına yardımcı olmak için! Son beş bin rublesini, yani hayatta elinde kalmış olan her şeyini veren ve masum bir genç kızın önünde saygıyla eğilen bir subay tipi sahiden de son derece sempatik ve çekiciydi, ama... yüreğim acıyla sıkışıyordu. Bu işin arkasından bir iftira çıkacağını (sonradan çıktı da zaten!) hissediyordum! Daha sonra bütün şehirde pis pis sırıtarak hikâyenin özellikle subayın genç kızın “sözüm ona sadece saygılı bir selam vererek” evinden gitmesine izin verdiği kısmının belki de tümüyle doğru olmadığını konuşup durdular. Bu öyküde bir şeylerin “atlanmış olduğunu” ima ettiler. En saygıdeğer hanımlar bile “Hadi diyelim ki, bir şey atlanmamış, hepsi doğru olmuş olsun, o zaman da genç bir kızın babasını kurtarmak için bile olsa bu şekilde davranması çok soylu bir davranış olmasa gerek” diye konuşuyorlardı. O kadar zeki ve önsezileri hastalık derecesinde kuvvetli olan Yekaterina İvanovna insanların bu şekilde laf etmeye başlayacaklarını önceden hissetmemiş miydi acaba? Mutlaka hissetmişti ve her şeyi söylemeye karar vermişti! Öykünün gerçekliğine duyulan bütün bu kötü niyetli kuşkular daha sonra ortaya çıkmıştı, oysa ilk anda herkes sarsılmıştı. Mahkeme üyelerine gelince, onlar Yekaterina İvanovna’yı pek derin bir saygıyla, hatta diyebiliriz ki, mahcup bir sessizlik içinde dinliyorlardı. Savcı daha sonra bu konuda tek bir soru bile sormadı. Fetyukoviç, kızın önünde yerlere kadar eğildi. Ah, neredeyse bayram yapıyordu! Pek çok şey elde edilmişti: Soylu bir coşku içinde son kalan beş binini veren bir adam ve daha sonra bir gece üç bin ruble çalmak için babasını öldüren yine aynı adam; akıl almaz bir şeydi bu. Fetyukoviç şu anda en azından hırsızlık konusunu bertaraf edebilirdi. “Dava” birden yeni bir ışık demetiyle aydınlanmıştı. Mitya’nın yararına sevimli sayılabilecek bir durum ortaya çıkmıştı. Mitya ise... anlatılanlara göre, Yekaterina İvanovna ifade verirken bir ya da iki defa yerinden fırlamış, sonra tekrar sıraya çökmüş ve iki eliyle yüzünü örtmüştü. Ama Yekaterina İvanovna ifadesini tamamladığında ellerini ona uzatarak ağlamaklı bir sesle şöyle haykırmıştı:</p>
				<p>“Beni neden mahvettin Katya?”</p>
				<p>Ve bütün salonun duyacağı kadar yüksek sesle hıçkıra hıçkıra ağlamaya başlamıştı. Bununla birlikte hemen kendisine hâkim olmuş ve tekrar bağırmıştı:</p>
				<p>“İşte şimdi hüküm giydim!”</p>
				<p>Daha sonra ise dişlerini sıkarak ve ellerini göğsünde birleştirerek oturduğu yerde donup kalmıştı. Yekaterina İvanovna salondan çıkmadı ve kendisine gösterilen sandalyeye oturdu. Rengi solmuştu ve gözlerini yere dikmiş oturuyordu. Yakınında oturanlar uzun bir süre humma geçiriyormuş gibi tir tir titrediğini anlattılar. İfade vermek üzere Gruşenka geldi.</p>
				<p>Aniden koparak belki de Mitya’yı gerçekten mahveden fırtınaya adım adım yaklaşıyorum. Çünkü böyle bir olay olmasaydı suçluya en azından hoşgörü gösterilebileceğinden emindim, zaten başkaları da, bütün hukukçular da sonradan aynı şeyi söylediler. Ama bundan biraz sonra söz edeceğim. Önce Gruşenka hakkında bir iki laf edeyim. </p>
				<p>Salona siyahlar içinde ve omuzlarında güzel siyah şalıyla girdi. Kendine özgü sessiz, kayar gibi yürüyüşüyle, zaman zaman şişman kadınların yürüdükleri gibi hafifçe sallanarak, gözünü başkana dikmiş, ne sağa ne de sola bakmadan parmaklığa yaklaştı. Bence o anda çok güzeldi ve sonradan hanımların iddia ettikleri gibi hiç de solgun değildi. Hanımlar Gruşenka’nın yüzünde dikkatini bir noktaya toplamış kızgın bir ifade olduğunu da ileri sürmüşlerdi. Sanıyorum, öfkeliydi ve izleyenlerin bir skandal hevesinde olan küçümseyici meraklı bakışlarını ağır bir şekilde üzerinde hissediyordu. Gururlu, hor görülmeye tahammül edemeyen bir karakteri vardı. Birinin kendisini hor gördüğünden kuşkulanır kuşkulanmaz hemen öfkeyle ve karşı koyma arzusuyla parlayan insanlardandı. Bunun yanı sıra bir ürkeklik, bu ürkeklik yüzünden de içinden gelen bir utanç söz konusuydu. Bunda şaşacak bir şey yoktu, konuşması düzgün değildi; bazen öfkeli, bazen hakaret dolu ve son derece kaba, bazen de kendini kınadığı, suçladığı anlarda içinden gelen, yüreğinden kopan bir konuşmaydı bu. Zaman zaman da sanki bir uçuruma düşer, “ne olursa olsun ağzıma geleni söyleyeceğim...” der gibi konuşurdu. Fedor Pavloviç’le tanışıklığı konusunda sert bir ifadeyle “Saçmalık hepsi de, peşime düştüyse benim suçum ne?” dedi. Bir dakika sonra da şunları ekledi: “Bütün suç bende, ikisiyle de, ihtiyarla da, bununla da alay ettim ve ikisini de bu noktaya getirdim. Her şey benim yüzümden oldu.” Konu bir şekilde Samsonov’a geldi: “Bundan kime ne?” diye hemen küstah bir meydan okuyuşla parladı, “benim velinimetimdi, beni yalınayakken, akrabalarım evden kapı dışarı ettikleri zaman kabul etmişti.” Başkan, ona son derece nazik bir şekilde gereksiz ayrıntılara girmeden sorulara açıkça cevap vermesi gerektiğini hatırlattı. Gruşenka kızardı ve gözleri parladı.</p>
				<p>Para zarfını görmemişti, sadece “caniden” Fedor Pavloviç’in elinde içinde üç bin ruble olan bir zarf bulunduğunu duymuştu. “Ama bunların hepsi aptalca şeylerdi, güldüm ve hiçbir şekilde oraya gitmedim...” dedi.</p>
				<p>“Demin ‘cani’ derken kimi kastetmiştiniz?” diye sordu savcı.</p>
				<p>“Uşağı, beyini öldüren, dün de kendisini asan Smerdyakov’u.”</p>
				<p>Tabii hemen böyle kesin bir suçlamada bulunmak için elinde ne gibi kanıtlar olduğunu sordular, ancak onun elinde de hiçbir kanıt olmadığı anlaşıldı.</p>
				<p>“Dmitriy Fedoroviç bana öyle söyledi, ona inanın. Onu aramıza giren karakedi mahvetti, her şeyin sebebi odur,” diye ekledi Gruşenka. Nefretinden tepeden tırnağa titriyor, sesi öfkeyle çınlıyordu.</p>
				<p>Yine kimi ima ettiğini sordular.</p>
				<p>“Hanımefendiyi, işte şu Yekaterina İvanovna’yı. O zaman beni evine çağırdı, çikolata ikram edip gönlümü kazanmak istedi. Onda birazcık bile utanma yoktur, işte bu kadar...”</p>
				<p>Bu sırada başkan kullandığı ifadelere dikkat etmesini rica ederek sert bir şekilde sözünü kesti. Ancak kıskanç kadının yüreği bir kere alev almıştı, uçuruma atlamaya bile hazırdı...</p>
				<p>“Mokroye köyündeki tutuklama sırasında sizin öteki odadan koşarak gelip ‘Hepsi de benim suçum, sürgüne beraber gidelim!’ diye bağırdığınızı herkes duymuş ve görmüş. Demek ki, onun baba katili olduğuna o anda artık inanmıştınız. Öyle değil mi?” diye sordu savcı.</p>
				<p>“O andaki duygularımı hatırlamıyorum,” diye cevap verdi Gruşenka. “O sırada herkes onun babasını öldürdüğünü haykırıyordu, bunun benim suçum olduğunu, benim yüzümden babasını öldürdüğünü hissetmiştim. Ama suçsuz olduğunu söyler söylemez ona inandım, şimdi de inanıyorum ve daima inanacağım: O yalan söyleyecek bir insan değildir.”</p>
				<p>Soru sorma sırası Fetyukoviç’e geçmişti. Bu arada hatırladığıma göre, Rakitin hakkında ve “Aleksey Fedoroviç Karamazov’u evine getirmesi karşılığında” vaat ettiği yirmi beş ruble hakkında sorular sormuştu. </p>
				<p>“Parayı almasında şaşacak ne var,” diyerek alaycı bir öfkeyle gülümsedi Gruşenka, “bana hep para sızdırmaya gelirdi. Ayda otuz ruble aldığı olurdu, daha çok da eğlence için: Ben olmasam yiyip içecek parası olmazdı.”</p>
				<p>“Bay Rakitin’e karşı neden bu kadar cömert davranıyordunuz?” diye Fetyukoviç atıldı, hem de başkanın oturduğu yerde kımıldandığını fark ettiği halde.</p>
				<p>“Nasıl cömert davranmam, kendisi benim kuzenimdir. Annemle onun annesi öz kardeştir. Yalnız bundan buradaki hiç kimseye bahsetmemem için bana hep yalvarır, benden çok utanırdı.”</p>
				<p>Bu yeni gerçek herkes için son derece beklenmedik bir şeydi. Bu gerçeği o ana kadar bütün şehirde bir tek kişi bile bilmiyordu, hatta manastırda bile bu durum bilinmiyordu ve ayrıca Mitya da bilmiyordu. Rakitin’in oturduğu sandalyede utancından kıpkırmızı olduğunu anlattılar sonradan. Gruşenka salona girmeden önce onun Mitya aleyhinde ifade verdiğini öğrenmiş ve bu yüzden de çok kızmıştı. Bay Rakitin’in biraz önceki konuşması, bu konuşmanın bütün soyluluğu, kölelik hukuku ve Rusya’daki sosyal düzensizlikler konusundaki bütün o çıkışlar... bunların hepsi de bu defa artık kesin olarak herkesin gözünde alçalmış ve yok olmuştu. Fetyukoviç memnundu: Tanrı yine yardım etmişti. Gruşenka’yı uzun süre tutmadılar, zaten yeni bir şey de söyleyemezdi. İzleyenlerde hiç hoş olmayan bir etki bırakmıştı. İfadesini tamamlayıp salonda Yekaterina İvanovna’dan oldukça uzak bir yere oturduğunda yüzlerce küçümseyici bakış ona çevrilmişti. Gruşenka ifade verdiği sürece Mitya sanki taş kesilmiş gibi gözlerini yere dikmiş ve hiç ağzını açmamıştı.</p>
				<p>Tanık olarak İvan Fedoroviç içeriye girdi.</p>
				
				
				
				</div>
  </body>
</html>