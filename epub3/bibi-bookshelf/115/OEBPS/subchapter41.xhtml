<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter41">
<div class="chapter html5_section">
				<div class="html5_header">
				<h1 class="chapter-num">III</h1>
				<h1 class="chapter-title">STARETS ZOSİMA’NIN SOHBET VE ÖĞÜTLERİNDEN</h1>
				</div>
				
				<ol>
				<li><h1>e) Rus rahibi ve onun oynayacağı muhtemel rol hakkında birkaç söz</h1>
				<p>Pederler ve hocalar, bir rahip nedir? Günümüzün bilgili ve kültürlü dünyasında bu kelime artık bazıları tarafından alay ederek, bazıları tarafından ise hakaret olarak telaffuz ediliyor. Zaman geçtikçe de bunların sayısı artıyor. Doğrudur, ah evet doğrudur, rahiplerin içinde de asalaklar, şehvet düşkünleri ve arsız serseriler pek çoktur. Dinle ilgisi olmayan okumuş insanlar bunları gösteriyorlar: “Sizler tembel insanlarsınız ve toplumun faydasız üyelerisiniz, başkalarının emeğiyle geçiniyorsunuz, arsız dilencilersiniz.” Oysaki, rahiplerin arasında bir köşeye çekilip sessizlik içinde hararetle dua etmek isteyen sakin ve yumuşak ne çok rahip vardır. Bunlara daha az dikkat çekiyorlar ve hatta tamamen susarak geçiştiriyorlar. Rus toprağının kurtuluşunun belki de bu uysal ve bir köşeye çekilip dua etmek isteyenlerin elinden olacağını söyleyecek olsam ne kadar şaşırırlardı! Çünkü gerçekten de sessizlik içinde “o güne de, saate de, aya da, yıla da” hazırdırlar. İsa’nın tasvirini şimdilik kendi yalnız köşelerinde, atalarından, havarilerden ve çilekeşlerden aldıkları tanrısal gerçeğin temizliği içinde güzel bir şekilde bozmadan saklıyorlar ve gerektiği zaman da dünyanın sarsılan gerçeğine karşı çıkarıp onu gösterecekler. Bu yüce bir düşüncedir. Bu yıldız doğudan parlayacaktır.</p>
				<p>Rahipler hakkında böyle düşünüyorum, ne dersiniz, yanlış ve mağrur bir düşünce mi? Tanrı’nın kullarına karşı hep böbürlenen bir dünyadaki dinle ilgisi olmayan insanlara bakın, bu dünyada Tanrı’nın çehresi ve gerçeği çirkinleşmedi mi? Onların elinde bilim var, bilimde ise sadece duyuları doğrulayan şeyler olur. Manevi dünya, yani insan varlığının yüce olan yarısı ise tamamen reddedilmiş, bir tür törenle, hatta nefretle kovulmuştur. Özellikle son zamanlarda dünya, özgürlüğünü ilan etti. Onların bu özgürlüğünde biz ne görüyoruz: Sadece esaret ve intihar! Çünkü dünya diyor ki: “Senin ihtiyaçların var, öyleyse onları karşıla, çünkü sen de en soylu ve en zengin insanlarla aynı haklara sahipsin. Bu ihtiyaçlarını karşılamaktan korkma, hatta onların sayısını artır...” İşte dünyanın şimdiki öğretisi böyle. Özgürlüğü de bunda görüyorlar. Peki, bu ihtiyaçların sayısını artırma hakkından ne anlaşılır? Zenginlerde <em>yalnızlık</em> ve manevi intihar, yoksullarda ise kıskançlık ve adam öldürme, çünkü haklarını verdiler, ama ihtiyaçlarını giderecekleri yolları henüz göstermediler. Zaman geçtikçe dünyanın daha çok birleşeceğine, mesafelerin kısalması, fikirlerin yayılmasıyla bir kardeş toplum haline geleceğine inanıyorlar. Ama siz insanların bu şekilde birlik olacaklarına inanmayın. Özgürlüğü ihtiyaçların sayısını çoğaltmak ve hızla gidermek olarak anlayıp huylarını bozuyorlar, çünkü kafalarında bir sürü saçma sapan ve aptalca istekler, alışkanlıklar ve ipe sapa gelmez icatlar yaratıyorlar. Sadece birbirlerini kıskanmak için, şehvet ve böbürlenmek için yaşıyorlar. Ziyafetler vermek, arabalara, unvanlara ve kölelere sahip olmak artık öyle gerekli sayılıyor ki, bunları sağlamak için canlarını, şereflerini ve insanseverliklerini bile feda ediyorlar ve hatta eğer bu ihtiyacı gideremeyecek olurlarsa kendilerini öldürüyorlar. Zengin olmayanlarda da aynı şeyi görüyoruz, yoksullarda ise ihtiyaçların giderilmesi ve kıskançlık şimdilik içki içip sarhoş olarak bastırılıyor. Ama yakında şarap yerine kan içecekler, gidişleri bunu gösteriyor. Sorarım size: Böyle bir insan özgür müdür? Bir “düşünce savaşçısı” tanıyordum, hapishanedeyken kendisini tütünsüz bıraktıklarında sırf tütün versinler diye neredeyse “düşüncesine” ihanet edecek kadar güçsüz kaldığını anlatmıştı bana. Bu adam bir de “İnsanlık uğruna savaşacağım” diye konuşuyor. Böyle biri nereye gidecek de ne yapacak? Belki kısa süreli bir hareket, ama öyle uzun boylu dayanamaz. Ve özgürlüğün yerine esarete, kardeş sevgisine ve insanların birleştirilmesine hizmet etmek yerine gençlik yıllarımda esrarengiz konuğum ve öğretmenimin söylediği gibi tam tersine ayrılığa ve yalnızlığa düşmeleri de şaşırtıcı değildir. Bu yüzden bu dünyada insanlığa hizmet etme, insanların kardeşliği ve bütünlüğü düşüncesi giderek sönüyor ve hatta aslında bu düşünce alayla karşılanıyor, çünkü bu köle, eğer kendi icat ettiği sayısız ihtiyaçlarını gidermeye bu derece alışmışsa alışkanlıklarından nasıl kurtulabilecek ve nereye gidecektir? Yalnızlık içindedir ve her şey ona vız gelir. Mallarını artırmayı başarmışlardır, ama mutlulukları azalmıştır. </p>
				<p>Rahibin yolu ise ayrı bir meseledir. İtaat etmekle, perhizle ve duayla alay bile ediyorlar, oysaki, gerçek özgürlüğe giden yol sadece bunlardan ibarettir: Fazla ve gereksiz ihtiyaçları kendimden uzaklaştırıyorum, bencil ve kibirli irademi yeniyorum, itaat ederek de kamçılamış oluyorum ve böylece Tanrı’nın yardımıyla ruhumun özgürlüğüne, onunla birlikte de manevi sevince kavuşuyorum! İçlerinden hangisi yüce düşünceyi daha da yüceltebilecek ve ona hizmet edebilecek güçtedir: Yalnız kalmış zengin mi, yoksa maddelerin, alışkanlıkların egemenliğinden <em>kurtulmuş olan</em> mı? Rahibin yalnızlığını başına kakıyorlar: “Manastır duvarlarının arasında kendini kurtarmak için yalnız kaldın, insanlığa kardeşçe hizmet etmeyi ise unuttun.” Ama bir kere daha bakalım, kim daha çok kardeş sevgisiyle gayret sarfediyor? Çünkü bizler değil, asıl onlar yalnızdır, ama bunu görmezler. Halk adamları ezelden beri bizden çıkmıştır, şimdi de neden çıkmasın? Aynı şekilde tevekküllü ve uysal bir şekilde perhiz edenler ve sessizler, yerlerinden doğrulacaklar ve yüce bir işe koyulacaklardır. Rusya’nın kurtuluşu halktan gelecektir. Rus manastırı da çok eskiden beri halkla beraber olmuştur. Şayet halk yalnızlık içindeyse biz de yalnızlık içindeyiz demektir. Halkın inancı bizim gibidir, bizde, Rusya’da dine inanmayan bir adam, yüreği istediği kadar samimi, aklı istediği kadar dahi olsa bile hiçbir şey yapamaz. Bunu unutmayın. Halk ateistin karşısına çıkacak ve onu yenecek, böylece tek bir Ortodoks Rusya olacak. Halkı gözetin ve onun yüreğini koruyun. Sessizlik içinde onu eğitin. İşte sizin rahiplik hüneriniz budur, çünkü bu halk, ruhunda Tanrı’yı taşır. </p>
				</li>
				<li><h1>f) Efendiler ve uşaklar ve efendilerle uşakların ruhen karşılıklı olarak kardeş olup olamayacaklarına dair birkaç söz</h1>
				<p>Tanrım, doğrusu kulların içinde de günahkârlar var. Soysuzlaşma alevi ise gözle görülür şekilde, her geçen saat artıyor, yukarlardan aşağılara doğru yayılıyor. Halkın içinde de yalnızlık ortaya çıkmaya başlıyor: Zengin köylüler ve asalak toprak ağaları görülüyor; tüccar artık giderek daha çok hürmet bekliyor, en küçük bir tahsili bile olmadığı halde kendisini tahsilli biri gibi göstermeye hevesleniyor, bunun için de en eski geleneklere alçakça boş veriyor ve babalarının inancından bile utanıyor. Prenslere gidiyor, ama aslında kendisi ahlakı bozuk bir köylü parçasıdır. Halk sarhoşluktan yaralıdır ve artık bundan kendisini kurtaramamaktadır. Ya aileye, kadına ve hatta çocuklara karşı şiddet ne kadar çoktur; hepsi de sarhoşluktan oluyor. Fabrikalarda on yaşında bile çocuklar görüyordum: Cılız, hastalıklı, beli bükülmüş ve artık ahlakı bozulmuş çocuklar. Havasız bir koğuş, takırdayan bir makine, Tanrı’ nın günü çalışma, ahlaksız konuşmalar ve şarap. Bu kadarcık bir çocuğa gerekli olan bunlar mıdır? Bu çocuk için gerekli olan güneştir, oyundur ve her yerde iyi örneklerle karşılaşmaktır, bir damlacık da olsa sevgidir. Bu olmayacak, pederler, çocuklara eziyet edilmeyecek, kalkın ve en kısa zamanda bunları öğretin. Ama Rusya’yı Tanrı kurtaracak, çünkü basit insanların ahlakı bozulmuş olsa da, artık bu insanlar pis günahlara girmekten kendini alıkoyamasa da iğrenç günahlarının Tanrı tarafından lanetlendiğini ve onların zayıf bir günahkâr olarak davrandıklarını herkes biliyor. Halkımız hâlâ gerçeğe inanıyor, Tanrı’yı tanıyor, merhametle ağlıyor. Büyükler böyle değil, onlar bilimi arkalarına alarak, ama önceki gibi İsa’ya inanmaksızın sadece kendi akıllarıyla bir düzen kurmak istiyorlar. Suçun ve günahın olmadığını da ilan ettiler bile. Bu durum onlara göre doğrudur, çünkü eğer Tanrın yoksa o zaman hangi suçtan söz edilebilir? Avrupa’da halk zenginlere karşı artık silahlara sarılarak ayaklanıyor ve halk önderleri her yerde onları kan dökmeye sevk ediyor ve öfkelerinin haklı olduğunu öğretiyorlar. Ama “onların öfkesi şiddet içerdiği için lanetlidir.” Oysa Rusya’yı, daha önce pek çok kez olduğu gibi, yine Tanrı kurtaracaktır. Kurtuluş halktan, onun inancından ve itaatinden gelecektir. Pederler ve öğretmenler, halkın inancını koruyunuz, bu bir hayal de değildir: Yüce halkımızın içindeki çok güzel ve gerçek fazilet, hayatım boyunca beni etkilemiştir. Hatta halkımızın günahlarının iğrençliğine ve onun yoksul görünüşüne rağmen bu fazileti kendi gözlerimle görmüş ve hayretler içinde kalmışımdır. Bunu kanıtlayabilirim. Halkımız köle ruhlu değildir ve bu, iki asır süren bir kölelikten sonra böyledir. Görünüşü ve davranışıyla özgürdür, ama kimseyi de gücendirmez. Kindar ve kıskanç değildir. “Sen soylusun, sen zenginsin, sen akıllı ve yeteneklisin- Tanrı seni takdis etsin. Seni sayıyorum, ama insan olduğumu da biliyorum. Sana gıpta etmeden saygı göstererek de karşında insanca bir meziyetimi ortaya koyuyorum.” Aslında bunu söylemeseler de (çünkü henüz bunu söylemeyi beceremiyorlar) böyle <em>davranıyorlar</em>, gözlerimle gördüm ve hissettim. İnanınız ki, Rus insanımız ne kadar yoksul ve alt tabakadansa içindeki bu güzel gerçek de o kadar fazla hissedilir, çünkü içlerinden çıkan zengin köy ağaları çoğunlukla artık ahlaksızdır ve bunda bizim ilgisizliğimizin ve dikkatsizliğimizin önemi çok büyüktür! Ama Tanrı kullarını kurtaracaktır, çünkü Rusya’nın büyüklüğü kadere boyun eğmesindedir. Geleceğimizi görmeyi hayal ediyorum ve adeta artık açıkça görüyorum: Çünkü öyle olacak ki, en ahlakı bozuk zenginimiz bile sonunda yoksulların karşısında zenginliğinden utanacak, yoksul ise bu teslimiyeti görünce onun bu güzel utancını anlayacak, ona karşı yumuşayacak ve sevgiyle, şefkatle karşılık verecektir. Böyle biteceğine inanın, gidiş onu gösteriyor. Eşitlik sadece insanın manevi meziyetindedir ve bu sadece bizde anlaşılabilecek bir şeydir. Kardeşler olursa kardeşlik de olacaktır, kardeşlik olmadan hiçbir şey hiçbir zaman paylaşılamaz. İsa’nın hayalini koruyalım. Bu hayal tüm dünyayı ışıl ışıl aydınlatacaktır... Âmin, âmin!</p>
				<p>Pederler ve öğretmenler, bir keresinde başımdan dokunaklı bir olay geçmişti. Oradan oraya dolaşırken K. şehrinde eski emir erim Afanasiy’e rastladım, ondan ayrıldığımdan beri sekiz sene geçmişti. Pazarda beni tesadüfen görmüş, tanımış. Koşup yanıma geldi ve aman Tanrım, o kadar sevinmişti ki, boynuma atıldı: “Babacığım, efendim, siz misiniz? Sizi mi görüyorum acaba?” Beni evine çağırdı. Artık askerlikten ayrılmış, evlenmiş, iki çocuğu olmuştu. Karısıyla birlikte pazarda işportacılık yaparak geçiniyordu. Minicik odası yoksul, ama tertemiz ve sevinç doluydu. Beni oturttu, semaveri hazırladı, karısını çağırdı, evine gitmekle ona sanki bir bayram yaşatmıştım. Çocuklarını yanıma getirdi: “Takdis edin, babacığım,” “Ben mi takdis edeceğim,” dedim, “ben basit ve kendi halinde bir rahibim, onlar için Tanrı’ya dua edeceğim, senin için de Afanasiy Pavloviç. Ta o günden beri her gün, her zaman senin için dua ediyorum, çünkü her şey senden kaynaklanmıştı.” Bunu ona becerebildiğim kadarıyla açıkladım. Öyle bir adam ki, bana bakıyor ve karşısında duran adamın, yani benim, eski efendisi olan subayın bu görünüş ve bu kılıkta olduğunu hâlâ tasavvur edemiyordu: Hatta ağlamaya bile başlamıştı. “Niye ağlıyorsun,” dedim, “sen unutulmayacak bir adamsın, benim için sevinsen daha iyi olur azizim, çünkü ben sevinçliyim ve yolum aydınlık bir yol.” Çok konuşmuyordu, ama sürekli olarak of çekiyor ve bana bakarak duygulu bir şekilde kafa sallıyordu. “Servetinize ne oldu?” diye sordu. Cevap verdim: “Manastıra bağışladım, topluca bir yurtta kalıyoruz.” Çaydan sonra onunla vedalaşmaya hazırlandım, birden bana bir elli kapiklik getirip manastıra bağış olarak verdi, başka bir elli kapikliği ise, baktım, elime sıkıştırıp acele acele, “Bu da size,” dedi, “gezip yolculuk eden insana lazım olabilir, babacığım.” Elli kapikliği aldım, ona ve karısına selam verdim ve memnun çıktım, yol boyunca düşünüyordum: “İşte şimdi ikimiz de, o evinde otururken, ben dolaşırken içimizi çektik, sevinçle, yüreğimiz neşe içinde kafamızı sallayarak ve Tanrı’nın bizi nasıl karşılaştırdığını hatırlayarak güldük.” O günden sonra da onu bir daha hiç görmedim. Ben onun beyi, o ise benim uşağımdı, şimdi ise onunla sevgi ve güzel duygular içinde kucaklaşmıştık, aramızda büyük bir insanca birleşme olmuştu. Bu konuda çok düşündüm, şimdi şöyle düşünüyorum: Rusların arasında bu yüce ve saf birleşmenin, zamanı gelince her yerde olabileceğine insanların aklı ermiyor mu acaba? Bunun olacağına ve zamanının da yaklaştığına inanıyorum.</p>
				<p>Uşak konusunda bir de şunu ekleyeceğim: Daha eskiden, gençken uşaklara çok kızardım: “Aşçı kadın yemeği çok ısıtmış, emir eri elbisemi temizlememiş.” Ama o zaman hemen aklıma sevgili ağabeyimden duyduğum şu sözler geliverirdi: “Ben, fakirliğini ve cahilliğini başına kaktığım birinin bana hizmet etmesine layık mıyım?” O zaman da bu en basit, apaçık düşünceler aklımıza niye bu kadar geç geliyor diye şaşırmıştım. Dünya uşaksız da olmaz, ama öyle bir şey yap ki, uşağının ruhu, uşak değilmiş gibi daha özgür olsun. Hem neden uşağıma onun da bunu göreceği şekilde ve benim her türlü gururdan, onunsa güvensizlikten uzak olacağı şekilde hizmet edemeyeyim? Neden uşağıma akrabammış gibi davranmayayım, onu aileme kabul etmeyeyim ve buna sevinmeyeyim? Bu şimdi bile böyle olabilir, ama insanın kendine uşak aramayacağı ve bugünkü gibi kendisine benzer insanları uşak haline getirmek istemeyeceği, tam tersine İncil’e uyarak kendisinin herkese bütün gücüyle hizmet etmek isteyeceği gelecek günlerde insanların yüce birliği için temel oluşturacaktır. Hem insanın sonunda mutluluğu, şimdi olduğu gibi, zalimce sevinçlerde, yani oburlukta, zinada, kibirlenmekte, övünmekte ve birinin diğerine karşı kıskanç rekabetinde değil, sadece ve sadece aydınlanma ve merhamete hizmet eden hareketlerde bulması bir hayal olabilir mi? Kesinlikle inanıyorum ki, hayal değildir ve zamanı da yakındır. Gülüyor ve soruyorlar: Bu zaman ne zaman gelecek ve gelecek gibi mi? Ben İsa’yla birlikte bu yüce işi başaracağımızı düşünüyorum. Hem yeryüzünde, insanlık tarihi boyunca, on yıl öncesinde bile akla gelmemiş, süreleri gelince de birdenbire ortaya çıkıvermiş ve bütün dünyaya yayılmış ne kadar çok düşünce yok mudur? Bizde de öyle olacak; dünyayı halkımız aydınlatacak ve bütün insanlar şöyle diyecekler: “Temel atanların beğenmedikleri taş baş köşeye kondu.” Alay edenlere ise, hadi bizimki hayal, peki siz, İsa olmadan, sadece kendi aklınızla kendi binanızı ne zaman dikeceksiniz ve adaletli bir düzeni ne zaman kuracaksınız, diye sorabilirdik. Eğer kendileri de tam tersine birleşmeye doğru gittiklerini iddia edecek olurlarsa o zaman içlerinden sadece en safları buna gerçekten inanıyor demektir ki, bu saflığa ancak hayret edilebilir. Hakikaten onların hayal gücü bizden fazlaymış. Adaletli bir düzen kurmayı düşünüyorlar, ama İsa’yı reddediyorlar, dünyayı kana boğarak işi bitirecekler, çünkü kan kanı çağırır, çekilen kılıç kılıçla kırılır. Ve eğer İsa’nın vaadi olmasaydı dünyada en son iki insan kalana kadar birbirlerini katlederlerdi. Bu son ikisi de kibirleri yüzünden birbirlerini durduramazlar, sonuncu önce sondan bir öncekini, daha sonra ise kendini öldürürdü. Eğer İsa’nın bu işin uysallar ve boyun eğenler sayesinde uzamayacağına dair vaadi olmasaydı öyle de olurdu. O zamanlar, düellodan sonra daha subay üniforması sırtımdayken cemiyet içinde uşaklardan söz etmeye başlamıştım, hatırlıyorum da herkes bana şaşmıştı: “Ne yapalım yani uşağı divana oturtup ona çay mı ikram edelim?” O zaman onlara şöyle bir cevap vermiştim: “Arada sırada da olsa neden öyle olmasın?” Herkes o anda gülmeye başlamıştı. Soruları düşüncesizceydi, benim cevabım da pek açık değildi, ama içinde yine de bir gerçek payı olduğunu düşünüyorum. </p>
				</li>
				<li><h1>g) Dua, sevgi ve başka dünyalarla münasebet hakkında</h1>
				<p>Delikanlı duayı unutma. Eğer içtense, her duanda yeni bir duygu, bu yeni duyguda da daha önce bilmediğin ve seni tekrar yüreklendirecek yeni bir düşünce belirecektir; ve duanın eğitim demek olduğunu anlayacaksın. Şunu da unutma: Her gün ve fırsat buldukça kendi kendine “Tanrım, bugün huzuruna çıkanların hepsini bağışla” diye tekrarla. Çünkü her saat ve her an binlerce insan bu dünyadaki yaşamı terk ediyor ve onların ruhları Tanrı’nın huzuruna çıkıyor. Üstelik pek çok insan bu dünyadan yalnızlık içinde, hiç kimsenin haberi olmadan, hiç kimse kendilerine acımıyor ve hatta onlarla ilgili hiçbir şey, hatta yaşayıp yaşamadıklarını bile bilmiyor diye üzüntü ve hüzün içinde ayrılmıştır. Bakarsın belki de ne sen onu ne de o seni tanımadığınız halde senin duan onun ruhunun selameti için dünyanın öbür ucundan Tanrı’ya ulaşır. Tanrı’nın huzurunda korku içinde bulunduğu o anda onun için de dua eden birinin olduğunu, dünyada onu seven bir insanın bulunduğunu hissetmek onun ruhu için ne kadar duygu vericidir. Tanrı ikinize de daha merhametli bakar, çünkü eğer sen ona bu kadar acıdıysan, senden kesinlikle çok daha merhametli ve sevgi dolu olan Tanrı kim bilir ne kadar çok acıyacaktır ve onu senin için bağışlayacaktır.</p>
				<p>Kardeşlerim, insanların günahından korkmayın, insanı günahlar içindeyken de sevin, çünkü bu, Tanrı sevgisine benzer bir şeydir ve dünyada sevginin doruk noktasıdır. Tanrı’nın yarattığı her şeyi, hem bütün olarak, hem tek tek kum taneciğine dek sevin. Her yaprakçığı, Tanrı’nın her ışığını sevin. Hayvanları, bitkileri, her nesneyi sevin. Her nesneyi seveceksin ve Tanrı’nın sırrını nesnelerde kavrayacaksın. Bir kere kavrayacaksın ve artık her gün onu giderek daha çok anlamaya başlayacaksın. Sonunda bütün dünyayı tümüyle ve evrensel bir sevgiyle seveceksin. Hayvanları sevin: Tanrı onlara bir düşünce temeli ve sakin bir sevinç vermiştir. Bu sevinci bozmayın, onlara eziyet etmeyin, neşelerini kaçırmayın, Tanrı’nın düşüncesine karşı çıkmayın. İnsanoğlu, hayvanlara karşı büyüklük taslama! Onlar günahsızdır, oysa sen, azametinle üzerinde yaşadığın dünyayı kirletiyorsun ve senin kirli izlerin senden sonra da kalacaktır. Heyhat, hemen hemen hepimiz böyleyiz. Çocukları özellikle sevin, çünkü onlar da melekler gibi günahsızdır ve duygulandırmak için, yüreklerimizi temizlemek için ve bize bir işaret olarak yaşarlar. Bir çocuğu incitenin vay haline. Çocukları sevmeyi bana Peder Anfim öğretti: Sevimli ve sessiz bir insandır. Seyahatlerimizde bağış olarak verilen paralarla çocuklara bazen <em>pryanik</em><a class="si-noteref epub-type_noteref" href="#f49" id="ref_f49">49</a> ve akide şekeri alır ve dağıtır, çocukların yanından içi titremeden geçemezdi. Böyle bir insandır o.</p>
				<p>Bazen bir düşünce karşısında hayretler içinde kalırsın, özellikle de insanların işledikleri günahları görünce kendi kendine “Kuvvete mi başvurmalı, yoksa alçakgönüllü bir sevgiyle mi yaklaşmalı?” diye sorarsın. Her zaman “alçakgönüllü bir sevgiyle yaklaşacağım” kararını ver. Bir kere bu kararı verirsen bütün dünyayı fethedebilirsin. Sevgi dolu alçakgönüllülük müthiş bir güçtür, bütün güçlerin en büyüğüdür ve bir benzeri yoktur. Her gün, her saat, her dakika kendini kontrol et, kılık kıyafetinin güzel olmasına özen göster. Bakarsın küçük bir çocuğun yanından geçersin, öfkelisindir, ağzından kötü bir söz çıkar; belki sen çocuğu fark etmemişsindir, ama o seni görmüştür ve senin çirkin, rezil görünüşün belki de onun savunmasız yüreciğinde yer etmiştir. Sen bunu bilmezsin, ama belki de böylece onun kafasına kötü bir tohum atmış olursun ve bu tohum belki de büyür. Bütün bunların sebebi ise senin çocukların önünde sakınmaman, içinde ihtiyatlı ve yapıcı sevgiyi geliştirmemiş olmandır. Kardeşlerim, sevgi öğretmendir, ama onu kazanabilmek gerekir, çünkü sevgiyi kazanmak zordur, pahalıya satın alınır, uzun bir çabayla ve uzun sürede elde edilir, çünkü bir an için sadece tesadüf eseri değil, her zaman sevmek gereklidir. Tesadüfen herkes sevebilir, bir katil de rasgele bir sevgi duyabilir. Benim genç ağabeyim kuşlardan af dilemişti: Saçma gibi gelebilir, ama aslında doğrudur, çünkü her şey bir okyanus gibidir, her şey akar ve dalga dalga yayılır, bir yere dokunursun, dünyanın öbür ucuna kadar dokunuşun yayılır. Varsın kuşlardan af dilemek saçmalık olsun, ama şimdi olduğundan bir damlacık bile daha iyi olsan kuşlar için de, çocuklar için de, çevrendeki bütün canlılar için de her şey daha kolay olurdu. Size her şey okyanus gibidir demiştim. O zaman varlığını saran bir sevgiyle sanki bir coşkuya kapılmış gibi kuşlara da dua etmeye ve seni günahından azat etmeleri için onlara yalvarmaya başlarsın. İnsanlara saçma gelse de bu coşku değerlidir. </p>
				<p>Dostlarım, Tanrı’dan neşe dileyin. Çocuklar gibi, gökyüzündeki kuşlar gibi neşeli olun. Yaptığınız işte insanların günahı sizi şaşırtmasın, onun işinizi lekeleyeceğinden, görevinizi yerine getirmenize engel olacağından korkmayın ve “Günah kuvvetli, ahlaksızlık güçlü, çevremiz korkunç halde pis, biz ise yalnız ve güçsüzüz, bu pis ortam bizi lekeleyecek ve hayırlı görevimizi yapmamıza izin vermeyecek” demeyin. Böylesi bir bezginlikten kaçın evlatlarım! Burada bir tek kurtuluş yolu var: İnsanların tüm günahlarını üzerine al ve kendini bu günahların sorumlusu yap. Dostum, bu, sahiden böyledir, çünkü kendini samimiyetle her şeyden ve herkesten sorumlu yapar yapmaz bunun gerçekten böyle olduğunu ve senin herkes ve her şeyden suçlu olduğunu hemencecik görürsün. Oysa tembelliğinin ve güçsüzlüğünün suçunu insanların üzerine atarak sonuçta şeytanca bir gurura kapılmış ve Tanrı’dan şikâyete başlamış olursun. Şeytanca gurur konusunda şöyle düşünüyorum: Bizim dünyada bunu anlamamız zor, çünkü hataya düşmek ve yüce ve iyi bir şey yaptığımızı zannederek gurura kapılmak ne kadar kolaydır. Yapımızdaki en güçlü duyguların ve hareketlerin pek çoğunu da şimdilik bu dünyada anlayabilmiş değiliz. Bu senin aklını çelmesin ve bunun seni bir şekilde haklı çıkaracağını düşünme, çünkü ebedi yargıç, senden anlayamadıklarını değil, anlayabildiklerini soracaktır. Bundan kendin de emin olacaksın, çünkü o zaman her şeyi doğru olarak göreceksin ve artık tartışmaya girmeyeceksin. Dünyada gerçekten de yolumuzu şaşırmış dolanıp duruyor gibiyiz ve önümüzde İsa’nın değerli tasviri olmasa tufandan önceki insan soyu gibi mahvolur ve tamamen kaybolurduk. Dünyadaki birçok şey bizden gizlidir, ama buna karşılık bize, başka bir dünyayla canlı ilişkimizi gizli ve ve kutsal bir şekilde hissetme gücü armağan edilmiştir. Düşüncelerimizin ve duygularımızın kökleri de burada değil, başka dünyalardadır. İşte bu yüzden de filozoflar, nesnelerin özünü bu dünyada anlamanın imkânsız olduğunu söylüyorlar. Tanrı tohumları başka dünyalardan aldı ve bu dünyaya ekti, kendi bahçesini yetiştirdi ve çıkabilen her şey çıktı, ama filizlenenler ancak başka gizli dünyalarla temas etme duygusuyla yaşıyor ve canlı kalıyor, eğer içindeki bu duygu zayıflayacak veya yok olacak olursa o zaman senin içindeki filiz de ölecektir. O zaman da hayata karşı kayıtsız olursun ve hatta hayattan nefret edersin. Ben böyle düşünüyorum.</p>
				</li>
				<li><h1>h) Kendimiz gibilerin yargıcı olabilir miyiz? Sonuna dek iman hakkında</h1>
				<p>Hiç kimsenin yargıcı olamayacağını özellikle aklında tut. Çünkü bu dünyada bir yargıcın kendisinin de aynen karşısında duran adam gibi suçlu olduğunu ve adamın işlediği suç yüzünden belki de herkesten önce kendisinin suçlu olduğunu idrak etmeden bir suçluyu yargılaması mümkün değildir. Ancak bunu anladığı zaman yargıç olabilecektir. Saçma görünse de gerçek budur. Çünkü eğer ben doğru biri olsaydım, belki de karşımdaki suçlu olmayacaktı. Eğer karşında duran ve yüreğinle yargıladığın suçlunun suçunu üzerine alabileceksen bunu hemen yap ve onun için sen ıstırap çek, onu da hiçbir şeyi başına kakmadan serbest bırak. Hatta eğer kanunlar seni onun yargıcı yapmışsa o zaman elinden geldiğince bunu ruhunda canlandır, çünkü çıkıp gidecek ve kendi kendisini senin onu yargıladığından daha acı bir şekilde yargılayacaktır. Senin bu kucaklamana karşılık duygusuzca ve seninle alay ederek çekip gidecek olursa da yolundan şaşma, demek ki, henüz onun zamanı gelmemiştir, ama gelecektir; gelmeyecek olursa da fark etmez: O değil, onun için bir başkası suçunu anlayacak, acı çekecek, ayıplayacak, kendini suçlayacak ve hak yerini bulacaktır. Buna inan, kesinlikle inan, çünkü azizlerin bütün umudu ve inancı burada yatmaktadır.</p>
				<p>Durmadan çalış. Gece uykuya yatarken eğer “Gerekeni yapmadım” diye aklına bir şey gelirse hemen kalk ve yap. Eğer etrafındaki kötü ve duygusuz insanlar seni dinlemek istemezlerse ayaklarına kapan ve onlardan af dile, çünkü aslında onların seni dinlemek istememelerinden sen de suçlusun. Hırçın insanlarla artık konuşamıyorsan hiçbir zaman umudunu kaybetmeksizin susarak ve tevazu göstererek onlara hizmet et. Herkes seni terk edecek ve zora başvurup kovacak olursa yalnız kal, toprağa kapan ve toprağı öp, gözyaşlarınla ıslat. Yapayalnızken seni hiç kimse görmediği ve duymadığı halde toprak, gözyaşlarının meyvesini verecektir. Sonuna kadar inançlı ol, hatta dünyada herkes yoldan çıkmış, tek dürüst olarak sen kalmış olsan da. O zaman da adağını yerine getir ve tek başına kalan sen, Tanrı’ya övgüler sun. Ama eğer iki kişi bir araya gelirseniz, işte o zaman bütün dünya, canlı sevgi dünyası sizindir, güzel duygular içinde birbirinizi kucaklayın ve Tanrı’yı övün: Çünkü sadece ikiniz de olsanız Tanrı’nın gerçeği yerine gelmiş demektir.</p>
				<p>Eğer kendin günah işleyecek olursan ve hatta işlediğin günahlardan veya farkında olmadan işlediğin bir günahtan ölünceye kadar acı duyacaksan o zaman bir başkası için sevin, sen günah işlemiş olsan bile o hâlâ doğru olduğu ve günah işlemediği için sevin.</p>
				<p>Eğer insanların canavarlığı, seni öfkeyle ve bu canilerden öç almak isteyecek kadar sonsuz bir acıyla çileden çıkarıyorsa en çok da bu duygudan kork; hemen git ve insanların bu canavarlığından sen suçluymuşsun gibi kendine çekecek bir ıstırap bul. Bu acılara katlan. Böylece yüreğin tatmin olur ve kendinin de suçlu olduğunu anlarsın, çünkü sen gerçek bir günahsız olarak bu canilerin bile yolunu aydınlatabilirdin, ama bunu yapmadın. Eğer bu ışığı tutmuş olsaydın senin ışığınla belki başka bir yol aydınlanabilir ve canavarca davranan biri belki de senin ışığın sayesinde bu canavarlığı yapmazdı. Hatta o ışığı tutmuş olsan ve insanların senin tuttuğun ışıkta dahi kurtulamadıklarını görsen bile kesin kararlı ol ve göklerden gelen ışığın gücünden şüphe etme; şimdi kurtulamamış olsalar bile ilerde kurtulacaklarına inan. İlerde de kurtulamazlarsa onların evlatları kurtulacaktır, çünkü sen ölmüş olsan dahi senin tuttuğun ışık ölmeyecektir. İmanlı insan gider, onun ışığı ise kalır. Her zaman insanlar kurtarıcının ölümünden sonra kurtuluşa ererler. İnsan soyu peygamberlerini kabul etmez ve onları hırpalar, ama insanlar, çile çektirdikleri insanları severler ve sayarlar. Sen de toplum için çalışıyorsun, gelecek için bir şeyler yapıyorsun. Hiçbir zaman ödül peşinde olma, çünkü bu dünyada sana verilen ödül, yani yalnızca bir müminin elde edebildiği ruhsal sevincin zaten büyüktür. Asillerden de, güçlülerden de korkma, ama akıllı ve her zaman mükemmel ol. Ölçüyü, zamanı bil, her şeyi öğren. Yalnız kalarak dua et. Toprağa kapanmayı ve onu öpmeyi sev. Toprağı öp ve durup dinlenmeden, doymak bilmeden sev, herkesi sev, her şeyi sev, bunun coşkusunu ve heyecanını ara. Toprağı sevinç gözyaşlarıyla ıslat ve gözyaşlarını sev. Bunun çılgınlığından utanma, onlara değer ver, çünkü onlar Tanrı’nın çoğunluğa değil, ancak seçilmişlere verdiği yüce bir armağandır.</p>
				</li>
				<li><h1>i) Cehennem ve cehennem ateşi hakkında mistik bir Düşünce</h1>
				<p>Pederler ve hocalarım, “Cehennem nedir?” diye düşünürüm. Şu hükme varırım: “Sevmenin artık imkânsız olduğuna dair çekilen bir acıdır.” Bir kere ne zamanla ne de yerle ölçülemeyen uçsuz bucaksız evrende bir tür manevi varlığa, bu varlığın yeryüzünde ortaya çıkışıyla kendi kendine “Varım ve seviyorum” deme imkânı verilmişti. Bir kere, sadece bir kere olmak üzere ona yapıcı,<em> canlı</em> bir sevgi anı bahşedilmiş, bunun için de yeryüzünde yaşama imkânı, yaşamla birlikte ise zamanlar ve süreler verilmişti. Ama ne oldu? Bu mutlu varlık, paha biçilmez armağanı geri çevirdi, değerini bilmedi, sevmedi, alay ederek şöyle bir baktı ve kayıtsız kaldı. Artık dünyadan göçüp gitmiş böyle biri, İbrahim’in bahçesini görür, tıpkı Lazar’la zengin hikâyesinde bize anlatıldığı gibi İbrahim’le konuşur ve cenneti seyreder, Tanrı’ya kadar çıkmayı başarır, ama ona acı veren bir şey vardır: Tanrı katına hayatında hiç sevmemiş biri olarak çıkacak ve onların sevgisine önem vermeyen birini sevenlerle görüşecektir. Çünkü artık her şeyi açıkça görmekte ve kendi kendine şöyle demektedir: “Artık bilgiliyim, ama sevmek istesem de bundan sonra sevgimde bir ilerleme olmayacak, çünkü dünyadaki yaşamım sona erdi ve İbrahim, bir damlacık olsun abıhayatla gelip (yani dünyadaki önceki yapıcı hayatı bağışlayarak) dünyadayken önemsemediği, şu anda şiddetli bir arzuyla alev alev yandığım manevi sevgi ateşini söndüremeyecektir; artık hayat yok, ama bundan sonra zaman da olmayacak! Başkaları için hayatımı vermekten mutlu olacak olsam bile bu artık imkânsız, çünkü sevgiye kurban edebileceğim yaşamım geride kaldı ve o yaşamla bu varlığım arasında artık bir uçurum var.” Cehennemde maddi bir ateş olduğundan söz ederler. Bu sırrı araştırmıyorum ve korkuyorum, ama yine de şöyle düşünüyorum: Eğer maddi bir ateş de mevcutsa insanlar buna gerçekten memnun olurlardı, çünkü diye hayal ediyorum, bu maddi acının içindeyken acıların en korkuncu olan manevi acıyı bir an için de olsa unutabilirlerdi. Onların içinden bu manevi acıyı çekip almak imkânsızdır, çünkü bu, onların dışında değil, içindeki bir acıdır. Çekip almak mümkün olsa bile bundan çok daha fazla mutsuz olurlardı diye düşünüyorum. Çünkü cennetteki müminler, çektikleri ıstırapları görerek onları affetmiş ve sınırsız şekilde severek yanlarına çağırmış olsalardı, artık imkânsız olan yapıcı ve yararlı bir mukabil sevgi gösterme arzusunun daha da alevlenmesine neden olacakları için onların acılarını daha da artırmış olurlardı. Yüreğimin ürkekliği içinde, bu imkânsızlığı idrak etmelerinin onları ferahlatacağını düşünüyorum, çünkü müminlerin sevgisini, bu sevgiye karşılık vermenin imkânsızlığını görerek kabul ettikten sonra bu teslimiyet içinde ve bu şekilde boyun eğmenin etkisiyle sonunda dünyadayken önemsemedikleri bu yaratıcı sevginin bir sureti gibi ve bu sevgiye benzer bir hareket ortaya koyacaklardır... Kardeşlerim ve dostlarım, bunu daha açık ifade edemediğim için üzülüyorum. Ama dünyada kendi kendini yok edenlerin, intihar edenlerin vay haline! Onlardan daha mutsuz hiç kimse olamayacağını düşünüyorum. Bize, onlar için Tanrı’ya yakarmanın günah olduğunu söylerler ve Kilise onları adeta bilerek reddeder, ama ben içimden onlar için de dua edilebileceğini düşünüyorum. Zaten İsa, sevgi yüzünden kızmaz. Bu insanlar için hayatım boyunca içimden dua etmişimdir, size itiraf ediyorum, pederlerim ve hocalarım, hâlâ da her gün dua etmeye devam ediyorum.</p>
				<p>Gerçeğin tartışmasız şekilde bilinmesine ve inkâr edilemez şekilde görülmesine rağmen cehennemde mağrur ve acımasızlar da vardır; şeytanla ve onun mağrur ruhuyla işbirliği yapan korkunç insanlar da vardır. Onlar için cehennem artık kendi gönülleriyle gitmek istedikleri, doymak bilmedikleri bir yerdir; onlar artık gönüllü çilekeşlerdir. Çünkü Tanrı’yı ve hayatı lanetledikten sonra kendi kendilerini de lanetlemişlerdir. Çölde aç susuz kalmış birinin kendi kanını vücudundan emmeye başlaması gibi kendi hırs dolu gururlarıyla beslenirler. Ama yüzyıllardır doymak bilmezler ve af dilemeyi reddederler, onları çağıran Tanrı’ya lanet okurlar. Hayat veren Tanrı’yı nefret etmeden seyredemezler ve yaşamın Tanrı’sının olmamasını, Tanrı’nın kendisini ve yarattığı her şeyi yok etmesini isterler. Öfkelerinin ateşinde ebediyen yanmaya devam edecekler, ölüme ve yokluğa susayacaklardır. Ama ölüme kavuşamayacaklardır...</p>
				</li>
			</ol>
			
				<p>Aleksey Fedoroviç Karamazov’un notları burada sona eriyor. Tekrar söylüyorum: Bu notlar bölük pörçük notlardır, tam değildir. Örneğin, biyografik bilgiler, staretsin sadece ilk gençliğini kapsamaktadır. Farklı zamanlarda ve farklı etkiler sonucunda söylendiği anlaşılan bu sözler sanki bir bütünmüş gibi staretsin öğütlerinden ve düşüncelerinden derlenmiştir. Yine de hayatının son saatlerinde bizzat starets tarafından söylenmiş sözler tam olarak belli değildir. Eğer Aleksey Fedoroviç’in notlarında staretsin önceki öğütlerinden alıntılarla bir karşılaştırma yapmak gerekirse bu sohbetin ruhu ve karakteri hakkında sadece bir fikir verilmiştir. Staretsin ölümü de gerçekten hiç beklenmedik bir anda olmuştu. Çünkü o son gece odasında toplanmış olan herkesin ölümünün yakın olduğunu kesinlikle fark etmiş olmasına rağmen yine de ölümün bu kadar ani geleceğini düşünmek imkânsızdı; tam tersine dostları, daha önce de belirttiğim gibi, o gece onu o kadar canlı ve konuşkan görünce kısa bir süre için de olsa sağlığında fark edilir bir iyileşme olduğuna inanmışlardı. Hatta sonradan hayretler içinde anlattıklarına göre, vefatından beş dakika önce hiçbir şey anlamak mümkün değilmiş. Birdenbire göğsünde çok kuvvetli bir ağrı hisseder gibi olmuş, rengi sararmış ve elini kalbinin üzerine sıkıca bastırmış. O zaman herkes yerinden kalkmış ve ona doğru atılmış; ama o, acı çektiği halde yine de dudağında bir gülümsemeyle oradakilere bakarak koltuktan yere inmiş ve diz çökmüş, sonra yüzünü yere yaklaştırıp kollarını açmış ve sanki sevinçli bir heyecan içindeymiş gibi yeri öperek ve dua ederek (aynen öğrettiği şekilde) sessizce ve sevinçle ruhunu Tanrı’ya teslim etmiş. Vefat ettiği haberi keşişhanede hemen yayıldı ve manastıra ulaştı. Ölenin en yakınları ve unvanına göre katılması gerekenler cenazeyi eski usule uygun bir törenle kaldırdılar, tüm cemaat de manastır kilisesinde toplandı. Sonradan söylendiğine göre, ölüm haberi şehre şafaktan önce ulaşmış. Sabaha karşı nerdeyse bütün şehir olayı konuşuyormuş ve şehirden pek çok kişi manastıra akın etmiş. Ancak bundan bir sonraki kitapta söz edeceğiz; şimdi ise sadece daha aradan bir gün bile geçmeden hiç kimsenin beklemediği, ancak manastır çevresinde ve şehirde bıraktığı etki bakımından tuhaf, rahatsız edici ve tutarsız, aradan geçen bunca yıldan sonra bile anısı şehrimizdeki pek çok kimse için endişe verici bir gün olarak hafızalarda capcanlı korunan bir şey olduğunu eklemekle yetineceğiz...</p>
</div>
<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f49"><a class="backref" href="#ref_f49">49</a> Ruslarda bal ve şekerle yapılan bir çeşit baharatlı bisküvi. (Ç.N.)</div>
</div>
  </body>
</html>