<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter56">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">RUHUN ÇİLELERDEN GEÇİŞİ<br/>BİRİNCİ ÇİLE</h1>
				</div>
				
				<p>Mitya oturuyor ve kendisine ne söylediklerini anlamaksızın orada bulunanlara vahşi bakışlarla bakıyordu. Birden ayağa kalktı, ellerini havaya kaldırdı ve şöyle haykırdı:</p>
				<p>“Suçsuzum! O dökülen kanda benim suçum yok! Babamın öldürülmesinden ben suçlu değilim... Öldürmek istiyordum, ama suçlu değilim! Katil ben değilim!”</p>
				<p>Ama o daha bunu haykırır haykırmaz perdenin arkasından Gruşenka fırladı ve doğruca gidip emniyet amirinin ayaklarına kapanarak:</p>
				<p>“Lanetliyim ben, suçluyum!” diye insanın içini parçalayan bir çığlık attı. Gözyaşlarına boğulmuştu ve ellerini oradakilere doğru uzatmıştı. “Benim yüzümden öldürdü!.. Onu çok üzdüm ve bu hale getirdim! O zavallı rahmetli ihtiyarcığı da inim inim inlettim ve benim kötü yürekliliğim yüzünden iş bu hale geldi! Suçlu benim, en birinci, asıl suçlu benim!”</p>
				<p>“Evet, suçlu sensin! Asıl suçlu sensin! Azgının, ahlaksızın tekisin, asıl suçlu sensin,” diye bağırdı emniyet amiri eliyle Gruşenka’yı tehdit ederek. Ama onu hemen yatıştırdılar. Hatta savcı emniyet amirini elleriyle tutmuştu.</p>
				<p>“Bu tam bir kargaşa yaratır, Mihail Makaroviç,” diye bağırdı savcı, “soruşturmaya tam anlamıyla engel olursunuz... işi bozuyorsunuz...” savcının neredeyse soluğu kesiliyordu.</p>
				<p>“Önlem almalı, önlem almalı, önlem almalı!” Nikolay Parfenoviç de müthiş sinirlenmişti. “Aksi takdirde bu iş yürümez.”</p>
				<p>“Bizi birlikte yargılayın!” Hâlâ dizlerinin üzerinde durmakta olan Gruşenka çılgınca bağırmaya devam ediyordu. “Bizi birlikte idam edin, bundan sonra onunla ölüme bile giderim!”</p>
				<p>“Gruşa, hayatım, canım, kutsal varlığım!” Mitya da onun yanında diz çöktü ve Gruşenka’ya sımsıkı sarıldı. “Ona inanmayın,” diye haykırıyordu, “onun hiçbir şeyde, hiç kimsenin kanında suçu yok!”</p>
				<p>Birkaç kişinin kendisini zorla Gruşenka’dan ayırdığını, Gruşenka’yı hemen götürdüklerini, ancak masanın başına oturduğu sırada kendine geldiğini daha sonradan hatırlamıştı. Yanında ve arkasında göğsü plakalı adamlar duruyordu. Karşısında masanın öbür tarafındaki divanda sorgu yargıcı Nikolay Parfenoviç oturuyor ve masanın üzerinde duran bardaktan biraz su içmesini söyleyip duruyordu: “Sizi canlandırır, rahatlatır, korkmayın, endişelenmeyin,” diye de son derece nazik bir şekilde ekliyordu. Mitya’nın hatırında kaldığına göre, Nikolay Parfenoviç’in biri ametist, diğeri ise açık sarı, şeffaf ve olağanüstü parlak olan büyük taşlı yüzükleri birden müthiş ilgisini çekmişti. Bu yüzüklerin o korkunç sorgulama saatleri boyunca da karşı konulmaz bir şekilde bakışlarını celbettiğini, nedense bu yüzüklerden gözünü ayıramadığını ve içinde bulunduğu duruma hiç de uymayan bu nesneleri aklından çıkarıp atamadığını sonradan da uzun bir süre hayretle hatırlamıştı. Mitya’nın sol yanında, akşam Maksimov’un oturduğu yerde şimdi savcı oturuyordu. Mitya’nın sağ tarafında, daha önce Gruşenka’nın olduğu yerde ise avcı ceketine benzer son derece eski bir ceket giymiş ve önünde mürekkep ve kâğıt bulunan kırmızı yanaklı genç bir adam vardı. Görünüşe göre, bu adam, sorgu yargıcının yanında getirdiği kâtibiydi. Emniyet amiri ise o sırada odanın diğer köşesinde pencerenin önünde, aynı pencerenin yanındaki sandalyede oturan Kalganov’un yanında ayakta duruyordu.</p>
				<p>“Biraz su için!” diye belki de onuncu kez tatlılıkla tekrarladı sorgu yargıcı.</p>
				<p>“İçtim, efendim, içtim... ama... ezin, cezalandırın, kaderime karar verin!” diye haykırdı Mitya. Fal taşı gibi açılmış hareketsiz gözleriyle sorgu yargıcına bakıyordu.</p>
				<p>“Demek, babanız Fedor Pavloviç’in ölümünden kesinlikle suçlu olmadığınızı iddia ediyorsunuz, öyle mi?” Sorgu yargıcı yumuşak, ama ısrarlı bir şekilde sordu.</p>
				<p>“Suçsuzum! Başkasının, başka bir ihtiyarın kanının akmasından suçluyum, ama babamınkinden değil. Üstelik de arkasından ağlıyorum! Öldürdüm, ihtiyarı öldürdüm, öldürdüm ve yere yıktım... Ancak akan bu kanın hesabını başka bir kanla, hiçbir suçumun olmadığı korkunç bir kanla vermek de doğrusu pek ağır... Korkunç bir suçlama bu beyler, serseme çevirdiniz beni! Peki ama babamı kim öldürdü, kim öldürdü? Ben olmadığıma göre kim öldürmüş olabilir? Olmayacak şey bu, saçmalık, imkânsız bir şey!..”</p>
				<p>“Evet, kim öldürmüş olabilir...” diye söze başladı sorgu yargıcı. Ancak savcı (aslında savcı yardımcısı ama biz ona kısaca savcı diyeceğiz) İppolit Kirilloviç, sorgu yargıcıyla bir kez daha bakıştıktan sonra Mitya’ya dönerek şöyle dedi:</p>
				<p>“İhtiyar uşak Grigoriy Vasilyeviç için boşuna kaygılanıyorsunuz. Hayatta olduğunu, kendisinin ifadesine ve şimdi de sizin söylediklerinize göre sebep olduğunuz ağır yaralara rağmen kendine geldiğini, en azından doktorun yaşayacağını söylediğini bilin.</p>
				<p>“Yaşıyor mu? Demek yaşıyor!” diye ellerini çırparak bağırdı Mitya. Yüzü aydınlandı. “Tanrım, dualarıma karşılık verip, bana, bu günahkâr adama, bu canavara yaptığın bu büyük mucize için teşekkür ederim sana!.. Evet, evet, dualarımla oldu bu, bütün gece dua etmiştim!..” Ve üç defa haç çıkardı. Nefes nefeseydi.</p>
				<p>“Aleyhinizdeki bu kadar önemli kanıtları da zaten Grigoriy’den aldık...” diye savcı devam edecekti, ama Mitya birden sandalyeden fırladı.</p>
				<p>“Bir dakika, efendim, Tanrı aşkına, sadece bir dakikacık; Gruşenka’nın yanına gidivereyim...”</p>
				<p>“Lütfen efendim! Şu anda olanaksız!” Adeta çığlık attı Nikolay Parfenoviç ve ayağa fırladı. Göğsü plakalı adamlar Mitya’yı tutmuşlardı, bu arada kendisi de zaten sandalyeye oturmuştu...</p>
				<p>“Ne yazık, beyler! Sadece bir dakikacık yanına gitmek istiyordum... Ona bütün gece yüreğimi kemiren kanın silindiğini, kaybolduğunu ve artık katil olmadığımı söylemek istiyordum! Beyler, aslında benim nişanlım o!” dedi birden coşku ve hürmetle ve gözlerini oradakilerin üzerinde gezdirdi. “Ah, size teşekkür ederim, beyler! Bir anda beni nasıl da dirilttiniz, nasıl da canlandırıverdiniz!.. O ihtiyar beni kucağında taşımış, leğende yıkamış, üç yaşında bir çocukken herkesin beni terk ettiği bir sırada bana babalık etmişti!..”</p>
				<p>“Öyleyse siz...” diye söze başladı sorgu yargıcı.</p>
				<p>“Lütfen, efendim, bir dakikacık daha izin verin,” diyerek sözünü kesti Mitya. Dirseklerini masaya dayamış ve elleriyle yüzünü örtmüştü. “Birazcık kafamı toplamama, azıcık soluk almama izin verin efendim. Bütün bunlar müthiş sarsıcı, korkunç şeyler, davul derisi değil ki, bu insan nihayeti!”</p>
				<p>“Tekrar su içer miydiniz?” dedi Nikolay Parfenoviç.</p>
				<p>Mitya ellerini yüzünden çekti ve kahkahalarla gülmeye başladı. Bakışları canlıydı, sanki bir anda bambaşka bir insan oluvermişti. Hali tavrı da tamamen değişmişti: Yine bütün bu insanlara, bütün bu eski tanıdıklarına denk biri olarak, dün, henüz daha hiçbir şey olmamışken herhangi bir toplulukta bütün bu insanlarla bir araya gelmiş gibi oturuyordu. Ancak bu arada Mitya’nın şehrimize geldiği ilk günlerde emniyet amirinin evinde güler yüzle karşılandığını, ama sonraları, özellikle de en son ay Mitya’nın emniyet amirini hemen hemen hiç ziyaret etmediğini, emniyet amirinin ise örneğin, sokakta Mitya’ yla karşılaştığında suratını astığını ve sırf kibarlığından selam verdiğini ve Mitya’nın bu durumu çok iyi fark ettiğini de belirtelim. Savcıyı daha az tanıyordu, ama savcının sinirli ve garip bir kadın olan karısına zaman zaman kendisinin de nedenini bilmediği saygı ziyaretlerinde bulunurdu. Kadın her nedense onunla en son zamana kadar ilgilenmiş ve her zaman güler yüzle kabul etmişti. Sorgu yargıcıyla henüz daha yakından tanışmamıştı, ama karşılaşmışlar ve hatta bir veya iki defa kadınlar hakkında konuşmuşlardı.</p>
				<p>“Görüyorum ki, çok usta bir sorgu yargıcısınız Nikolay Parfeniç,” diye birden neşeyle güldü Mitya, “ama şimdi size ben de yardımcı olacağım. Ah, efendim, yeniden doğmuş gibiyim... sizinle bu kadar teklifsiz olduğum için kusuruma bakmayın. Ayrıca biraz da sarhoşum, bunu size içtenlikle söylüyorum. Sizinle... karşılaşmak şerefine ve mutluluğuna galiba sahip olmuştum Nikolay Parfeniç, akrabam Miusov’un evinde... Beyler, beyler, eşitlik iddiasında değilim, şu anda karşınızda ne sıfatla oturduğumu biliyorum. Zan altındayım... sadece Grigoriy benim aleyhimde ifade vermiş olsa bile... zan altındayım, ah, elbette korkunç bir zan altındayım! Korkunç, korkunç, bunu biliyorum! Ama davaya hazırım beyler. Bu işi hemen şimdi bitirelim, çünkü dinleyin, dinleyin beyler. Suçsuz olduğumu ben bildiğime göre demek ki, hemen bu işi bitirebileceğiz! Öyle değil mi? Öyle değil mi?”</p>
				<p>Mitya, sinirli ve taşkın bir halle ve kendisini dinleyenleri en iyi dostları sayarak hızlı hızlı ve çok konuşuyordu.</p>
				<p>“Şu halde şimdilik size yapılan suçlamayı kesinlikle reddettiğinizi kaydedeceğiz,” dedi Nikolay Parfenoviç ve kâtibe dönerek ne yazması gerektiğini alçak sesle dikte etti.</p>
				<p>“Kaydetmek mi? Bunları yazmak mı istiyorsunuz? Pekâlâ yazın, tamam kabul ediyorum, tamamen onaylıyorum, efendim... Yalnız görüyorsunuz... durun, durun, şöyle yazın: ‘Rezalet çıkartmaktan suçlu, zavallı bir ihtiyarı ağır şekilde yaralamaktan suçlu.’ Kendi içinde, yüreğinin derinlerinde suçlu ama bunu yazmaya gerek yok...” Birden kâtibe döndü, “Bu benim özel hayatım, efendim, bu sizi ilgilendirmez, yüreğimin derinlikleri bunlar, yani... Ama ihtiyar babamın öldürülmesinden ben suçlu değilim! Bu, vahşice bir düşünce! Son derece vahşice bir düşünce!.. Size kanıtlayacağım ve hemen inanacaksınız. Kuşkulandığınız için güleceksiniz, beyler, kahkahalarla güleceksiniz!..”</p>
				<p>“Sakin olun Dmitriy Fedoroviç,” diye hatırlattı sorgu yargıcı. Görünüşü, karşısındaki çılgını sakinliğiyle yenmek ister gibiydi. “Sorguya devam etmeden önce eğer yanıtlamayı kabul ederseniz, merhum Fedor Pavloviç’i sevmediğiniz ve onunla aranızda sürekli bir kavga olduğu hususunun teyidini sizden duymak isterdim... En azından çeyrek saat önce burada galiba onu öldürmek istediğinizi söylemiştiniz: ‘Öldürmedim,’ diye haykırmıştınız, ‘ama öldürmek istiyordum!’”</p>
				<p>“Böyle mi haykırmıştım? Ah, olabilir efendim! Evet, ne yazık ki onu öldürmek istiyordum, bunu pek çok kez istedim... ne yazık, ne yazık ki istedim!”</p>
				<p>“İstediniz. Babanızın şahsına duyduğunuz bu nefrette sizi özellikle hangi nedenlerin yönlendirdiğini açıklamayı kabul eder misiniz?”</p>
				<p>“Neyi açıklayayım, beyler!” Mitya gözlerini yere dikip suratını asarak omuzlarını kaldırdı. “Duygularımı saklamadım ki, bütün şehir bilir bunu, meyhanedeki herkes bilir. Daha geçen gün manastırda Starets Zosima’nın hücresinde de söyledim... Aynı günün akşamı babamı dövdüm, nerdeyse öldürüyordum. Tanıkların önünde tekrar gelip öldüreceğime yemin ettim... Ah, binlerce tanık var! Bir ay boyunca haykırdım, herkes tanık!.. Gerçek ortada, gerçek konuşuyor, bar bar bağırıyor, ama ya duygular, beyler, iş duygulara gelince tamamen farklıdır. Gördüğünüz gibi, beyler...” Mitya suratını buruşturdu, “bana öyle geliyor ki, duygularım hakkında bana soru sorma hakkına sahip değilsiniz. Gerçi yetkiniz var, bunu biliyorum, ama bu benim kendi meselem, iç meselem, mahrem meselem... ancak... daha önce... duygularımı saklamadığıma... örneğin meyhanede bir bir herkese söylediğime göre, demek ki... demek ki şimdi de bunu sır olarak saklamayacağım. Gördüğünüz gibi, efendim, aleyhimdeki delillerin bu durumda korkunç deliller olduğunun bilincindeyim: Onu öldüreceğimi herkese söyleyip duruyordum ve aniden öldürüldü: Bu durumda katil benden başka kim olabilir? Hah-ha! Sizi bağışlıyorum, beyler, tamamen bağışlıyorum. Aslında ben de hayretler içindeyim, onu ben öldürmediğime göre kim öldürmüş olabilir? Doğru değil mi? Eğer ben değilsem kim, kim onu öldüren? Beyler...” Birden haykırdı, “nerede, nasıl, neyle öldürülmüş bilmek istiyorum ve hatta bunu sizden soruyorum. Söyleyin bana,” diye hızlı hızlı sordu. Gözlerini savcıya ve sorgu yargıcına dikmişti.</p>
				<p>“Onu çalışma odasında kafası kırılmış olarak sırtüstü yerde yatarken bulduk,” dedi savcı.</p>
				<p>“Korkunç bir şey bu, beyler!” Mitya birden irkildi ve dirseklerini masaya dayayarak sağ eliyle yüzünü kapadı.</p>
				<p>“Devam edelim,” diye sözünü kesti Nikolay Parfenoviç. “Şu halde o zaman duyduğunuz nefretle hareket ediyordunuz, öyle mi? Kıskançlık duyduğunuzu da herkesin içinde ilan etmiştiniz galiba?”</p>
				<p>“Ah, evet, kıskançlık, hem sadece kıskançlık da değil.”</p>
				<p>“Para yüzünden mi tartışıyordunuz?”</p>
				<p>“Evet para yüzünden de.”</p>
				<p>“Galiba kavganız, mirastan size eksik verilen üç bin rubleyle ilgiliymiş.”</p>
				<p>“Hangi üç bin! Daha çok, daha çok,” diye atıldı Mitya, “altı binden, belki dokuz binden de fazla. Herkese söylüyordum, herkese haykırıyordum! Ama üç binde anlaşmaya karar vermiştim. Bu üç bin ruble bana mutlaka lazımdı... Gruşenka için hazırlayıp yastığının altına koyduğu bu üç bin rublelik paketi kesinlikle benden çalınmış bir para olarak görüyordum. İşte böyle beyler, o parayı yine de kendi param sayıyordum...”</p>
				<p>Savcı sorgu yargıcıyla manalı manalı bakıştı ve sezdirmeden göz kırptı.</p>
				<p>“Bu konuya tekrar döneceğiz,” dedi sorgu yargıcı, “şimdi özellikle şu hususu ifade etmemize ve kaydetmemize izin veriniz: O zarftaki paraları kendi paranız sayıyordunuz.”</p>
				<p>“Yazın efendim, bunun da yine aleyhime bir kanıt olduğunu biliyorum, ama kanıtlardan korkmuyorum ve kendi kendimi ele veriyorum. İşitiyor musunuz, kendi kendimi! Beyler, galiba siz beni olduğumdan farklı birisi olarak görüyorsunuz,” diye ekledi birden sıkıntı ve kederle, “sizinle konuşan soylu bir insandır, asıl önemlisi de (bunu gözden kaçırmayın) alçaklık uçurumuna düşmüş, ama içinde, derinlerinde daima soylu bir varlık olarak kalmış bir insanım, ancak bunu göstermeyi beceremiyorum... Hayatım boyunca bu yüzden öyle acılar çektim ki, soylu olmaya can attım, soyluluk çilekeşi ve elimde bir fenerle, Diyojen’in feneriyle soyluluk arayıcısı oldum, oysaki hayatım boyunca hepimiz gibi sadece kepazelik ettim... yani ben tek başıma, beyler, hepimiz değil, ben tek başıma, tek başıma!.. Başım ağrıyor, efendim.” Acıyla yüzünü buruşturdu, “Gördüğünüz gibi dış görünüşü hoşuma gitmiyordu, şerefsiz bir tarafı vardı, farfaralığı ve her çeşit kutsal şeyi çiğnemesi, alaycılığı ve dinsizliği iğrençti, iğrenç! Ama şu anda, o öldükten sonra farklı düşünüyorum.”</p>
				<p>“Nasıl farklı yani?”</p>
				<p>“Farklı değil, ama ondan o kadar nefret ettiğime üzülüyorum.”</p>
				<p>“Pişmanlık mı duyuyorsunuz?”</p>
				<p>“Hayır, pişmanlık değil bu. Bunu kaydetmeyin. Ben de iyi biri değilim, efendim, ben de çok yakışıklı değilim, bu yüzden de onu iğrenç saymaya hakkım yoktu. Bütün mesele bu! İsterseniz bunu yazın.”</p>
				<p>Mitya bunları söyledikten sonra birdenbire aşırı derecede mahzunlaştı. Uzun bir süredir sorgu yargıcının sorularına yanıt verdikçe suratı daha da asılıyordu. İşte tam bu anda yine beklenmedik bir olay oldu. Gruşenka’yı biraz önce oradan uzaklaştırmışlardı, ancak çok uzağa değil, şu anda sorgulamanın yapıldığı bu mavi odadan sadece üç oda öteye götürmüşlerdi. Bu, gece dans ettikleri ve içki âlemi yaptıkları büyük odanın yanındaki tek pencereli küçük bir odaydı. Gruşenka bu odada oturuyordu, yanında ise yalnızca müthiş sarsılmış ve korkmuş, bir kurtarıcı ararcasına Gruşenka’ya sokulmuş olan Maksimov vardı. Bulundukları odanın kapısının önünde göğsünde plaka olan bir köylü dikiliyordu. Gruşenka ağlıyordu ve kederin artık ruhuna iyice saplandığı bir anda birden yerinden fırladı, “Vay başıma gelenler!” diye korkunç bir çığlık atıp ellerini çırptı, odadan dışarı, ona, Mityasına doğru atıldı. Bu, öyle beklenmedik bir anda olmuştu ki, hiç kimse onu durduramadı. Mitya ise Gruşenka’nın feryadını işitince titremeye başladı, yerinden fırladı, haykırdı ve kendini kaybetmiş gibi hızla onu karşılamaya koştu. Birbirlerini görmüş olsalar bile yine de kavuşmalarına izin vermediler. Mitya’yı kollarından sımsıkı tutmuşlardı: Çırpınıp çabalayıp duruyordu, zapt edebilmek için üç dört kişi gerekiyordu. Gruşenka’yı da tutmuşlardı ve Mitya, onu çekip götürürlerken çığlıklar atarak ellerini kendisine doğru uzattığını görmüştü. Bu sahne sona erdiğinde, masanın başında, sorgu yargıcının karşısındaki eski yerine oturduğunda kendine geldi ve sorgu yargıcına bağırdı:</p>
				<p>“Ondan ne istiyorsunuz? Neden ona acı çektiriyorsunuz? Onun bir suçu yok, yok!..”</p>
				<p>Savcı ve sorgu yargıcı Mitya’yı yatıştırdılar. Böylece on dakika kadar zaman geçti; sonunda dışarı çıkmış olan Mihail Makaroviç aceleyle odaya girdi, yüksek sesle ve heyecanlı bir şekilde savcıya şöyle dedi:</p>
				<p>“Uzaklaştırıldı, aşağıda, bu talihsiz adama bir kelimecik bir şey söylememe izin verir misiniz, beyler? Sizin yanınızda, efendim, sizin yanınızda!”</p>
				<p>“Buyrun, Mihail Makaroviç,” diye karşılık verdi sorgu yargıcı, “şu anda olmaz diyecek halimiz yok.”</p>
				<p>“Dmitriy Fedoroviç, dinle evladım,” diye söze başladı Mihail Makaroviç Mitya’ya dönerek. Heyecanlı suratı, bu talihsiz adama karşı duyduğu samimi bir baba şefkatini ifade ediyordu. “Senin Agrafena Aleksandrovna’yı kendi elimle aşağı götürdüm ve ev sahibinin kızlarına emanet ettim. İhtiyar Maksimov da şu anda yanında bulunuyor. Hem de onu ikna ettim, duydun mu? İkna ettim ve yatıştırdım, senin temize çıkman gerektiğini, sana sıkıntı vermemesini, aksi takdirde senin şaşırabileceğini ve yanlış ifade verebileceğini söyledim. Kısaca anlattım ve o da anladı. Akıllı bir kız, birader, iyi bir kız. Benim gibi bir ihtiyarın elini öpmeye davrandı, senin için yalvardı. Onun için endişe etmemeni söylemek üzere beni buraya kendisi gönderdi. Gidip ona senin sakinleştiğini ve onun için endişelenmediğini söylemem lazım cancağızım. Sen şimdi rahat ol. O kadına karşı suçluyum. O bir Hıristiyan, evet beyler, uysal bir Hıristiyan ve hiçbir suçu yok. Ona ne söyleyeyim, Dmitriy Fedoroviç, sakin sakin oturacak mısın?”</p>
				<p>Babacan adam daha pek çok şey söyledi, ancak Gruşenka’nın çektiği acı, bir insanın duyduğu keder, onun iyilikle dolu yüreğini etkilemiş, hatta gözlerinde yaşlar belirmişti. Mitya yerinden fırladı ve ona doğru atıldı.</p>
				<p>“Affedersiniz, beyler, izin verin, ah izin verin!” diye bağırdı Mitya. “Melek ruhlu bir insansınız siz, Mihail Makaroviç, melek, onun adına teşekkür ederim! Rahat duracağım, neşeli olacağım, ruhunuzun sonsuz iyiliğine dayanarak ona neşeli olduğumu, hatta sizin gibi bir koruyucu meleği olduğunu bilerek birazdan gülmeye başlayacağımı söyleyin. Şimdi her şeyi halledeceğim ve serbest kalır kalmaz da hemen ona koşacağım, görecek, beklesin! Baylar...” Birden savcıya ve sorgu yargıcına döndü, “şimdi size ruhumu açacağım, içimi dökeceğim, bu işi hemen bitireceğiz, tatlıya bağlayacağız, en sonunda da güleceğiz. Güleceğiz, öyle değil mi? Beyler, bu kadın benim yüreğimin kraliçesidir! Ah, bunu söylememe izin verin, artık bu konuyu size açacağım... Soylu insanlarla bir arada olduğumu görüyorum: O benim ışığım, kutsal varlığımdır. Ah, bir bilseniz! Feryatlarını duydunuz: ‘Seninle birlikte idama bile giderim!’ diyordu. Oysa ben ona ne verdim? Fakirin, çulsuzun biriyim, böyle bir aşk benim neyime, değer miyim? Beceriksiz, rezil herifin biriyim, rezil de bir suratım var. Bu nasıl bir aşktır ki, benimle idam sehpasına gitmek istiyor. Biraz önce benim için ayaklarınıza kapanmıştı. Gururludur ve masumdur! Ona nasıl tapmam, nasıl feryat etmem, ona nasıl gönül vermem! Ah, efendim, bağışlayın! Ama şimdi, şimdi artık rahatladım!”</p>
				<p>Sandalyeye çöktü ve elleriyle yüzünü örtüp hıçkıra hıçkıra ağlamaya başladı. Ancak bunlar artık mutluluk gözyaşlarıydı. Birden kendine geldi. Yaşlı emniyet amiri çok memnundu, galiba hukukçular da öyleydi: Sorgunun artık yeni bir aşamaya gireceğini hissediyorlardı. Emniyet amirini yolladıktan sonra Mitya’nın neşesi yerine geldi.</p>
				<p>“Pekâlâ baylar, artık sizinim, tamamen sizinim. Hem... eğer şu ayrıntılar olmasaydı çoktan anlaşmıştık bile. Tekrar ayrıntılara gireceğim. Sizinim beyler, ama yemin edeceğim, karşılıklı güven gerek (sizin bana, benim de size) aksi takdirde asla bu işi bitiremeyiz. Bunu sizin için söylüyorum. Meseleye dönelim beyler, meseleye. En önemlisi de benim iç dünyamı o kadar karıştırmayın, ruhumdaki saçmalıkları didiklemeyin, sadece konuyu ve olayları sorun, ben de hemen sizi tatmin edici cevaplar vereyim. Ayrıntılar cehennemin dibine!”</p>
				<p>Mitya bunları haykırarak söylemişti. Sorgu yeniden başladı.</p>
				

				</div>
  </body>
</html>