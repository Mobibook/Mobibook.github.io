<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_conclusion" id="conclusion3">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">İLYUŞEÇKA’NIN CENAZESİ. <br/>
					TAŞIN ÖNÜNDEKİ KONUŞMA </h1>
				</div>
				<p>Gerçekten de geç kalmıştı. Onu bekliyorlardı ve hatta artık çiçeklerle donatılmış güzel, küçük tabutu kiliseye onsuz götürmeye karar vermişlerdi. Bu, İlyuşeçka’nın, o zavallı çocuğun tabutuydu. Mitya’nın mahkûm oluşundan iki gün sonra ölmüştü. Alyoşa, daha evin kapısındayken İlyuşa’nın arkadaşı olan çocuklar tarafından bağrış çağrışlarla karşılandı. Hepsi de onu sabırsızlıkla bekliyorlardı ve nihayet gelebildiği için sevinmişlerdi. On iki çocuk toplanmışlardı ve hepsi de omuzlarına astıkları ve sırtlarına taktıkları çantalarıyla gelmişlerdi. “Babam ağlar, onu yalnız bırakmayın.” İlyuşa ölürken onlara böyle vasiyet etmişti ve çocuklar bunu unutmamışlardı. Başlarında Kolya Krasotkin vardı.</p>
				<p>“Gelmenize ne kadar sevindim, Karamazov!” diye haykırdı Alyoşa’ya elini uzatarak. “Burası korkunç. Doğrusu, dayanmak çok zor. Snegiryov sarhoş değil, bugün hiç içmediğini kesinlikle biliyoruz, ama sanki sarhoş gibi... Ben hep soğukkanlıyımdır, ama bu feci bir durum. Karamazov, eğer sizi tutmazsam, içeri girmeden önce bir soru sorabilir miyim?”</p>
				<p>“Ne soracaksın, Kolya?” Alyoşa durakladı.</p>
				<p>“Ağabeyiniz suçlu mu, suçsuz mu? Babanızı o mu öldürdü, yoksa uşak mı? Ne derseniz ona inanacağım. Dört gecedir bunu düşünmekten uyuyamadım.”</p>
				<p>“Uşak öldürdü, ağabeyimin suçu yok,” diye yanıt verdi Alyoşa.</p>
				<p>“Ben de aynı şeyi söylüyorum!” diye bağırdı birden küçük Smurov.</p>
				<p>“Demek, gerçek uğruna masum bir kurban olarak mahvolacak!” diye haykırdı Kolya. “Mahvolsa da mutlu olacak! Onu kıskanıyorum!”</p>
				<p>“Neler söylüyorsun, ne münasebet, hem neden?” diye bağırdı şaşkına dönmüş olan Alyoşa.</p>
				<p>“Ah, keşke ben de bir zaman gelip de kendimi gerçek uğruna feda edebilsem!” dedi Kolya coşkuyla.</p>
				<p>“Ama böyle bir işte, böyle yüz kızartıcı bir şekilde ve böylesine dehşetle değil!” dedi Alyoşa.</p>
				<p>“Elbette... Tüm insanlık uğruna ölmek isterdim, yüz kızartıcılık konusuna gelince fark etmez: Adlarımız mahvolacak. Kardeşinize saygı duyuyorum!”</p>
				<p>“Ben de!” diye Troya’yı kuranları bildiğini söyleyen çocuk hiç beklenmedik bir anda kalabalığın içinden haykırdı ve böyle haykırdıktan sonra aynen o zamanki gibi kulaklarına kadar kıpkırmızı oldu.</p>
				<p>Alyoşa odaya girdi. Beyaz tülle süslenmiş mavi tabutun içinde İlyuşa, minik elleri kavuşturulmuş, gözleri kapatılmış yatıyordu. Çok zayıflamış olan yüzünün çizgileri hemen hemen hiç değişmemişti ve tuhaftır, cesedinden de hiç koku gelmiyordu. Yüzünün ifadesi ciddi ve sanki düşünceli gibiydi. Çapraz şekilde kavuşturulmuş ve sanki mermerden yontulmuş elleri özellikle çok zarifti. Eline çiçek tutuşturmuşlardı; zaten tabutun içi de dışı da sabah erkenden Liza Hohlakova’nın gönderdiği çiçeklerle donatılmıştı. Yekaterina İvanovna’dan da çiçek gelmişti ve Alyoşa kapıyı açtığı sırada yüzbaşı, titreyen ellerinde tuttuğu çiçekleri sevgili oğlunun üzerine serpiyordu. İçeri giren Alyoşa’ya şöyle bir baktı, ama hiç kimseye, hatta hâlâ hasta ayakları üzerinde doğrulmaya ve ölen oğluna daha yakından bakmaya çalışan “anacığına”, ağlayıp duran deli karısına bile bakmak istemiyordu. Ninoçka’yı ise çocuklar oturduğu sandalyeyle birlikte kaldırmışlar ve tabutun yanına kadar getirmişlerdi. Kızcağız tabuta başını dayamış oturuyor ve galiba aynı zamanda sessizce ağlıyordu. Snegiryov’un yüzü canlı, ama adeta şaşkın, bununla birlikte de katı bir görünüşe sahipti. Hareketlerinde, içinden kopup gelen sözlerinde delice bir şey vardı. İkide bir İlyuşa’ya bakarak ‘Anam babam, sevgili yavrum!’ diye haykırıyordu. Böyle bir alışkanlığı vardı, İlyuşa daha hayattayken ona şefkatle ‘Anam babam, sevgili yavrum!’ derdi.”</p>
				<p>“Babacık, onun elinden alıp bana da çiçek ver, işte şu beyazı ver!” diye deli “anacık” hıçkırarak rica ediyordu. Kim bilir İlyuşa’nın elindeki küçük beyaz gül hoşuna mı gitmişti, yoksa hatıra olarak onun elinden bu gülü mü almak istemişti bilinmez, ama kadıncağız ellerini çiçeğe doğru uzatarak çırpınıp duruyordu.</p>
				<p>“Hiç kimseye hiçbir şey vermeyeceğim!” diye haykırdı Snegiryov sert bir şekilde. Bunlar onun çiçekleri, senin değil. Hepsi onun, hiçbirini vermem sana!”</p>
				<p>“Baba, anneme çiçek ver!” Ninoçka birden gözyaşlarıyla ıslanmış yüzünü kaldırdı.</p>
				<p>“Hiçbir şey vermem, hele ona hiç vermem! Onu sevmiyordu. O gün elinden topunu çekip almıştı, oysaki, İlyuşa topu ona hediye etmişti.” Yüzbaşı, İlyuşa’nın küçük topunu annesine nasıl verdiğini hatırlayınca avaz avaz ağlamaya başladı. Zavallı deli kadın da yüzünü elleriyle kapatarak sessiz gözyaşlarına boğuldu. Çocuklar sonunda babanın tabutu bırakmayacağını, ama bu arada gitme zamanının da geldiğini düşünerek hemen tabutun etrafını sardılar ve tabutu kaldırmaya koyuldular.</p>
				<p>“Kilise bahçesine gömülmesini istemiyorum!” diye birden bağırdı Snegiryov. “Taşın yanına, bizim taşımızın yanına gömeceğim! İlyuşa öyle tembihlemişti. Götürmenize izin vermem!” </p>
				<p>Daha önce de, yani üç gündür taşın yanına gömeceğini söyleyip durmuştu; ancak Alyoşa, Krasotkin, ev sahibi kadın, bu kadının kız kardeşi ve bütün çocuklar müdahale ettiler.</p>
				<p>“Şuna da bakın taşın yanına gömmeyi düşünüyormuş, sanki intihar etmiş lanetli biri gibi,” dedi ev sahibi kocakarı sert bir şekilde. “Kilise bahçesindeki toprağın üzerinde haç vardır. Kilisede onun için dua ederler. Kiliseden ilahi sesleri gelir, diyakoz öyle güzel okuyor ki, her defasında sanki mezarının başında okunuyormuş gibi ilahiler ona kadar gelir...”</p>
				<p>Yüzbaşı sonunda olur anlamında elini salladı: “Nereye isterseniz götürün!” Çocuklar tabutu kaldırdılar, ama annenin yanından geçerken önünde durdular ve kadıncağızın İlyuşa’yla vedalaşmasına izin verdiler. Ancak üç gündür belirli bir uzaklıktan baktığı sevgili oğlunun yüzünü yakından görünce titremeye ve kır saçlı kafasını tabutun üzerinde bir ileri bir geri sinirli bir şekilde sallamaya başladı.</p>
				<p>“Anneciğim, kutsa onu, öp onu,” diye bağırdı Ninoçka. Ama anne bir makine gibi hâlâ hiçbir şey demeden ve yaşadığı büyük acıdan çarpılmış bir suratla kafasını sallamaya devam ediyordu, birden göğsünü yumruklamaya başladı. Tabutu uzaklaştırdılar. Ninoçka, tabutu yanından geçirirlerken ölen kardeşini son defa olarak dudaklarından öptü. Alyoşa evden çıkarken ev sahibi kadından kalanlara göz kulak olmasını rica edecekti ki, kadın sözünü tamamlamasına bile izin vermedi:</p>
				<p>“Biliyorum, yanlarında olacağım, hepimiz de Hıristiyanız.” İhtiyar kadın bunları söylerken ağlıyordu.</p>
				<p>Kilise uzak değildi, en fazla üç yüz adım mesafedeydi. Açık, sakin bir gündü; ayaz vardı, ama çok değildi. Çan sesleri hâlâ duyuluyordu. Snegiryov, eski, kısa, ince paltosu sırtında, eski, geniş kenarlı şapkası elinde, kafası açık tabutun arkasından şaşkın ve telaşlı bir şekilde koşuyordu. Anlaşılmaz bir telaş içindeydi, kâh tabutun baş tarafını tutmak için aniden elini uzatıyor ve böylece sadece taşıyanlara engel oluyor, kâh tabutun yanında koşuyor ve tutacak bir yer arıyordu. Yere bir çiçek düştü, sanki bu çiçek yere düşünce bir şey olacakmış gibi hemen onu yerden kaldırmaya koştu.</p>
				<p>“Ah, ekmek kabuğunu unuttuk, ekmek kabuğunu,” diye birdenbire müthiş bir korku içinde haykırdı. Ama çocuklar ekmek kabuğunu daha demin alıp cebine koyduğunu hatırlattılar. Ekmek kabuğunu cebinden çıkarttı ve gözüyle gördükten sonra rahatladı.</p>
				<p>“İlyuşeçka tembih etmişti,” diye Alyoşa’ya hemen açıkladı, “bir gece yatıyordu, ben de yanında oturuyordum, birden şöyle dedi: ‘Babacığım, mezarımı kapattıkları zaman üzerine ekmek kabuklarını serp, serçeler gelsinler, onların geldiklerini duyarsam yalnız olmadığıma sevinirim.’”</p>
				<p>“Bu çok iyi olur,” dedi Alyoşa, “daha sık getirmek lazım.”</p>
				<p>“Her gün, her gün!” diye mırıldandı yüzbaşı, adeta canlanmıştı.</p>
				<p>Sonunda kiliseye vardılar ve tabutu kilisenin ortasına koydular. Bütün çocuklar tabutun çevresini sardılar ve tören boyunca çok ciddi durdular. Kilise eski ve oldukça yoksuldu, ikonaların çoğu tamamen muhafazasız duruyordu, ama böyle kiliselerde daha iyi dua edilir. Snegiryov, sanki biraz yatışmış gibiydi, gerçi zaman zaman o şuursuz ve adeta aklını başından alan kaygısı tekrar patlak veriyordu ama, kâh örtüyü ve çiçek tacını düzeltmek için tabuta yaklaşıyor, kâh şamdandan düşmüş bir mumu yerden almak için atılıyor ve çok uzun bir süre bununla uğraşıyordu. Daha sonra yatıştı ve kaygılı, adeta şaşkın bir suratla tabutun başında sakin sakin dikildi. Resuller kısmından sonra, birden yanında duran Alyoşa’ya Resuller kısmını <em>gerektiği şekilde</em> okumadıklarını fısıldadı, ama ne demek istediğini açıklamadı. “Kerrûbi” ilahisi okunurken söylemeye kalkıştı, ama sonunu getiremedi ve diz çöküp alnını kilisenin taş zeminine dayadı ve epey uzun süre öylece kaldı. Sonunda duaya geçildi, mumlar dağıtıldı. Çılgına dönmüş olan baba yine koşuşturmaya başlayacaktı ki, duygulu ve etkileyici mezar ilahisi ruhunu altüst etti. Sanki birden büzülüp tostoparlak oldu ve sık ve kısa hıçkırıklarla ağlamaya başladı, ilk başta sesini duyurmamaya çalışıyordu, ama sonuna doğru bağıra bağıra ağlamaya başladı. Veda edip tabutu kapatmaya başladıklarında ise İlyuşeçka’nın üstüne tabutun kapağını kapatmamaları için tabuta sarıldı ve ölü oğlunun dudaklarını hiç ara vermeksizin hırsla öpmeye başladı. Sonunda sakinleştirebildiler ve artık tam merdivenden indireceklerdi ki, birden hızla elini uzattı ve tabuttan birkaç çiçek kaptı. Çiçeklere baktı, sanki aklına yeni bir düşünce gelmişti de asıl konuyu bir anlığına unutuvermişti. Yavaş yavaş dalgınlaştı ve tabutu kaldırıp mezara götürdükleri sırada artık engel olmaya çalışmıyordu. Mezar uzak değildi, kilisenin yanındaki bahçedeydi, fiyatı da yüksekti; parasını Yekaterina İvanovna ödemişti. Törenden sonra mezarcılar tabutu mezara indirdiler. Snegiryov, elindeki çiçeklerle açık mezarın üzerine öyle bir eğildi ki, çocuklar korkuyla paltosuna yapıştılar ve onu geri çekmeye çalıştılar. Ama artık olan biteni pek anlamıyor gibiydi. Mezarın üzerini örtmeye başladıkları zaman birden kaygıyla toprak yığınını göstermeye ve hatta bir şeyler söylemeye başladı, ama kimse bir şey anlayamadı, sonra birden kendiliğinden sustu. O anda ona ekmek kabuğunu ufalamak gerektiğini hatırlattılar. Müthiş heyecanlandı, ekmek kabuğunu cebinden çıkarttı ve ufalayarak mezarın üzerine serpmeye başladı: “Hadi gelin kuşlar, hadi gelin serçeler!” diye endişeyle mırıldanıyordu. Çocuklardan biri elinde çiçeklerle ekmek ufalamanın zor olduğunu ve çiçekleri bir süre birine vermesini hatırlattı. Ama çiçekleri vermedi, hatta birden çiçekleri sanki elinden tümden almak istiyorlarmış gibi korktu ve mezara bakıp artık her işin bitmiş, ekmek ufaklarının serpilmiş olduğuna iyice inandıktan sonra hiç beklenmedik ve hatta son derece sakin bir şekilde döndü ve evin yolunu tuttu. Ancak adımları giderek sıklaştı ve hızlandı, acele ediyordu, neredeyse koşuyordu. Çocuklar ve Alyoşa da ondan geri kalmamaya çalışıyorlardı.</p>
				<p>“Anacığa çiçek vereceğim, anacığa çiçek vereceğim! Anneciği gücendirdik,” diye haykırmaya başladı birden. Birisi ona bağırarak şapkasını giymesini söyledi, artık hava soğumuştu, ama bunu duyduktan sonra öfke içinde şapkayı yere fırlattı ve “Şapka giymek istemiyorum, şapka giymek istemiyorum!” diye bağırmaya başladı. Smurov şapkayı yerden aldı ve ardından yürüdü. Çocukların hepsi ağlıyordu, ama en çok Kolya ve Troya’yı keşfeden çocuk ağlıyordu. Gerçi Smurov da elinde yüzbaşının şapkası acı acı ağlıyordu ama bu arada neredeyse koşar adım giderken yolda karın üzerinde kırmızı kırmızı görünen bir kiremit parçasını kapıp hızla uçmakta olan bir serçe sürüsüne fırlatacak zamanı buldu. Elbette isabet ettiremedi ve ağlaya ağlaya koşmaya devam etti. Yolun yarısında Snegiryov aniden durdu, bir şeye şaşırmış gibi yarım dakika kadar bekledi ve birden gerisingeriye kiliseye yönelip mezara doğru koşmaya başladı. Ancak çocuklar hemen yetiştiler ve her tarafından asılarak durdurdular. O anda bitkin bir halde vurulmuş gibi karların içine düştü ve çırpınarak, hıçkırarak “Anam babam, sevgili yavrum!” diye haykırmaya başladı. Alyoşa ve Kolya onu yerden kaldırmaya, kandırmaya çalışıyorlardı.</p>
				<p>“Yüzbaşı, yeter, cesur bir insan dayanmak zorundadır,” diye mırıldandı Kolya.</p>
				<p>“Çiçekleri ezeceksiniz,” dedi Alyoşa da, “‘annecik’ onları bekliyor, demin ona İlyuşeçka’nın çiçeklerinden vermediniz diye oturmuş ağlıyordur. İlyuşa’nın yatağı da hâlâ duruyor...”</p>
				<p>“Evet, evet, annecik!” diye bir anda tekrar hatırladı Snegiryov. “Yatağı kaldıracaklar, kaldıracaklar!” diye gerçekten de yatağı kaldıracaklarmış gibi adeta korku içinde ekledi, fırlayıp kalktı ve tekrar eve koşmaya başladı. Ama artık az kalmıştı ve hepsi birlikte koşuyorlardı. Snegiryov hızla kapıyı açtı ve biraz önce sert şekilde azarladığı karısına seslendi:</p>
				<p>“Sevgili annecik, ayakların hasta diye İlyuşeçka sana çiçek yolladı!” diye bağırdı ve donmuş ve biraz önce çırpınırken karların içinde ezilmiş olan bir demet çiçeği kadına uzattı. Ama tam bu anda köşede, İlyuşa’nın yatağının önünde ev sahibi kadının biraz önce ortalığı toplarken yan yana koyduğu İlyuşa’nın eski, kızılımsı, yamalı çizmelerini gördü. Ellerini havaya kaldırdı, çizmelere doğru atıldı, dizüstü düştü, çizmenin tekini kaptı ve dudaklarına götürüp hırsla öpmeye başladı, bir yandan da “Anam babam, sevgili yavrum, ayacıkların nerde?” diye haykırıyordu.</p>
				<p>“Onu nereye götürdün, nereye götürdün?” diye bağırdı deli kadıncağız yürek parçalayan bir sesle. Tam o anda Ninoçka da hıçkıra hıçkıra ağlamaya başladı. Kolya odadan dışarı kaçtı, çocuklar da peşinden çıktılar. Onların arkasından da Alyoşa çıktı. “Doya doya ağlasınlar,” dedi Kolya’ya, “teselli etmek imkânsız tabii. Birkaç dakika bekleyelim, sonra döneriz.”</p>
				<p>“Evet, imkânsız, feci bir şey bu,” diye doğruladı Kolya. “Biliyor musunuz Karamazov...” Hiç kimse duymasın diye birden sesini alçaltmıştı, “çok üzülüyorum ve onu diriltmek mümkün olsa dünyadaki her şeyi verebilirim!”</p>
				<p>“Ah, ben de öyle,” dedi Alyoşa.</p>
				<p>“Siz ne dersiniz, Karamazov, bu akşam buraya gelelim mi? İçip içip sarhoş olur.”</p>
				<p>“Evet, belki sarhoş olur. Yalnız sizinle ikimiz gelelim, onlarla, anneyle ve Ninoçka’yla bir saatçik otursak yeter, hep birden gelirsek her şeyi yeniden hatırlatmış oluruz,” diye fikrini söyledi Alyoşa.</p>
				<p>“Ev sahibi şimdi onlara sofra hazırlıyor, cenaze yemeği verecekler galiba, papaz da gelecek; oraya dönmemiz gerekir mi, Karamazov?”</p>
				<p>“Mutlaka gerekir,” dedi Alyoşa.</p>
				<p>“Bütün bunlar ne tuhaf, Karamazov, böyle büyük bir acı ve hemen arkasından gözlemeler falan. Bütün bunlar dinimize göre doğal olmayan şeyler!”</p>
				<p>“Sombalığı da varmış,” diye yüksek sesle belirtti Troya’yı keşfeden çocuk birden.</p>
				<p>“Sizden çok rica ediyorum, Kartaşov, özellikle size bir şey sorulmadığı ve hatta bu dünyada olup olmadığınız bilinmek istenmediği sürece saçmalıklarınızla lafa karışmayın.” Kolya öfkeyle çocuğun sözünü kesti. Çocuk çok sinirlendi, ama cevap vermeye de cesaret edemedi. Bu arada hepsi yolda sessizce yürüyorlardı, birden Smurov haykırdı:</p>
				<p>“İşte İlyuşa’nın taşı, altına gömmek istedikleri taş!”</p>
				<p>Çocukların hepsi susarak büyük taşın yanında durdular. Alyoşa, bir zaman önce Snegiryov’un İlyuşa’yla ilgili olarak anlattıklarını, İlyuşa’nın ağlayarak ve babasına sarılarak “Babacığım, babacığım, seni nasıl aşağılamıştı o adam!” diye haykırdığını bir tablo gibi hafızasında canlandırdı. İçinde sanki bir sarsıntı oldu. Ciddi ve ağırbaşlı bir görünüşle gözlerini bu sevimli, pırıl pırıl çocuk yüzlerine, İlyuşa’nın arkadaşlarına çevirdi ve birden onlara şöyle dedi:</p>
				<p>“Beyler, burada, sizlere bir tek söz söylemek isterim.”</p>
				<p>Çocuklar etrafını sardılar ve dikkatli ve meraklı bakışlarını Alyoşa’ya diktiler.</p>
				<p>“Beyler, yakında ayrılacağız. Şimdilik bir süre için biri sürgüne gidecek olan, öteki ise ölümün eşiğinde bulunan iki ağabeyimle birlikteyim. Ama yakın zamanda belki de çok uzun bir süre için bu şehirden ayrılacağım. İşte böyle ayrılıyoruz, beyler. Burada, İlyuşa’nın taşının yanında birincisi İlyuşa’yı, ikincisi, birbirimizi asla unutmamaya söz verelim. Ve bundan sonraki yaşamımızda başımıza ne gelirse gelsin, ancak yirmi yıl sonra karşılaşmış olsak bile daha önce o köprünün yanından taş attığınız, ama sonradan hepinizin çok sevdiği bu zavallı çocuğu nasıl toprağa verdiğimizi yine de unutmayalım. O, çok mükemmel, iyi ve cesur bir çocuktu, onuruna düşkündü ve babasının uğradığı acı hakareti içinde hissederek bu yüzden isyan etmişti. Demek ki, hayatımız boyunca öncelikle onu hiç unutmayacağız. En önemli işlerle meşgul olsak da, büyük saygı kazanmış veya herhangi bir büyük talihsizliğe düşmüş olsak da, bu zavallı çocuğa sevgi duyarak geçirdiğimiz süre içinde bizleri belki de gerçekte olduğumuzdan daha iyi birer insan yapmış olan bu güzel duyguyla burada hep birlikte iyi günler geçirdiğimizi asla unutmayın. Yavru güvercinlerim, (size böyle dememe izin verin) çünkü temiz, sevimli yüzlerinize baktığım şu anda hepiniz de o güzel beyaz kuşlara benziyorsunuz. Sevgili yavrularım, size söylediklerimi belki de anlamayacaksınız, çünkü genellikle çok anlaşılmaz bir dille konuşurum, ama yine de bunları unutmayın, sonra bir zaman gelecek sözlerimin doğruluğunu kabul edeceksiniz. Bilin ki, özellikle ta çocukluk döneminden, ana babanızın evinden aklınızda kalmış bir anıdan daha yüce, daha kuvvetli, daha sağlıklı ve daha yararlı bir şey yoktur hayatta. Eğitiminizle ilgili olarak pek çok şey söylerler size, ama böyle çocukluktan kalma güzel, kutsal bir anı belki de en iyi eğitimdir. Hayata atılırken yanında bu şekilde çok anısı olan bir insan hayatı boyunca kurtulmuş demektir. Hatta yüreklerimizde bir tek iyi anı kalmış bile olsa, bir zaman gelecek bizi kurtaracaktır. Belki daha sonradan kötü insanlar olacağız, hatta kötü bir harekete karşı koyabilme gücümüz olmayacak, insanların döktükleri gözyaşlarıyla ve demin Kolya’nın haykırdığı gibi ‘Bütün insanlar için acı çekmek istiyorum’ diyen insanlarla kötü kötü alay edeceğiz. Tanrı göstermesin ama ne kadar kötü insanlar olursak olalım, yine de İlyuşa’yı nasıl gömdüğümüzü, son günlerinde onu ne kadar sevdiğimizi ve şu anda burada, bu taşın yanında bir arada böyle dostça konuştuğumuzu hatırlayınca şayet kötü ve alaycı insanlar olmuşsak içimizden en acımasız ve alaycı olanın bile içinde bulunduğumuz şu andaki gibi iyi ve temiz olan insanlarla alay etmeye gönlü elvermeyecektir! Üstelik belki de sadece bu anı onu bir kötülük yapmaktan sakındıracak, düşünecek ve ‘Evet, o zamanlar ben de iyiydim, cesur ve şerefliydim’ diyecektir. Varsın içinden gülsün, zararı yok, insan sık sık güzel ve iyi olanla alay eder; düşüncesizlikten ileri gelir bu; ama bana inanın beyler, güldüğü anda hemen yüreğinden şöyle geçirecektir: ‘Hayır, gülmekle kötü bir şey yaptım, çünkü bununla alay edilmez!’”</p>
				<p>“Mutlaka öyle olacaktır, sizi anlıyorum, Karamazov!” diye haykırdı Kolya gözleri pırıl pırıl parlayarak. Çocuklar heyecanladılar ve onlar da bir şeyler söylemek istediler, ama konuşmacıya dikkatle ve tatlı tatlı bakarak kendilerini tuttular.</p>
				<p>“Bunu kötü olacağımızdan korktuğum için söylüyorum,” diye devam etti Alyoşa, “ama neden kötü insanlar olalım ki, değil mi, beyler? En önce iyi, sonra namuslu olacağız, daha sonra ise birbirimizi asla unutmayacağız. Bunu bir kere daha tekrarlıyorum. Kendi adıma size söz veriyorum, beyler, hiçbirinizi unutmayacağım; aradan otuz yıl bile geçse şu anda yüzüme bakan bütün yüzleri hatırlayacağım. Demin Kolya, Kartaşov’a sözde ‘onun dünyada olup olmadığını’ bilmek istemeyeceğimizi söylemişti. Dünyada bir Kartaşov olduğunu ve şu anda o gün Troya’yı keşfettiğinde olduğu gibi kızarmadığını, pırıl pırıl güzel gözleriyle bana baktığını unutabilir miyim sanıyorsunuz? Beyler, sevgili dostlarım, hepimiz İlyuşeçka gibi yüce gönüllü, cesur, Kolya gibi akıllı, cesur ve yüce gönüllü (büyüyünce Kolya daha da akıllı olacak) ve Kartaşov gibi utangaç, ama akıllı ve sevimli olacağız. Niye hep ikisinden söz ediyorum ki! Beyler, sevgili çocuklar, hepinize kalbimde yer var, sizden de beni kalplerinize kabul etmenizi rica ediyorum! Daima hatırlayacağımız ve hatırlamak niyetinde olduğumuz bu temiz ve güzel duyguda bizi bir araya getiren İlyuşeçka’dan, o iyi yürekli, sevimli, hepimiz için sonsuza dek değerli olan çocuktan başkası değildir! Onu hiçbir zaman unutmayacağız, güzel anısı yüreklerimizde sonsuza dek yaşayacak!”</p>
				<p>“Evet, evet sonsuza dek,” diye bağırdılar çocuklar çınlayan sesleri ve duygulu suratlarıyla.</p>
				<p>“Onun yüzünü de, elbisesini de, zavallı çizmeciklerini de, minicik tabutunu da, zavallı günahkâr babasını da, babası için tek başına bütün sınıfa karşı cesurca karşı çıkışını da unutmayacağız!”</p>
				<p>“Unutmayacağız!” diye tekrar bağırdı çocuklar. “Cesurdu, iyi yürekliydi!”</p>
				<p>“Ah, onu ne kadar severdim!” diye haykırdı Kolya.</p>
				<p>“Ah, çocuklar, sevgili dostlarım, yaşamdan korkmayın! İyi ve doğru bir şey yaptığın zaman yaşamak ne kadar güzeldir!”</p>
				<p>“Evet evet,” diye heyecanla tekrarladılar çocuklar.</p>
				<p>“Karamazov, sizi seviyoruz!” diye bağırdı birisi kendini tutamayarak, galiba Kartaşov’du bu.</p>
				<p>“Sizi seviyoruz, sizi seviyoruz,” diye hepsi katıldı. Pek çoklarının gözlerinde yaşlar parlıyordu.</p>
				<p>“Yaşa Karamazov!” diye coşkuyla bağırdı Kolya.</p>
				<p>“Ve ölen çocuğun ebedi anısına!” diye tekrar ekledi Alyoşa.</p>
				<p>“Ebedi anısına!” dediler çocuklar bir kere daha.</p>
				<p>“Karamazov!” diye bağırdı Kolya. “Dinimiz, öldükten sonra dirileceğimizi ve yaşayacağımızı, birbirimizi ve herkesi tekrar göreceğimizi söylediğine göre İlyuşa’yı göreceğimiz doğru mu?”</p>
				<p>“Mutlaka dirileceğiz, mutlaka birbirimizi göreceğiz ve olan biten her şeyi birbirimize neşeyle, sevinçle anlatacağız,” diye yarı gülerek, yarı coşarak cevap verdi Alyoşa.</p>
				<p>“Ah, ne iyi olacak!” sözleri döküldü Kolya’nın ağzından.</p>
				<p>“Hadi artık konuşmayı bırakalım da İlyuşa’nın cenaze yemeğine gidelim. Gözleme yemek de tuhafınıza gitmesin. Bu eski, ezeli bir âdettir ve iyi bir şeydir,” diye gülmeye başladı Alyoşa. “Hadi gidelim! Şimdi el ele yürüyelim.”</p>
				<p>“Sonsuza dek de öyle olsun, hayatımız boyunca el ele yürüyelim! Yaşa Karamazov!” Kolya bir kere daha coşkuyla haykırdı ve bütün çocuklar bir kere daha onun haykırışına katıldılar.</p>
</div>
  </body>
</html>