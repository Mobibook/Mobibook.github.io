<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter17">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">ATEŞLİ BİR YÜREĞİN ÖYKÜCÜKLERLE İTİRAFI</h1>
				</div>
				
				<p>“Orada sefahat âlemine dalmıştım. Demin babam, birkaç bin rubleye kızları iğfal ettiğimi söylüyordu. Alçakça bir yalan bu. Hiçbir zaman böyle bir şey olmadı. Böyle bir şey olduysa bile sırf ‘buna’ para harcanmadı. Benim elimde para bir süstür, ruhumun ateşidir, bir dekordur. Şimdi bir hanımefendiyle beraber olurum, yarın onun yerinde bir sokak kızı vardır. Onu da öbürünü de sevindiririm, avuç avuç para saçarım müzisyenlere, Çingenelere. Eğer gerekiyorsa ona da veririm, çünkü alırlar, bayıla bayıla alırlar, itiraf etmek gerekirse, hem memnun olurlar, hem minnettar kalırlar. Hanımefendiler beni severlerdi, hepsi değil, ama arada bir çıkardı; ama ben her zaman ara sokakları, ıssız ve karanlık çıkmaz sokakları, meydanların arkalarını sevdim. Buralarda karşına maceralar, sürprizler çıkar, çamurların içinde saf külçeler bulursun. Benzetmeli konuşuyorum, kardeşim. Kasabamızda böyle ara sokaklar gerçekte yoktu, ama ahlak bakımından düşünürsek vardı. Eğer sen benim yerimde olsaydın bunların ne demek olduğunu anlardın. Ahlaksızlık etmeyi seviyordum, ahlaksızlığın yarattığı utancı da. Acımasızlığı seviyordum: Ben bir tahtakurusu, kötü bir böcek değil miyim? Dedim ya, Karamazov’um! Bir defasında bütün kasaba piknikteydik. Yedi tane troykayla gitmiştik; kıştı. Karanlıkta, kızağın içinde bir komşu kızının elini sıkıştırmaya başladım ve onu zorla öptüm. Bir memurun zavallı, sevimli, ürkek ve sessiz kızıydı. Karanlıkta pek çok şeye izin verdi. Zavallıcık, ertesi gün peşinden koşacağımı ve ona evlenme teklif edeceğimi sanıyordu (zaten beni hep bir nişanlı olarak görürlerdi); bense o günden sonra beş ay boyunca onunla bir kelime bile konuşmadım. Dans olduğu zamanlarda (bizim oralarda sık sık dans olur) salonun bir köşesinden onun yumuşak bir öfke ateşiyle alev alev yanan gözlerinin ve yüzünün beni nasıl izlediğini görürdüm. Bu oyun, sadece benim içimde beslediğim böceğin şehvetini artırıyordu. Beş ay sonra bir memurla evlendi ve gitti... kızarak ve belki de hâlâ severek. Şimdi mutlu yaşıyorlar. Bak, bunu hiç kimseye söylemedim, kızın adını çıkarmadım; aşağılık arzularım olabilir ve rezilce şeyleri sevebilirim, ama şerefsiz biri değilim. Kızarıyorsun, gözlerin çakmak çakmak oldu. Bu kadar pislik bile sana yetiyor. Bütün bunlar henüz Paul de Kock’vari küçük maceralar sadece. Oysa acımasız böcek artık büyüdü ve ruhumda iyice serpildi. Koca bir anılar albümü bu, birader. Tanrı, bu sevimli çocuklara sağlık versin. Ben ayrılırken kavga etmeyi sevmezdim. Hiçbir zaman hiç kimseyi ezmedim, dile düşürmedim. Ama yeter. Seni sadece bu adi şeyler için buraya çağırdığımı mı sandın? Hayır, sana daha ilginç bir şey anlatacağım; ama senden utanmadığıma, hatta adeta memnun olduğuma şaşma.”</p>
				<p>“Bunu kızardığım için söylüyorsun,” dedi birden Alyoşa.</p>
				<p>“Senin sözlerinden kızarmadım, senin yaptıklarından da değil, ben de tıpkı senin gibi olduğum için kızardım.”</p>
				<p>“Sen mi? Amma da attın ha!”</p>
				<p>“Hayır, atmadım.” Heyecanla konuştu Alyoşa. (Galiba bu düşünce epeydir onda yer etmişti.) “Tüm basamaklar aynı. Ben en alt basamaktayım, sense üstte, on üçüncüde falan. Bu meseleye böyle bakıyorum, ama her şey aynı, tamamen aynı cinsten. Alt basamağa adımını atan ne olursa olsun kesin olarak en üst basamağa da çıkacaktır.”</p>
				<p>“O halde ayağını hiç basmamak mı gerekiyor?”</p>
				<p>“Yapabilen hiç basmamalı.”</p>
				<p>“Sen yapabilir misin?”</p>
				<p>“Galiba hayır.”</p>
				<p>“Sus, Alyoşa, sus canım. Bağışlaman için elceğizini öpmek istiyorum. Şu hınzır Gruşenka, insan sarrafıdır. Bir keresinde bana bir gün seni yiyeceğini söylemişti. Susuyorum, susuyorum! Çirkeften, sinek pislikleriyle kirlenmiş bir yerden benim trajedime, aynı şekilde sinek pislikleriyle, yani her türlü alçaklıkla kirlenmiş bir yere geçelim. İhtiyar, bakireleri iğfal ettiğim konusunda yalan söylemesine söyledi, ama aslında benim trajedimin içinde bir kerecik de olsa böyle bir şey oldu, olmadı değil. İhtiyar birtakım saçmalıkları başıma kaktı, ama bu meseleyi bilmiyor: Hiçbir zaman hiç kimseye anlatmadım, şimdi ilk sana anlatıyorum, tabii İvan hariç. İvan her şeyi biliyor. Çoktandır biliyor. Ama İvan mezar gibidir.”</p>
				<p>“İvan mezar gibi midir?”</p>
				<p>“Evet.”</p>
				<p>Alyoşa son derece dikkatli dinliyordu.</p>
				<p>“Taburda asteğmen olduğum halde ön saflarda bulunuyordum, ama yine de sanki bir sürgün gibi gözetim altındaydım. Kasabada ise korkunç iyi karşılanmıştım. Çok para dağıtıyordum. Zengin olduğuma inandılar. Buna ben de inandım. Böylece başkalarına yaranmış oluyordum. Kafalarını sallasalar da aslında beni severlerdi. İhtiyarın biri olan yarbayım birdenbire bana antipati duymaya başladı. Durup dururken bana çıkışıyordu; neyse ki, benim de torpilim vardı, üstelik bütün şehir benden yanaydı, çok fazla uğraşması olanaksızdı. Benim de suçum vardı, amirime bilerek saygı göstermiyordum. Çalım satıyordum. Bu ihtiyar keçinin, bu çok iyi ve konuksever adamın bir zamanlar iki karısı varmış, ikisi de ölmüş. Birincisi, şu saf kadınlardanmış ve ona kendisi gibi saf bir kız evlat bırakmış. Ben oradayken kız yirmi dört yaşlarındaydı, babasıyla ve merhum annesinin kız kardeşi olan teyzesiyle birlikte oturuyordu. Teyze ağzı var dili yok saflardandı. Yeğenin, yani yarbayın büyük kızının ise cesur, canlı bir saflığı vardı. Onu anımsarken güzel sözler söylemeyi severim: Hiçbir zaman bu kızınki gibi güzel bir kadın karakteri tanımadım, canım. Agafya’ydı adı, düşünsene, Agafya İvanovna. Yüzüne bakılır bir kızdı, Rus zevkine göreydi: Uzun boylu, tombul, güzel gözlü ve kabaca suratlı. Evlenmemişti, iki kere dünür geldiği halde, ikisini de geri çevirmişti ve neşesini hiç kaybetmemişti. Onunla dost olduk, öyle değil, hayır, bu temiz bir şeydi, arkadaşça. Kadınlarla sık sık tamamen günahsız, dostça ilişkilerim olmuştur. Onunla öyle açık saçık şeyler konuşurduk ki, uff! O ise sadece gülerdi. Çoğu kadınlar açık saçıklıktan hoşlanırlar, unutma, üstelik Agafya kızdı. Bu da beni çok keyiflendiriyordu. Bir şey daha var: Ona hiçbir şekilde küçük hanım denemezdi. Babasının yanında teyzesiyle birlikte kendilerini diğer insanlarla eşit görmeyip kendi kendilerini küçümseyerek yaşıyorlardı. Onu herkes severdi ve ona muhtaçtılar, çünkü tanınmış bir terziydi: Yeteneği vardı, yaptığı işin karşılığında para istemezdi, bunu kibarlığından yapardı, ama bir şey verdiklerinde de geri çevirmezdi. Yarbaya gelince, yarbay, bulunduğumuz yerin en önemli insanlarından biriydi. Rahat yaşardı, bütün şehre yemekler, danslı davetler verirdi. Oraya gidip tabura katıldığım sırada kasabadaki herkes, yarbayın güzeller güzeli ikinci kızının yakında bizleri şereflendireceğini, başkentteki bir aristokrat okulundan henüz mezun olduğunu konuşuyordu. Bu ikinci kız, Yekaterina İvanovna’nın ta kendisiydi ve yarbayın ikinci karısından kızıydı. Bu merhum ikinci eş soylu, büyük bir general evindenmiş. Bununla birlikte, kesinlikle bildiğime göre, yarbaya hiç para getirmemişti. Anlaşılan, kadının akrabaları vardı, belki bazı umutlar da beslenmiş, ama boş çıkmıştı. Ancak genç kız geldiğinde (konuk olarak, sürekli değil) kasabamız adeta yenilendi. En soylu hanımefendilerimiz, ikisi ekselans unvanlı, biri albay karısı, ve diğer hepsi, hepsi onların peşine takılıp kıza hemen ilgi gösterdiler, övüp eğlendirmeye başladılar. Baloların, pikniklerin kraliçesi oldu. Bilmem ne mürebbiyeleri yararına temsiller düzenlediler. Ben karışmıyor ve sefahat âleminde yaşamaya devam ediyordum. Bütün şehir halkının bağırışmasına yol açan bir olayı da tam o sıralarda yaratmıştım. Bir defasında beni bakışlarıyla ölçtüğünü gördüm. Tabur komutanının evinde oldu bu. O zaman yanına yaklaşmadım: Sözde tanışmaktan kaçınıyordum. Ona bir zaman sonra, yine bir gecede yaklaştım, konuşmaya başladım, şöyle bir baktı, dudaklarını küçümser gibi büzdü, ‘Bekle, öcümü alacağım’ diye geçirdim içimden. O zamanlar birçok durumlarda çok kaba bir subaydım ve bunu kendim de hissederdim. Asıl, ‘Katenka’nın okul bitirmiş masum bir kız değil, kişilik sahibi, mağrur ve özellikle erdemli, daha ziyade de akıllı ve eğitimli bir şahsiyet olduğunu hissettim, oysa bende bunların hiçbiri yoktu. Evlenme teklif etmek istediğimi mi sanıyorsun? Zerre kadar istemedim, sadece böyle babayiğit bir adam olduğum ve o bunu hissetmediği için intikam almak istiyordum. Bu arada içki âlemleri devam ediyordu. Sonunda yarbay beni üç gün hapse attı. İşte bu sırada tam da babam bana altı bin ruble göndermişti. Ben de bunun üzerine ona her şeyden feragat ettiğime, yani sözde ‘hesaplaştığımıza’, artık hiçbir şey talep etmeyeceğime dair resmi bir yazı yollamıştım. O zaman hiçbir şey anlamıyordum; buraya gelişimden önce, hatta buradaki şu son günlere kadar, belki de bugüne kadar babamla olan bütün bu para tartışmalarımızdan hiçbir şey anlamıyordum, birader. Aman şeytan alsın, bunları sonra anlatırım. O zaman bu altı bini aldıktan sonra, bir dostumdan gelen mektuptan benim için çok ilginç bir şey öğrendim. Bizim yarbaydan memnun değillermiş, dürüst olmadığı yolunda kuşkuları varmış, tek kelimeyle, düşmanları onun sonunu hazırlıyorlarmış. Sahiden de tümen kumandanı geldi ve zanlıyı haşladı. Kısa bir süre sonra da istifasını vermesi emredildi. Sana bütün bunlar nasıl oldu, gerçekten düşmanları var mıydı, ayrıntısıyla anlatmayacağım. Yalnız yarbaya ve tüm ailesine karşı şehirde birdenbire aşırı bir soğukluk doğmuş ve herkes sanki bir anda çekilivermişti. İlk oyunumu işte o zaman oynadım: Dostluğumu her zaman koruduğum Agafya İvanovna’nın yoluna çıktım ve şöyle dedim: ‘Babanızda bulunan devlete ait paradan dört bin beş yüz rublesi yok.’ ‘Siz ne diyorsunuz, neden bahsediyorsunuz? Geçenlerde general geldi, her şey ortaya çıktı...’ ‘O zaman vardı, ama şimdi yok.’ Çok korkmuştu: ‘Korkutmayın beni lütfen, kimden işittiniz?’ ‘Endişelenmeyin,’ dedim, ‘hiç kimseye söylemem, hem bu konuda mezar gibi sessiz olduğumu bilirsiniz, bu konuda, her ihtimale karşı, şunu da eklemek isterim: Babanızdan dört bin beş yüzü istediklerinde eğer onda olmazsa, ki bu yüzden onu mahkemeye verirler, sonra da ileri yaşında er rütbesine düşürürler. O zaman bana en iyisi kız kardeşinizi gizlice gönderin. Şu sıralarda bana para göndermişlerdi. Belki cömertliğim tutar ona dört bini veririm ve sırrınızı kutsal bir sır olarak saklarım.’ ‘Ah, siz alçağın tekisiniz (aynen böyle dedi), ne fena adamsınız! Bir de gülüyorsunuz!’ Korkunç bir şaşkınlık içinde gitti, bense arkasından bir kere daha bağırdım ve bu sırrın kutsal bir sır olarak saklanacağını söyledim. Bu iki kadın, yani Agafya ve teyzesi, ilerde de bahsedeceğim, bu öyküde tertemiz birer melektiler, o mağrur kız kardeş Katya’ya ise gerçekten bayılırlardı, onun önünde kendilerini küçük görürler ve onun oda hizmetçisi gibi davranırlardı... Yalnız Agafya bu numarayı, yani aramızdaki konuşmayı o zaman ona anlatmış. Her şeyi sonradan öğrendim. Saklamadı, zaten bana da lazım olan buydu.</p>
				<p>“Aniden yeni bir binbaşı taburu teslim almaya geldi. Teslim aldı. Yaşlı yarbay birden hastalandı, hareket edemiyordu, iki gün evde oturdu. Devletin paralarını geri vermedi. Doktorumuz Kravçenko, gerçekten hasta olduğunu söyledi. İşin sırrını, hem de çoktandır etraflı olarak sadece ben biliyordum: Komutanlığın denetiminde olan bu para, dört yıldır bir süreliğine ortadan kayboluyordu. Yarbay parayı, çok güvenilen bir adama, altın çerçeveli gözlük takan, sakallı, yaşlı dul tüccarımız Trifonov’a ödünç veriyordu. Trifonov panayıra gidiyor, orada kendisi için gerekli olan alışverişi yapıyor ve paranın tamamını yarbaya hemen geri veriyordu. Bu arada panayırdan armağanlar, armağanlarla birlikte de faizleri getiriyordu. Ancak bu defa (o zaman ben bütün bunları dünyada eşi benzeri görülmemiş ahlaksız bir çocuk olan Trifonov’un mirasçısı, salyalı oğlundan tamamen bir rastlantı sonucu öğrenmiştim), bu defa panayırdan dönen Trifonov, hiçbir şey geri vermemişti. Yarbay üzerine atılmış, ‘Ben hiçbir zaman sizden hiçbir şey almadım, alamazdım da,’ diye bir yanıt gelmişti. Bizim yarbay evde öylece oturuyormuş, başına bir havlu sarmış, üçü kafasına buz koyuyorlarmış; birden emir eri elinde bir defter ve emirle çıkagelmiş: ‘Devletin parasını hemen, iki saat içinde gecikmeksizin geri verin.’ İmzalamış, ben bu imzayı daha sonra defterde gördüm. Ayağa kalkmış, gidip üniformasını giyeceğini söylemiş, yatak odasına koşmuş, iki namlulu av tüfeğini almış, doldurmuş, asker mermisini sürmüş, sağ ayağından çizmesini çıkartmış, silahı göğsüne dayamış, ayağıyla tetiği aramaya başlamış. Agafya ise kuşkulanıyormuş, benim söylediklerimi anımsamış, gizlice yaklaşmış ve tam zamanında fark etmiş: Birden içeri girmiş, arkasından üzerine atlamış, sarılmış, silah tavana, yukarı doğru ateş almış; hiç kimse yaralanmamış; diğerleri de koşmuşlar, yakalamışlar, silahı elinden almışlar, elini tutmuşlar... Bütün bunları sonradan en ince ayrıntısına kadar öğrendim. O sırada evde oturuyordum, alacakaranlıktı, tam dışarı çıkmak istiyordum, giyindim, saçımı taradım, mendilime koku sürdüm, şapkamı aldım, birden kapı açıldı, karşımda, benim dairemde Yekaterina İvanovna duruyordu.</p>
				<p>“Bazen tuhaf şeyler olur: Bana geldiğini sokakta hiç gören olmamış, bu yüzden bu olay şehirde hiç duyulmadı. Daireyi memur karısı olan çok yaşlı iki kadından kiralamıştım. Aynı zamanda işlerimi de görüyorlardı. Saygılı kadınlardı. Her konuda beni dinlerlerdi. Emrim üzerine daha sonra taş gibi sustular, ağızlarını açmadılar. Kuşkusuz, her şeyi o anda anlamıştım. İçeri girdi, dik dik bana bakıyordu. Koyu renk gözleri kararlı, hatta küstahça bakıyordu, ama dudaklarında ve dudaklarının çevresinde bir kararsızlık olduğunu görüyordum.</p>
				<p>‘Kız kardeşim söyledi, eğer ben... size gelirsem dört bin beş yüz ruble verecekmişsiniz. Geldim... parayı verin!..’ Kendini tutamıyor, nefesi tıkanıyordu, korkuyordu, sesi kesik kesikti, dudaklarının ucu ve çevresindeki çizgiler ise titriyordu. ‘Alyoşka, dinliyor musun, yoksa uyuyor musun?’”</p>
				<p>“Mitya, tamamen gerçeği söyleyeceğini biliyorum,” dedi Alyoşa heyecan içinde.</p>
				<p>“Gerçeğin ta kendisini söyleyeceğim. İş gerçeğe gelince kendime bile acımam. Birinci düşünce Karamazov’ça bir düşünceydi. Bir keresinde, birader, beni zehirli bir örümcek sokmuştu da, iki hafta ateşler içinde yatmıştım; işte şimdi de aynı böyle bir örümceğin, kötü bir böceğin aniden yüreğimi soktuğunu hissettim, anlıyor musun? Bakışlarımla onu süzdüm. Onu gördün mü? Güzeldir. Ama o anda başka bir güzeldi. O anda o soylu, bense bir alçak olduğum için, o gönül yüceliğinin büyüklüğü içinde ve babası uğruna kendini feda ettiği için güzeldi. Ve işte <em>her şeyiyle, </em>her şeyi, hem ruhu, hem bedeniyle bana, bir tahtakurusuna ve bir alçağa bağımlıydı. Etrafı sarılmıştı. Sana açık söyleyeyim: Bu düşünce, bu örümcek düşüncesi yüreğimi o derece yakalamıştı ki, yüreğim en ufak bir azap bile duymuyordu. Öyle görünüyordu ki, hiçbir mücadele de olmayacaktı: Bir tahtakurusu gibi, kötü bir tarantula gibi, hiç acımadan hareket edebilirdim... Nefesim kesiliyordu. Dinle; zaten ertesi gün gidip bütün bunları en asil şekilde bitirmek ve hiç kimsenin bu durumdan haberdar olmaması için evlenme teklifinde bulunacaktım. Çünkü ben, aşağılık arzularım olsa da namuslu bir insanım. Ve işte tam o saniyede biri kulağıma şöyle fısıldadı: ‘Yarın başka bir gün, evlenme teklif etmeye gideceksin, yanına çıkmayacak, arabacıya seni dışarı atmasını emredecek. Beni bütün şehre rezil et, korkmuyorum, diyecek.’ Kıza baktım, ses yalan söylemiyordu: Öyle elbette, aynen öyle olacak. Şu yüzünün ifadesine bakılırsa beni ensemden tutup dışarı atacakları anlaşılıyor. İçimde kötülük kaynamaya başladı, en alçakça, en domuzca, esnaf usulü bir oyun oynamak istiyordum: Karşımda durduğu sürece alay ederek yüzüne bakacak, ancak bir tüccarın yapabileceği bir tonlamayla onu şaşkına çevirecektim:</p>
				<p>‘Dört bin ruble ha! Şaka etmiştim efendim, siz ne anlamıştınız ki? Ne safça bir hesap yapmışsınız, hanımefendi. İki yüzü belki verebilirim, hem de memnuniyetle, ama dört bin, öyle kolayca fırlatılıp atılacak bir para değil hanımefendi. Boşu boşuna zahmet etmişsiniz.’</p>
				<p>“Görüyorsun, kesinlikle her şeyi kaybedecektim, o kaçacaktı, ama buna karşılık iblisçe bir intikam almış olacaktım. Buna da değerdi. Sonradan, bütün hayatım boyunca ağıtlar yakacaktım, ancak şimdi bu haltı yemeliydim! İnanıyor musun, hiçbir zaman, hiçbir kadına o anda ona baktığım nefretle bakmamıştım, yemin ederim. O sırada ona üç ya da beş saniye kadar korkunç bir nefretle, aşka, en çılgın bir aşka kıl payı bir nefretle baktım! Pencereye yaklaştım, alnımı buz tutmuş cama dayadım. Alnımın buza değince ateş gibi yandığını anımsıyorum. Uzun süre bekletmedim, endişelenme, döndüm, masaya yaklaştım, çekmeceyi açtım ve beş bin rublelik yüzde elli faizli hamiline yazılı hisse senedini aldım (Fransızca sözlüğün arasında duruyordu). Sonra hiçbir şey söylemeden ona gösterdim, katladım, verdim. Ona kapıyı kendim açtım ve bir adım geri çekilerek önünde belime kadar eğilip çok saygılı ve çok içten bir selam verdim, inan bana! Tepeden tırnağa titredi, bir saniye dikkatle baktı, bembeyaz oldu, bez gibi ve birden tek kelime bile etmeden, hızlı değil, yumuşak bir hareketle sessizce eğildi ve doğruca ayaklarıma kapandı, bir okul mezunu gibi değil, Rus usulü! Sıçrayıp ayağa kalktı ve koşarak gitti. O gittiği sırada kılıcım üzerimdeydi; kılıcı kınından çıkarttım ve kendime saplamak istedim, ne için bilmiyorum, korkunç bir aptallıktı elbette, ama heyecandan olsa gerek. Anlıyor musun, insan kendini heyecandan öldürebilir; ama ben kılıcı kendime saplamadım, sadece kılıcı öptüm ve tekrar kınına yerleştirdim, bunları sana anlatmasam da olurdu ya. Şimdi de bütün bu mücadeleleri anlatırken kendimi övmek için lafı biraz uzattım. Aman varsın öyle olsun ve insan yüreğinin bütün casuslarını şeytan alsın! Benim Yekaterina İvanovna’yla olan bu eski ‘olayım’ bundan ibaret. Şimdi, demek ki, bunu bir kardeşim İvan, bir de sen biliyorsun yalnızca!”</p>
				<p>Dmitriy Fedoroviç kalktı, heyecanla bir-iki adım attı, mendilini çıkarttı, alnından akan teri sildi, sonra tekrar oturdu, ama önceden oturduğu yere değil, başka bir yere, karşı taraftaki, öteki duvarın yanındaki sıraya oturdu, böyle olunca Alyoşa ona doğru dönmek zorunda kaldı.</p>
				
				
				
				</div>
  </body>
</html>