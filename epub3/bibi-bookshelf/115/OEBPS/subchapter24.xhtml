<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter24">
<div class="html5_section">
				<div class="html5_header">
				<h1 class="chapter-num">XI</h1>
				<h1 class="chapter-title">LEKELENEN BİR AD DAHA</h1>
				</div>
				
				<p>Şehirle manastırın arası en fazla bir küsur <em>verst’</em>ti. Alyoşa, bu saatte boş olan yolda acele acele yürüyordu. Neredeyse gece oluyordu, otuz adım ötedeki şeyleri bile ayırt etmek zordu. Yolun yarısında bir kavşak vardı. Kavşaktaki tek söğüt ağacının altında bir karaltı belirdi. Alyoşa kavşağa girer girmez karaltı yerinden fırladı, üzerine atıldı ve avazı çıktığı kadar bağırdı:</p>
				<p>“Ya paranı, ya canını!”</p>
				<p>“Sen misin Mitya!” İyice irkilmiş olan Alyoşa şaşkındı.</p>
				<p>“Ha-ha-ha! Beklemiyordun, değil mi? Düşündüm de: Seni nerede beklemeliyim? Onun evinin önünde mi? Oradan üç tane yol geçiyor, seni kaçırabilirdim. Sonunda burada beklemeyi akıl ettim, buradan mutlaka geçecek, çünkü manastıra giden başka yol yok dedim. Hadi gerçeği açıkla, beni bir hamamböceği gibi ez... Neyin var senin?”</p>
				<p>“Bir şey yok ağabey... Korkudan böyle oldum. Ah, Dmitriy! Demin babamın kanını akıttın.” Alyoşa ağlamaya başladı. Epeydir ağlamak istiyordu, şimdi birdenbire sanki içinde bir şey kopmuştu. “Nerdeyse onu öldürüyordun... Ona beddua ettin... Şimdi de... şimdi de şaka yapıyorsun... Ya paranı, ya canını!”</p>
				<p>“E, ne var? Yakışık almadı mı? Duruma uygun düşmüyor mu?”</p>
				<p>“Hayır, öyle demek istemedim...”</p>
				<p>“Dur. Geceye bir bak: Görüyor musun, ne karanlık bir gece, bulutlar, rüzgâr nasıl da arttı! Buraya, söğüdün altına saklandım, seni bekliyordum, birden aklıma geliverdi (sana yemin ederim): Ne diye azap çekiyorum, neyi bekliyorum? İşte söğüt ağacı, atkı ve gömlek de var, hemen bir ip yapabilirim, pantolon askımı da eklerim, yeryüzü daha fazla yükümü çekmez, aşağılık varlığımla şerefsizlenmez! Bir de baktım, sen geliyorsun, Tanrım, üzerimden sanki apansız bir şey havalanıverdi: Demek ki, sevdiğim bir insan varmış, işte o, o insancık, dünyada herkesten fazla sevdiğim, biricik sevdiğim, benim sevgili kardeşçiğim! Seni öyle sevdim, o anda öyle sevdim ki, hemen boynuna atılayım diye düşündüm. Ama aptalca bir fikir aklıma geliverdi: “Onu neşelendireyim, biraz korkutayım” dedim. Bir aptal gibi de “Paranı!” diye bağırdım. Şakacılığımı bağışla, saçmalıktı, ama içimde... efendice şeyler var... Aman cehennemin dibine, söyle neler oldu orda? Ne dedi? Beni ez, beni vur, bana acıma! Çıldırdı mı?”</p>
				<p>“Hayır, o değil... Bambaşka şeyler oldu, Mitya. Orada... Orada ikisini bir arada buldum.”</p>
				<p>“Hangi ikisini?”</p>
				<p>“Gruşenka, Yekaterina İvanovna’nın evindeydi.”</p>
				<p>Dmitriy Fedoroviç donup kaldı.</p>
				<p>“İmkânsız!” diye bağırdı. “Saçmalıyorsun! Gruşenka onun evinde miydi?”</p>
				<p>Alyoşa, Yekaterina İvanovna’nın evine girdiği dakikadan başlayarak başından geçen her şeyi anlattı. On dakika kadar anlattı. Sırasıyla ve derli toplu anlattığını söylemek olanaksız, ama galiba en önemli sözcükleri, en önemli hareketleri seçerek ve sık sık ana çizgileriyle kendi duygularını da açık açık aktararak anlattı. Ağabeyi Dmitriy, hiç konuşmadan dinliyor ve hiç kımıldamadan gözünün içine bakıyordu. Ama Alyoşa, onun artık her şeyi anlamış ve tüm olayı kafasında canlandırmış olduğunu biliyordu. Ancak öykü ilerledikçe sadece suratı kararmadı, adeta korkunç bir ifade aldı. Kaşlarını çattı, dişlerini sıktı, sabit bakışları sanki daha da hareketsiz, inatçı va daha korkunç oldu. Bu arada hiç beklenmedik bir şey oldu. O ana kadar öfkeli ve kudurmuş gibi olan yüz ifadesi bir anda akıl almaz bir hızla değişti, sımsıkı kapalı dudakları açıldı ve Dmitriy Fedoroviç birdenbire çok içten bir kahkaha attı. Tam anlamıyla makaraları koyuvermişti, hatta uzunca bir süre gülmekten konuşamadı.</p>
				<p>“Demek elini öpmedi! Demek öpmedi ve kaçtı!” Hastalıklı bir coşkunlukla, eğer bu coşkunluk öyle doğal bir coşkunluk değilse küstahça bir coşkunluk da denebilir, çığlıklar atıyordu. “Demek kaplan diye bağırdı! Kaplandır da zaten! Demek ona darağacı gerekirmiş! Evet evet, gerekir, gerekir, ben de aynı fikirdeyim, gerekir, hem de çoktan gerekirdi! Evet, darağacına assınlar, ama önce şifa bulması gerekir. Küstahlar kraliçesini anlıyorum, burada tam kendini, bu el meselesinde olduğu gibi kendini ifade etmiş: ihtiraslı dişi şeytan. Bütün dünyada tasavvur edebileceğin tüm dişi şeytanların kraliçesidir o! Ne heyecan ama! Demek evine kaçtı! Şimdi ben... Ah... Hemen ona koşayım! Alyoşa beni suçlama, kabul ediyorum, onu boğmak bile az gelir...”</p>
				<p>“Ya Yekaterina İvanovna!” Hüzünle haykırdı Alyoşa.</p>
				<p>“Onu da biliyorum, içini dışını biliyorum, hem de her zamankinden iyi biliyorum! Dünyanın dört kıtasının, şey yani beş kıtasının keşfi bu! Ne adım ama! Babasını kurtarma yüce düşüncesiyle korkunç şekilde aşağılanmayı göze alarak ipsiz sapsız, kaba bir subaya koşmaktan korkmayan enstitü mezunu Katenka bu işte! Ama gururumuz, tehlikeye atılma isteği, kadere meydan okuma, sınırsızlığa çağrı! Onu teyzesi mi durdurmaya çalışmış demiştin? Biliyor musun, bu teyze kendisi de başına buyruk biridir. Moskovalı şu general karısının da öz kardeşidir. Burnu daha da büyüktü, ama kocası devletin parasını çalarken suçüstü yakalandı, her şeyini, evet her şeyini elinden aldılar ve kibirli karısı birden sesini kıstı, o zaman bu zamandır da yükseltemedi. Demek, Katya’yı engellemeye çalışıyordu, ama öteki onu dinlemedi. ‘Her şeyin üstesinden gelebilirim, her şey bana bağımlıdır; istersem Gruşenka’yı da büyülerim’ deyip kendisi de buna inanmış ve kendi kendine caka satmışsa bunun suçlusu kim? Gruşenka’nın elini kurnazlık ederek kasten ilk kendisinin öptüğünü mü sanıyorsun? Hayır, Gruşenka’ya, yani Gruşenka’ya değil de kendi kurduğu hayale, aklından geçen saçmalığa, bu <em>benim</em> hayalim, <em>benim</em> saçmalığım diye sahiden âşık olmuştur! Kuzum Alyoşa, onlardan nasıl kurtuldun? Cüppenin eteklerini toplayıp da mı kaçtın? Ha-ha-ha!”</p>
				<p>“Ağabey, Gruşenka’ya o günü, onun şimdi kendiniz de ‘Gizlice süvarilere güzelliğinizi satmaya gitmiştiniz!’ diyerek başına kaktığı o günü anlatarak Yekaterina İvanovna’yı nasıl gücendirdiğini galiba hiç fark etmedin. Ağabey, bundan daha büyük bir üzüntü olabilir mi?” Elbette böyle bir şey olamazdı, ama ağabeyinin Yekaterina İvanovna’nın aşağılanmasına adeta memnun olduğu düşüncesi Alyoşa’yı daha da çok üzmüştü.</p>
				<p>“Vay canına!” Dmitriy Fedoroviç aniden korkunç şekilde suratını astı ve elinin içiyle alnına vurdu. Alyoşa daha demin anlattığı halde Yekaterina İvanovna’nın gücendiğine de, “Ağabeyiniz alçağın teki!” diye çığlık attığına da ancak şimdi dikkat ediyordu. “Evet, Katya’nın dediği gibi, belki de gerçekten o ‘uğursuz’ günü Gruşenka’ya ben anlattım. Evet, öyle, ben anlattım, anımsıyorum! Mokroye’deyken, sarhoştum, Çingeneler şarkı söylüyordu... O sırada hüngür hüngür ağlıyordum, diz çökmüştüm, Katya’nın hayali önünde dua ediyordum, Gruşenka da durumu anladı. O anda her şeyi anladı, hatırlıyorum, o da ağlamıştı... Şeytan! Şimdi başka türlü olabilir mi? O zaman ağlamıştı, ama şimdi... Şimdi ‘yüreğe hançer’ saplıyor! Kadınlar böyledir.”</p>
				<p>Gözlerini yere dikti ve düşünceye daldı.</p>
				<p>“Evet, ben alçağın biriyim! Kesinlikle bir alçak,” dedi birden karamsar bir sesle. “Ağlamış olsam da olmasam da ne fark eder, yine de alçağın biriyim! Eğer bu teselli edebilecekse bu sıfatı kabul edeceğimi ona ilet. Hadi bu kadar gevezelik yeter, hoşça kal! Neşeli bir şey yok. Sen kendi yoluna, ben kendi yoluma. En son dakikaya kadar artık görüşmek de istemiyorum. Elveda Aleksey!” Alyoşa’nın elini kuvvetle sıktı ve gözlerini iyice yere dikerek ve kafasını kaldırmaksızın sanki kaçıp kurtulmak istercesine hızlı adımlarla şehre doğru yürümeye başladı. Alyoşa, onun bu kadar ani gidişine inanamayarak arkasından bakakaldı.</p>
				<p>“Dur Aleksey, sana bir itirafım daha olacak!” Dmitriy Fedoroviç birden geri döndü. “Bana bak, dikkatle bak: İşte burayı görüyor musun, burada korkunç bir namussuzluk hazırlanıyor (‘İşte burada’ derken Dmitriy Fedoroviç, yumruğuyla göğsüne vuruyordu, hem de namussuzluk tam orada, göğsünde, belki cebinde bir yerde gizleniyormuş ya da yakasına dikiliymiş gibi bir edayla vuruyordu). Artık beni tanıyorsun: Bir alçak, tanınmış bir alçak! Ama şunu bil ki, alçaklıkta şimdi şu anda burada, göğsümde, işte şurada taşıdığım, hareket eden ve işleyen, tamamen durdurma yetkisinin benim elimde olduğu, durdurabileceğim veya işletebileceğim namussuzlukla kıyaslanamayacak bir şeyi ne önceden, ne şimdi yaptım, ne de ilerde yaparım, bunu unutma! Ama şunu da bil ki, onu işleteceğim, durdurmayacağım. Demin sana her şeyi anlatmış, ama bunu anlatmamıştım, çünkü alnım henüz davul derisi olmamıştı! Kendimi hâlâ durdurabilirim; durdururken de yitirdiğim şerefimin yarısını yarın geri alabilirim, ama durdurmayacağım, alçakça niyetimi gerçekleştireceğim, sen de ilerde tanık ol, peşin peşin ve bilerek söylüyorum bunu! Ölüm ve karanlık! Bir şey açıklamaya gerek yok, zamanı gelince anlarsın. Pis kokulu arka sokak ve ihtiraslı şeytan kadın! Hoşça kal! Benim için dua etme, değmem, hem hiç gerek de yok, hiç gerek yok... Hiçbir şeye ihtiyacım yok! Hadi git!”</p>
				<p>Birden, ama bu kez tamamen uzaklaştı. Alyoşa manastıra doğru yola koyuldu. “Onu bir daha nasıl hiç göremeyecekmişim, neler söylüyor?” Aklına tuhaf tuhaf şeyler geliyordu. “Hemen yarın onu mutlaka göreceğim, arayıp bulacağım, inadına arayıp nasıl böyle konuşur soracağım!..”</p>
				<p>Manastırın etrafını dolaştı ve çam korusundan doğruca keşişhaneye geçti. Bu saatte içeriye kimseyi almadıkları halde ona kapıyı açtılar. Staretsin hücresine girdiği sırada yüreği titriyordu: “Neden, neden dışarı çıkmıştı, niye starets onu ‘dünyaya’ göndermişti? Burası sessiz, burası mübarek bir yerdi, orada ise kargaşa, birden içine düşüp yolunu kaybettiğin bir karanlık vardı...”</p>
				<p>Hücrede mürit Porfiriy ve gün boyu her saat uğrayıp Peder Zosima’nın sağlık durumunu öğrenen papaz Peder Paisiy bulunuyordu. Alyoşa, Peder Zosima’nın durumunun giderek kötüleştiğini korkuyla öğrendi. Hatta her akşam cemaatle yaptığı sohbeti bu defa yapamamıştı. Genellikle akşamları, her gün ayinden sonra, uykuya yatmadan önce manastır cemaati staretsin odasına gelir ve hepsi de staretse o gün işledikleri günahları, günah sayılabilecek hayallerini, düşüncelerini, akıllarını çelen şeyleri, hatta eğer olmuşsa aralarındaki tartışmaları yüksek sesle anlatarak günah çıkarırlardı. Bazıları bunu diz çökerek yaparlardı. Starets meseleleri halleder, dargınları barıştırır, yol gösterir, tövbe ettirir, takdis eder ve gitmelerine izin verirdi. Staretslik karşıtları, bunun gizli yapılması gereken günah çıkarma işinin saygısızca tahrifi ve burada bambaşka bir şey söz konusu olmasına rağmen hemen hemen dine bir hakaret olduğunu söyleyerek cemaat içi bu “günah çıkarmalara” karşı çıkarlardı. Hatta piskoposluk dairesine bu tür günah çıkarmaların iyi amaçlara ulaştırmamakla kalmayıp üstelik de insanları bile bile gerçekten günaha ve kötü yola soktuğunu ileri sürerlerdi. Cemaatten pek çokları da staretse gitmekten sıkıntı duyarlar, ama kibirli ve isyankâr fikirli sayılacaklar diye ve herkes gittiği için istemeye istemeye giderlerdi. Cemaatten bazılarının akşamları günah çıkarma toplantısına giderken daha önceden “Sabah sana kızdığımı söyleyeceğim, sen de beni doğrula” diye aralarında anlaştıkları anlatılırdı. Bunu bir şey söylemiş olmak ve sırf başlarından savmak için yaparlardı. Alyoşa, gerçekten de bunun zaman zaman böyle olduğunu biliyordu. Aynı zamanda keşişhanedekiler tarafından alınan mektupların, hatta akrabalardan gelen mektupların bile, usule göre alıcılarından önce açıp okuması için evvela staretse götürülmesine son derece öfkelenen cemaat üyelerinin olduğunu da biliyordu. Elbette bütün bunların serbestçe ve samimi olarak, içinden geldiği gibi, kendi rızasıyla boyun eğme ve kurtarıcı nasihat adına yapılmak zorunda olduğu farz ediliyordu, ama gerçekte zaman zaman hiç de samimi olmayan, tersine kasıtlı ve ikiyüzlü şeyler oluyordu. Ancak cemaat içinden en yaşlı ve deneyimli olanlar “Kim kurtulmak için bu duvarlar arasına içtenlikle girmişse, bu boyun eğme ve fedakârlıklar onun için kesinlikle yol gösterici olacak ve büyük fayda sağlayacaktır; kim, aksine sıkılıyor ve sızlanıyorsa, o, keşiş değildir ve manastıra boşu boşuna gelmiştir, böylelerinin yeri dış dünyadır” diyerek sözlerinde direniyorlar ve şöyle devam ediyorlardı: “Günahtan ve şeytandan sadece dünyada değil, kilisede de korunamazsın, şu halde günaha hiçbir şekilde göz yummamak gerekir.”</p>
				<p>Peder Paisiy, Alyoşa’yı takdis ettikten sonra fısıldayarak şöyle dedi:</p>
				<p>“Halsiz düştü, bir uyku hali musallat oldu. Uyandırmak bile zor oluyor. Zaten uyandırmaya da gerek yok. Beş dakika kadar kendine gelmişti, cemaate onları takdis ettiğini bildirmemi ve kendisi için gece duası okumalarını rica etti. Yarın bir kez daha şarapla ekmek yemek niyetinde. Senden söz etti Aleksey, gidip gitmediğini sordu, şehirde dediler. ‘Bunun için ona hayır duası etmiştim; onun yeri orası, şimdilik burası değil.’ İşte seninle ilgili olarak bunları söyledi. Seni sevgiyle, saygıyla andı, sana verdiği şerefi düşünebiliyor musun? Yalnız şimdilik dış dünyada kalmana nasıl karar verdi? Demek ki, senin kaderinde bir şeyler görüyor! Aleksey, eğer dış dünyaya geri döneceksen, bundan telaşlı bir tasasızlığı ve dünyevi neşeyi değil, staretsinin sana verdiği görevi anla...”</p>
				<p>Peder Paisiy çıktı. Starets ölüyordu. Bir-iki gün daha yaşasa bile Alyoşa’nın bundan kuşkusu kalmamıştı. Alyoşa, babasıyla, Hohlakovlarla, ağabeyi ve Yekaterina İvanovna’yla buluşmak için verdiği sözlere rağmen, ertesi gün mansatırdan hiç çıkmamaya ve ölünceye kadar staretsinin yanı başında kalmaya kesinlikle karar verdi. Yüreği sevgiyle yandı ve manastırda ölüm döşeğinde bıraktığı ve dünyada herkesten daha yüce saydığı insanı, orada, şehirde bir an için bile olsa unutabildiği için kendine acı acı sitemler etti. Staretsin yatak odasına geçti, diz çöktü, uyuyan staretsin önünde yere kadar eğildi. Düzgün ve neredeyse belli belirsiz, hafif hafif soluyarak sessiz ve hareketsiz uyuyordu. Yüzü sakindi.</p>
				<p>Öbür odaya, yani sabahleyin staretsin konukları kabul ettiği odaya geri dönen Alyoşa, hemen hemen hiç soyunmadan, yalnızca çizmelerini çıkarıp her zaman yattığı, uzun zamandır da her gece sadece yastığını getirerek uyuduğu deri kaplı sert ve dar divana uzandı. Daha önce babasının bağırarak sözünü ettiği şilteyi ise çoktandır altına sermeyi unutuyordu. Sadece cüppesini üzerinden çıkartmış ve battaniye yerine ona sarınmıştı. Ancak yatmadan önce diz çökmüş ve uzun uzun dua etmişti. Hararetli duasında Tanrı’dan içindeki kargaşayı açıklamasını dilemedi, sadece her zaman uyumadan önceki tüm duasını oluşturan Tanrı’ya övgülerden sonra daima ruhunu saran sevinç duygusunu, o daha önceki duyguyu istedi. Onu saran bu sevinç, ardından hafif ve rahat bir uyku getiriyordu. Dua ederken birdenbire tesadüfen cebinde kendisini yolda yakalamış olan Yekaterina İvanovna’nın hizmetçisinin verdiği şu pembe küçük zarfı buldu. Şaşırmıştı, ama duayı bitirdi. Biraz tereddütten sonra zarfı açtı. Zarfın içinde sabahleyin staretsin yanında kendisine gülerek alay etmiş olan Bayan Hohlakova’nın küçük kızı tarafından Lise diye imzalanmış ve kendisine yazılmış bir pusula vardı.</p>
				<div class="html5_article">
				<p>“Aleksey Fedoroviç,” diye yazıyordu, “size herkesten, hatta annemden de gizli yazıyorum ve bunun ne kadar kötü olduğunu biliyorum. Ama kalbimde doğan şeyi size söylemeden daha fazla yaşayamam.Yalnız zamanı gelmeden bunu ikimizden başka hiç kimse bilmemeli. Ancak size bu kadar çok söylemek istediğim şeyi nasıl söyleyeceğim? Kâğıt kızarmaz derler, emin olun bu doğru değil ve ben şimdi nasıl kıpkırmızıysam kâğıt da aynı benim gibi kızarıyor. Sevgili Alyoşa sizi seviyorum, ta çocukluğumdan, Moskova’dan, şimdikinden çok farklı olduğunuz zamanlardan beri seviyorum ve hayatım boyunca da seveceğim. Sizinle birleşmek, yaşlılığımızda yaşamımızı birlikte bitirmek için sizi yüreğimle seçtim. Elbette sizin manastırdan ayrılmanız koşuluyla. Yaşımıza gelince, yasayla emredilen süreye kadar bekleriz. O zamana kadar ben de mutlaka iyileşip yürüyeceğim ve dans edeceğim. Bundan en ufak bir kuşkunuz olmasın.</p>
				<p>“Her şeyi nasıl ayrıntısıyla düşündüğümü görüyorsunuz, sadece bir konuyu düşünemiyorum: Bunları okuduktan sonra siz benim hakkımda ne düşüneceksiniz? Her şeye cüret ederim ve her yaramazlığı yaparım. Bugün sizi kızdırdım, ama emin olun demin kalemi elime almadan önce Meryem Ana ikonası önünde dua ettim, şimdi de ediyorum ve ağlamak üzereyim.</p>
				<p>“Sırrım sizin ellerinizde; yarın bize geldiğinizde yüzünüze nasıl bakacağım, bilmiyorum. Ah Aleksey Fedoroviç, ya bir aptal gibi yine kendimi tutamaz ve bugün olduğu gibi size bakarken gülmeye başlarsam? Zaten siz beni pis bir alaycı olarak görecek ve mektubuma inanmayacaksınız. Bu yüzden size yalvarıyorum, canım, eğer bana karşı merhametiniz varsa, yarın geldiğinizde ne olur dosdoğru gözlerime bakmayın, çünkü sizin bakışlarınızla karşılaşınca belki de birdenbire gülmeye başlayacağım, üstelik de siz o uzun elbiseyi giymiş olacaksınız... Bunu düşündüğümde şimdi bile bütün vücudum buz kesiyor, bu yüzden içeri girdiğinizde kısa bir süre bana hiç bakmayın, anneme ya da pencereye bakın...</p>
				<p>“İşte size bir aşk mektubu yazdım, aman Tanrım ben ne yaptım! Alyoşa, beni hor görmeyin ve eğer yaptığım çok kötü bir şeyse ve sizi üzdüyse beni bağışlayın. Benim belki de ebediyen lekelenmiş adımın sırrı şu anda sizin ellerinizde.</p>
				<p>“Bugün mutlaka ağlayacağım. <em>Korkunç </em>buluşmaya kadar hoşça kalın.</p>
				<p>Lise </p>
				<p>P.S. Alyoşa, mutlaka, mutlaka, mutlaka gelin! Lise.”</p>
				<p>Alyoşa hayretle okudu, iki kez okudu, düşündü ve birden sessizce tatlı tatlı gülmeye başladı. İrkildi, bu gülüş ona günah gibi geldi. Ama bir an sonra aynı şekilde sessiz ve mutlu tekrar güldü. Mektubu yavaşça zarfın içine koydu, istavroz çıkarttı ve yattı. Ruhundaki karışıklık bir anda geçti. “Tanrım, deminkilerin hepsini affet, onları, mutsuzları ve asileri koru, yol göster. Bütün yollar senin elindedir: Onları yollarınla kurtar. Sen sevgi demeksin, herkese sevinç gönderirsin!” diye mırıldanıyordu haç çıkarıp rahat bir uykuya dalarken.</p>
				</div>
				</div>
  </body>
</html>