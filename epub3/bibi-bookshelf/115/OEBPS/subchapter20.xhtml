<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter20">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">TARTIŞMA</h1>
				</div>
				
				<p>Ama Balam’ın eşeği birden konuşmaya başlamıştı. Konu tuhaftı: Sabahleyin Grigoriy, tüccar Lukyanov’un dükkânından mal alırken ondan bir Rus askeri hakkında bir şeyler duymuştu. Bu asker, uzaklarda, Asyalıların sınırlarında bir yerde esir düşmüş ve işkenceyle yavaş yavaş öldürülme tehdidi altında Hıristiyanlığı terk etmeye ve İslamiyete geçmeye zorlanmış, ama inancını değiştirmeyi kabul etmemiş, işkencelere uğramış, derisini yüzmüşler ve İsa’yı överek can vermiş. O gün gelen gazetede de bu kahramanlıktan söz ediliyormuş. Grigoriy de masanın başında bunu anlatmaya başlamıştı. Fedor Pavloviç, yemek bittikten ve tatlı yendikten sonra her seferinde Grigoriy’le bile olsa konuşup gülmeyi eskiden beri severdi. Bu defa da rahat, yayılmış, gevşemiş bir ruh hali içindeydi. Konyağını içerken anlatılan bu haberi duyunca bu askerin artık kutsal biri haline getirileceğini ve yüzülmüş derisinin manastırlardan birine gönderileceğini belirtti: “Halk da, para da oluk oluk oraya akar.” Grigoriy, Fedor Pavloviç’in zerre kadar duygulanmadığını, aksine her zamanki alışkanlığıyla dinle alay etmeye başladığını görerek suratını ekşitti. Kapının yanında dikilen Smerdyakov birden güldü. Smerdyakov’un önceden de, yemeğin sonuna doğru, masanın başında durmasına genellikle izin verilirdi. İvan Fedoroviç’in şehrimize gelişinden beri de hemen hemen her seferinde masaya gelmeye başlamıştı.</p>
				<p>Bir anda bu gülümsemeyi fark eden ve kuşkusuz bu gülümsemenin Grigoriy’le ilgili olduğunu anlayan Fedor Pavloviç, “Ne gülüyorsun?” diye sordu.</p>
				<p>“Ben diyecektim ki, efendim...” Smerdyakov birdenbire yüksek sesle ve beklenmedik bir şekilde konuşmaya başladı, “eğer bu övgüye değer askerin kahramanlığı çok büyükse, efendim, bu olayda ileriki yıllarda cesaretsizliğinin bedelini ödeyebileceği iyi işler yapmak için hayatını kurtarmak amacıyla, örneğin kendi vaftizi adına İsa’yı reddetmiş olsa bile bence yine de hiçbir günaha girmiş olmazdı.”</p>
				<p>“Nasıl günah olmazdı? Yalan söylüyorsun, bunun için seni doğruca cehenneme gönderecekler ve orada bir koyun gibi kızartacaklar,” diye devam etti Fedor Pavloviç.</p>
				<p>İşte tam bu sırada Alyoşa içeri girmişti. Daha önce gördüğümüz gibi, Fedor Pavloviç, Alyoşa’nın gelişine müthiş sevinmişti.</p>
				<p>“Senlik bir konu, tam senlik bir konu!” diye sevinçle kikirdedi ve Alyoşa’yı dinlemek için bir yere oturttu.</p>
				<p>“Koyun konusu o şekilde değil, efendim, orada bu yüzden hiçbir şey olmayacak, eğer her şey adalete uygun olursa böyle bir şeyin de olmaması gerekir zaten,” kesin bir şekilde belirtti Smerdyakov.</p>
				<p>Fedor Pavloviç, diziyle Alyoşa’yı dürterek neşeyle haykırdı:</p>
				<p>“Her şeyin adalete uygun olması da nasıl bir şey?”</p>
				<p>“Alçağın biri o, işte bakın kim olduğu belli!” diye ağzından kaçırıverdi birden Grigoriy. Smerdyakov’un gözlerine öfkeyle dik dik baktı.</p>
				<p>“Bana alçak derken biraz sabırlı olunuz Grigoriy Vasilyeviç,” sakin ve ölçülü bir şekilde konuştu Smerdyakov, “en iyisi kendiniz karar verin: Hıristiyanlara işkence edenlerin eline esir düştüm ve benden Tanrı’nın adını lanetlememi ve kutsal vaftizimden vazgeçmemi istiyorlar diyelim. Burada tamamen kendi sağduyumla hareket edebilirim, çünkü hiçbir günah işlenmiş olmayacaktır.”</p>
				<p>“Bunu söylemiştin, tasvir edip durma, kanıtla!” diye bağırdı Fedor Pavloviç.</p>
				<p>“Çorbacı!” Grigoriy küçümseyerek fısıldadı.</p>
				<p>“Çorbacı konusunda da acele etmeyiniz, küfretmeden kendiniz karar veriniz, Grigoriy Vasilyeviç. Çünkü, işkencecilere sadece şunu söyleyeceğim: ‘Hayır, ben Hıristiyan değilim ve gerçek Tanrımı lanetliyorum,’ ve hemen o anda ben, Tanrı’nın en yüce mahkemesi tarafından hemen ve özel olarak aforoz edilmiş bir lanetli ve adeta puta tapan biri gibi kutsal kiliseden tamamen atılmış olacağım. Hatta o anda, daha bu sözleri söyler söylemez değil, yalnızca söylemeyi aklımdan geçirdiğim anda bile, yani saniyenin dörtte biri kadar bir zamanda aforoz edilmiş olmayacak mıyım? Öyle değil mi Grigoriy Vasilyeviç?”</p>
				<p>Aslında yalnızca Fedor Pavloviç’in sorularına yanıt vererek ve bunu çok iyi bildiği halde mahsus bu soruları sanki ona Grigoriy soruyormuş gibi bir görünüm yaratarak hissedilir bir memnuniyetle Grigoriy’e döndü.</p>
				<p>“İvan,” diye birden bağırdı Fedor Pavloviç, “kulağını bana ver. Bütün bunları senin için yaptı, onu övmeni istiyor. Hadi, onu methet.”</p>
				<p>İvan Fedoroviç, babasının heyecanlı sözlerini son derece ciddi dinledi.</p>
				<p>“Dur, Smerdyakov, biraz sus,” diye bağırdı tekrar Fedor Pavloviç. “İvan, kulağını yine bana ver.”</p>
				<p>İvan Fedoroviç tekrar en ciddi görünüşüyle eğildi.</p>
				<p>“Seni de aynı Alyoşa gibi severim. Sevmediğimi zannetme. Konyak ister misin?”</p>
				<p>“Verin.” “Bu arada kendin de bayağı yükünü aldın,” dercesine babasına dikkatle baktı İvan Fedoroviç. O da Smerdyakov’u büyük bir merakla izliyordu.</p>
				<p>“Sen aforoz edilecek bir alçaksın,” diyerek birden itiraz etti Grigoriy, “hâlâ nasıl hüküm verebiliyorsun alçak, eğer...”</p>
				<p>“Küfretme, Grigoriy, küfretme!” Fedor Pavloviç Grigoriy’in sözünü kesti.</p>
				<p>“Birazcık olsun bekleyin Grigoriy Vasilyeviç, devamını dinleyin efendim, çünkü ben söyleyeceklerimi daha bitirmedim. Çünkü ben Tanrı’nın önünde hemencecik lanetli olduğum anda, bu en önemli anda her şeye rağmen puta tapan biri gibi olmuş olacağım, vaftizim kendiliğinden kalkacak ve hiçbir şeyle yükümlü olmayacağım, öyle değil mi, efendim?”</p>
				<p>Kadehinden bir yudum konyağı zevkle içen Fedor Pavloviç onu teşvik ediyordu:</p>
				<p>“Sonuca gel, birader, çabuk sonuca gel.”</p>
				<p>“Mademki, artık Hıristiyan değilim, işkenceciler bana ‘Hıristiyan olup olmadığımı’ sorduklarında onlara yalan söylemiş olmuyorum, çünkü zaten bizzat Tanrı tarafından sadece bir maksatla ve işkencecilere bir kelime bile söyleyip yalvarmadan Hıristiyanlığımdan uzaklaştırılmış durumdayım. Artık Hıristiyanlık unvanım elimden alınmış olduğuna göre, bu takdirde öteki dünyada bir Hıristiyan olarak benden İsa’yı inkâr edişimin hesabını ne suretle ve hangi hakla sorabilirler? Hem zaten bırakın İsa’yı inkâr etmeyi, sadece bunu aklımdan geçirdiğimde bile vaftizim geri alınmamış mıydı? Mademki, artık Hıristiyan değilim, demek ki, İsa’yı da inkâr edemem, çünkü o zaman hiçbir şeyi inkâr etmem gerekmeyecektir. Bir koyundan iki post çıkmayacağına göre, öteki dünyada bile olsa şu pis Tatar’dan Hıristiyan olarak doğmadı diye kim hesap soracak ve bu yüzden onu kim cezalandıracaktır, Grigoriy Vasilyeviç? Her şeyin hâkimi Tanrı da zaten öldüğünde bu Tatar’dan hesap soracak olsa bile, mekruh bir ana babadan mekruh biri olarak dünyaya gelmekte onun bir suçu olmadığı yargısına vararak ufak bir cezayla cezalandıracağını sanıyorum (tamamen cezasız bırakmak da olanaksız olacağına göre). Ulu Tanrı Tatar’ı zorla alıp bu Hıristiyan’dır diyecek değil ya! Zaten o zaman her şeyin hâkimi Tanrı çıplak gerçeği söylemiyor demek olurdu. Göklerin ve yerin tek hâkimi Tanrı, bir tek kelime olsun yalan söyleyebilir mi hiç?”</p>
				<p>Grigoriy olduğu yerde donakalmıştı ve gözlerini fal taşı gibi açarak konuşmacıya bakıyordu. Ne konuşulduğunu iyi anlamasa bile, bütün bu sayıklamalardan bir şeyler çıkarttı ve aniden alnını duvara çarpmış bir insan gibi kalakaldı. Fedor Pavloviç kadehi tepesine dikti ve keskin bir çığlığa benzeyen gülüşü duyuldu.</p>
				<p>“Alyoşka, Alyoşka nasıl! Ah seni kazuist,<a class="si-noteref epub-type_noteref" href="#f26" id="ref_f26">26</a> seni! Kim bilir nerelerde, Cizvitlerin yanında kalmış o, İvan. Ah seni kokmuş Cizvit, bunları sana kim öğretti? Ama sadece yalan söylüyorsun, kazuist, yalan, yalan, yalan söylüyorsun. Ağlama Grigoriy, anında kül ederiz onu. Sen bana şunu söyle eşek: İşkencecilerin önünde sen haklısın diyelim, ama sen zaten kendi içinde inancını inkâr ediyorsun ve o saat aforoz edilmiş bir alçak olacağını da kendin söylüyorsun. Madem artık bir kere aforoz edildin, bu aforoz yüzünden cehennemde de kafacığını okşamazlar. Bu konuda ne düşünüyorsun benim güzel Cizvitim?”</p>
				<p>“Bundan kuşku yok, efendim, içimden inkâr ettim, ama yine de burada hiçbir özel günah yoktu, olsa olsa çok sıradan, küçük bir günahtı, efendim.”</p>
				<p>“Nasıl çok sıradan küçük bir günahtı, efendim?”</p>
				<p>“Yalan söylüyorsun, uğursuz,” diye tısladı Grigoriy.</p>
				<p>Smerdyakov, kazandığı zaferin bilincinde, ama sanki yenik düşmüş düşmanına karşı yüce gönüllülük taslar gibi, düzgün ve ağırbaşlı bir şekilde devam etti:</p>
				<p>“Kendiniz karar verin, Grigoriy Vasilyeviç: Kitapta, küçücük bir tohum kadar bile imana sahipseniz şu tepeye denize inmesini söyleyin, hiç vakit geçirmeden, daha ilk emrinizde inecektir, der. O zaman, Grigoriy Vasilyeviç, madem ben imansızım, siz ise sürekli olarak bana küfredecek kadar imanlısınız, o zaman şu tepeye, denize değil (çünkü denize uzağız, efendim), ama hiç olmazsa bahçemizin arkasından akan pis kokulu dereye inmesini söyleyin bakalım, ne kadar bağırırsanız bağırın, hiçbir şeyin inmediğini, her şeyin eski yerinde aynen kaldığını o an kendi gözlerinizle göreceksiniz, efendim. Bu da sizin gerektiği kadar imanlı olmadığınız, sedece her yola başvurarak başkalarına küfrettiğiniz anlamına gelir. Yine de diyelim ki, zamanımızda hiç kimse, sadece siz değil, efendim, en yüksek şahıslardan en sonuncu köylüye kadar bütün dünyada bir kişiden, çok çok da iki kişiden başka kesin olarak hiç kimse dağı denize itemeyecektir. Bu bir ya da iki kişi de, Mısır çöllerinde bir yerlerde gizlenmiş belki de ruhlarını selamete erdiriyorlardır, onları hiç bulamazsınız bile. Mademki böyledir, efendim, mademki geri kalanların hepsi imansız oluyorlar, o zaman bütün bu geriye kalan insanları, yani dünyanın tüm ahalisini Tanrı lanetleyecek ve o kadar ünlü merhametine rağmen içlerinden hiçbirini bağışlamayacaktır, değil mi? Bu nedenle de bir defa şüpheye düştükten sonra pişmanlık gözyaşları döktüğümde bağışlanacağımı ümit ediyorum.”</p>
				<p>“Dur!” diye bir çığlık attı Fedor Pavloviç. Heyecanının doruk noktasındaydı. “Demek, dağları yerinden oynatabilecek iki kişi ha, yine de onların varlığına inanıyorsun yani. İvan, bir çentik at ve yaz: Burada konuşan tam bir Rus insanıdır!”</p>
				<p>“Bunun imanla ilgili bir halk özelliği olduğunu çok doğru olarak belirttiniz,” dedi İvan Fedoroviç, onaylayan bir gülümsemeyle.</p>
				<p>“Kabul ediyorsun! Sen kabul ettiğine göre de öyle demektir! Alyoşka, doğru mu? Rus imanı tam olarak böyle mi?”</p>
				<p>“Hayır, Smerdyakov’unki tam olarak Rus imanı değil.” Ciddi ve kesin bir şekilde konuştu Alyoşa.</p>
				<p>“Ben onun imanından değil, şu iki dervişten, sedece bir özellikten söz ediyorum: Bu Rus, öyle değil mi?”</p>
				<p>“Evet, bu tam bir Rus özelliği,” diye gülümsedi Alyoşa.</p>
				<p>“Söylediklerin bir on rublelik eder eşek, sana bugün gönderirim. Ama geri kalan laflarında yine de yalan söylüyorsun; şunu bil ki, aptal, hepimizdeki iman kıtlığının tek nedeni düşüncesizliğimizdir, zamanımız da olmuyor: Birincisi, işler baskın çıkıyor, ikincisi Tanrı zamanı az vermiş, bir günü hepsi hepsi yirmi dört saat olarak belirlemiş, günah çıkartmayı bırak, uyumaya bile vakit kalmıyor. Sense iman hakkında artık daha fazla düşünmeyip imanını göstermen gereken bir anda işkencecilerin önünde inkâr ediyorsun! Durum da budur zaten, sanırım, öyle değil mi?”</p>
				<p>“Evet durum budur, ama kendiniz karar verin, Grigoriy Vasilyeviç, durumun böyle olması aslında daha fazla rahatlık veriyor. Eğer o zaman ben inanılması gereken gerçeğe inanmış olsaydım, eğer inancım için işkence çekmeyi kabul etmeseydim ve Muhammed inancına geçseydim işte asıl o zaman gerçekten günah olurdu. Ama o zaman da iş gene işkenceye kadar varmazdı, çünkü o anda benim o dağa, harekete geç ve işkenceciyi ez demem yeterdi. Dağ yerinden oynar ve o anda işkenceciyi bir hamamböceği gibi ezerdi, ben de hiçbir şey olmamış gibi Tanrı’ya övgüler düzerek yürür giderdim. Eğer tam bu anda bütün bunları deneseydim ve mahsus dağa, bu işkencecileri ez diye bağırsaydım, dağ da ezmeseydi, söyler misiniz, o anda, çok büyük bir ölüm korkusu içinde geçen o korkunç anda şüpheye düşmez miydim? Göklerin hükümdarına tam olarak erişemeyeceğimi artık biliyorum; çünkü benim sözümle dağ yerinden kımıldamadı, demek ki, benim imanıma orada pek de güvenmiyorlar ve öte dünyada beni çok da büyük bir ödül beklemiyor; daha bunun üstüne ve hiçbir yararı olmadığını bile bile ne diye derimi yüzdüreyim ki? Çünkü derimi sırtımın yarısına kadar yüzmüş olsalar bile o zaman da bu dağ benim bir sözümle ya da haykırışımla yerinden oynamayacaktı. Hem böyle bir anda insanın içinde sadece endişe olmaz, korkudan aklını bile kaybedebilir, öyle ki, düşünmek bile tamamen olanaksız hale gelebilir. Şu halde ne burada, ne de orada hiçbir çıkarım, hiçbir ödülüm yoksa en azından derimi kurtarsam ne diye suçlu olayım ki? İşte bu nedenle Tanrı’nın merhametine dayanarak tamamen bağışlanacağımı umut ediyorum, efendim...”</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f26"><a class="backref" href="#ref_f26">26</a> Vicdan durumlarını inceleyen tanrıbilim kolu uzmanı. (Ç.N.)</div>
</div>
  </body>
</html>