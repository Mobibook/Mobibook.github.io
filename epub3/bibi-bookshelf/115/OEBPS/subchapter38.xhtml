<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter38">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">“AKILLI BİR ADAMLA KONUŞMAK İLGİ ÇEKİCİDİR”</h1>
				</div>
				
				<p>Konuşması da öyleydi. Tam içeri girerken salonda Fedor Pavloviç’le karşılaşınca birden ellerini sallayarak “Size gelmiyorum, yukarıya, odama çıkıyorum” diye bağırdı ve hatta babasına bakmamaya gayret ederek yanından geçip gitti. Şu anda ihtiyar ona son derece tiksinç gelmiş olabilirdi, ama düşmanca bir duygunun böylesine teklifsizce ortaya konulmuş olması Fedor Pavloviç için bile beklenmedik bir şey oldu. İhtiyar ise aslında besbelli ki, ona acilen bir şey söylemek istiyordu ve bunun için de onu karşılamaya salona çıkmıştı; böylesi bir “nezaketi” gördükten sonra hiçbir şey söylemeden durdu ve çatı katına çıkan merdivende oğlunu alaycı bakışlarla gözden kaybolana kadar izledi.</p>
				<p>“Nesi var bunun?” diye İvan Fedoroviç’in peşinden içeri girmiş olan Smerdyakov’a hemen sordu.</p>
				<p>“Kim bilir neye sinirlendiler, efendim,” diye mırıldandı beriki kaçamak bir şekilde.</p>
				<p>“Şeytan götürsün! Varsın sinirlensin! Semaveri getir ve hemen toz ol, çabuk. Yeni bir şey yok mu?”</p>
				<p>Burada Smerdyakov’un biraz önce İvan Fedoroviç’e yakındığı cinsten sorgu-sual başlamıştı, yani bütün sorular beklenen ziyaretçi hanım üzerineydi, ama biz şimdi bunları geçelim. Yarım saat sonra evin kapısı kilitlendi ve kaçık ihtiyar, ürkek bir bekleyiş içinde tek başına odaları dolaşmaya başladı. Ara sıra karanlık pencerelere bakıyor ve bu pencerelerde geceden başka hiçbir şey görmeksizin kararlaştırılmış beş vuruşun her an duyulmasını bekliyordu.</p>
				<p>Vakit artık çok geç olmuştu, İvan Fedoroviç ise henüz uyumamıştı ve düşünüyordu. Bu gece geç vakitte, saat iki gibi yatmıştı. Ancak biz, onun düşüncelerinin tüm akışını aktarmaya girişmeyeceğiz, aslında bu ruha girmek için zamanımız da yok. Hatta aktarmayı denemiş olsak bile bunu yapmak çok zor olurdu, çünkü kafasında düşünceler değil, çok belirsiz, asıl önemlisi de son derece tedirgin edici bir şey vardı. İpin ucunu kaçırdığını hissediyordu. Çeşitli garip ve hemen hemen hiç beklenmedik arzular da onu üzüyordu. Bunlardan biri, gece yarısından sonra aşağıya inmek, kapıyı açıp pavyona geçmek ve Smerdyakov’u dövmek için birdenbire içinde duyduğu ısrarlı ve dayanılmaz istekti. Ne için diye sorabilirsiniz, bu uşaktan bütün dünyayı arasanız bulunabilecek en büyük kışkırtıcı olarak nefret etmeye başlamasından başka bir tek doğru nedeni kendisi de kesin olarak açıklayamazdı. Öte yandan birdenbire adeta fiziksel gücünün düşmesine neden olan, bunu hissediyordu, bir tür açıklanması olanaksız ve küçük düşürücü çekingenlik de bu gece birkaç kez ruhunu kaplamıştı. Başı ağrıyor ve dönüyordu. İğrenç bir şey ruhunu sızlatıyordu, birinden öç almaya hazırlanıyor gibiydi. Kısa süre önce yaptıkları konuşmayı anımsayarak Alyoşa’dan bile nefret etti, dakikalar boyunca kendinden de çok iğrendi. Yekaterina İvanovna’yı düşünmeyi ise neredeyse unutmuştu ve buna sonraları çok şaştı. Ayrıca daha dün sabah Yekaterina İvanovna’nın yanında yarın Moskova’ya gideceğini söyleyerek rahat rahat övündüğünde içinden de kendi kendine “Saçmalama, gitmeyeceksin, şimdi atıp tutuyorsun ama öyle kolay kolay ayrılamazsın” diye geçirdiğini kesinlikle anımsadı. Uzun bir zaman sonra İvan Fedoroviç bu geceyi aklına getirdiğinde, birdenbire nasıl olup da yataktan kalktığını ve sessizce, adeta kendisini görmelerinden müthiş korkarak kapıyı açtığını, merdivene çıktığını ve aşağıyı, aşağıdaki odaları, alt katta Fedor Pavloviç’in nasıl yerinde duramayıp dolaştığını beş dakika kadar tuhaf bir merakla, nefesini tutarak ve yüreğinde bir çarpıntıyla dinlediğini, ama bütün bunları ne için yaptığını, ne için etrafı dinlediğini kendisinin de kesin olarak bilmediğini anımsıyordu. Bu “davranışını” daha sonraki tüm yaşamı boyunca “tiksinç” olarak adlandırdı ve ruhunun derinlerine, yüreğinin en kuytu köşelerine indiğinde bütün hayatının en alçakça davranışı saydı. O anda Fedor Pavloviç’e karşı en ufak bir nefret dahi hissetmiyordu, sadece ve sadece onun aşağıda nasıl dolaşıp durduğunu, şu anda ne yapıyor olabileceğini nedense çok merak ediyordu, onun aşağıda karanlık pencerelere bakıyor ve ansızın odanın ortasında durarak birinin gelip kapıyı çalmasını bekliyor olması gerektiğini tahmin ediyor ve düşünüyordu. İvan Fedoroviç, bu iş için iki kere merdivene çıkmıştı. Ortalık sessizleşip Fedor Pavloviç yattığında saat iki civarındaydı, kendisini müthiş yorgun hissettiğinden bir an evvel uyuma isteğiyle İvan Fedoroviç de yattı. Gerçekten de hemen derin bir uykuya daldı ve hiç düş görmeden uyudu. Ancak erkenden, yedi civarında uyandı, ortalık aydınlanmıştı. Gözlerini açtıktan sonra kendisini de hayrete düşürecek şekilde birdenbire içinde olağanüstü bir enerji akımı hissetti, çabucak kalktı ve hemen giyindi, sonra bavulunu getirdi ve hiç beklemeden acele acele yerleştirmeye başladı. Çamaşırları tam da dün sabah çamaşırcıdan alınmıştı. İvan Fedoroviç, her şeyin bir araya geldiğini, aniden gitmesine engel hiçbir şey kalmadığını düşününce gülümsedi. İvan Fedoroviç, ertesi gün gideceğini dün söylemiş olmasına rağmen (Yekaterina İvanovna’ya, Alyoşa’ya, sonra da Smerdyakov’a), dün uykuya yatarken o anda gitmeyi düşünmediğini, en azından sabahleyin uyanır uyanmaz ilk hareketinin bavul hazırlamak olacağını aklından bile geçirmediğini çok iyi hatırladı. Sonunda bavul ve çanta hazırdı: Marfa İgnatyevna, her günkü alışılmış sorusu olan “Çayı nerede içersiniz, odanızda mı, yoksa aşağıya mı inersiniz?” sorusunu sorarak içeri girdiğinde artık saat dokuz civarındaydı. İvan Fedoroviç aşağıya indi, kendisinde, konuşmasında ve hareketlerinde dağınık ve aceleci bir hal olsa da neşeli bir görünüme sahipti. Babasını güleryüzle selamladıktan ve hatta özel olarak sağlığını sorduktan sonra onun cevabını bitirmesini beklemeden yarım saat sonra artık temelli olarak Moskova’ya gideceğini ve araba için adam göndermelerini rica ettiğini söyledi. İhtiyar, bu haberi en ufak bir şaşırma belirtisi göstermeden dinledi, oğlunun gidişine üzülmeyi hiç de nazik olmayan bir şekilde unutmuştu; bunun yerine tam o anda kendisine ait çok önemli bir işi hatırlayıp birden aşırı derecede telaşlandı.</p>
				<p>“Ah sen! Bak şimdi yaptığına! Dün söylemedin de... ne yapalım olsun, şimdi de hallederiz. Bana, öz babana büyük bir iyilik yap, Çermaşnya’ya git. Zaten hepsi hepsi yapacağın Volovya İstasyonu’ndan sola dönmek, topu topu on iki <em>verst’</em>çik çeker ve işte Çermaşnya karşında.”</p>
				<p>“Bağışlayın, yapamam: Demiryoluna seksen <em>verst</em> uzaklıkta, Moskova’ya giden tren, istasyondan akşamın yedisinde hareket ediyor, ucu ucuna yetişirim.”</p>
				<p>“Öbür gün değil, yarın yetişirsin, bugün Çermaşnya’ya sap. Babanın gönlünü hoş etmeye değmez mi? Burada işim olmasaydı çoktan uçup gitmiştim, çünkü orada acil ve çok önemli bir şey var, burada da şu anda öyle pek zamanım yok... Bak, orada, Begiçev ve Dyaçkin’de boş arazide fundalığım var. Baba-oğul Maslovlar, tüccardır bunlar, ağaç kesimine topu topu sekiz bin veriyorlar, oysa daha geçen yıl bir alıcı parçalanıyordu almak için, on iki veriyordu, ama buralı değil kendisi, işin kötü yanı da bu zaten. Çünkü şu anda buradakiler arasında sürüm yok: Baba-oğul Maslovlar yüz binlik adamlar, yumruklarının gücüne güveniyorlar: Ne verirlerse onu alırsın, buradakilerden hiçbiri de onlarla çekişmeye cesaret edemez. Geçen perşembe İlyinsk papazı, tüccar Gorstkin’in geldiğini bildiren bir mektup yazdı buraya. Gorstkin’i tanırım, önemli olan onun buralı değil, Pogrebov’lu olması. Buralı olmadığı için de Maslovlardan korkmuyor demektir. Fundalığa on bir bin veririm diyormuş, işitiyor musun? Papaz, burada sadece bir hafta kalacak diye yazıyor. Sen gitmiş olsaydın onunla konuşur anlaşırdın...”</p>
				<p>“Öyleyse papaza yazın, o konuşup anlaşsın.”</p>
				<p>“Bu işi beceremez o. Bu papaz adam incelemeyi bilmez. Altın gibi değerli bir adam, ona şimdi senetsiz sepetsiz yirmi bini emanet edebilirim, ama incelemeyi hiç bilmiyor, bırak adamı, bir karga bile kandırır onu. Ama okumuş adam, düşünsene. Bu Gorstkin, görünüşte mavi ceketli bir köylü, ancak karakter bakımından namussuz herifin teki, başımızın derdi de bu, adam yalancı. Bazen öyle bir yalan atıyor ki, niye böyle yaptığına şaşar kalırsın. Üç yıl önce karısının öldüğü ve artık başkasıyla evli olduğu yalanını söyledi, ama böyle bir şey yokmuş, düşünsene: Karısı ölmemiş, yaşıyor, üç günde bir de adamı dövüyor. İşte böyle, şimdi bu adam, satın almak ve on bir bin vermek istediğini söylerken yalan mı, doğru mu söylüyor bunu öğrenmek gerek.”</p>
				<p>“Aslında bu konuda ben de hiçbir şey yapamam, benim gözüm de dikkatli değildir.”</p>
				<p>“Dur, bekle, sen işe yararsın, çünkü sana onun, yani Gorstkin’in bütün belirleyici işaretlerini anlatacağım, onunla çoktandır iş yaparım. Bak şimdi: Onun sakalına bakmak lazım; sarı, çirkin, incecik bir sakalı vardır. Eğer sakalı titriyor, kendisi ise konuşuyor ve öfkeleniyorsa tamam doğruyu söylüyor, iş yapmak istiyor demektir; yok eğer sol eliyle sakalını sıvazlıyor ve arada bir gülüyorsa kazıklamak istiyor ve hile yapıyor demektir. Gözlerine hiç bakma, gözlerinden hiçbir şey yakalayamazsın, bulanık su gibidir hilekârın gözleri, sakalına bak. Eline ona hitaben bir not veririm gösterirsin. Gorstkin, yalnız o, Gorstkin değil, aslında soyadı Lyagavıy’dır, ama sen ona Lyagavıy deme, gücenir. Eğer onunla anlaşır ve işin tamam olduğuna hükmedersen hemen buraya yaz. Sadece ‘Yalan söylemiyormuş’ diye yaz. On bir binde ısrar et, bin ruble inebilirsin, daha fazla inme. Düşünsene sekiz bin ve on bir bin; arada üç bin ruble fark var. Bu üç bini zor zoruna buldum, para da çok lazım üstelik. Ciddi olduğunu bildirirsen o zaman hemen bir koşu buradan gider, ne yapar eder zaman bulurum. Şu anda niye koşa koşa oraya gideyim ki, ya papaz bütün bunları uydurmuşsa? Peki, gidecek misin?”</p>
				<p>“Zamanım yok, beni mazur görün.”</p>
				<p>“Eh, babana bir iyilik yapıver, bu iyiliğini unutmam! Hepiniz de kalpsizsiniz, işte bu kadar! Bir ya da iki gün senin için nedir ki? Nereye gideceksin şimdi, Venedik’e mi? Senin şu Venedik’in iki günde yıkılmaz ya. Alyoşka’yı gönderirdim, ama Alyoşka bu işlerden ne anlar? Zaten seni göndermemin tek nedeni, senin akıllı bir insan olman. Bunu bilmiyor muyum sanıyorsun. Orman satmasan da dikkatli gözlerin var. Burada yapılacak tek iş, adam ciddi mi, değil mi, onu anlamak. Sana söylüyorum, sakalına bak, sakalcığı titriyorsa ciddi demektir.”</p>
				<p>“Yani kendi elinizle beni şu lanet olası Çermaşnya’ya gönderiyorsunuz, öyle mi?” diye haykırdı İvan Fedoroviç, öfkeli öfkeli gülümseyerek.</p>
				<p>Fedor Pavloviç, bu öfkeyi görmedi veya görmek istemedi, ama gülümsemeyi yakaladı:</p>
				<p>“Demek gidiyorsun? Gidiyor musun? Hemen sana iki satır not çiziktireyim.</p>
				<p>“Gidip gitmeyeceğimi bilmiyorum, yolda karar vereceğim.</p>
				<p>“Ne yoluymuş, şimdi karar ver. Cancağızım, hadi karar ver! Anlaşırsan, bana iki satır yazıp papaza ver, o bana pusulanı hemen gönderir. Daha sonra ise seni tutmam, Venedik’e git. Papaz seni Volovya İstasyonu’na geri götürür.</p>
				<p>İhtiyar adeta coşmuştu, bir not karaladı, araba çağrıldı, çerez ve konyak ikram edildi. İhtiyar ne zaman sevinse taşkınlık yapmaya başlardı, ama bu kez kendini tutar gibiydi. Örneğin, Dmitriy Fedoroviç hakkında bir tek kelimecik bile etmedi. Ayrılmak zerre kadar dokunmamıştı. Hatta neden söz edeceğini bulamamış gibiydi; İvan Fedoroviç de bunu hemen fark etti: “Onu amma da bıktırmışım,” diye düşündü kendi kendine. İhtiyar, ancak kapıdan oğlunu uğurlarken birazcık koşuşturur gibi yaptı, öpüşmeye geldi. Ama İvan Fedoroviç, besbelli ki öpüşmekten kurtulmak için daha çabuk davranıp sıkmak üzere elini uzattı. İhtiyar hemen anladı ve bir anda irkildi.</p>
				<p>“Hadi, Tanrı yolunu açık etsin, Tanrı yolunu açık etsin!” diye kapı eşiğinden tekrarladı. “Kim bilir bir daha ne zaman geleceksin? Gene gel, her zaman gel, sevinirim. Hadi, İsa seninle olsun!”</p>
				<p>İvan Fedoroviç arabaya bindi.</p>
				<p>“Hoşça kal İvan, bana çok küfretme!” diye bağırdı babası son kez.</p>
				<p>Uşakların hepsi, Smerdyakov, Marfa ve Grigoriy uğurlamaya çıkmışlardı. İvan Fedoroviç her birine onar ruble bahşiş verdi. Arabaya oturduğu sırada Smerdyakov, halıyı düzeltmeye davrandı. </p>
				<p>“Görüyorsun... Çermaşnya’ya gidiyorum...” Aynen dün akşam olduğu gibi bu sözler bir anda İvan Fedoroviç’in ağzından kaçmış, kendiliğinden, üstelik sinirli bir gülüşle uçuşmuştu. Sonra bunu uzun süre hatırladı.</p>
				<p>“Demek ki, insanlar, akıllı bir adamla konuşmak ilginçtir derken doğru söylüyorlar,” diye kesin bir yanıt verdi Smerdyakov, İvan Fedoroviç’e içtenlikle bakarak.</p>
				<p>Araba hareket etti ve dörtnala yol almaya başladı. Yolcunun kafası kuşkularla doluydu, ama etraftaki tarlalara, tepelere, ağaçlara, parlak göyüzünde uçarak üzerlerinden geçen kaz sürülerine hevesle bakıyordu. Birden kendini çok iyi hissetti. Arabacıyla konuşmayı denedi ve köylünün verdiği yanıtlar onu müthiş ilgilendirdi, ama bir dakika sonra bütün sözlerin kulaklarının yanından uçup gittiğini ve aslında köylünün verdiği yanıtları anlamadığını fark etti. Sustu, böyle daha iyi olmuştu: Hava temiz ve serince, gökyüzü açıktı. Zihninde Alyoşa’nın ve Yekaterina İvanovna’nın görüntüleri görünüp kayboluyordu; ama o, sessizce güldü, sevgili hayallerini sessizce üfledi, hayaller uçup gittiler. “Onların zamanı da gelecek” diye düşündü. Bir hamlede menzile vardılar, atları değiştirdiler ve Volovya’ya doğru yola koyuldular. “Neden akıllı bir adamla konuşmak ilginçmiş, ne demek istedi acaba?” Birden bu düşünce ruhunu sardı. “Peki, ben niye ona Çermaşnya’ ya gittiğimi haber verdim?” Volovya’ya dörtnala ulaştılar. İvan Fedoroviç arabadan indi ve arabacılar etrafını sardı. On iki <em>verst’</em>lik köy yolunu aşıp Çermaşnya’ya gitmek için pazarlık ettiler. İvan Fedoroviç atları koşmalarını emretti. Menzil binasına girdi, çevresine bir göz attı, müdürün karısına bakındı ve birden tekrar kapının önüne çıktı.</p>
				<p>“Çermaşnya’ya gitmekten vazgeçtim. Saat yediye kadar demiryoluna yetişir miyim arkadaşlar?”</p>
				<p>“Hallederiz. Atları koşalım mı, ne dersiniz?”</p>
				<p>“Hemen atları koşun. İçinizde yarın şehre gidecek olan var mı?” </p>
				<p>“Niye olmasın, Mitriy gidecek.”</p>
				<p>“Bir iş versem yapar mısın, Mitriy? Babam Fedor Pavloviç Karamazov’a git ve ona Çermaşnya’ya gitmediğimi söyle. Yapabilir misin?”</p>
				<p>“Niye gitmeyeyim, giderim; Fedor Pavloviç’i çok eskiden tanırım.”</p>
				<p>“Al bu da sana bahşiş, belki o vermez...” Neşeyle güldü İvan Fedoroviç.</p>
				<p>“Sahiden de vermezler,” diyerek Mitriy de güldü. “Teşekkür ederim beyefendi, mutlaka yaparım...”</p>
				<p>Akşam saat yedide İvan Fedoroviç vagona girdi ve Moskova’ya doğru hareket etti. “Bütün öncekileri gözüm görmesin, eski dünya ebediyen sona erdi, hem de ondan bir ses, bir haber kalmamak üzere; yeni bir dünyaya, yeni yerlere doğru, hem de arkama bile bakmadan!” Ama sevincin yerine ruhunu birden öyle bir karamsarlık kapladı, yüreğinde öyle bir sızı duymaya başladı ki, böylesini daha önce hayatı boyunca hiçbir zaman hissetmemişti. Bütün gece düşündü; tren hızla gidiyordu ve ancak şafakta tren Moskova’ya girerken birden sanki uykudan uyanmış gibi oldu.</p>
				<p>“Ben alçağın tekiyim!” diye fısıldadı kendi kendine.</p>
				<p>Fedor Pavloviç ise oğlunu uğurlamaktan pek memnun kalmıştı. Koca iki saat boyunca kendini mutlu hissetti ve konyak içti; ancak evde birdenbire herkesin canını sıkan, Fedor Pavloviç’i büyük bir paniğe uğratan tatsız bir olay oldu: Smerdyakov, bir şey için bodruma gitti ve en üst basamaktan aşağı yuvarlandı. Neyse ki, Marfa İgnatyevna o sırada avludaydı da tam zamanında sesi duydu. Smerdyakov’un düşüşünü görmemişti, ama çığlığını duymuştu. Bu, Marfa İgnatyevna’nın artık uzun zamandır bildiği, nöbet geçiren bir saralının kendine özgü, tuhaf çığlığıydı. Nöbet, merdivenden aşağı inerken mi başlamıştı, eğer öyleyse kuşkusuz baygın vaziyette aşağıya yuvarlanmış olmalıydı ya da tam tersine Smerdyakov gibi eski bir saralıda düşmeden ve sarsıntıdan dolayı nöbet başlamıştı. Bunu anlamak olanaksızdı, ama onu bodrumun dibinde kasılmalar ve bükülmeler içinde, kendini yerden yere vururken ağzı köpürmüş olarak buldular. Önce bir tarafını, kolunu ya da bacağını kırdığını sandılar, ama Marfa İgnatyevna’nın deyimiyle “Tanrı korumuş”tu: Böyle bir şeyi yoktu, sadece onu kaldırıp bodrumdan yukarı çıkarmak zor olmuştu. Ama komşulardan yardım istediler ve bu işi bir şekilde becerdiler. Bütün bu merasimde Fedor Pavloviç de bizzat bulunmuş, kendisi de yardım etmişti. Görünüşe bakılırsa korkmuş ve adeta kendini kaybetmişti. Ancak hasta kendine gelemiyordu: Nöbetler bir süre dursa da sonra tekrar başlıyordu ve hepsi de geçen yıl tavan arasından kazara düştüğü zamankinin aynı bir nöbet geçirdiği sonucuna vardılar. O zaman başına buz koyduklarını hatırladılar. Bodrumda buz vardı ve Marfa İgnatyevna bu işi halletti, Fedor Pavloviç ise akşama doğru Doktor Hertsenştube’ye haber yolladı, o da hemen geldi. Hastayı titizlikle muayene ettikten sonra (bütün vilayetteki en titiz ve dikkatli doktordu, yaşlı ve pek saygıdeğer bir ihtiyarcıktı) bunun olağanüstü bir nöbet olduğunu ve “tehlike arz edebileceğini,” kendisinin henüz şimdilik her şeyi anlayamadığını, ama eğer şimdiki ilaçlar işe yaramazsa yarın sabah başkalarını kullanmaya karar vereceğini söyledi. Hastayı pavyona, Grigoriy ve Marfa İgnatyevna’nın odasının yanındaki odaya yatırdılar. Fedor Pavloviç, daha sonra gün boyunca dert üstüne dert yaşadı: Yemeği Marfa İgnatyevna yapmıştı ve çorba, Smerdyakov’un yaptığına kıyasla “bulaşık suyu gibi” olmuştu, tavuk ise o kadar kurumuştu ki, çiğnemeye hiç imkân yoktu. Marfa İgnatyevna, beyin haklı da olsa acı sitemlerine tavuğun zaten çok kart olduğunu, kendisinin ise aşçılık öğrenimi görmediğini söyleyerek karşılık verdi. Akşama doğru bir can sıkıntısı daha çıktı: Fedor Pavloviç’e, üç gündür hasta olan Grigoriy’in tamamen yatıp kaldığını, belinin tutulduğunu haber verdiler. Fedor Pavloviç, çayını mümkün olduğu kadar erken bitirdi ve tek başına eve kapandı. Korkunç ve endişeli bir bekleyiş içindeydi. Bu akşam Gruşenka’nın artık kesin olarak gelmesini bekliyordu; en azından Smerdyakov’dan daha sabahın köründe “Kesinlikle gelmeyi vaat ettiler, efendim” teminatını almıştı. Yerinde duramayan ihtiyarın yüreği telaş içinde çarpıyordu, boş odalarda dolaşıp duruyor ve etrafı dinliyordu. Kulağını dört açmak gerekiyordu: Dmitriy Fedoroviç, Gruşenka’yı bir yerlerde gözetleyebilirdi, Gruşenka cama vurduğunda ise (Smerdyakov artık üç gündür Gruşenka’ya nereyi çalacağını anlattığı konusunda teminat veriyordu) kapıyı olabildiğince çabuk açmak ve korkmasın ve kaçmasın diye, Tanrı korusun, onu girişte bir saniye bile boşu boşuna bekletmemek gerekiyordu. Fedor Pavloviç telaşlıydı, ama yüreği daha önce hiçbir zaman bundan daha tatlı bir umut içinde yüzmemişti: Bu kez kesinlikle geleceğini söylemek galiba mümkündü!..</p>
				
				
				
				</div>
  </body>
</html>