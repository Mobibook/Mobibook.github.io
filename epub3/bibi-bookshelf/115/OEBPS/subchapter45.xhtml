<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter45">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">GALİLE’DEKİ KANA ŞEHRİ</h1>
				</div>
				
				<p>Alyoşa keşişhaneye geldiğinde manastıra göre çok geç bir saatti; kapıcı onu özel bir yoldan içeri soktu. Saat dokuzu vurmuştu; herkes için son derece telaşlı geçmiş olan bir günden sonra bir dinlenme ve rahatlama saatiydi. Alyoşa çekinerek kapıyı açtı ve staretsin tabutunun durduğu hücresine girdi. Tabutun yanında tek başına İncil okuyan Peder Paisiy’den başka dün geceki sohbetten ve bugünkü koşuşturmadan yorgun düşmüş ve öteki odanın döşemesine uzanarak delikanlılara özgü ağır bir uykuya dalmış olan mürit Porfiriy’den başka hücrede hiç kimse yoktu. Peder Paisiy, Alyoşa’nın içeri girdiğini işittiği halde ondan yana bakmadı bile. Alyoşa, kapının sağına, köşeye yöneldi, diz çöküp dua etmeye başladı. Ruhu dopdoluydu, ama biraz bulanıktı ve hiçbir duygu kendini tümüyle göstererek sivrilmiyordu, tam tersine sessiz ve düzenli bir girdap içinde bir duygu diğerinin yerini alıyordu. Ama yüreğinde tatlı bir duygu vardı ve işin tuhafı, Alyoşa buna şaşırmamıştı. Kendisi için değer taşıyan ölünün her tarafı kapalı tabutunu bir kez daha karşısında görüyordu, ama ruhunda sabahki ağlayan, içini yakan ve acı veren keder yoktu. Biraz önce içeri girerken tabutun önünde, kutsal bir şeyin önündeymişçesine diz çökmüştü, ama beyninde ve yüreğinde bir sevinç ışığı parlamıştı. Hücrenin bir penceresi açıktı, hava temiz ve serinceydi; “Pencereyi açmaya karar verdiklerine göre, demek koku daha da arttı,” diye düşündü Alyoşa. Ama daha demin ona o derece korkunç ve rezilce görünmüş olan bu çürüme kokusu düşüncesi, kafasında biraz önceki tasaları ve hiddeti uyandırmıyordu. Sessizce dua etmeye başladı, ancak kısa bir süre sonra hemen hemen bir makine gibi dua ettiğini hissetti. Kafasında düşünce kırıntıları bir görünüp bir kayboluyor, küçük yıldızlar gibi parlamaya başlıyor ve başka düşüncelere yerlerini bırakarak hemen sönüyorlardı. Bununla birlikte ruhunda bir bütün oluşturan, katı ve yatıştırıcı bir şey hüküm sürüyordu ve kendisi de bunun bilincindeydi. Bir ara hararetle dua etmeye başlıyor, teşekkür etmeyi ve sevmeyi öylesine arzu ediyordu... Ama duaya başladıktan sonra birden başka bir şeye atlıyor, düşünceye dalıyor, ettiği duayı da bu duayı yarıda kesen şeyi de unutuyordu. Peder Paisiy’in okuduklarını dinlemeye başlıyordu, ama çok yorgundu, yavaş yavaş uyuklamaya başlıyordu...</p>
				<p><em>“Üçüncü gün Galile’nin Kana şehrinde düğün oldu,</em>” diye okuyordu Peder Paisiy,<em> “İsa’nın anası da orada idi; İsa ile müritleri de düğüne çağrıldı.”</em></p>
				<p>“Düğün mü? Ne bu... düğün...” sözleri Alyoşa’nın zihninde kasırga gibi yayılıyordu, “o da mutlu... ziyafete gitti... Hayır, bıçağı yanına almadı, almadı... Bu sadece ‘önemsiz’ bir sözcüktü... Pekâlâ... önemsiz sözcükler insanın ruhunu ferahlatır... onlar olmasa insanların kederleri çok daha fazla olurdu. Rakitin arka sokağa saptı. Rakitin şimdilik kırgınlıklarını düşünecek, her zaman arka sokaklara gidecek... Ama yol... yol büyük, düz, aydınlık ve parlaktır ve sonunda güneş vardır... Ha? Ne okuyorlar?”</p>
				<p>“.<em>.. Ve şarap eksilince, İsa’nın anası ona dedi: Şarapları yok...”</em> sözlerini işitti Alyoşa.</p>
				<p>“Ah, evet burayı kaçırdım, oysa kaçırmak istemiyordum, bu yeri severim: Galile’deki Kana şehri, ilk mucize... Ah, ne mucize, ah, ne güzel bir mucize! İsa, ilk kez bir mucize yaratırken kederli değil, sevinçli insanlara gitmiş, insanların sevincine katkıda bulunmuştu... ‘İnsanları seven, onların sevincini de sever...’ Rahmetli bunu her dakika tekrar ederdi, onun en önemli düşüncelerinden biri buydu... Sevinç olmadan yaşamak mümkün değildir, der Mitya... Evet, Mitya... Gerçek ve güzel olan her şey her zaman tam olarak bağışlanmalı –bu sözü de o söylemişti...”</p>
				<p><em>“... İsa ona dedi: Kadın benden sana ne; saatim daha gelmedi. Anası hizmetçilere dedi: Size ne derse onu yapın.”</em></p>
				<p>“Yapın... Sevinç, bazı yoksul, çok yoksul insanların sevinci... Düğünde bile şarapları eksik kaldığına göre kuşkusuz çok yoksul insanlardı... Tarihçiler, o zamanlar Cenesaret Gölü’nün çevresinde ve bütün bu yerlerde tasavvur bile edilemeyecek kadar yoksul insanların yaşadığını yazarlar... Başka yüce bir varlığın, kendisi de orada bulunan anasının yüce yüreği de onun sadece çok yüce, müthiş görevini yerine getirmek için değil, onu güler yüzle yoksul düğünlerine çağırmış olan kederli ve sinsilikten uzak insanların basit ve saf neşesinin İsa’nın yüreğine yakın olduğunu biliyordu. “Saatim daha gelmedi,” bunu sessiz bir gülümsemeyle söylüyor (mutlaka uysal uysal anasına gülümsüyordur)... Aslında acaba yoksulların düğünlerinde şarabı çoğaltmak için mi dünyaya gelmişti? Ama işte geldi ve anasının ricası üzerine bunu yaptı... Ah, tekrar okuyor.”</p>
				<p><em>“... İsa hizmetçilere dedi: Küpleri su ile doldurun. Onları ağızlarına kadar doldurdular.</em></p>
				<p><em>Ve hizmetçilere dedi: Şimdi çıkarıp ziyafet reisine götürün; onlar da götürdüler.</em></p>
				<p><em>Ziyafet reisi şarap olmuş suyu tattığı zaman, onun nereden olduğunu bilmiyordu, fakat suyu getirmiş olan hizmetçiler biliyorlardı: Ziyafet reisi güveyi çağırdı.</em></p>
				<p><em>Ve ona dedi: Herkes önce iyi şarabı ve çok içtikleri zaman kötüsünü kor; sen iyi şarabı şimdiye kadar sakladın.”</em></p>
				<p>“Ama bu da ne, ne oluyor? Oda niçin açılıp genişliyor... Ah evet... bu, bir düğün, evet, kuşkusuz bir düğün... İşte konuklar, işte gençler oturuyorlar, neşeli bir kalabalık ve... akıllı ziyafet reisi nerede peki? Ama bu da kim? Kim o? Oda genişledi... Oradaki büyük masadan kim ayağa kalkıyor öyle? Nasıl... O da mı burada? Ama o, tabutun içinde... Aman Tanrım!..”</p>
				<p>Evet, yüzündeki ince ince kırışıklarla kupkuru ihtiyarcık sevinçli ve sessiz gülümseyerek ona yaklaştı. Tabut artık yok ve o, dün konuk olarak odasında toplandıklarında onlarla otururken giydiği giysiyi giymiş. Yüzü apaçık, gözleri parlıyor. Bu nasıl olabilir, demek ki, o da ziyafette, o da Galile’nin Kana şehrindeki düğüne çağrılmış...</p>
				<p>“Ben de yavrucuğum, ben de çağrıldım,” diyen sakin sesi duyuluyor başının üstünden. “Neden buraya gömülüp kaldın, görülmüyorsun... gidelim, hadi bize katıl.”</p>
				<p>Onun sesi, Starets Zosima’nın sesi... Çağırdığına göre nasıl o olmaz? Starets, Alyoşa’yı eliyle tutup kaldırdı, beriki dizleri üzerinde doğruldu.</p>
				<p>“Eğlenelim,” diye devam ediyor sıska ihtiyarcık. “Yeni şaraptan, yeni, yüce sevincin şarabından içelim; görüyor musun ne çok misafir var? Bak işte gelinle damat, işte akıllı ziyafet reisi yeni şarabın tadına bakıyor. Niye bana hayret ediyorsun? Bir sap soğan sadaka vermiştim ve işte buradayım. Buradakilerin çoğu da birer sap soğan verdiler, sadece birer küçük sap soğan... İşlerimiz ne âlemde? Sen de, sakin ve uysal oğlum, sen de bugün çok isteyen birine bir sap soğan vermeyi başardın. Başla sevgili uysal yavrum, sen de işine başla artık... Güneşimizi görüyor musun, onu görüyor musun?”</p>
				<p>“Korkuyorum... bakamıyorum...” diye fısıldadı Alyoşa.</p>
				<p>“Ondan korkma. Büyüklüğü ve yüceliği müthiştir, ama sonsuz şekilde merhametlidir. Bizleri sevdiği için aramıza katıldı ve bizimle birlikte eğleniyor, konukların sevinci eksilmesin diye suyu şaraba dönüştürüyor, yeni konuklar bekliyor, yüzyıllardır yeni yeni konuklar çağırıyor. Bak yeni şarap getiriyorlar, görüyor musun, küpleri taşıyorlar...”</p>
				<p>Alyoşa’nın yüreğinde bir şey tutuştu, birden acı veren bir şey doldu yüreğine, içinden sevinç gözyaşları koptu... Ellerini uzattı, bir çığlık attı ve uyandı.</p>
				<p>Tekrar tabut, açık pencere ve İncil’in sessiz ve ciddi bir şekilde okunuşu. Dizlerinin üzerinde uyumuş, şimdi ise ayaklarının üzerinde duruyor olması ve sanki yerinden kopmuş gibi birden ta tabuta kadar üç düzgün ve hızlı adım atmış olması çok tuhaftı. Hatta Peder Paisiy’in omzuna çarpmıştı ve bunu fark etmemişti. Peder Paisiy, bir an için gözlerini kitaptan kaldırmış, ama delikanlıya tuhaf bir şey olduğunu anlayıp hemen geri indirmişti. Alyoşa yarım dakika kadar tabuta, göğsünde ikona ve kafasında sekiz kollu haç işareti bulunan başlıkla üstü örtülmüş, tabutun içine uzatılmış hareketsiz yatan ölüye baktı. Daha demin sesini işitmişti ve bu ses hâlâ kulaklarında yankılanıyordu. Hâlâ etrafa kulak kabartıyor, hâlâ bir ses bekliyordu... ama aniden döndü ve hücreden çıktı.</p>
				<p>Eşikte durmadı, hızla aşağı indi. Heyecanla dolu ruhu özgürlüğe, enginliklere susamıştı. Üzerinde sessiz sessiz parlayan yıldızlarla dolu geniş, uçsuz bucaksız gök kubbe uzanıyordu. Tepesindeki bir noktadan ufka doğru henüz pek belli olmayan Samanyolu görünüyordu. Yeryüzünü tertemiz ve hareketsiz denecek kadar sessiz bir gece kaplamıştı. Kilisenin beyaz kuleleri ve altın kubbeleri yakut rengi gökyüzünde parlıyordu. Evin çevresindeki çiçekliklerde şahane sonbahar çiçekleri sabaha kadar uykuya dalmışlardı. Yeryüzünün sessizliği, gökyüzünün sessizliğine karışmış gibiydi, yeryüzünün sırrı, yıldızların sırrına karışıyordu... Alyoşa durdu, etrafına bakındı ve birden sanki yıldırım çarpmış gibi toprağın üstüne kapaklandı.</p>
				<p>Toprağa neden sarıldığını bilmiyordu, toprağı neden böyle önüne geçilmez bir şekilde öpmek, onu her şeyiyle öpmek istediğini bilemiyordu, ama ağlayarak, hıçkırarak ve gözyaşlarıyla ıslatarak toprağı öpüyor ve onu seveceğine, ebediyen seveceğine çılgınca yemin ediyordu. <em>“Toprağı sevinç gözyaşlarınla ıslat ve akıttığın bu gözyaşlarını sev...”</em> İçinden bu sözler geçiyordu. Neye ağlıyordu? Ah, düştüğü bu heyecan içinde bir uçurumdan kendisine göz kırpan bu yıldızlara ağlıyordu ve “bu çılgınlıktan utanmıyordu.” Sanki Tanrı’nın bu sayısız dünyalarının hepsinin ipleri onun ruhunda birleşmişti ve sanki ruhu “başka dünyalara dokunarak” titreşiyordu. Her şey için herkesi bağışlamak, af dilemek istiyordu. Ah hayır, kendisi için değil, herkes için ve her şey için af dilemek istiyordu. <em>“Benim için de başkaları af dileyecekler”</em> sözleri tekrar ruhunda çınladı. Ama her geçen dakikayla birlikte bu gökkubbe gibi kesin ve sarsılmaz bir şeyin ruhuna inmekte olduğunu apaçık ve gözle görülür bir şekilde hissediyordu. Zihninde sanki bir düşünce hüküm sürmeye başlıyordu; hem de ömür boyu ve ebediyen. Toprağa zayıf bir delikanlı olarak düşmüş, ama hayatı boyunca sağlam bir savaşçı olarak ayağa kalkmıştı. Bunu birden, bu heyecanlı anında anladı ve hissetti. Ve Alyoşa, bu anı ömrü boyunca asla ve asla unutamadı. “O saatte benim ruhumu biri ziyaret etti” diyordu daha sonradan söylediği bu sözlere kesinlikle inanarak...</p>
				<p>Kendisine “dünyaya gitmesini” emretmiş olan merhum staretsinin sözünü de göz önüne alarak üç gün sonra manastırdan ayrıldı. </p>
				
				
				</div>
  </body>
</html>