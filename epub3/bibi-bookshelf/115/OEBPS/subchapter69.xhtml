<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter69">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">İLYUŞA</h1>
				</div>
				
				<p>Doktor, tekrar kürküne bürünmüş olarak ve kafasında şapkasıyla evden çıktı. Suratı öfkeliydi ve sanki hep üzerine bir şey bulaşmasından korkuyormuş gibi iğrenen bir ifade taşıyordu. Sofaya bir göz attı. Bu arada sert sert Alyoşa’ya ve Kolya’ya baktı. Alyoşa, kapıdan arabacıya el salladı ve doktoru getirmiş olan araba çıkış kapısına yaklaştı. Yüzbaşı hızla doktorun peşinden fırladı ve önünde eğilip bükülerek son bir söz söylemek için onu durdurdu. Yüzü kederli, bakışları korku doluydu.</p>
				<p>“Ekselans, ekselans... şey acaba?..” diye söze başlayacak oldu, ama sonunu getiremedi, sadece sanki doktorun şu anda ağzından çıkacak söz zavallı çocuğunun alın yazısını değiştirebilirmiş gibi doktora hâlâ son bir yalvarışla bakarak umutsuzluk içinde ellerini çırptı.</p>
				<p>“Ne yapalım! Ben Tanrı değilim,” diye karşılık verdi doktor. Sesi alışkanlıktan olacak etkileyiciydi, ancak kayıtsızdı aynı zamanda da.</p>
				<p>“Doktor... ekselans... yakın mı, yakın mı?”</p>
				<p>Doktor her hecenin üzerine basarak:</p>
				<p>“Her şe-ye ha-zır-lık-lı o-lun!” dedi ve bakışlarını yere indirip arabaya gitmek için eşikten adımını atmaya hazırlandı.</p>
				<p>“Ekselans, İsa aşkına!” Yüzbaşı onu korku içinde tekrar durdurdu. “Ekselans!.. Hiçbir şey, acaba hiçbir şey artık onu kurtaramaz mı?..”</p>
				<p>“Artık bana bağ-lı de-ğil,” dedi doktor sabırsızlıkla, “hmm, yalnız,” diye birden durdu doktor, “şayet, mesela.. hastanızı... hemen, vakit geçirmeden (‘hemen, vakit geçirmeden’ sözlerini ciddi bir şekilde değil, nerdeyse sinirli bir şekilde söylemişti, öyle ki yüzbaşı irkildi) Si-ra-ku-za’ya gönderebilirsiniz, belki yeni el-ve-riş-li ik-lim koşullarının etkisi o-la-bi-lir...”</p>
				<p>“Sirakuza’ya!” diye bağırdı yüzbaşı henüz hiçbir şey anlamadan.</p>
				<p>“Sirakuza Sicilya’dadır,” dedi birden Kolya yüksek sesle, açıklamak için. Doktor ona baktı.</p>
				<p>“Sicilya mı? Ekselans.” Yüzbaşı ne yapacağını şaşırmıştı. “Halimizi gördünüz!” Evinin durumunu anlatmak için iki eliyle etrafı gösterdi: “Ya anneciğimiz, ailemiz?”</p>
				<p>“Ha-yır, aileniz Sicilya’ya değil, Kafkasya’ya gitmeli, ilkbaharın başında... kızınızı Kafkasya’ya, karınızı ise... romatizmalarını düşünürsek Kaf-kas-ya’da kaplıca tedavisi gördükten sonra... hemen Paris’e, ruh doktoru Le-pel-let-ye’nin kliniğine yollamalısınız. Ona verilmek üzere bir not yazabilirim, o zaman... belki... mümkün olabilir...”</p>
				<p>“Doktor, doktor! Halimizi görüyorsunuz!” Yüzbaşı umutsuzluk içinde sofanın çıplak ahşap duvarlarını göstererek birden ellerini salladı.</p>
				<p>“Orasını bilmem,” diye gülümsedi doktor, “ben sadece sizin sorunuza karşılık bilimin son çareler konusunda ne diyebileceğini söyledim, gerisi... ne yazık ki...”</p>
				<p>Doktorun eşikte duran Perezvon’a birkaç kere endişeyle baktığını fark eden Kolya yüksek sesle, “Kaygılanmayın hekim efendi, köpeğim sizi ısırmaz,” dedi. Kolya’nın sesinde öfke hissediliyordu. Doktor yerine “hekim efendi” sözünü kasten kullanmıştı ve bunu daha sonra kendisi de açıkladığı gibi “aşağılamak için söylemişti.”</p>
				<p>“Nedir o?” Doktor kafasını kaldırarak gözlerini hayretle Kolya’ya dikti. “Kim bu?” diye birden hesap sorar gibi Alyoşa’ya döndü.</p>
				<p>“Perezvon’un sahibi hekim efendi, şahsım hakkında endişelenmeyin,” dedi Kolya tekrar.</p>
				<p>“Zvon<a class="si-noteref epub-type_noteref" href="#f44" id="ref_f44">44</a> mu?” dedi Perezvon’un ne olduğunu anlamayan doktor.</p>
				<p>“Evet, ama nereden geldiği belli değil. Güle güle hekim efendi, Sirakuza’da görüşürüz.”</p>
				<p>“Bu da kim böyle? Kim, kim?” doktor birdenbire müthiş sinirlenmişti.</p>
				<p>“Buralı bir öğrenci doktor bey, haylazın biridir, üzerinde durmayın,” dedi Alyoşa. Kaşlarını çatmıştı ve hızlı hızlı konuşuyordu. “Kolya susar mısın?” diye bağırdı Krasotkin’e. “Üzerinde durmaya gerek yok doktor bey,” diye tekrarladı biraz daha sabırsız bir şekilde.</p>
				<p>“Döv-mek, döv-mek gerek, döv-mek!” derken ayaklarını yere vuruyordu çılgına dönmüş olan doktor.</p>
				<p>“Biliyor musunuz hekim efendi, aslında benim Perezvon’un arada sırada ısırdığı da olur!” dedi Kolya titreyen bir sesle. Rengi solmuş ve gözleri parlamıştı. “Buraya Perezvon!”</p>
				<p>“Kolya, bir kelime daha söyleyecek olursanız sizinle bütün ilişkimi ebediyen keserim!” diye emreder gibi bağırdı Alyoşa.</p>
				<p>“Hekim efendi, bu koca dünyada Nikolay Krasotkin’e emredebilecek bir tek varlık vardır, o da işte bu adamdır” dedi Kolya, Alyoşa’yı göstererek, “onun sözünü dinlerim, hoşça kalın!”</p>
				<p>Yerinden fırladı ve kapıyı açıp hızla odaya geçti. Perezvon da arkasından atıldı. Doktor, Alyoşa’ya bakarak beş saniye kadar kazık gibi dikildi, sonra birden yere tükürdü ve yüksek sesle, “Bu da nedir, anlamadım!” diye tekrarlayarak arabaya doğru yürüdü. Yüzbaşı binmesine yardım etmek için davrandı. Alyoşa, Kolya’nın ardından odaya geçti. Kolya, İlyuşa’nın yatağının yanında duruyordu. İlyuşa onun elini tutmuş ve babasına sesleniyordu. Bir dakika sonra yüzbaşı da geri gelmişti.</p>
				<p>“Babacığım, babacığım, buraya gel... biz...” dedi cırıl cırıl sesiyle. Aşırı bir heyecan içindeydi, ama görünüşe bakılırsa devam edecek gücü yoktu, birden incecik kollarını ileri uzattı ve Kolya’yla babasına elinden geldiğince sıkı sarıldı, her ikisini kucağında birleştirdi ve kendisi de onlara sokuldu. Yüzbaşı birden sessiz hıçkırıklarla tepeden tırnağa sarsıldı, Kolya’nın ise dudakları ve çenesi titriyordu.</p>
				<p>“Baba, babacığım! Sana ne kadar acıyorum, babacığım!” diye acı acı inledi İlyuşa.</p>
				<p>“İlyuşeçka... canım... doktor dedi ki... iyileşecekmişsin... mutlu olacağız... doktor...” diyebildi yüzbaşı.</p>
				<p>“Ah babacığım! Yeni doktorun sana benim için söylediklerini biliyorum... Gördüm!” diye haykırdı İlyuşa ve yüzünü babasının omzuna gömerek tekrar ikisine de bütün gücüyle sarıldı.</p>
				<p>“Ağlama baba... ben ölürsem, başka, iyi bir çocuk alırsın... aralarından birini seç, ona İlyuşa de ve onu benim yerime sev...”</p>
				<p>Krasotkin sanki kızmış gibi birden bağırdı:</p>
				<p>“Sus babalık, iyileşeceksin sen! “</p>
				<p>“Babacığım, beni, beni hiçbir zaman unutma,” diye devam etti İlyuşa, “mezarıma gel... baba, beni, seninle birlikte gezmeye gittiğimiz bizim o büyük taşın yanına göm ve oraya, bana Krasotkin’le beraber gel, akşamları... Perezvon’u da getir... Sizi bekleyeceğim... Baba, babacığım!”</p>
				<p>Sesi kesildi, üçü birbirlerine sarılmış duruyorlardı ve artık konuşmuyorlardı. Ninoçka koltuğunda sessizce ağlıyordu ve birden ağlayanları gören annecik de gözyaşlarına boğuldu.</p>
				<p>“İlyuşeçka! İlyuşeçka!” diye haykırdı.</p>
				<p>Krasotkin aniden İlyuşa’nın kollarından kurtuldu.</p>
				<p>“Hoşça kal babalık! Annem öğle yemeğine bekler,” dedi hızlı hızlı konuşarak. “Ne yazık, buraya geleceğimi ona önceden haber vermemiştim! Çok endişelenir... Ama öğleden sonra hemen sana geleceğim, bütün gün, bütün akşam, sana neler neler anlatacağım, neler neler! Perezvon’u da getireceğim, şimdi yanımda götürüyorum, çünkü ben olmayınca ulumaya başlar ve seni rahatsız eder, hadi hoşça kal!”</p>
				<p>Koşarak sofaya çıktı. Ağlamak istemiyordu, ama sofada yine de ağlamaya başladı. Alyoşa onu bu halde buldu.</p>
				<p>“Kolya, sözünüzü mutlaka tutmalı ve gelmelisiniz, yoksa çok üzülecek,” dedi Alyoşa üzerine basa basa.</p>
				<p>“Mutlaka geleceğim! Ah, daha önce gelmediğim için kendime ne beddualar ediyorum,” diye mırıldandı Kolya ağlayarak. Artık ağladığı için hiç utanmıyordu. O anda yüzbaşı birden odadan dışarı fırladı ve ardından hemen kapıyı kapattı. Suratı çıldırmış bir insanın suratıydı, dudakları titriyordu. İki genç insanın önünde durdu ve ellerini havaya kaldırdı.</p>
				<p>“İyi bir çocuk istemiyorum! Başka bir çocuk istemiyorum!” diye fısıldadı vahşi bir sesle ve dişlerini gıcırdattı. “Seni unutacak olursam Kudüs, dilim kurusun...”</p>
				<p>Boğulur gibi oldu, sözünü tamamlayamadı ve tahta kerevetin önünde dizlerinin üzerine çöktü. Kafasını yumrukları arasında sıkıp garip çığlıklar atarak, ama çığlıklarının evden duyulmaması için büyük çaba harcayarak ağlamaya başladı. Kolya sokağa fırladı.</p>
				<p>“Hoşça kalın Karamazov! Siz de gelecek misiniz?” diye Alyoşa’ya seslendi sert ve öfkeli bir şekilde.</p>
				<p>“Akşam mutlaka geleceğim.”</p>
				<p>“Kudüs hakkında ne dedi... Ne demekti o öyle?”</p>
				<p>“İncil’dendi: ‘Seni unutacak olursam Kudüs’, yani benim için değerli olan şeyleri unutacak olursam, değiştirirsem eğer, çarpılayım anlamında...”</p>
				<p>“Anladım, tamam! Siz de gelin! Buraya Perezvon!” Köpeğe son derece acımasızca bağırdı, sonra da hızlı ve büyük adımlarla eve doğru yürümeye başladı.</p>
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f44"><a class="backref" href="#ref_f44">44</a> Zvon, zil, çan sesi demektir. (Ç.N.)</div>
</div>
  </body>
</html>