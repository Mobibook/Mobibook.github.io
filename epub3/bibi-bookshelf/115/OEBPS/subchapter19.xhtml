<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter19">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">SMERDYAKOV</h1>
				</div>
				
				<p>Gerçekten de babasını masanın başında buldu. Evde mükemmel bir yemek odası bulunduğu halde her zamanki alışkanlığa uyularak sofra salona hazırlanmıştı. Bu salon, evdeki en büyük odaydı. Eski zevke uygun mobilyalarla döşenmişti. Mobilyalar çok eski ve beyaz renkliydi, kırmızı çok yıpranmış yarı ipek bir kumaşla kaplanmıştı. Pencere aralarında altın yaldızlı, eski tip oymalı, çok süslü beyaz çerçeveli aynalar vardı. Beyaz renkli ve yer yer patlamış duvar kâğıdı kaplı duvarları iki büyük portre süslüyordu. Biri, bundan otuz yıl kadar önce bölgenin genel valisi olan bir prense, diğeri ise çok uzun zaman önce ölmüş bir piskoposa aitti. Baş köşede geceleri önünde şamdan yanan birkaç tane ikona duruyordu... Bu şamdan saygıdan ziyade geceleyin odanın aydınlatılması için yakılıyordu. Fedor Pavloviç geceleri çok geç, sabahın üçünde, dördünde yatardı. Bu saatlere kadar hep odada dolaşır ya da koltukta oturur ve düşünürdü. Bunu alışkanlık haline getirmişti. Uşağı pavyona göndererek bazı geceler evde tek başına kalırdı, ama çoğunlukla geceleri antredeki peykede uyuyan Smerdyakov onunla kalırdı. Alyoşa içeri girdiğinde yemek bitmiş, reçel ve kahve ikram edilmişti. Fedor Pavloviç, yemekten sonra konyakla birlikte tatlı yemeyi severdi. İvan Fedoroviç de burada, masanın başındaydı ve kahve içiyordu. Uşaklar Grigoriy ve Smerdyakov, masanın yanında ayakta duruyorlardı. Beyler de, uşaklar da gözle görülen alışılmadık neşeli bir havadaydılar. Fedor Pavloviç yüksek sesle kahkahalar atıyordu; Alyoşa, daha antredeyken onun önceden çok iyi tanıdığı cırlak kahkahasını duydu ve bu kahkaha sesine bakarak babasının henüz sarhoş olmadığını, şimdilik sadece keyiflendiğini düşündü.</p>
				<p>Alyoşa’yı görünce birdenbire müthiş sevinen Fedor Pavloviç feryada başladı:</p>
				<p>“İşte o, işte o! Bize katıl, otur, kahve iç, perhiz kahvesidir, perhiz kahvesi, sıcacık, çok da güzel! Konyak teklif etmiyorum, sen perhizdesin. İster misin? Hayır, en iyisi ben sana çok ünlü bir likör vereyim! Smerdyakov, dolaba git, ikinci rafta, sağda, işte anahtarlar, çabuk ol!”</p>
				<p>Alyoşa likör de istemiyordu.</p>
				<p>“Nasıl olsa getirecekler, senin için değil, bizim için.” Fedor Pavloviç’in yüzü parlıyordu. “Dur, yemek yedin mi?”</p>
				<p>“Yedim,” dedi Alyoşa. Aslında başrahibin mutfağında topu topu bir dilim ekmek yemiş ve bir bardak da kvas içmişti. “Ama sıcak bir kahveyi seve seve içerim.”</p>
				<p>“Sevgili oğlum! Aferin! Kahve içecekmiş. Isıtmak gerekmez mi? Hayır gerekmez hâlâ kaynıyor. Kahve meşhurdur, Smerdyakov kahvesi. Kahve yapmakta, kulebyaka<a class="si-noteref epub-type_noteref" href="#f23" id="ref_f23">23</a> pişirmekte bizim Smerdyakov bir sanatçıdır, ha bir de uha<a class="si-noteref epub-type_noteref" href="#f24" id="ref_f24">24</a> yapmakta. Bir ara uha yemeye gel, önceden haber ver... Ama dur, dur, ben zaten bugün sana şilteni ve yastıklarını alıp gelmeni söylememiş miydim? Yatağını da getirdin mi? Ha-ha-ha!..”</p>
				<p>“Hayır getirmedim,” diyerek güldü Alyoşa.</p>
				<p>“Ama korktun, korktun demin değil mi, korktun? Ah sen, yavrucuğum, ben seni kırabilir miyim? Dinle İvan, insanın gözlerine öyle bir bakıyor ve gülüyor ki, dayanamıyorum. Onu görünce hep içim gülmeye başlıyor, seviyorum onu! Alyoşka, gel seni baban olarak bir kutsayayım.”</p>
				<p>Alyoşa ayağa kalktı, ama Fedor Pavloviç fikrini değiştiriverdi.</p>
				<p>“Hayır, hayır, şimdilik sadece bir istavroz çıkarayım, işte böyle, otur. Pekâlâ, şimdi seni memnun edecek bir şey söyleyeceğim, tam da senin konun. Gülmekten kırılacaksın. Bizim Balam’ın eşeği<a class="si-noteref epub-type_noteref" href="#f25" id="ref_f25">25</a> konuşmaya başladı, hem de ne konuşuyor, ne konuşuyor!”</p>
				<p>Balam’ın eşeği uşak Smerdyakov’du. Yirmi dört yaşlarında henüz genç bir adamdı. Müthiş şekilde insanlardan kaçan ve suskun biriydi. Yabani olduğu ya da bir şeyden utandığı için böyle değildi, hayır, karakteri böyleydi. Tam tersine, kibirliydi ve adeta herkesi küçümserdi. İşte tam da şimdi onun hakkında bir-iki söz etmeden geçmek olmaz. Onu Marfa İgnatyevna ve Grigoriy Vasilyeviç büyütmüşlerdi, ama çocuk, yabani bir çocuk olarak ve dünyaya bir köşeden bakarak, Grigoriy’in ifadesiyle “hiçbir minnettarlık duymadan” büyümüştü. Çocukluğunda kedileri asarak öldürmeyi ve sonra onları törenle gömmeyi çok severdi. Bunun için sanki papaz cüppesi giymiş gibi bir çarşafa sarınır, şarkı söyler ve ölü kedinin üzerinde buhurdan yerine bir şey sallardı. Bütün bunlar sessizce ve büyük bir gizlilik içinde olurdu. Grigoriy bir keresinde onu bu işi yaparken yakaladı ve feci şekilde dövdü. Beriki bir köşeye kaçtı ve bir hafta boyunca oradan yan yan baktı. “Bu canavar, seni de beni de sevmiyor,” diyordu Grigoriy, Marfa İgnatyevna’ya, “zaten hiç kimseyi sevmiyor. Sen insan mısın,” diye birden Smerdyakov’a dönmüştü, “sen insan değilsin, hamam rutubetinden peydahlanmışsın, işte sen busun...” Smerdyakov, daha sonradan anlaşıldığı gibi, onun bu sözlerini hiç affetmedi. Grigoriy ona okuma yazma öğretti, on iki yaşını doldurduğu zaman da din tarihi öğretmeye başladı. Ama bu iş hemen hemen hiç sonuç alınamadan bitti. Daha ikinci ya da üçüncü derste çocuk birden gülmeye başladı.</p>
				<p>“Niye gülüyorsun?” diye sordu Grigoriy, gözlüklerinin altından ona öfkeyle bakarak.</p>
				<p>“Bir şey yok, efendim. Tanrı, birinci gün ışığı, dördüncü gün de güneşi, ayı ve yıldızları yarattı. O zaman ışık birinci gün nereden geldi?”</p>
				<p>Grigoriy donakalmıştı. Çocuk öğretmenine alaylı alaylı bakıyordu. Bakışında bile kibirli bir şeyler vardı. Grigoriy kendini tutamadı. “İşte buradan!” diye bağırdı ve öğrencisinin yanağına şiddetli bir tokat indirdi. Çocuk tokada hiçbir şey söylemeden katlandı, ama yine birkaç gün bir köşeye saklandı. Bundan tam bir hafta sonra tüm hayatı boyunca çekeceği sara hastalığı ilk defa ortaya çıktı. Bunu öğrenen Fedor Pavloviç, sanki birdenbire çocuğa bakışını değiştirdi. Daha önceleri hiç azarlamasa ve karşılaştığında her zaman para bile verse ona biraz umursamadan bakardı. Keyfi yerindeyse bazen çocuğa sofradan tatlı bir şeyler gönderirdi. Ama hastalığını öğrendikten sonra çocuğa kesinlikle özen göstermeye başladı, doktor çağırdı, tedavi ettirmeye çalıştı, ama iyileşmesi olanaksız görünüyordu. Nöbetler ortalama olarak ayda bir kere ve farklı sürelerle geliyordu, hem de farklı kuvvette, bazıları hafif, bazıları ise çok şiddetli oluyordu. Fedor Pavloviç, Grigoriy’in çocuğu fiziksel olarak cezalandırmasını kesinlikle yasakladı ve onun yukarıya, yanına çıkmasına izin verdi. Şimdilik ne olursa olsun ona bir şey öğretmeyi de yasak etmişti. Ancak bir keresinde, çocuk on beş yaşına girdiğinde Fedor Pavloviç, onun kitap dolabı etrafında dolaştığını ve camdan kitapların adlarını okuduğunu fark etti. Fedor Pavloviç’in epeyce, yüz küsur cilt kadar kitabı vardı, ama hiç kimse onu hiçbir zaman bir kitabın başında görmemişti. Dolabın anahtarını hemen Smerdyakov’a verdi: “Pekâlâ, oku bakalım, aylak aylak dolaşmaktansa kütüphaneci olursun, otur da oku. İşte bunu oku,” ve Fedor Pavloviç ona <em>Dikanka Yakınındaki Çiftlikte Akşamlar</em>’ı çıkarıp verdi.</p>
				<p>Çocuk okuyup bitirdi, ama memnun kalmadı, bir kere bile gülümsemedi, tam tersine bitirdiğinde suratını asmıştı.</p>
				<p>“Ne oldu? Gülünç değil mi?” diye sordu Fedor Pavloviç.</p>
				<p>Smerdyakov susuyordu.</p>
				<p>“Cevap ver, aptal!”</p>
				<p>“Yazılanların hepsi yalan,” diye mırıldandı Smerdyakov, kıs kıs gülerek.</p>
				<p>“Hadi, cehennem ol, uşak ruhlu sen de. Dur, al işte sana Smaragdov’un <em>Genel Tarih</em>’i, bu kitaptaki her şey gerçektir, bunu oku.”</p>
				<p>Ama Smerdyakov, Smaragdov’dan on sayfa bile okumadı, sıkıldı. Böylece kitap dolabı da tekrar kapanmış oldu. Kısa bir süre sonra Marfa ve Grigoriy, Smerdyakov’ da, aniden korkunç bir tiksintinin ortaya çıktığını Fedor Pavloviç’e haber verdiler: Çorbanın başına oturuyor, kaşığı alıyor ve çorbanın içinde durmadan bir şeyler arıyor, eğiliyor, bakıyor, çorbayı kaşığa alıyor ve kaldırıp ışığa tutuyor.</p>
				<p>“Hamamböceği mi, o ne?” diye soruyormuş Grigoriy.</p>
				<p>“Sinektir belki de,” diyormuş Marfa.</p>
				<p>Temizlik meraklısı delikanlı hiç cevap vermiyormuş, ama ekmekte de, ette de, bütün yiyeceklerde de hep aynı şey oluyormuş; bir parçasını çatala batırıp ışığa tutuyor, sanki mikroskopta bakar gibi, uzun uzun inceliyor ve en sonunda ağzına atmaya karar veriyormuş. Grigoriy, ona bakarak “Bakın hele, beyzade bozuntusu gelmiş” diye mırıldanıyormuş. Fedor Pavloviç, Smerdyakov’un bu yeni özelliğini işitince hemen onu aşçı yapmaya karar verdi ve Moskova’ya eğitime gönderdi. Birkaç yıllık eğitimden sonra yüzü çok değişmiş olarak geri döndü. Birdenbire olağanüstü yaşlanmıştı, yaşıyla kıyaslanmayacak derecede buruşmuştu, rengi sararmış, hadımlara benzemeye başlamıştı. Ahlak bakımından ise hemen hemen Moskova’ya gitmeden önceki gibi döndü: Yine insanlardan kaçan ve herhangi bir topluluk içinde bulunmaya en ufak bir ihtiyaç duymayan biriydi. Daha sonra anlattıklarına göre Moskova’da da hep suskunmuş; Moskova bile onu çok çok az ilgilendirmiş, öyle ki, Moskova’da ancak bazı şeyleri öğrenmiş, geri kalan hiçbir şeye dikkat bile etmemiş. Bir kere tiyatroya gitmiş, ama suskun ve hoşnutsuz geri dönmüş. Buna karşılık Moskova’dan şehrimize üzerinde iyi bir elbise, temiz bir redingot ve çamaşırlarla gelmişti. Elbisesini hiç aksatmadan günde iki kez çok titiz bir şekilde fırçalıyordu, buzağı derisinden çok şık çizmelerini ise özel bir İngiliz boyasıyla ayna gibi parlayacak şekilde boyamayı müthiş seviyordu. Mükemmel bir aşçı olmuştu. Fedor Pavloviç ona maaş bağladı. Smerdyakov, bu parayı neredeyse tamamiyle elbiseye, pomatlara, kokulara vs. harcıyordu. Ama galiba erkek cinsi gibi, kadın cinsini de hor görüyor ve onlara karşı mesafeli davranıyor, hemen hemen hiç yanına yaklaştırmıyordu. Fedor Pavloviç, ona biraz farklı bir görüş noktasından bakmaya başlamıştı. Aslında mesele, sara nöbetlerinin artmış olmasından ve böyle günlerde yemeğin Marfa İgnatyevna tarafından yapılmasının Fedor Pavloviç’in işine gelmemesinden ibaretti. </p>
				<p>Bazen yan gözle suratına bakarak yeni aşçısına soruyordu:</p>
				<p>“Neden nöbetlerin böyle sıklaştı? Keşke biriyle evlenseydin, evlenmek ister misin?..”</p>
				<p>Ama Smerdyakov, bu sözler üzerine sadece sıkıntıdan bembeyaz oluyor ve hiçbir şey söylemiyordu. Fedor Pavloviç elini sallayarak uzaklaşıyordu. En Önemlisi, onun dürüstlüğünden emindi, hiçbir şey almayacağına ve çalmayacağına kesinlikle güveniyordu. Bir defasında Fedor Pavloviç, sarhoşken avluda henüz aldığı üç tane yüz rubleliği çamurun içine düşürüp kaybetmiş ve ancak ertesi gün paraların olmadığını fark etmişti: Tam ceplerini karıştırmaya başlamıştı ki, yüzlüklerin üçünün de masanın üzerinde durduğunu gördü. Nereden gelmişlerdi? Smerdyakov yerde bulmuş ve daha akşamdan getirip koymuştu. “Senin gibisini de görmedim, birader” demişti Fedor Pavloviç ve ona on ruble vermişti. Sadece onun dürüstlüğüne inanmakla kalmadığını, aynı zamanda çocuk, kendisine aynen başkalarına olduğu gibi yan baktığı ve hiç konuşmadığı halde her nedense onu sevdiğini de eklemek gerekir. Nadiren konuşurdu. Eğer bu sırada birinin aklına ona bakarak bu delikanlı neyle ilgileniyor ve aklından ne geçiriyor diye sormak gelirse, ona bakıp buna karar vermesi doğrusu olanaksızdı. Bununla birlikte zaman zaman evde ya da avluda veya sokakta durup düşündüğü ve hatta böylece on dakika dikildiği de olurdu. Yüzüne bakan bir fizyonomist, bu suratta bir düşünce değil, bir çeşit seyretme hali bulunduğunu söyleyebilirdi. Ressam Kramskiy’in “Seyirci” adında çok güzel bir tablosu vardır: Kışın ormanı tasvir eder. Ormandaki yolda yırtık pırtık kaftanı ve ayakkabılarıyla tek başına, derin yalnızlıklara gömülmüş bir adam durur, derin düşüncelere dalmış gibi dikilir, ama düşünmez, bir şey “seyretmektedir.” Dokunsanız irkilir ve size sanki uykudan yeni uyanmış gibi, ama hiçbir şey anlamadan bakar. Aslında artık ayılmıştır, ama ona durup ne düşündüğünü sorsanız kesinlikle hiçbir şey anımsamayacaktır, ancak seyrettiği sırada etkisi altında bulunduğu izlenimleri hâlâ içinde saklamaktadır. Bu izlenimler onun için değerlidir ve bunları kesin olarak biriktirmektedir, belli belirsiz ve hatta anlamadan, neden ve ne için bunları biriktirir, kesinlikle bunu da bilmez: Yıllarca izlenimlerini biriktirdikten sonra belki de aniden hepsini bir kenara atacak ve Kudüs’e dolaşmaya ve ruhunu kurtarmaya gidecek, belki de doğduğu köyü yakacak, ya da belki her ikisi birden olacaktır. Halkın içinde seyirciler oldukça fazladır. İşte bu seyircilerden biri de galiba Smerdyakov’du ve galiba nedenini kendisi de henüz hemen hemen hiç bilmeden açgözlülükle izlenimlerini biriktiriyordu. </p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f23"><a class="backref" href="#ref_f23">23</a> Ruslarda içinde et, balık, lahana olan bir çeşit çörektir. (Ç.N.)</div>
<div class="si-footnote html5_aside epub-type_footnote" id="f24"><a class="backref" href="#ref_f24">24</a> Ruslarda bir çeşit balık çorbasıdır. (Ç.N.)</div>
<div class="si-footnote html5_aside epub-type_footnote" id="f25"><a class="backref" href="#ref_f25">25</a> Mezopotamyalı Peygamber Balam’ın bir süre için konuşma yetisine kavuşan ve sahibini Yehova’nın isteğini yerine getirmeye teşvik eden efsanevi eşeği. (Ç.N.)</div>
</div>
  </body>
</html>