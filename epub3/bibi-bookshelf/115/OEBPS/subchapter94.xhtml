<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_conclusion" id="conclusion1">
<div class="html5_section">
				<div class="html5_header">
					<h1 class="book"> </h1>
					<h1 class="book-title">SONSÖZ</h1>
				<h1 class="chapter-num">I</h1>
				<h1 class="chapter-title">MİTYA’YI KURTARMA PLANLARI</h1>
				</div>
				<p>Alyoşa, Mitya’nın mahkemesinden beş gün sonra sabahın çok erken bir saatinde, saat dokuzda Yekaterina İvanovna’ya gitti. Her ikisi için de önemli olan bir iş konusunda kesin olarak görüşmek istiyordu, ayrıca Yekaterina İvanovna’dan bir şey isteyecekti. Yekaterina İvanovna, onunla o gün Gruşenka’yı kabul ettiği odada oturup konuştu; bitişik odada ise humma nöbeti geçiren İvan Fedoroviç baygın yatıyordu. Yekaterina İvanovna, o gün mahkemedeki olaydan hemen sonra toplumun ilerde yapacağı kaçınılmaz dedikoduları ve kınayacaklarını hiç umursamadan hasta ve bilincini kaybetmiş olan İvan Fedoroviç’i evine getirmelerini emretmişti. Kendisiyle birlikte oturan iki akraba kadından biri mahkemedeki o olaydan sonra hemen Moskova’ya gitmiş, öteki ise kalmıştı. Ama her ikisi de gitmiş olsalar bile Yekaterina İvanovna, kararını değiştirmez ve hastaya bakmak ve gece gündüz başucunda oturmak için kalırdı. Hastayı Varvinskiy ve Hertsenştube tedavi ediyorlardı; Moskovalı doktor ise hastalığın olası sonucunu söylemekten kaçınarak Moskova’ya geri dönmüştü. Buradaki doktorlar Yekaterina İvanovna ve Alyoşa’yı cesaretlendirmiş olsalar bile anlaşılan henüz kesin bir umut verememişlerdi. Alyoşa hasta ağabeyine günde iki defa uğruyordu. Ancak bu kez özel ve pek acele bir işi vardı ve bu konudan söz açmanın kendisine çok zor geldiğini hissediyordu, bu arada çok da telaşlıydı: O sabah, başka bir yerde daha acil başka bir işi vardı ve acele etmesi gerekiyordu. Konuşmaya başlayalı on beş dakika olmuştu. Yekaterina İvanovna’nın rengi solgundu, çok bitkindi ve aynı zamanda da son derece hastalıklı bir heyecan içindeydi: Bununla birlikte Alyoşa’nın kendisine neden geldiğini hissediyordu.</p>
				<p>“Onun kararı konusunda endişelenmeyin,” dedi kesin bir kararlılıkla Alyoşa’ya. “Öyle ya da böyle, buna razı olacak: Kaçmak zorunda! Bu talihsiz namus ve vicdan kahramanı; Dmitriy Fedoroviç değil, öbürü, şu kapının ardında yatan ve kardeşi için kendisini feda eden adam,” diye ekledi Katya pırıl pırıl parlayan gözlerle, “bu kaçış planından bana epeyce önce söz etmişti. Biliyorsunuz, temasa da geçmişti... Size bazı şeyleri söylemiştim... Bakın, bu iş büyük olasılıkla bir kısım sürgünü Sibirya’ya naklederlerken buradan sonraki üçüncü konakta olacak. Oh, o zamana daha çok var. İvan Fedoroviç, üçüncü konağın şefine gitmiş. Yalnız kafile başkanının kim olacağı belli değil ve önceden öğrenmeye de olanak yok. İvan Fedoroviç’in her ihtimale karşı mahkemeden önce bana bıraktığı bu ayrıntılı planı belki yarın size gösteririm... Bu, hatırlar mısınız, bir akşam gelip de bizi tartışırken bulduğunuzda olmuştu: O, merdivenden yeni iniyordu, ben sizi görünce onu geri dönmeye zorlamıştım, hatırladınız mı? O gün neden tartıştığımızı biliyor musunuz?”</p>
				<p>“Hayır, bilmiyorum,” dedi Alyoşa.</p>
				<p>“Elbette bilmezsiniz, o zaman sizden saklıyordu: İşte bu kaçış planı yüzünden. Bana da ondan üç gün önce en önemli hususları açmıştı. İşte o zaman tartışmaya başladık ve o günden sonra da üç gün boyunca hep tartıştık. Tartıştık, çünkü bana Dmitriy Fedoroviç’in hüküm giymesi halinde yurtdışına şu aşağılık kadınla birlikte kaçacağını söylediği zaman birden sinirlendim; neden sinirlendiğimi size söylemeyeceğim, ben de neden olduğunu bilmiyorum... Ah, tabii, o zaman bu aşağılık kadın yüzünden, bu aşüftenin Dmitriy’le birlikte yurtdışına kaçacak olmasına sinirlenmiştim!” diye haykırdı birden Yekaterina İvanovna öfkeden dudakları titreyerek. “İvan Fedoroviç o sırada benim bu aşüfte yüzünden bu kadar sinirlendiğimi görünce hemen benim Dmitriy’i o kadından kıskandığımı ve dolayısıyla hâlâ Dmitriy’i sevmeye devam ettiğimi düşündü. İşte ilk tartışma o zaman çıktı. Bir açıklama yapmak istemedim, özür de dileyemedim; böyle bir adamın ötekine âşık olmamdan kuşku duyması ağırıma gitmişti... Hem de ona bundan çok daha önce Dmitriy’i değil, sadece kendisini sevdiğimi açıkça söylemiştim! Sırf şu aşağılık kadına olan öfkem yüzünden ona da sinirlenmiştim! Üç gün sonra, sizin geldiğiniz o akşam başına bir şey gelmesi halinde hemen açmamı söylediği mühürlü bir zarf getirdi. Ah, hastalanacağını hissetmişti! Zarfın içinde kaçış planıyla ilgili ayrıntılı bilgiler olduğunu açıkladı ve kendisinin ölmesi veya ciddi şekilde hastalanması halinde Mitya’yı tek başıma benim kurtarmamı söyledi. Bana hemen hemen on bin ruble kadar para da bıraktı, hani şu savcının kimden öğrendiyse konuşmasında İvan’ın bozdurmaya gönderdiğini söylediği para. İvan Fedoroviç’in beni hâlâ kıskanırken ve benim Mitya’yı sevdiğimden hâlâ bu kadar eminken ağabeyini kurtarma fikrinden caymamış olması ve bu kurtarma işini bana emanet etmesi beni birden müthiş etkilemişti! Ah, bu bir fedakârlıktı! Yo, hayır, böyle bir fedakârlığı tam olarak anlayamazsınız Aleksey Fedoroviç! Saygıyla ayaklarına kapanmak istiyordum, ama birden onun bunu sadece Mitya’nın kurtuluşuna sevindiğim için yaptığımı düşüneceği (mutlaka böyle düşünürdü!) aklıma gelince onun bana karşı böyle haksız bir düşünceye kapılması olasılığıyla o kadar öfkelendim ki, ayaklarına kapanıp öpmek yerine bir kere daha kıyameti kopardım! Ah, ne mutsuzum! Benim karakterim böyle, korkunç ve talihsiz bir karakterim var. Görürsünüz, bir şeyler yapar Dmitriy gibi onu da daha kolay yaşayacağı başka bir kadın için beni terk edecek hale getiririm. Ama o zaman... yo, o zaman dayanamam, kendimi öldürürüm! O gün siz geldiğiniz, sizi içeri davet ettiğim ve ona da geri dönmesini söylediğim sırada sizinle birlikte içeri girerken birden bana diktiği nefret ve küçümseme dolu bakışı yüzünden öyle bir öfkeye kapıldım ki, (hatırlarsınız) birdenbire size ağabeyi Dmitriy’in katil olduğuna beni inandıran tek kişinin o olduğunu haykırmıştım! Mahsus iftira attım, bir kere daha onu iğnelemek için. Oysa o hiçbir zaman ağabeyinin katil olduğuna beni inandırmaya çalışmadı, tam tersine onu buna inandıran bendim! Ah, hepsinin nedeni benim aşırı öfkem! Mahkemedeki o lanet olası sahneyi de ben hazırlamıştım! Bana ne kadar asil yürekli olduğunu ve ağabeyini sevsem bile duyduğu intikam ve kıskançlık duyguları yüzünden onu mahvetmeyeceğini göstermek istemişti. Mahkemeye de bunun için çıktı. Her şeye sebep benim, tek suçlu benim!”</p>
				<p>Katya, daha önce Alyoşa’ya hiçbir zaman böyle itiraflarda bulunmamıştı ve Alyoşa Katya’nın o anda gururlu bir kalbin acıyla gururunu kırdığı ve kederle yenik düştüğü anki dayanılmaz acı içinde olduğunu hissediyordu. Alyoşa, Mitya’nın mahkûmiyetinden sonraki günlerde ne kadar saklamaya çalışırsa çalışsın Katya’nın çektiği bu ıstırabın başka korkunç bir nedenini daha biliyordu; ama Katya’nın bu neden konusunda onunla konuşacak kadar yerlere kapanması nedense ona son derece acı geliyordu. Mahkemedeki “ihaneti” yüzünden acı çekiyordu ve Alyoşa, vicdanının onu özellikle Alyoşa’nın önünde gözyaşlarıyla, çığlıklarla, isteri kriziyle, yerleri döverek kendini suçlamaya ittiğini hissediyordu. Ama Alyoşa bu dakikadan korkuyor ve acı çeken bu kadına acımak istemiyordu. Buraya gelmesine neden olan görev bu yüzden daha da zorlaşıyordu. Tekrar Mitya’dan bahsetmeye başladı.</p>
				<p>“Önemli değil, önemli değil, onun için endişelenmeyin!” diye inatçı ve sert bir şekilde söze başladı Katya. “Onda her şey bir anlıktır, onu tanırım, onu çok iyi tanırım. Emin olun kaçmaya razı olacaktır. Şu anda bu o kadar önemli değil; karar vermek için daha zamanı var. İvan Fedoroviç o zamana kadar iyileşir ve her şeyi kendisi ayarlar, bana da yapacak bir şey kalmaz. Endişelenmeyin, kaçmaya razı olacaktır. Zaten çoktan razı: Aşüftesini bırakabilir mi hiç? Sürgüne kadının da gitmesine izin vermezler, kaçmayıp da ne yapacak? En çok sizden çekiniyor, sizin bu kaçışı ahlaki bakımdan onaylamamanızdan korkuyor, ama burada eğer sizin onayınız gerekiyorsa, gönül yüceliği gösterip ona <em>izin vermeniz </em>gerekiyor,” diye ekledi Katya kindar bir tavırla. Sustu ve gülümsedi.</p>
				<p>“Orada birtakım marşlar, taşımak zorunda olduğu bir haç ve bir borç konusunda yorumlar yapıp duruyor,” diye tekrar konuşmaya başladı Katya, “hatırlıyorum, İvan Fedoroviç o zaman bana bu konuda pek çok şey anlatmıştı, neler söylediğini bir bilseydiniz!” diye birden haykırdı Katya önüne geçilmez bir heyecanla. “Bana ondan bahsettiği dakikada bu bedbaht adamı ne kadar sevdiğini ve aynı anda da ne kadar nefret ettiğini bir bilseydiniz! Bense o sırada onun anlattıklarını ve gözyaşlarını mağrur bir gülümsemeyle dinliyordum! Ah, aşağılık yaratık! Aşağılık yaratık benim, ben! Hummaya yakalanmasına sebep benim! Öbürüne, mahkûm olana gelince, o, acı çekmeye hazır mı acaba,” diye öfkeyle sözünü tamamladı Katya, “böyle biri acı çeker mi? Onun gibiler hiçbir zaman acı çekmezler!” Bu sözlerde artık bir nefret ve tiksinti dolu küçümseme duygusu hissediliyordu. Oysaki, onu kendisi ele vermişti. “Belki de kendisini onun karşısında suçlu hissettiği için zaman zaman ondan nefret ediyordur,” diye düşündü Alyoşa kendi kendine. Bu nefretin yalnızca “zaman zaman” olmasını istiyordu. Katya’nın son sözlerinde bir meydan okuma sezdi, ama karşı çıkmadı.</p>
				<p>“Onu kandırmaya söz verdiğiniz için bugün sizi buraya çağırdım. Yoksa size göre kaçmak şerefsizce ve korkakça bir şey mi, yoksa... Hıristiyanca bir şey değil mi?” Daha da kuvvetli bir meydan okumayla ekledi Katya.</p>
				<p>“Yo, hayır. Ona hepsini söyleyeceğim...” diye mırıldandı Alyoşa. “Sizi bugün yanına çağırıyor,” dedi birden dik dik kızın gözlerine bakarak. Katya irkildi ve divanda oturduğu yerden biraz geriledi.</p>
				<p>“Beni mi... olur mu acaba?” diye fısıldadı. Rengi solmuştu.</p>
				<p>“Olur ve olması gerekir!” diye ısrarla söze başladı birden canlanan Alyoşa. “Özellikle şu anda size çok ihtiyacı var. Gerek olmasaydı bu konudan söz açmaz ve sizi zamansız üzmezdim. Hasta, aklını kaçırmış gibi, hep sizi soruyor. Barışmak için çağırmıyor sizi, ama sadece gidip kapıdan şöyle bir görünseniz yeter. O günden sonra başından pek çok şey geçti. Size karşı sınırsız şekilde suçlu olduğunu biliyor. Bağışlamanızı istemiyor: ‘Beni bağışlamak olanaksız,’ diyor, ama yalnızca kapıdan bir görünüverseniz...”</p>
				<p>“Pek birden oldu...” diye mırıldandı Katya, “günlerdir bunun için geleceğinizi hissediyordum... Beni çağıracağını biliyordum!.. İmkânsız bu!”</p>
				<p>“İmkânsız da olsa siz yapın. Hatırlarsanız, hayatında ilk kez size hakaret ettiğinde yenik düşmüştü, daha önce hiçbir zaman bunu bu kadar iyi anlamamıştı! Eğer gelmeyi kabul etmezse ‘Hayatım boyunca mutsuz olacağım’ diyor. Duydunuz mu, yirmi yıl kürek cezasına çarptırılan biri hâlâ mutlu olmayı düşünüyor. Acınmaz mı böylesine? Düşünün, suçsuz yere hayatı mahvolmuş birini ziyaret edeceksiniz,” diye meydan okurcasına haykırdı Alyoşa, “elleri temiz, ellerinde kan yok! Gelecekte çekeceği sayısız ıstırabın hatırına şimdi onu ziyaret edin! Gidin, karanlığa yolcu edin onu... eşikte durun, o kadar... Zaten bunu yapmak <em>zorundasınız</em>!” diye sözünü tamamlayan Alyoşa, “zorundasınız” sözcüğünü üzerine kuvvetle basarak söyledi.</p>
				<p>“Zorundayım, ama... yapamam,” diye adeta inledi Katya, “yüzüme bakacak... yapamam.”</p>
				<p>“Gözleriniz karşılaşmak zorunda. Eğer bunu şimdi göze alamazsanız bundan sonra nasıl yaşarsınız?”</p>
				<p>“Hayatım boyunca acı çekmek daha iyi.”</p>
				<p>“Gitmek zorundasınız, gitmek <em>zorundasınız</em>,” dedi Alyoşa sert bir şekilde.</p>
				<p>“Peki, neden bugün, neden şimdi?.. Hastayı bırakamam...”</p>
				<p>“Bir dakikalığına bırakabilirsiniz, sadece bir dakika sürer. Şayet gitmeyecek olursanız gece olmadan hummaya tutulacak. Yalan söylemiyorum, acıyın ona!”</p>
				<p>“Sizin de bana acımanız gerek,” diye Katya acı bir sitem etti ve ağlamaya başladı.</p>
				<p>“Demek ki, gideceksiniz!” diye konuştu Alyoşa, kızın gözyaşlarına bakıp. “Geleceğinizi hemen gidip ona söyleyeceğim.”</p>
				<p>“Hayır, hiçbir şey söylemeyin!” diye haykırdı Katya korkarak. “Geleceğim, ama önceden söylemeyin, çünkü geleceğim, ama belki de içeri girmeyeceğim... Henüz bilmiyorum...”</p>
				<p>Sesi kesildi. Güçlükle nefes alıyordu. Alyoşa gitmek için ayağa kalktı.</p>
				<p>“Ya birisiyle karşılaşırsam?” dedi sessizce, tekrar sapsarı kesilmişti.</p>
				<p>“Hiç kimseyle karşılaşmamanız için hemen gitmeniz gerekiyor. Hiç kimse olmayacak, doğru söylüyorum. Sizi bekleyeceğiz,” dedi ısrarlı bir şekilde ve odadan çıktı.</p>
				</div>
  </body>
</html>