<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter31">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">VE TEMİZ HAVADA</h1>
				</div>
				
				<p>“Hava temiz, efendim, benim konakta ise gerçekten de her bakımdan pis. Yavaş yavaş yürüyelim, efendim. İlginizi çekmeyi çok isterdim, efendim.”</p>
				<p>“Benim de sizinle önemli bir işim var...” dedi Alyoşa, “yalnız nasıl başlayacağımı bilmiyorum.”</p>
				<p>“Benimle işiniz olduğunu nasıl bilmem, efendim? İşiniz olmasa bana asla uğramazdınız. Yoksa sadece çocuğu şikâyete mi gelmiştiniz, efendim? Ama bu doğru değil. Söz çocuktan açılmışken: İçerde size her şeyi açıklayamadım, efendim, şimdi burada size o sahneyi anlatacağım. Görüyorsunuz ya, bir haftada hamam kesesi sıklaştı, efendim sakalımdan bahsediyorum; sakalıma hamam kesesi diye ad takan asıl okul çocuklarıdır, efendim. O zaman ağabeyiniz Dmitriy Fedoroviç, beni sakalımdan tutmuş sürüklüyordu. Meyhaneden çekerek getirdi, tam o sırada da çocuklar okuldan çıkıyorlardı, İlyuşa da onlarla birlikteydi. O durumda görür görmez bana doğru atıldı, efendim: ‘Baba,’ diye ağlıyor, ‘baba!’ Bana yapışıyor, sarılıyor, beni kurtarmak istiyor, bana hakaret eden adama bağırıyor, ‘Bırakın, bırakın, o benim babam, babacığım, onu bağışlayın,’ böyle bağırıyor, ‘bağışlayın’ diyor; minicik elleriyle onun elini tutup, bu eli, onun elini öpüyor, efendim... Bu anı hatırlıyorum, küçücük suratının halini unutmadım, efendim, unutmayacağım da!..”</p>
				<p>“Yemin ederim,” diye bağırdı Alyoşa, “kardeşim en samimi şekilde kesin pişmanlığını belirtecek, hatta o meydanda diz çökse bile... Onu mecbur edeceğim, yoksa ağabeyim değildir benim!”</p>
				<p>“Yaa, bunlar henüz tasarı halinde bulunuyor demek. Doğruca ondan değil, sadece sizin ateşli yüreğinizin soyluluğundan kaynaklanıyor, efendim. Söylemişlerdi, efendim. Hayır, artık bu durumda ağabeyinizin o çok yüksek şövalyelik ve subaylık asaletini de anlatmama izin veriniz, çünkü o zaman o, bunu belirtmişti, efendim. Beni sakalımdan sürükleme işini bitirdi ve serbest bıraktı: ‘Sen,’ diyor, ‘subaysın, ben de subayım, eğer bir düello şahidi, dürüst bir adam bulabilirsen gönder, sen alçağın birisin, ama gereğini yaparım!’ İşte böyle dedi, efendim. Gerçekten de bir şövalye ruhu! İlyuşa’yla biz uzaklaştık, ama ailesiyle ilgili bu tablo İlyuşa’nın hafızasına ebediyen nakşolup kalacaktır. Hayır, artık soylularla birlikte olmak bizim nemize, efendim. Kendiniz karar verin, biraz önce konağımdaydınız. Ne gördünüz? Üç kadın oturuyor, ayaksız olan biri yarım akıllı, diğer ayaksız olan kambur, üçüncünün ayakları var, üstelik çok da akıllı, kursa gidiyor, Neva kıyılarında Rus kadınının haklarını aramak için tekrar Petersburg’a gitmeye çalışıyor. İlyuşa’dan söz etmiyorum, efendim, topu topu dokuz yaşında ve yapayalnız. Ben ölürsem bu çukurdakiler ne olacak, size sadece bunu sorarım, efendim. Eğer dediğini yapar, onu düelloya davet edersem, o da beni hemen öldürürse o zaman ne olur? O zaman bunların hepsine ne olur, efendim? Öldürmezse daha da kötü, ya sadece sakat bırakırsa: Çalışamam, ama yine de boğaz durmaz, o zaman benim boğazımı kim doyuracak, onları kim besleyecek, efendim? Yoksa İlyuşa’yı her gün okul yerine sadaka istemeye mi göndereceğiz? İşte bu yüzden onu düelloya çağırmak benim açımdan aptalca bir şey olur, efendim.”</p>
				<p>“Sizden af dileyecek, meydanın ortasında ayaklarınıza kapanacak,” diye haykırdı tekrar Alyoşa alev alev bakışıyla.</p>
				<p>“Onu mahkemeye vermek istiyordum,” diye devam etti yüzbaşı, “ama bizim yasaları açıp bakın, uğradığım kişisel hakaret için bana hakaret eden adamdan alacağım tazminat çok mudur, efendim? O anda birden Agrafena Aleksandrovna beni çağırıyor ve bağırıyor: ‘Düşünmeye bile kalkışma! Eğer onu mahkemeye verirsen, öyle bir şey yaparım ki, onun, seni kendi dolandırıcılığın yüzünden dövdüğünü dünya âlem öğrenir, o zaman asıl seni mahkemeye verirler.’ Ama bu düzenbazlığın kimin fikri olduğunu ve benim gibi önemsiz bir adamın kimin emriyle böyle hareket ettiğini de bir tek Tanrı biliyor, efendim, bizzat onun ve Fedor Pavloviç’in emriyle. ‘Hem,’ diye ekliyor, ‘seni ebediyen kovarım ve ilerde benden hiçbir şey alamazsın. Benim tüccara da söyleyeceğim (ona, yani ihtiyara böyle diyor: Benim tüccar), o da seni kovsun.’ Düşünüyorum, tüccar da beni kovacak olursa o zaman ben ne yaparım, nasıl para kazanırım? Zaten kala kala ikisi kaldılar benim için. Çünkü babacığınız Fedor Pavloviç, sadece olmadık bir neden yüzünden bana olan güvenini kaybetmekle kalmadı, üstelik de benim senetlerimi ele geçirmiş, beni mahkemeye vermek istiyor. Bütün bunlardan sonra ben de sustum, efendim. Çukurdakileri de gördünüz. Şimdi sormama izin verin: Demin İlyuşa parmağınızı çok mu acıttı? Evde onun yanında bu ayrıntıya girmek istemedim.”</p>
				<p>“Evet, çok acıdı, o da çok öfkeliydi. Bir Karamazov olarak benden sizin intikamınızı aldı, bunu şimdi anladım. Ama görseydiniz, okul arkadaşlarıyla nasıl da birbirlerine taş atıyorlardı. Bu çok tehlikeli bir şey, onu öldürebilirler. Onlar çocuk, aptallık edebilirler, taş gidip kafasını yarabilir.”</p>
				<p>“Zaten bugün kafasına değil, ama göğsüne, kalbinin biraz üstüne taş isabet etmiş, çürümüş, efendim, geldi, ağlıyor, inliyor ve sonunda hastalandı.”</p>
				<p>“Biliyor musunuz, orada da ilk o saldırmıştı, sizin yüzünüzden öfkelendi. Çocuklar, Krasotkin adında bir çocuğa biraz önce çakı sapladığını söylüyorlar...”</p>
				<p>“Bunu da duydum, tehlikeli, efendim: Krasotkin buralı bir memurdur, belki de başımıza iş açılır, efendim...”</p>
				<p>“Yatışana kadar onu bir süre hiç okula göndermemenizi tavsiye edecektim,” diye devam etti Alyoşa heyecanla, “hem bu öfkesi de geçer...”</p>
				<p>“Öfkesi mi, efendim,” diye sözü kaptı yüzbaşı, “hem de ne öfke. Küçücük bir varlıkta ne büyük öfke. Siz bütün bunları bilmiyorsunuz, efendim. Bu öyküyü özel olarak anlatmama izin veriniz. Bu olaydan sonra okuldaki bütün çocuklar onu hamam kesesi sözüyle kızdırmaya başladılar. Okul çocukları çok acımasız bir topluluktur: Tek tek melektirler, ama bir araya gelince, hele de okulda son derece acımasız olurlar. Onu kızdırmaya başladılar, İlyuşa’nın içindeki asil ruh ayağa fırladı. Sıradan bir çocuk, duyguları zayıf bir oğul boyun eğer, babasından utanırdı, bu ise babası uğruna tek başına herkese karşı çıktı. Babası uğruna ve gerçek uğruna, efendim. Çünkü, o zaman beni sürüklerken ağabeyinizin elini öpüyor ve ona şöyle bağırıyordu: ‘Babacığımı affedin, babacığımı affedin,’ bunu bir tek Tanrı biliyor, bir de ben, efendim. İşte bizim çocuklarımız böyledir, yani sizinkiler değil, bizim çocuklarımız, efendim, dünyadaki gerçeği daha dokuz yaşlarında öğrenirler. Ya zenginler, onlar yaşamı böyle derinlemesine incelemezler, ama benim İlyuşkam meydanda o anda, onun elini öptüğü o anda bütün gerçeği anladı, efendim. Bu gerçek onun içine girdi ve onu ilelebet ezmiş oldu.” Yine çıldırmış gibi ve sinirli konuşuyordu yüzbaşı. Bu arada da sağ yumruğuyla sol avucunun içine vurdu, sanki “gerçeğin” İlyuşa’yı nasıl ezdiğini açıkça göstermek istiyordu. “Aynı gün evde sıtma nöbeti geçirdi, efendim, bütün gece sayıkladı. Bütün gün benimle pek az konuştu, hatta hiç konuşmadı. Sadece şunu fark ettim: Bana köşesinden bakıyor, bakıyor, daha çok başını pencereye dayıyor ve ders çalışıyormuş gibi yapıyor, ama ben kafasındakinin ders olmadığını görüyorum. Ertesi gün içki içtim, efendim, pek çok şeyi hatırlamıyorum, günahkâr bir adamım, hep dertten, efendim. Annemiz de ağlamaya başladı. Anacığımı çok severim, efendim, kederimden son metelikleri de içkiye verdim. Siz, efendim, beni hor görmeyin: Rusya’daki sarhoşlar en iyi insanlarımızdır. En iyi insanlarımız da en sarhoş olanlardır. Yattım ve o gün İlyuşa’yı çok hatırlamadım, ama o gün ta sabahtan başlayarak okulda çocuklar onu alaya almışlar: ‘Hamam kesesi,’ diye ona bağırıyorlar, ‘senin babanı hamam kesesinden tutup meyhaneden sürüklediler, sen de yanına koştun ve af diledin.’ Üçüncü gün yine okuldan gelmişti. Bakıyorum, sanki yüzü yok, solmuş. Neyin var, diyorum. Susuyor. Evde de bir şey konuşmak mümkün değil, anamız ve kızlar hemen karışıyorlar, kızlar da her şeyi, hem de daha ilk günden öğrenmişlerdi. Varvara Nikolayevna da artık söylenmeye başlamıştı: ‘Soytarılar, maskaralar, sizin akıllıca bir işiniz olamaz mı?’ ‘Aynen öyle,’ diyorum, ‘Varvara Nikolayevna, acaba bizim akıllıca bir işimiz olacak mı?’ Neyse bu kadarla kurtuldum. Evet efendim, akşama doğru oğlanı gezmeye çıkardım. Size söylemem gerek, biz onunla her akşam gezmeye çıkardık, şimdi sizinle yürüdüğümüz bu yolda, bizim kafesten çıkıp çitin önünde, şehir otlağının başladığı yerde, yolda tek başına duran büyük taşa kadar: Boş ve güzel bir yer, efendim. İlyuşa’yla biz yürüyoruz, elceğizi her zamanki gibi benim elimde; eli minnacıktır, parmakları incecik, buz gibi, göğsünü üşütmüş zaten. ‘Baba,’ diyor, ‘baba!’ ‘Ne,’ diyorum ona, gözlerinin parladığını görüyorum. ‘Baba, sana o zaman nasıl davrandı, baba!’  ‘Ne yapalım, İlyuşa,’ diyorum. ‘Onunla barışma baba, barışma. Okuldaki çocuklar, bunun için onun sana on ruble verdiğini söylüyorlar.’ ‘Hayır İlyuşa,’ diyorum, ‘ondan hiçbir şey için para almayacağım.’ Tepeden tırnağa titreyerek elimi iki elinin içine aldı, tekrar öpüyor. ‘Baba,’ diyor, ‘baba, onu düelloya çağır, okulda senin korkak olduğunu ve onu düelloya çağırmadığını, ondan on ruble alacağını söyleyerek beni kızdırıyorlar.’ ‘İlyuşa, onu düelloya çağıramam,’ diye cevap veriyorum ve biraz önce bununla ilgili olarak size açıkladığım her şeyi kısaca ona da anlatıyorum. Dinliyor. ‘Baba,’ diyor, ‘baba yine de barışma: Ben büyüyeceğim, onu düelloya ben çağıracağım ve öldüreceğim!’ Küçük gözleri parlıyor ve alev alev yanıyor. Her şeye rağmen ben onun babasıyım ve ona gerçeği söylemem lazımdı. ‘Düelloda bile olsa öldürmek günahtır,’ diyorum ona. ‘Baba,’ diyor, ‘baba, büyüyünce onu yere devireceğim, kılıcımla onun kılıcını kıracağım, üzerine atılacağım, yere yıkacağım, kılıcımı sallayacağım ve ona diyeceğim ki: Seni hemen öldürebilirdim, ama affediyorum!’ Görüyor musunuz, görüyor musunuz beyim, bu iki günde küçük kafasından nasıl da bir olay geçirmiş, gündüz ve gece hep kılıçla intikam almayı düşünmüş, gece de bunları sayıklamış olmalı, efendim. Okuldan çok kötü dayak yemiş olarak gelmeye başlamıştı. Üçüncü gün her şeyi öğrenmiştim, haklısınız, efendim; artık onu bu okula göndermeyeceğim. Bütün sınıfa tek başına karşı çıktığını, herkese tek başına meydan okuduğunu, öfkelendiğini, yüreğinin yandığını öğrendim, o zaman onun için korktum. Yine gidip geziyoruz. ‘Baba,’ diye soruyor, ‘baba, zenginler dünyada herkesten güçlü müdür?’ ‘Evet İlyuşa,’ diyorum, ‘dünyada zenginlerden daha güçlüsü yoktur.’ ‘Baba,’ diyor, ‘zengin olacağım, subay olacağım ve herkesi tepeleyeceğim, çar bana ödül verecek, geri geleceğim, o zaman hiç kimse cesaret edip yanımıza yaklaşamayacak.’ Sonra bir an sustu, konuşuyor, ama dudakları hep önceki gibi titriyor: ‘Baba,’ diyor, ‘bizim bu şehir hiç iyi değil, baba!’ ‘Evet,’ diyorum, ‘İlyuşeçka, çok da iyi bir şehir değil bizimkisi.’ ‘Baba, başka, iyi bir şehre taşınalım,’ diyor, ‘bizi tanımadıkları bir şehre.’ ‘Taşınalım,’ diyorum, ‘taşınalım İlyuşa, ama önce para biriktireyim.’ Onu kötü düşüncelerden uzaklaştırma fırsatı beni sevindirmişti ve onunla başka bir şehre taşınma, kendimize bir at ve araba alma hayalleri kurmaya başladık. Anneciğimizi ve kızları oturtacağız, üstlerini örteceğiz, biz kendimiz arabanın yanında yürüyeceğiz, arada sırada seni de oturtacağım, ben yanında gideceğim, çünkü atımızı da korumamız, hep ona taşıtmamamız gerekiyor, böylece yola düşeceğiz. Bu düşünceye hayran kaldı, asıl önemlisi kendi atı olacak ve ona binip gidecekti. Bir Rus çocuğun atıyla birlikte doğduğunu biliyordu. Uzun süre gevezelik ettik, Tanrı’ya şükür onu oyaladım ve yatıştırdım diye düşünüyorum. Bu, üçüncü günün akşamıydı, dün akşam ise başka bir şey oldu. Sabahtan yine okula gitti, somurtarak döndü, hem de çok asık suratlıydı. Akşamleyin elinden tuttum, gezmeye götürdüm, susuyor, hiç konuşmuyor. O sırada hafif bir rüzgâr çıktı, güneş kayboldu, sonbahar havası esti, ortalık kararıyordu. Yürüyoruz, ikimize de sıkıcı geldi. ‘Ee, oğlum,’ diyorum, ‘seninle birlikte yola nasıl hazırlanacağız ama.’ Dünkü konuşmayı tekrar açmayı düşünüyorum. Konuşmuyor. Yalnız avucumun içinde parmaklarının titrediğini hissediyorum. Ee, bu kötü, diyorum içimden, yine başlıyor. Şimdiki gibi bu taşa kadar geldik, taşın üzerine oturduk, gökyüzünde ise uçurtmalar uçuyor, uğulduyor ve hışırdıyor, belki otuz tane uçurtma görülüyor. Şimdi uçurtma mevsimidir, efendim. ‘Bak İlyuşa,’ diyorum, ‘bizim de geçen yılki uçurtmayı uçurma zamanımız. Onu tamir edeyim, nereye saklamıştın?’ Benim oğlan ağzını açmıyor, öbür tarafa bakıyor, yanımda duruyor. Bu sırada rüzgâr birden uğuldamaya başladı, tozları havalandırdı... Aniden üzerime atıldı, iki elceğiziyle boynuma sarıldı, iyice sokuldu. Bilir misiniz, suskun çocuklar gururludur, gözyaşlarını uzun süre içlerinde tutarlar, ama kederleri büyükse birden öyle bir koyuverirler ki, gözyaşları artık dökülmekle kalmaz, oluk oluk akmaya başlar, efendim. Bu ılık gözyaşı selleriyle benim de bütün yüzümü ıslattı. Çıldırmış gibi, sarsıla sarsıla, hıçkıra hıçkıra ağlıyor, vücudunu benimkine bastırıyordu. Ben taşın üzerinde oturuyorum. ‘Babacığım,’ diye çığlık atıyor, ‘babacığım, sevgili babacığım, o adam seni ne kadar küçük düşürdü!’ O anda ben de hüngür hüngür ağlamaya başladım, efendim. Oturuyoruz ve birbirimize sarılmış sarsılarak ağlıyoruz. ‘Babacığım,’ diyor, ‘babacığım!’ ‘İlyuşa,’ diyorum ona, ‘İlyuşeçka!’ O sırada bizi hiç kimse görmedi, bir Tanrı gördü, belki de sicilime geçirmiştir, efendim. Ağabeyinize teşekkür edin Aleksey Fedoroviç. Hayır efendim, sizi tatmin etmek için oğlumu dövmem.”</p>
				<p>Sözünü yine deminki nefret dolu, delice tuhaflıkla sona erdirdi. Ancak Alyoşa, onun artık kendisine güvendiğini ve kendisinin yerinde bir başkası olsaydı, bu adamın o başkasıyla böyle “çene çalmayacağını” ve ona biraz önce kendisine anlattığı şeyleri anlatmayacağını hissetmişti. Bu durum, gözyaşları yüzünden sarsılmış olan Alyoşa’ya cesaret verdi.</p>
				<p>“Ah, oğlunuzla barışmayı ne kadar isterim!” diye haykırdı. “Eğer bunu ayarlarsanız...”</p>
				<p>“Olur efendim,” diye mırıldandı yüzbaşı.</p>
				<p>“Ama şimdi bundan değil, bambaşka bir şeyden söz edeceğim, dinleyin,” diye devam etti Alyoşa, “dinleyin! Verilen bir görev üzerine size geldim: Benim bu ağabeyim, yani Dmitriy, çok soylu bir genç kız olan nişanlısını da küçük düşürdü. Herhalde bu kız hakkında bir şeyler duymuşsunuzdur. Onun nasıl aşağılandığını size anlatma hakkına sahibim, hatta bunu yapmak zorundayım, çünkü bu genç hanım sizin hakarete uğradığınızı ve talihsiz durumunuzla ilgili her şeyi öğrenince şimdi bana şey... demin... ondan size bu yardımı getirme görevini verdi... ama yalnızca ondan, onu da terk etmiş olan Dmitriy’den değil, benden, onun kardeşinden de değil, hiç kimseden değil, bu genç hanımdan, sadece ve sadece ondan! Yardımını kabul etmeniz için size yalvarıyor... Siz ikiniz de aynı adamın hakaretlerine uğradınız... Kendisi de ondan sizinle aynı hakareti (hakaretin şiddeti bakımından) görünce aklına geldi! Bu, bir kız kardeşin erkek kardeşine yardıma koşması demek... Şu iki yüz rubleyi kız kardeşinizden alırmış gibi kabul etmeniz için sizi ikna etmekle görevlendirdi beni. Bunu hiç kimse bilmeyecek, hiçbir asılsız dedikodu olmayacak... işte iki yüz ruble ve yemin ederim, bu parayı kabul etmek zorundasınız, aksi takdirde dünyadaki herkes birbirine düşman olacak demektir! Ama dünyada kardeşler de vardır... Soylu bir ruhunuz var... Bunu anlamalısınız, evet anlamalısınız!..”</p>
				<p>Alyoşa ona yepyeni iki tane yüz rublelik banknotu uzattı. Tam o sırada ikisi de büyük taşın yanında, çitin önünde duruyorlardı ve çevrede kimse yoktu. Banknotlar yüzbaşının üzerinde korkunç bir etki yapmış gibi görünüyordu: İrkildi, ama ilk başta sadece şaşkınlıktandı bu. Hiç böyle bir şey görmemişti ve böyle bir sonucu hiç beklemiyordu. Birisinin gönderdiği bir yardımı, hele de bu kadar büyük olanını düşünde bile görmemişti. Banknotları aldı ve bir dakika kadar cevap vermedi, yüzünde yepyeni bir ifade belirmişti.</p>
				<p>“Bunlar bana mı, bana mı, efendim, ne kadar çok para, iki yüz ruble! Anacığım! Tam dört yıldır bu kadar parayı bir arada görmedim, Tanrım! Hem de diyor ki, kız kardeşi... doğru mu bu, doğru mu?”</p>
				<p>“Size yemin ederim, söylediğim her şey doğru!” diye bağırdı Alyoşa. Yüzbaşı kızardı.</p>
				<p>“Dinleyin efendim, dinleyin gözümün nuru, eğer bunu alırsam, namussuzun biri olmayacak mıyım? Sizin gözünüzde Aleksey Fedoroviç, namussuz olmayacak mıyım? Hayır, Aleksey Fedoroviç, dinleyin efendim,” Bir an iki eliyle birden Alyoşa’ya dokunarak konuştu: “Beni ‘kız kardeşin’ gönderiyor diyerek almaya ikna edeceksiniz, ama içinizden de eğer kabul edersem bana karşı bir küçümseme duymayacaksınız, öyle değil mi efendim?”</p>
				<p>“Oh, hayır, hayır! Ruhumun selameti üzerine yemin ederim ki, hayır! Ve hiç kimse hiçbir zaman bir şey öğrenmeyecek, sadece biz: Ben, siz, o genç hanım, bir de başka bir hanımefendi, genç hanımın önemli bir dostu...”</p>
				<p>“Ne hanımefendisi! Dinleyin Aleksey Fedoroviç, dinleyin efendim, şimdi dinleme vakti geldi, çünkü bu iki yüz rublenin artık benim için ne anlama gelebileceğini siz bile anlamıyorsunuz,” diye devam etti zavallıcık. Yavaş yavaş düzensiz ve hemen hemen vahşi bir taşkınlık içine giriyordu. Şaşırmış gibiydi, acele ederek, adeta onu hiç konuşturmayacaklarından korkarak son derece çabuk konuşuyordu. “Üstelik bu kadar saygıdeğer ve kutsal bir ‘kız kardeşten’ şerefli olarak alınmış bu parayla biliyor musunuz, anneciğimizi ve Ninoçka’yı, yani kambur meleğimi, kızımı artık tedavi ettirebilirim. Doktor Hertsenştube eve gelmiş, yüreğinin iyiliğinden ikisini de bir saat muayene etmişti: ‘Hiçbir şey,’ diyor, ‘anlamıyorum,’ ancak buradaki eczanede bulunan madensuyu (ondan yazdı) kesinlikle yarar sağlayacak, ilaçlardan yapılan ayak banyoları da yazmıştı. Madensuyu otuz kapik, ama şişelerle içmek gerekiyor, belki de kırk şişe. Ben de reçeteyi aldım ve ikonanın altındaki rafa koydum, orada duruyor. Ninoçka’ya da her gün sabah ve akşam sıcak banyo ve bir tür eriyik yazdı. Böyle bir tedaviyi nerede yapabiliriz, efendim, bizim konakta mı, hizmetçisiz, yardımsız, tabak çanaksız ve susuz? Ninoçka’nın da her tarafı romatizma, bundan henüz size söz etmedim. Geceleri bütün sağ tarafı sızlıyor, acı çekiyor, inanır mısınız, Tanrı meleği, bizi rahatsız etmemek için dayanıyor, bizi uyandırmamak için inlemiyor bile. Tanrı ne verdiyse, ne bulduysak onu yeriz, o hep son kalan parçayı, ancak köpeğe atsan onun alacağı parçayı alır: ‘Bu lokmayı hak etmiyorum, elinizdekileri alıyorum, size yük oluyorum.’ Onun melek bakışı işte bunu anlatmak ister. Ona hizmet ederiz, bu onun ağırına gider: ‘Ben buna layık değilim, layık değilim, ben işe yaramaz bir sakatım.’ Melek yumuşaklığıyla Tanrı’nın önünde hepimize dua ederken buna layık olmaz mı hiç. O olmasa, onun sessiz konuşması olmasa evimiz cehennem olurdu efendim. Varya’yı bile o yumuşattı. Varvara Nikolayevna’yı da kınamayın, efendim, o da küskün bir melektir. Yazın yanımıza gelmişti, yanında on altı rublesi vardı, ders vererek kazanmış ve eylülde, yani şu sıralarda Petersburg’a dönmek için bir kenara koymuştu. Biz onun paralarını aldık ve yedik, geri dönmesine engel olduk, işte böyle efendim. Dönmesi olanaksız, çünkü kürek mahkûmu gibi bize çalışıyor, onu beygir gibi her işe koştuk, hepimize bakıyor, onarıyor, yıkıyor, yerleri siliyor, anacığımızı yatırıyor. Anacığımız da huysuzdur, efendim, anacığımız sulugözlüdür, anacığımız delidir, efendim!.. Tabii şimdi bu iki yüz rubleyle bir hizmetçi tutabilirim, efendim, anlıyor musunuz, Aleksey Fedoroviç, sevgili varlıklarımın tedavisine girişebilirim efendim, kızımı Petersburg’a kursa gönderebilirim, sığır eti alabilirim, yeni yeni yemekler yiyebiliriz, efendim. Tanrım, bu bir hayal!”</p>
				<p>Alyoşa, bu derece mutluluk verdiği ve zavallı adam mutlu olmayı kabul ettiği için müthiş sevindi.</p>
				<p>“Durun, Aleksey Fedoroviç, durun,” diye yüzbaşı tekrar, birdenbire gözünün önüne geliveren yeni bir hayale daha kapıldı ve yeniden çılgınca bir süratle makineli tüfek gibi konuşmaya başladı. “Biliyor musunuz, İlyuşa’yla biz, hayalimizi artık sahiden gerçekleştirebileceğiz: Atı da, arabayı da alırız, ama at karayağız bir at olacak, İlyuşa mutlaka karayağız olmasını istiyor, evvelki gün hayal ettiğimiz gibi yola çıkarız. K. vilayetinde tanıdığım bir avukat var efendim, çocukluk arkadaşım, güvenilir biri aracılığıyla bana, eğer oraya gidecek olursam kendi bürosunda kâtiplik işi verebileceğini bildirdi, kim bilir, belki de verir... Anneciğimizi ve Ninoçka’yı oturtup İlyuşeçka’yı da sürücü yerine geçirdik mi tamam, ben yayan gideceğim, yayan, hepsi taşınsın da efendim... Tanrım, burada kaybettiğim şu paracığı da alabilsem, bu da olabilir efendim!”</p>
				<p>“Yeterli olur, yeterli olur!” diye bağırdı Alyoşa, “Yekaterina İvanovna size daha gönderir, ne kadar gerekiyorsa, hem biliyor musunuz, benim yanımda da para var, kardeşiniz, dostunuz olarak istediğiniz kadar alın, sonra geri verirsiniz... (Zenginleşiyorsunuz, zenginleşiyorsunuz!) Başka vilayete taşınma fikrinden daha iyisini de asla düşünemezdiniz! Kurtuluşunuz, en önemlisi, çocuğunuzun selameti bundadır, en kısa zamanda, kış gelmeden, soğuklar bastırmadan oradan bize mektup yazardınız ve kardeş olarak kalırdık... Hayır, bu hayal değil!” </p>
				<p>Alyoşa o kadar memnundu ki, ona sarılmak istiyordu. Ancak ona bir göz attıktan sonra kalakaldı: Beriki boynunu, dudaklarını uzatmış, çılgın ve solgun bir suratla dikiliyor, sanki bir şey söylemek ister gibi dudaklarıyla bir şeyler fısıldıyordu; ses çıkmıyordu, ama fısıldamaya devam ediyordu, tuhaf bir durumdu.</p>
				<p>“Neniz var?” Alyoşa nedense birden irkilmişti.</p>
				<p>“Aleksey Fedoroviç... ben... siz...” diye mırıldandı yüzbaşı ve dağın tepesinden atlamaya karar vermiş bir insan haliyle Alyoşa’ya tuhaf ve yabani bir şekilde dik dik bakarak aynı zamanda da dudaklarıyla gülümser gibi yaparak kopuk kopuk konuşmaya devam etti, “ben, efendim... siz, efendim... Şimdi size bir hokkabazlık yapmamı ister misiniz?” dedi birden hızlı, sert bir fısıltıyla. Konuşması artık kesik kesik değildi.</p>
				<p>“Ne hokkabazlığı?”</p>
				<p>“Hokkabazlık işte, hokus pokus,” yine fısıldadı yüzbaşı; ağzı sol tarafa doğru çarpılmış, sol gözü kaymıştı, gözünü ayırmadan Alyoşa’ya bakıyordu. Bakışları sanki ona mıhlanmıştı.</p>
				<p>“Ne oldu size, nedir bu hokkabazlık?” Alyoşa iyiden iyiye korkuya kapılarak bağırdı.</p>
				<p>“İşte böyle, bakın!” diye birden keskin bir çığlık kopardı yüzbaşı. Konuşma boyunca sürekli olarak sağ elinin baş ve işaret parmakları arasında bir arada tuttuğu iki yüzlük banknotun ikisini de Alyoşa’ya gösterdikten sonra, birden kudurmuş gibi bunları aldı, buruşturdu ve sağ yumruğunun içinde iyice sıktı.</p>
				<p>“Gördünüz, gördünüz, efendim!” Alyoşa’ya doğru bir çığlık attı. Rengi solmuştu ve çılgın gibiydi. Birden yumruğunu yukarı kaldırıp buruşuk paraların ikisini de bütün gücüyle kuma fırlattı, “Gördünüz mü, efendim?” Parmağıyla paraları göstererek bir çığlık daha attı, “İşte böyle, efendim!..”</p>
				<p>Ansızın sağ ayağını kaldırdı ve vahşi bir öfkeyle paraları ökçesiyle ezmeye başladı, ayağını her vuruşunda çığlık atıyor ve soluğu kesiliyordu.</p>
				<p>“İşte paralarınız, efendim! İşte paralarınız, efendim! Paralarınız! Paralarınız!” Birden geriye sıçradı ve Alyoşa’nın önünde doğruldu. Görünüşü, anlatılması çok güç durumunu ifade ediyordu.</p>
				<p>“Sizi gönderenlere, hamam kesesinin şerefini satmadığını da rapor edin, efendim!” diye haykırdı elini havaya kaldırarak. Sonra hızla döndü ve koşmaya başladı; ama beş adım bile gitmemişti ki, tekrar geri dönüp birden eliyle Alyoşa’ya bir işaret yaptı. Beş adım daha gitmeden son kez döndü, bu kez yüzünde o çarpık gülümseme yoktu, tam tersine yüzü gözyaşları içinde titriyordu. Ağlamaklı, kesik kesik, boğulur gibi bir sesle çabuk çabuk bağırıyordu:</p>
				<p>“Eğer paranızı hepimizi utandıracak şekilde alırsam oğluma ne söylerim?” Bunu söyledikten sonra bu kez geri dönmeden koşmaya başladı. Alyoşa, arkasından anlatılması güç bir kederle bakıyordu. Alyoşa, onun, paraları buruşturup yere atacağını en son ana kadar kendisinin de bilmediğini anlıyordu. Koşarken bir kere bile arkasına bakmadı, bakmayacağını Alyoşa da biliyordu. Onu izlemek ve çağırmak istemiyordu, nedenini biliyordu. Gözden kaybolduğu zaman Alyoşa paraları yerden aldı. Banknotlar sadece çok buruşmuş, ezilmiş ve kuma bulanmıştı, ama eksiği yoktu ve hatta Alyoşa buruşuğunu açıp düzelttiğinde yeni paralar gibi ses çıkarmıştı. Paraları düzelttikten sonra katladı, cebine koydu ve verdiği görev hakkında rapor vermek üzere Yekaterina İvanovna’ya gitti.</p>
				
				
				</div>
  </body>
</html>