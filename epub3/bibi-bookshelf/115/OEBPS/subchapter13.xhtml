<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter13">
<div class="html5_section">
				<div class="html5_header">
				<h1 class="chapter-num">VIII</h1>
				<h1 class="chapter-title">REZALET</h1>
				</div>
				
				<p>Miusov ve İvan Fedoroviç başrahibin yanına girdikleri sırada gerçekten dürüst ve nazik bir adam olan Pyotr Aleksandroviç’in kafasında zor bir muhakeme hızla cereyan ediyor ve öfkelendiği için utanıyordu. Aslında şu alçak Fedor Pavloviç’e biraz önce staretsin hücresinde olduğu gibi, soğukkanlılığını kaybettirecek ve ne yapacağını şaşırtacak derecede önem vermemesi gerektiğini hissetti. Başrahibin kapısında birdenbire “En azından rahiplerin bu işte hiçbir suçları yok,” diye karar verdi, “eğer bunlar dürüst insanlarsa, bu Başrahip Peder Nikolay da galiba asilzadelerden, neden onlara karşı daha cana yakın ve nazik olmayayım?.. Tartışmaya girmeyeceğim, hatta her şeye evet diyeceğim, nezaketimle gönüllerini kazanacağım ve... ve... nihayet, bu Ezop’la, bu soytarıyla, bu maskarayla bir ortaklığım olmadığını ve aynen onlar gibi çürük tahtaya bastığımı kanıtlayacağım...”</p>
				<p>Tartışmalı ağaç kesme ve balık avlama meselelerinden (bütün bunlar nerede olmuştu kendisi de bilmiyordu) çok değersiz şeyler olması nedeniyle hemen bugün kesinlikle ve ebediyen vazgeçmeye ve manastıra karşı açtığı bütün davalara son vermeye karar verdi.</p>
				<p>Bütün bu iyi niyetleri, başrahip pederin yemek salonuna girdiklerinde daha da güçlenmişti. Bu arada burası tam bir yemek salonu da değildi, çünkü başrahibin aslında topu topu iki odası vardı, ama bunlar staretsinkinden çok daha geniş ve ferah odalardı. Ancak odanın daha konforlu döşendiği söylenemezdi: Mobilyalar yirmili yıllardan kalma eski moda kırmızı ahşaptan ve deriden yapılmıştı; döşemeler boyalı bile değildi; ama her şey pırıl pırıl parlıyordu, pencerelerde pek çok pahalı çiçek vardı; ancak o anda en büyük lüks, mükemmel şekilde hazırlanmış olan masaydı, tabii bu da buraya göre bir lükstü: Masa örtüsü temizdi, tabaklar parlıyordu; nefis şekilde pişirilmiş üç çeşit ekmek, iki şişe şarap, iki kavanoz harikulade manastır balı ve çevrede ün salmış olan manastır kvasıyla dolu büyük bir cam sürahi. Votka yoktu. Daha sonra Rakitin, bu defaki yemeğin beş çeşit hazırlandığını söylemişti: Balıklı börekle çığa balıklı çorba; ardından özel ve mükemmel şekilde hazırlanmış balık; daha sonra kırmızı balıktan yapılmış köfte, dondurma ve komposto ile son olarak blanc-manger benzeri kisel tatlısı. Kendisinin de ilişkisinin bulunduğu başrahibin mutfağına dayanamayıp bir göz atmış olan Rakitin bunların kokusunu almıştı. Her yerle bağlantısı vardı ve her yerde konuşacak bir dil bulurdu. Son derece huzursuz ve kıskanç bir yüreğe sahipti. Önemli yetenekleri olduğunu çok iyi biliyordu, ama kendini beğenmişliğiyle bu yeteneklerini sinirli bir şekilde abartıyordu. Bir işadamı olacağını herhalde biliyordu. Ancak kendisine çok bağlı olan Alyoşa, arkadaşı Rakitin’in şerefsiz biri olduğunu ve hiçbir şekilde bunun bilincine varmadığını, tam tersine masanın üzerinde duran parayı çalmadığı için kendisini kesinlikle çok namuslu bir adam saydığını bilerek üzülüyordu. Bu konuda bırakın Alyoşa’yı, hiç kimse hiçbir şey yapamazdı.</p>
				<p>Rakitin küçük bir şahsiyet olduğundan yemeğe çağrılamazdı, buna karşılık Peder İosif ve Peder Paisiy ve onlarla birlikte bir rahip daha davet edilmişti. Pyotr Aleksandroviç, Kalganov ve İvan Fedoroviç içeri girdikleri sırada bu rahipler başrahibin yemek salonunda bekliyorlardı. Toprak ağası Maksimov da bir köşecikte duruyordu. Başrahip peder, konuklarını karşılamak için odanın ortasına doğru ilerledi. Bu, uzun boylu, zayıf, ama hâlâ dinç, epeyce aklaşmış siyah saçlı, uzun, ciddi ve asık suratlı bir ihtiyardı. Hiçbir şey söylemeden konuklarıyla selamlaştı, ancak kutsanmak için konuklar onun yanına yaklaştılar. Hatta Miusov, elini öpmeye yeltendi, ama başrahip tam zamanında elini çekti ve öpemedi. Buna karşılık İvan Fedoroviç ve Kalganov, bu defa tam anlamıyla, yani en saf ve en avam şekilde el öperek takdis edildiler.</p>
				<p>Pyotr Aleksandroviç nezaketle gülerek, ancak yine de ciddi ve saygılı bir ses tonuyla söze başladı:</p>
				<p>“Çok çok özür dilememiz gerekir, muhterem peder. Davetlilerinizden arkadaşımız Fedor Pavloviç olmadan geldiğimiz için özür dilemeliyiz; Fedor Pavloviç yemeğinize gelmekten vazgeçmek zorunda kaldı, sebebi de yok değil hani. Aziz Peder Zosima’nın hücresinde oğluyla talihsiz bir aile kavgasına girişip hiç yeri olmayan... herhalde,” rahiplere baktı, “siz, aziz pederin de artık malumu olan son derece terbiyesizce sözler söyledi. Suçlu olduğunu kendisi de anlayarak ve içtenlikle pişman olarak utandığı ve bu utançtan kurtulamadığı için bizden, yani benden ve oğlu İvan Fedoroviç’ten sizin huzurunuzda samimi üzüntülerini ve pişmanlığını bildirmemizi rica etti. Kısacası her şeyi ilerde telafi etmeyi umuyor ve istiyor, şu anda ise onu kutsamanızı dileyerek olup bitenleri unutmanızı rica ediyor...”</p>
				<p>Miusov sustu. Tiradının son sözlerini söylerken kendisinden son derece memnundu, hatta ruhunda biraz önceki öfkenin izi dahi kalmamıştı. İnsanları yeniden tam anlamıyla ve içtenlikle seviyordu. Başrahip onu ciddiyetle dinledikten sonra başını hafifçe eğdi ve cevap olarak şunları söyledi:</p>
				<p>“Gidişine yürekten üzüldüm. Belki de yemeğimize katılsaydı, aynen bizim onu seveceğimiz gibi, o da bizi sevebilirdi. Yemeğe buyrun beyler.”</p>
				<p>İkonanın önünde durdu ve yüksek sesle dua etmeye başladı. Herkes saygıyla başını eğmişti, toprak ağası Maksimov ise duyduğu özel saygı yüzünden ellerini önünde kavuşturmuş, özellikle de öne doğru çıkmıştı.</p>
				<p>İşte tam burada Fedor Pavloviç de son oyununu oynadı. Gerçekten gitmek istediğini ve staretsin hücresindeki o rezilce davranışından sonra hiçbir şey olmamış gibi başrahibin yemeğine gitmenin olanaksızlığını hakikaten hissettiğini belirtmek gerekir. Kendinden çok utandığı ve kendini suçladığı için değil; belki de tam tersi; ama yine de artık yemeğe gitmenin yakışık almayacağını hissetmişti. Misafirhanenin kapısında her yanı titreyen arabasını getirdiklerinde tam arabaya binecekken birden durdu. Staretsin yanındayken söylediği sözler aklına gelmişti: “İnsanların arasına girdiğim zaman herkesten daha alçakmışım ve herkes beni sadece soytarı olduğum için kabul ediyormuş hissine kapılıyorum ve madem öyle, hadi bakalım, alın işte size gerçekten soytarı rolü oynuyorum, çünkü topunuz birden benden daha aptal ve daha alçaksınız.” Canı, yaptığı rezilliklerin acısını onlardan çıkartmak istedi. O anda birdenbire, daha önceleri bir keresinde kendisine “Neden böyle nefret içindesiniz?” diye sorduklarını anımsadı. O zaman, soytarıca bir utanmazlık nöbeti içinde şu yanıtı vermişti: Doğrusu o bana hiçbir şey yapmamıştı, ama buna karşılık ben ona en büyük namussuzluğu yaptım ve yapar yapmaz da hemencecik ondan nefret ettim.” Şimdi bunu anımsayıp bu bir anlık düşünceyle sesizce ve kötü kötü sırıttı. Gözleri parladı ve hatta dudakları titredi. “Mademki başladım, öyleyse bitireyim,” diye kararını verdi birden. Bu anda ruhunun en derinlerinde yatan duygu, şu sözlerle ifade edilebilirdi: “Mademki artık kendini aklayamazsın, öyleyse işi utanmazlığa kadar vardırıp yüzlerine bir kere daha tükür: Sizden utanmıyorum, işte hepsi bu!” Arabacıya beklemesini emretti, kendisi ise hızlı adımlarla manastıra geri döndü ve dosdoğru başrahibin dairesine gitti. Ne yapacağını henüz tam olarak bilmiyordu, ama artık kendine hâkim olamayacağını ve en ufak bir darbenin onu bir anda tiksinçliğin, herhangi bir suçun ya da en sonunda mahkemenin ceza verebileceği bir münasebetsizliğin değil, ama tiksinçliğin son raddesine kadar vardıracağını biliyordu. Her zaman kendine hâkim olmayı başarmış ve hatta bazı durumlarda buna kendisi de şaşıp kalmıştı. Tam duanın bittiği ve herkesin masaya yöneldiği bir anda başrahibin yemek salonunda bitiverdi. Eşikte durup topluluğa bir göz attı ve herkesin gözünün içine pervasızca bakarak, uzun, kötü ve küstahça bir kahkahayla gülmeye başladı.</p>
				<p>“Gittiğimi sanıyorlardı, oysaki buradayım!” diye haykırdı bütün salona.</p>
				<p>Bir anda herkes dik dik ona baktı ve sustu. Hepsi de o anda kesinlikle rezaletle sonuçlanacak ipe sapa gelmez, berbat şeylerin olacağını hissetmişti. Pyotr Aleksandroviç en yumuşak ruhsal durumundan hemen en sert ruhsal durumuna geçti. Yüreğinde sönmüş ve sakinleşmiş olan her şey bir anda yeniden parladı ve ayaklandı.</p>
				<p>“Hayır, buna dayanamam!” diye bağırdı, “asla yapamam... hiçbir şekilde yapamam!”</p>
				<p>Kan beynine sıçramıştı. Dili dolaşıyordu, ama üslubuna dikkat edecek halde değildi ve şapkasını kaptı.</p>
				<p>“Neyi yapamazmış?” diye bağırdı Fedor Pavloviç, “hiçbir şekilde yapamayacağı neymiş? Muhterem peder, girebilir miyim? Bir yemek davetlisini kabul eder misiniz?”</p>
				<p>“Bütün kalbimle rica ediyorum,” diye karşılık verdi başrahip. “Beyler! Sizleri bütün kalbimle,” diye birden sözlerine devam etti, “bu tesadüfi kavgaları bir kenara bırakıp sevgi ve akrabalara yaraşır bir uzlaşma içinde Tanrı’ya dua ederek barışçı soframızın başında bir araya gelmeye çağırıyorum...”</p>
				<p>“Hayır, hayır olanaksız,” sanki kendinde değilmiş gibi bağırdı Pyotr Aleksandroviç.</p>
				<p>“Eğer Pyotr Aleksandroviç için olanaksızsa benim için de öyle, ben de kalmam. Ben onun için gelmiştim. Bundan sonra da her yere Pyotr Aleksandroviç’le birlikte gideceğim: Pyotr Aleksandroviç, siz giderseniz ben de giderim, kalırsanız ben de kalırım. Akrabalara yaraşır uzlaşma diyerek özellikle onuruna dokundunuz başrahip peder: Benimle akraba olduğunu kendisine bile itiraf etmez! Öyle değil mi von Sohn? İşte von Sohn da orada duruyor. Merhaba, von Sohn.”</p>
				<p>“Siz... bunu bana mı söylüyorsunuz, efendim?” şaşkına dönen toprak ağası Maksimov mırıldandı.</p>
				<p>“Tabii sana,” diye bağırdı Fedor Pavloviç. “Başka kime olacak? Başrahip peder von Sohn olacak değil ya!”</p>
				<p>“Ama ben de von Sohn değilim, Maksimov’um.”</p>
				<p>“Hayır, sen von Sohn’sun. Muhterem peder, bu von Sohn’un ne olduğunu biliyor musunuz? Bir cinayet davası vardı: Von Sohn’u günahkârlar evinde –sizin buralarda böyle derler herhalde– öldürmüş ve soymuşlar, geçkin yaşına rağmen bir sandığa koyup çivilemişler ve bagaj vagonunda Petersburg’dan Moskova’ya numaralı olarak göndermişler. Çivileri çakarken de evin kızları şarkı söyleyip çalgı çalıyorlarmış. Von Sohn böyle biri işte. Ölmüş de dirilmiş, öyle değil mi, von Sohn?”</p>
				<p>“Bu da ne böyle? Ne demek oluyor bu?” grubun içinden rahiplerin sesleri duyuldu.</p>
				<p>“Gidelim!” diye bağırdı Pyotr Aleksandroviç, Kalganov’a dönerek.</p>
				<p>“Hayır efendim, lütfen!” odanın içine doğru bir adım daha atıp ciyak ciyak bağırarak devam etti Fedor Pavloviç. “Sözümü bitirmeme izin verin. Hücrede sözde saygısızca davranmışım diye, özellikle kayabalıklarından söz ettim diye beni yerin dibine batırdılar. Pyotr Aleksandroviç Miusov, benim akrabam, sözlerinde <em>plus de noblesse que de sincérité</em><a class="si-noteref epub-type_noteref" href="#f15" id="ref_f15">15</a> olmasını sever, bense tam tersine konuşmamda <em>plus de sincérité que de noblesse</em><a class="si-noteref epub-type_noteref" href="#f16" id="ref_f16">16</a> olmasını severim ve <em>noblesse</em>’in<a class="si-noteref epub-type_noteref" href="#f17" id="ref_f17">17</a> içine tükürürüm! Öyle değil mi, von Sohn? İzninizle başrahip peder, bir soytarı da olsam, bir soytarı olarak da görünsem bir namus şövalyesi olduğumu söylemek istiyorum. Evet efendim, ben bir namus şövalyesiyim, Pyotr Aleksandroviç’in içinde ise ezilmiş bir gururdan başka hiçbir şey yok. Biraz önce buraya şöyle bir bakmak ve bir şeyler söylemek için gelmiştim. Oğlum Aleksey burada ruhunu selamete erdiriyor; ben bir babayım ve onun geleceğinden endişe duyuyorum, duymak zorundayım da. Her şeyi dinledim ve rol yaptım, gizlice gözledim, şimdi de sizlere temsilin son perdesini sunmak istiyorum. Zaten bizde ne olur? Bizde bir şey düşerse yerde yatar kalır. Bir kere düşmeyegör, ilelebet yatarsın. Öyle değil efendim! Ben ayağa kalkmak istiyorum. Kutsal pederler, içimde öfke uyandırdınız. Günah çıkarma işi, önünde saygıyla eğildiğim ve yerlere kapanmaya hazır olduğum çok yüce bir sırdır. Oysa hücrede birden herkes diz çökmüş ve yüksek sesle günah çıkarıyor. Yüksek sesle günah çıkarmaya izin verilmiş midir acaba? Kutsal pederlerimiz, kulağa fısıldayarak günah çıkarılması usulünü koymuşlardı, ancak o zaman günah çıkarmanız bir sır olacaktır. Ezelden beri de böyledir. Aksi halde, ben ona herkesin içinde, örneğin ben şunu şunu... yani şunu şunu yaptım diye açıklıyorum, anlıyor musunuz? Bazen söylenmesi ayıp şeyler olur. O halde bu bir rezalettir! Hayır pederler, insan burada sizinle Hlıstovluk tarikatına bile kendini kaptırabilir...İlk fırsatta ruhani meclise yazacağım, oğlum Aleksey’i de eve götüreceğim...”</p>
				<p>Burada bir noktaya dikkatinizi çekeceğim. Fedor Pavloviç’in kulağına bir şeyler çalınmıştı. Bir zamanlar staretslerin başrahiplik unvanına bile zarar verecek şekilde aşırı saygı gördüklerine ve bu arada staretslerin günah çıkarma sırrını kötüye kullandıklarına vs. vs. ilişkin olarak piskoposa kadar ulaşan kötü dedikodular çıkmıştı (sadece bizimkinde değil, staretsliğin bulunduğu diğer manastırlarda da). Bizim buralarda da, başka yerlerde de zamanı gelince kendi kendine gözden düşmüş olan ipe sapa gelmez suçlamalar. Ama Fedor Pavloviç’i yakalayıp onun sinirlerine binerek gittikçe rezilleşen bir derinliğe götürmüş olan kötü şeytan, Fedor Pavloviç’in bir tek kelimesini bile anlamadığı bu eski suçlamayı telkin edivermişti. Doğru dürüst konuşmayı beceremezdi, üstelik bu defa staretsin hücresinde hiç kimse diz çöküp yüksek sesle günah çıkarmamıştı. Fedor Pavloviç, böyle bir şeyi kendisi görmüş olamazdı ve nasılsa anımsadığı eski dedikodulara dayanarak konuşmuştu. Ama aptallığını ifade ettikten sonra ipe sapa gelmez bir şeyler saçmaladığını hissetti ve birdenbire söylediklerinin hiç de saçma olmadığını dinleyicilerine, en çok da kendine kanıtlamak istedi. Bundan sonra söyleyeceği her sözcükle, artık ağzından çıkmış olan saçmalığa daha büyük bir saçmalık ekleyeceğini çok iyi bildiği halde kendini tutamıyor ve sanki dağların tepesinden uçuyordu. </p>
				<p>“Ne alçaklık!” diye bağırdı Pyotr Aleksandroviç.</p>
				<p>“Bağışlayın,” dedi aniden başrahip. “Eskiden şöyle denmişti: ‘Benim hakkımda pek çok şey, hatta çok kötü şeyler söylenmeye başlamıştı. Bütün bunları işittikten sonra kendi kendime şöyle dedim: Bu, İsa’nın, kibirli ruhumu iyileştirmek için gönderdiği bir ilaçtır.’ İşte bu yüzden size çok müteşekkiriz, değerli konuğumuz!”</p>
				<p>Fedor Pavloviç’in beli hizasına kadar eğilerek selam verdi.</p>
				<p>“Aman, aman, aman! Yalancı sofuluk ve eski laflar! Eski laflar ve eski davranışlar! Eski bir yalan ve yerlere kadar eğilerek selam verme formalitesi! Biz biliriz bu selamları! Schiller’in <em>Haydutlar</em>’ındaki gibi, ‘dudağa öpücük, yüreğe hançer.’ Yapmacık şeyleri sevmiyorum pederler, gerçeği istiyorum! Ama gerçek kayabalıklarında değil, ben de bunu ilan ettim! Rahip pederler, neden oruç tutuyorsunuz? Neden bunun karşılığında göğe çıktığınızda size ödül vermelerini bekliyorsunuz? Öyleyse bu ödül için ben de oruç tutacağım! Hayır, kutsal rahip, hayattayken erdemli ol, topluma yarar sağla, hazır ekmeğe güvenip manastıra kapanma ve yukardan bir yerden ödül bekleme; bu elbette daha zor olacaktır. Başrahip peder, aslında ben de derli toplu konuşabilirim. Bakalım, neler hazırlamışlar?” Masaya yaklaştı. “Yeliseyev kardeşlerden Medoc şarabı, hadi pederler! Kayabalığı yemeğe benzemez. Bak bak, pederler şişeleri nasıl da dizmişler, ha, ha, ha! Peki, bütün bunları buraya getiren kim? Rus köylüsü, emekçisi. Nasırlı elleriyle kazandığı kuruşları ailesinden ve devletin ihtiyaçlarından kısarak buraya getiriyor! Halkı sömürüyorsunuz kutsal pederler!”</p>
				<p>“Bu yaptığınız artık iyice yakışıksız bir davranış,” dedi Peder İosif. Peder Paisiy inatla susuyordu. Miusov odadan çıkmak için atıldı, Kalganov da arkasından.</p>
				<p>“Pekâlâ pederler, ben de Pyotr Aleksandroviç’i izleyeceğim! Artık size gelmeyeceğim, diz çöküp yalvarsanız da gelmeyeceğim. Size bin rublecik göndermiştim, şimdi de gözlerinizi dört açtınız, ha, ha, ha! Hayır, daha vermeyeceğim. Geride kalan gençliğimin, tüm aşağılanmalarımın öcünü alıyorum!” Yapmacık bir duygu nöbeti içinde yumruğunu masaya vurmaya başladı. “Bu manastırcığın hayatımdaki önemi ne fazlaydı! Onun yüzünden ne çok acı gözyaşları dökmüştüm! Sizler, karımı, bizim havaleliyi bana karşı kışkırtmıştınız. Yedi kilisede beni lanetlemiş, her yerde rezil rüsva etmiştiniz! Artık yeter pederler, şimdi liberal devir, gemilerin ve demiryollarının devri. Ne bin, ne yüz ruble, ne de yüz kapik, benden zırnık alamazsınız!”</p>
				<p>Yine dikkatinizi çekmem gereken bir nokta var. Manastırımızın Fedor Pavloviç’in yaşamında hiçbir zaman hiçbir özel önemi olmamıştı, manastırımız yüzünden hiçbir acı gözyaşı da dökmemişti. Ama uydurduğu yalana kendini öyle kaptırmıştı ki, bir an için neredeyse kendisi de buna inandı; hatta duygulanarak ağlamaya başladı; ama bir an geldi ki, çekip gitme zamanının geldiğini hissetti. Başrahip onun bu kin dolu yalanı üzerine başını eğdi ve tekrar ciddi bir tavırla şöyle dedi:</p>
				<p>“Yine şöyle denmiştir: ‘Üzerine atılan şerefsizlik iftirasına, hiç şaşırmadan, sana iftira atandan nefret etmeden seve seve katlan.’ Biz de öyle davranacağız.”</p>
				<p>“Vay vay vay, nefret etmedenmiş! Ve bir sürü saçmalık! Siz nefret etmeyin pederler, ben yine de gideceğim. Oğlum Aleksey’i ise babalık hakkımı kullanarak ebediyen buradan alıp götüreceğim. İvan Fedoroviç, benim en saygılı oğlum, lütfen arkamdan geliniz! Von Sohn, sen ne diye burada kalacaksın! Hemen şehre, bana gel. Evim eğlencelidir. Topu topu birkaç <em>verst’</em>çik, bitkisel yağ yerine lapayla domuz eti yeriz; konyak, sonra da likör ikram ederim; kızlar da var... Hey von Sohn, ayağına gelen fırsatı kaçırma!”</p>
				<p>Bağırarak, ellerini kollarını sallayarak çıktı. İşte tam bu anda Rakitin, onu çıkarken görmüş ve Alyoşa’ya göstermişti. Babası Alyoşa’yı görünce uzaktan seslendi:</p>
				<p>“Aleksey! Hemen bugün eve temelli gel, yatağını, yastığını da getir, burada senden hiçbir iz kalmasın.”</p>
				<p>Alyoşa mıhlanmış gibi kalakalmıştı, bu sahneyi sessizce ve dikkatle izliyordu. Bu arada Fedor Pavloviç arabaya biniyordu, onun ardından da vedalaşmak için bile Alyoşa’ya bakmadan İvan Fedoroviç suskun ve asık bir suratla arabaya binmeye hazırlanıyordu. Ama bu sırada bu bölümü tamamlayan, hemen hemen inanılmaz bir maskaralık sahnesi daha cereyan etti. Birdenbire arabanın basamağında toprak ağası Maksimov belirdi. Geç kalmamak için nefes nefese koşmuştu. Rakitin ve Alyoşa, nasıl koştuğunu görmüşlerdi. Öyle acele ediyordu ki, henüz İvan Fedoroviç’in sol ayağının durduğu basamağa sabırsızlıkla ayağını koymuş ve oturulacak bölüme tutunmuş, arabaya atlamaya çalışıyordu. Sıçrayarak, yüzünde bir saadet ifadesiyle ve her şeye hazır ince, neşeli bir gülüşle bağırıyordu.</p>
				<p>“Ben de, ben de sizinle geleceğim! Beni de alın!”</p>
				<p>“Ben dememiş miydim,” diye coşkuyla bağırdı Fedor Pavloviç, “işte von Sohn’un ta kendisi! İşte ölüp de dirilmiş gerçek bir von Sohn! Oradan nasıl kurtuldun? Ne von Sohn’luk yaptın da yemekten kaçmayı başarabildin ha? İnsanda yüz olması lazım! Bende var, ama seninkine şaşıyorum, birader! Atla, atla çabuk! Bırak onu Vanya, eğlenceli olacak. Şurada ayaklarımızın dibinde yatar. Yatar mısın von Sohn? Yoksa onu arabacının yanına mı oturtsak?.. Arabacının yanına atla von Sohn!..”</p>
				<p>Ancak artık yerine oturmuş olan İvan Fedoroviç, hiçbir şey söylemeden birdenbire bütün gücüyle Maksimov’u göğsünden itti ve beriki iki metre kadar uçtu. Düşmemesi sadece bir tesadüftü. </p>
				<p>“Gidelim!” diye öfkeyle haykırdı İvan Fedoroviç arabacıya.</p>
				<p>“Senin neyin var? Neyin var, ha? Ona niye böyle yaptın?” diyerek ayağa kalktı Fedor Pavloviç, ama araba artık hareket etmişti. İvan Fedoroviç cevap vermedi.</p>
				<p>Fedor Pavloviç iki dakika sustuktan sonra oğluna yan yan bakarak tekrar konuşmaya başladı:</p>
				<p>“Şuna da bak! Bütün bu manastır işini başlatan da, teşvik eden de, onaylayan da sensin, şimdi niye sinirleniyorsun?”</p>
				<p>“İyice saçmalıyorsunuz, artık biraz olsun durup dinlenin,” pek sert bir şekilde sözünü kesti İvan Fedoroviç.</p>
				<p>Fedor Pavloviç iki dakika daha sustu.</p>
				<p>“Şimdi bir konyak ne iyi giderdi,” dedi heyecanla. Ama İvan Fedoroviç cevap vermedi.</p>
				<p>“Gidince sen de içersin.”</p>
				<p>İvan Fedoroviç hep susuyordu.</p>
				<p>Fedor Pavloviç iki dakika daha bekledi.</p>
				<p>“Sizin hiç hoşunuza gitmese de Alyoşka’yı manastırdan alacağım, muhterem Karl von Moor.”</p>
				<p>İvan Fedoroviç nefretle omuzlarını kaldırdı ve başını çevirerek yola bakmaya başladı. Daha sonra eve kadar hiç konuşmadılar.</p>
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f15"><a class="backref" href="#ref_f15">15</a> (Fr.) İçtenlikten ziyade asalet.</div>
<div class="si-footnote html5_aside epub-type_footnote" id="f16"><a class="backref" href="#ref_f16">16</a> (Fr.) Asaletten ziyade içtenlik.</div>
<div class="si-footnote html5_aside epub-type_footnote" id="f17"><a class="backref" href="#ref_f17">17</a> (Fr.) Asalet.</div>
</div>
  </body>
</html>