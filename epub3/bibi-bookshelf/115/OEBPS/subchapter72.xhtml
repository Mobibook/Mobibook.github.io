<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter72">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">KÜÇÜK ŞEYTAN</h1>
				</div>
				
				<p>Alyoşa, Liza’nın odasına girdiğinde onu, yürüyemediği sıralar üzerine oturtup taşıdıkları koltukta yarı uzanmış bir durumda buldu. Liza, kendisini karşılamak için yerinden bile kımıldamadı, ama keskin bakışlarını ona dikmişti. Bakışları alev alev, yüzü solgun sarı renkteydi. Alyoşa onun üç gün içinde bu kadar değişmiş, hatta zayıflamış olmasına hayret etti. Liza, elini uzatmadı. Alyoşa, kızın elbisesinin üzerinde hareketsiz duran ince, uzun parmaklarına dokundu, sonra hiçbir şey söylemeden karşısına geçip oturdu.</p>
				<p>“Biliyorum, hapishaneye gitmek için acele ediyorsunuz,” dedi sert bir şekilde Liza. “Annem de sizi iki saat tuttu, demin size beni ve Yuliya’yı anlattı.”</p>
				<p>“Nasıl öğrendiniz?” diye sordu Alyoşa.</p>
				<p>“Gizlice dinledim. Bana niye öyle baktınız? Dinlemek isterim ve dinlerim, bunda hiç de kötü bir şey yok. Özür dilemeyeceğim.”</p>
				<p>“Neye sinirlendiniz?”</p>
				<p>“Aksine çok sevinçliyim. Daha demin sizi reddedip karınız olmayarak ne kadar iyi ettiğime otuzuncu kez yeniden karar verdim. Kocalığa uygun değilsiniz: Sizinle evlenirim ve sizden sonra sevdiğim birine götürülmek üzere size bir not veririm, siz de bu notu alırsınız ve mutlaka götürürsünüz, üstelik cevabını da getirirsiniz. Kırk yaşınıza gelirsiniz ve benim bu notlarımı hâlâ getirip götürürsünüz.”</p>
				<p>Liza birden gülmeye başladı.</p>
				<p>“Sizde öfkeli, aynı zamanda da saf bir şey var,” diye gülümsedi Alyoşa.</p>
				<p>“Sizden çekinmemem saflık. Çekinmemekle kalmıyorum, özellikle sizin karşınızda, sizin yanınızda hiç çekinmek niyetinde değilim. Alyoşa, neden size saygı duymuyorum? Sizi çok seviyorum, ama size saygı duymuyorum. Sizi saymış olsaydım böyle çekinmeden konuşmazdım, değil mi?”</p>
				<p>“Öyle.”</p>
				<p>“Sizden çekinmediğime inanıyor musunuz?”</p>
				<p>“Hayır, inanmıyorum.”</p>
				<p>Liza tekrar sinirli bir şekilde gülmeye başladı: Hızlı hızlı konuşmaya devam etti:</p>
				<p>“Hapishaneye, ağabeyiniz Dmitriy Fedoroviç’e şekerleme yolladım. Ne kadar yakışıklısınız Alyoşa, biliyor musunuz? Sizi sevmemem için bana bu kadar kısa sürede izin verdiğiniz için sizi korkunç şekilde seveceğim.”</p>
				<p>“Bugün beni bunun için mi çağırmıştınız, Lise?”</p>
				<p>“Size bir isteğimi açıklamak istiyordum. Birinin beni hırpalamasını, benimle evlenmesini, sonra yine hırpalamasını, aldatmasını, bırakıp gitmesini istiyorum. Mutlu olmak istemiyorum!”</p>
				<p>“Huzursuzluktan mı hoşlanıyorsunuz yani?”</p>
				<p>“Ah, huzursuzluk istiyorum. Evi yakmak istiyorum. Nasıl yaklaşacağımı ve yavaşça, evet mutlaka yavaşça yakacağımı tasavvur ediyorum. Söndürecekler, ama yine de yanacak. Ama ben biliyorum ve sesimi çıkarmıyorum. Ah, ne saçmalık! Ne kadar sıkıcı!”</p>
				<p>Tiksintiyle elini salladı.</p>
				<p>“Varlık içinde yaşıyorsunuz,” dedi sessizce Alyoşa.</p>
				<p>“Yoksul olsaydım daha mı iyi olurdu?”</p>
				<p>“Daha iyi olurdu.”</p>
				<p>“Bunu size merhum keşişiniz söylemiştir. Doğru değil. Ben zengin olayım, herkes yoksul olsun, ben şeker yiyip kaymaklı süt içeyim, hiç kimseye bir şey vermeyeyim. Ah, konuşmayın, hiçbir şey demeyin,” diye elini salladı. Oysa Alyoşa ağzını bile açmamıştı. “Bütün bunları bana daha önce söylemiştiniz, hepsini ezbere biliyorum. Sıkıcı. Yoksul olursam şayet, birini öldürürüm, zengin olursam da belki yine öldürürüm, böyle oturup durmaktansa! Biliyor musunuz, çavdar biçmek istiyorum. Sizinle evleneceğim, siz ise bir köylü olacaksınız, gerçek bir köylü, bir tayımız olsun ister misiniz? Kalganov’u tanıyor musunuz?”</p>
				<p>“Tanıyorum.”</p>
				<p>“O hep hayal kurar. Gerçeği yaşamaktansa hayal kurmak daha iyidir, der. Hayal kurmak en keyif verici şeydir, yaşamak ise sıkıcıdır. Yakında evlenecek, ama bana bile aşkını ilan etti. Topaç çevirmeyi bilir misiniz?”</p>
				<p>“Bilirim.”</p>
				<p>“O da topaç gibi; döndürmeye başla ve bırak, sonra durmadan kamçıla: Onunla evleneceğim ve hayatım boyunca topaç gibi döndüreceğim. Benimle oturmaktan utanmıyor musunuz?”</p>
				<p>“Hayır.”</p>
				<p>“Kutsal şeylerden konuşmadığım için bana müthiş sinirleniyorsunuz. Ben aziz olmak istemiyorum. En büyük günah için öbür dünyada ne ceza verirler? Sizin bunu tam olarak bilmeniz gerekir.” </p>
				<p>“Cezayı Tanrı verir,” diyerek ona dik dik baktı Alyoşa.</p>
				<p>“Ben de öyle istiyorum. Ben gitsem, beni cezalandırsalar, birden hepsinin gözlerinin içine bakarak gülmeye başlasam. Bir ev yakmayı, bizim evi yakmayı korkunç şekilde istiyorum, Alyoşa, bana hâlâ inanmıyor musunuz?”</p>
				<p>“Niye? Bir şey yakmayı çok arzu eden on on iki yaşlarında çocuklar bile vardır. Hastalık gibi bir şeydir bu.”</p>
				<p>“Doğru değil, hayır doğru değil, çocuklar öyle olabilir, ama benim sözünü ettiğim bu değil.”</p>
				<p>“Siz kötü şeyleri iyi olarak kabul ediyorsunuz: Bu bir anlık bir bunalım, eski hastalığınızın bunda etkisi olabilir.”</p>
				<p>“Beni yine küçümsüyorsunuz! Açıkçası ben iyi bir şey yapmak istemiyorum, kötü şeyler yapmak istiyorum, bunda hiçbir hastalık falan da yok.”</p>
				<p>“Niye kötü şeyler yapmak istiyorsunuz?”</p>
				<p>“Hiçbir yerde hiçbir şey kalmasın diye. Ah, hiçbir şey kalmasaydı ne kadar iyi olurdu! Ah, Alyoşa, bir bilseniz, bazen öyle kötü, öyle iğrenç şeyler yapmayı düşünüyorum ki. Uzun süre sessizce bu kötülükleri yapacağım ve ansızın herkes öğrenecek. Herkes etrafımı saracak ve beni parmaklarıyla gösterecekler, bense karşılarına geçip hepsini süzeceğim. Bu çok hoş bir şey. Neden bu kadar hoş, Alyoşa?”</p>
				<p>“Öyle. Güzel olan bir şeyi ezmek ya da sizin dediğiniz gibi yakmak ihtiyacı. Olur zaman zaman.”</p>
				<p>“Ama ben söylemekle kalmayacağım, yapacağım.”</p>
				<p>“İnanıyorum.”</p>
				<p>“Ah, inanıyorum dediğiniz için sizi ne kadar seviyorum. Zaten siz asla, ama asla yalan söylemezsiniz. Ama belki de bütün bunları sizi kızdırmak için mahsus söylediğimi düşünüyorsunuzdur, değil mi?”</p>
				<p>“Hayır, öyle düşünmüyorum... gerçi belki de buna bir parça gerek vardır.”</p>
				<p>“Biraz var. Hiçbir zaman size yalan söylemem,” dedi Liza, gözlerinde bir kıvılcım parladı.</p>
				<p>Alyoşa’yı en çok etkileyen Liza’nın ciddiyetiydi: Eskiden en “ciddi” anlarında bile neşesini ve şakacılığını kaybetmediği halde şu anda yüzünde alaycılığın ve şakacılığın gölgesi dahi yoktu.</p>
				<p>“İnsanların cinayetleri sevdikleri anlar vardır,” dedi Alyoşa dalgın bir şekilde.</p>
				<p>“Evet, evet! Tam benim düşüncemi ifade ettiniz. Hem öyle ‘anlar’ yoktur, herkes her zaman sever. Biliyor musunuz, bu konuda insanların hepsi de sanki vakti zamanında yalan söylemek için sözleşmişler ve hepsi de o gün bugündür yalan söylüyorlarmış gibi. Herkes kötü şeylerden nefret ettiğini söyler, ama hepsi de için için bu kötü şeyleri sever.”</p>
				<p>“Yine eskisi gibi o kötü kitapları mı okuyorsunuz?”</p>
				<p>“Okuyorum. Annem okuyor ve yastığının altına saklıyor, ben de aşırıyorum.”</p>
				<p>“Kendinizi mahvetmekten utanmıyor musunuz?”</p>
				<p>“Kendimi mahvetmek istiyorum. Şehirde bir çocuk var, üzerinden vagonlar geçerken rayların arasına uzanıp yatmış. Ne mutlu ona! Bakın, babanızı öldürdüğü için ağabeyinizi yargılıyorlar, ama babasını öldürdüğü için herkes memnun.”</p>
				<p>“Babasını öldürmesinden herkes memnun mu?”</p>
				<p>“Memnun, herkes memnun! Herkes bunun korkunç bir şey olduğunu söylüyor, ama için için de müthiş zevk duyuyor bundan. Zevk duyanların en birincisi de benim.”</p>
				<p>“Herkesle ilgili olarak söylediğiniz sözlerde bir parça gerçek payı var,” dedi Alyoşa sessizce.</p>
				<p>“Ah, ne düşünceleriniz var!” diye heyecanla bir çığlık attı Liza. “Tam keşişçe! Hiçbir zaman yalan söylemediğiniz için size ne kadar saygı duyduğuma inanamazsınız Alyoşa. Ah, size komik bir rüyamı anlatacağım: Rüyamda bazen şeytanlar görüyorum. Geceymiş, ben odamdayım, elimde mum, birden her tarafta şeytanlar beliriyor, her köşede, masanın altında her yerde ve kapıyı açıyorlar, kapının arkasındaki şeytanlar kalabalık ve içeri girip beni yakalamak istiyorlar. Yaklaşıyor ve yakalıyorlar. Bense hemen istavroz çıkarıyorum, hepsi geri kaçıyor, korkuyor, ama tamamen gitmiyorlar, kapının önünde ve köşelerde durup, bekliyorlar. Ve birden içimden korkunç şekilde yüksek sesle Tanrı’ya küfretmek geliyor, küfretmeye başlıyorum, şeytanlar birden kalabalık halinde üzerime geliyor, öyle seviniyorlar ki, beni tekrar yakalıyorlar ve tekrar istavroz çıkarıyorum, hepsi geri kaçıyorlar. Korkunç keyifli bir şey, soluğum kesiliyor.”</p>
				<p>“Bu rüyayı benim de gördüğüm olmuştur,” dedi birden Alyoşa.</p>
				<p>“Sahi mi?” diye haykırdı Liza hayretle. “Bakın Alyoşa, alay etmiyorsunuz ya, bu çok önemli: Ayrı ayrı iki kişinin aynı rüyayı görmesi mümkün mü?”</p>
				<p>“Herhalde olabilir.”</p>
				<p>“Alyoşa, size bunun çok önemli olduğunu söylüyorum...” Son derece büyük bir şaşkınlıkla devam ediyordu Liza. “Rüya önemli değil, önemli olan benimle aynı rüyayı görebilmiş olmanız. Bana asla yalan söylemezsiniz, şimdi de yalan söylemiyorsunuz, değil mi? Alay etmiyorsunuz ya?”</p>
				<p>“Doğru söylüyorum.”</p>
				<p>Liza müthiş etkilenmişti ve yarım dakika kadar sustu.</p>
				<p>“Alyoşa, bana daha sık gelin,” dedi birden yalvaran bir sesle.</p>
				<p>“Her zaman, hayatım boyunca size geleceğim,” diye kesin bir yanıt verdi Alyoşa.</p>
				<p>“Bunu bir tek size söylüyorum,” diye tekrar söze başladı Liza. “Bir tek kendime ve size söylüyorum. Dünyada bir tek size. Üstelik size, kendime söylediğimden daha da hevesle söylüyorum. Sizden hiç çekinmiyorum. Alyoşa, sizden neden hiç çekinmiyorum? Alyoşa, Yahudilerin Paskalya’da çocukları kaçırıp kestikleri doğru mu?”</p>
				<p>“Bilmiyorum.”</p>
				<p>“Bende bir kitap var. Bir yerde bir mahkeme olduğunu ve bir Yahudi’nin dört yaşındaki bir çocuğun önce iki elinin bütün parmaklarını kestiğini, sonra da duvarda çarmıha gerdiğini, çiviyle çakıp çarmıha gerdiğini, daha sonra da mahkemede çocuğun kısa sürede, dört saat sonra öldüğünü söylediğini okudum. Ne çabuk! Diyor ki, inledi, durmadan inledi. Kendisi ise dikilip hayran hayran seyretmiş. Ne iyi!”</p>
				<p>“İyi mi?”</p>
				<p>“İyi. Bazen çocuğu benim çarmıha gerdiğimi düşünüyorum. Asılı duruyor ve inliyor. Bense karşısına geçip oturuyorum ve ananas kompostosu içiyorum. Ben ananas kompostosunu çok severim. Siz de sever misiniz?”</p>
				<p>Alyoşa susuyor ve ona bakıyordu. Solgun sarı suratı birden çirkinleşmiş, gözleri parlamıştı.</p>
				<p>“Biliyor musunuz, bu Yahudi’yle ilgili yazıyı okudum ve bütün gece gözyaşları içinde titredim. Çocuğun nasıl bağırdığını ve inlediğini tasavvur ediyordum (dört yaşındaki çocuklar bunun farkındadırlar), ama şu komposto düşüncesi aklımdan hiç çıkmıyordu. Sabahleyin adamın birine <em>mutlaka</em> bana gelmesi için bir mektup yolladım. Geldi. Ona hemen bu çocuğu ve kompostoyu anlattım, <em>her şeyi </em>anlattım, <em>her şeyi</em> ve ‘iyi etmiş’ dedim. Birden gülmeye başladı ve bunun gerçekten iyi olduğunu söyledi. Sonra kalktı, gitti. Topu topu beş dakika oturdu. Beni küçümsemiş midir? Söyleyin, söyleyin Alyoşa, beni küçümsemiş midir?” Koltuğunda doğruldu, gözleri parlıyordu.</p>
				<p>“Söyleyin,” dedi Alyoşa heyecan içinde, “onu, yani bu adamı siz mi çağırdınız?”</p>
				<p>“Ben çağırdım.”</p>
				<p>“Mektup mu yolladınız?”</p>
				<p>“Mektup yolladım.”</p>
				<p>“Sırf bunu, yani bu çocuğu sormak için mi?”</p>
				<p>“Hayır, bunun için değil, hiç değil. Ama içeri girer girmez hemen bunu sordum. Cevap verdi, güldü, kalktı ve gitti.”</p>
				<p>“Adam size karşı dürüst davranmış,” dedi Alyoşa sessizce.</p>
				<p>“Beni hor görmemiş midir? Alay etmemiş midir?”</p>
				<p>“Hayır, çünkü kendisi de belki ananas kompostosuna inanıyordur. O da şu anda çok hasta Lise.”</p>
				<p>“Evet, inanıyor!” Liza’nın gözleri parladı.</p>
				<p>“O hiç kimseyi küçümsemez,” diye devam etti Alyoşa. “Yalnız hiç kimseye de inanmaz. İnanmayınca da elbette karşısındakini hor görür.”</p>
				<p>“O halde beni de küçümser miydi?”</p>
				<p>“Sizi de.”</p>
				<p>“Bu iyi,” diye dişlerini gıcırdatarak fısıldadı Liza. “Dışarı çıktığında ve gülmeye başladığında hor görülmenin de iyi bir şey olduğunu hissettim. Parmakları kesilmiş çocuk da iyiydi, hor görülmek de iyi...”</p>
				<p>Alyoşa’nın gözlerinin içine bakarak hırçın ve coşkun bir şekilde gülmeye başladı.</p>
				<p>“Biliyor musunuz Alyoşa, biliyor musunuz, ben isterdim ki... Alyoşa kurtarın beni!” Ansızın koltuktan kalktı, Alyoşa’ya atıldı ve ellerine sımsıkı sarıldı. “Kurtarın beni.” Nerdeyse inliyordu. “Size söylediklerimi dünyada başka hiç kimseye söyleyebilir miyim acaba? Ama gerçeği, gerçeği söyledim! Kendimi öldüreceğim, çünkü her şey bana iğrenç görünüyor! Yaşamak istemiyorum, çünkü her şey bana iğrenç geliyor! Her şey iğrenç geliyor, iğrenç! Alyoşa, neden beni hiç ama hiç sevmiyorsunuz?” diye çıldırmış gibi sözlerini tamamladı.</p>
				<p>“Hayır, seviyorum!” diye heyecanla cevap verdi Alyoşa.</p>
				<p>“Peki benim için ağlar mısınız, söyleyin ağlar mısınız?”</p>
				<p>“Ağlarım.”</p>
				<p>“Karınız olmak istemediğim için değil, sadece benim için ağlar mısınız?”</p>
				<p>“Ağlarım.”</p>
				<p>“Teşekkür ederim! Bana sadece sizin gözyaşlarınız lazım. Geri kalanların hepsi beni cezalandırsın, ayaklarıyla ezsinler, hepsi hepsi, ayrımsız! Çünkü ben hiç kimseyi sevmiyorum. Duydunuz mu, hiç kimseyi! Tam tersine nefret ediyorum! Gidin, Alyoşa, ağabeyinize gitme vakti geldi!” Birden Alyoşa’dan uzaklaştı.</p>
				<p>“Nasıl kalacaksınız böyle?” dedi Alyoşa korku içinde.</p>
				<p>“Ağabeyinize gidin, hapishane kapanır, gidin, işte şapkanız! Mitya’yı öpün, gidin, gidin!”</p>
				<p>Alyoşa’yı kapıya doğru kuvvetle itti. Alyoşa, kederli bir şaşkınlıkla bakıyordu. Birden sağ elinde bir mektup, iyice katlanmış ve mühürlenmiş küçük bir mektup hissetti. Bir göz attı ve adresi okudu: İvan Fedorviç Karamazov’a. Bakışlarını hızla Liza’ya çevirdi. Liza’nın yüzü tehdit eder gibiydi.</p>
				<p>“Mutlaka iletin, mutlaka!” Deli gibi, tepeden tırnağa titreyerek emretti. “Bugün, hemen! Yoksa intihar ederim! Sizi bunun için çağırmıştım!”</p>
				<p>Hızla kapıyı kapattı. Sürgünün sesi duyuldu. Alyoşa mektubu cebine koydu ve Bayan Hohlakova’ya uğramadan, hatta onu tamamen unutarak dosdoğru merdivene gitti. Liza ise Alyoşa uzaklaşır uzaklaşmaz sürgüyü açtı, kapıyı bir parça araladı, parmağını açık yere koydu ve kapıyı hızla kapatıp bütün gücüyle parmağını sıkıştırdı. On saniye kadar sonra parmağını oradan çıkarıp sessizce ve yavaşça koltuğuna gitti, tamamen düzelmiş olarak oturdu ve morarmış olan parmağına ve tırnağının altından fışkıran kana dikkatle bakmaya başladı. Dudakları titriyordu ve kendi kendine çabuk çabuk fısıldıyordu:</p>
				<p>“Alçak, alçak, alçak, alçak!”</p>
				
				
				
				</div>
  </body>
</html>