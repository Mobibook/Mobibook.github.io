<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter25">
<div class="html5_section">
				<div class="html5_header">
					<h1 class="book">DÖRDÜNCÜ KİTAP</h1>
					<h1 class="book-title">ÇIRPINIŞLAR</h1>
				<h1 class="chapter-num">I</h1>
				<h1 class="chapter-title">PEDER FERAPONT</h1>
				</div>
				
				<p>Alyoşa sabah erkenden, daha şafak sökmeden uyandı. Starets uyanmış ve yataktan kalkıp koltuğa oturmak istemiş, ancak kendisini son derece halsiz hissetmişti. Belleği tamamen yerindeydi; yüzü son derece yorgun, ama pırıl pırıl, neredeyse sevinçli, bakışları ise neşeli, dostça ve çekiciydi. “Belki de bu gelen günü tamamlayamayacağım,” dedi Alyoşa’ya; daha sonra günah çıkartmak ve hemen kutsal şarapla ekmek almak istedi. Her zaman Peder Paisiy’e günah çıkarırdı. Bu iki tören bittiğinde en son kutsal yağ sürme töreni başladı. Rahipler toplandı, hücre yavaş yavaş keşişlerle dolmaya başladı. Bu arada gün ağarmıştı. Manastırdan da gelmeye başladılar. Ayin bittiğinde starets herkesle vedalaşmak istedi ve hepsini öptü. Hücredeki sıkışıklık yüzünden ilk gelenler çıkıp diğerlerine yer açtılar. Alyoşa, tekrar koltuğa oturmuş olan staretsin yanı başında dikiliyordu. Starets yapabildiğince konuşuyor ve nasihat ediyordu. Sesi zayıf olsa bile hâlâ yeterince netti. “Ne kadar yıl size nasihat verdim, demek ki, o kadar yıl yüksek sesle konuşmuşum, adeta bir konuşma alışkanlığı, konuşurken de sizlere öğüt verme alışkanlığı edinmişim. Sevgili pederler ve din kardeşlerim, şu güçsüz halimde bile susmak benim için konuşmaktan daha zor olacak,” diye şaka yaptı. Bu arada çevresindeki kalabalığa dokunaklı bir şekilde göz atıyordu. Alyoşa, onun o zaman söylediği sözlerden bazılarını sonradan hatırladı. Açık konuşmasına, sesinin oldukça net olmasına rağmen sözleri pek tutarlı değildi. Pek çok şeyden söz ediyordu. Galiba ölmeden her şeyi söylemek, yaşarken söyleyeceği her şeyi söyleyemediğinden ve sırf nasihat olsun diye değil, sanki sevincini ve coşkusunu herkesle paylaşmak, hayattayken bir kere daha içtenlikle duygularını dökmek istediğinden her şeyi bir kez daha ifade etmek istiyordu...</p>
				<p>“Birbirinizi sevin pederler,” diye öğütlüyordu starets (Alyoşa sonradan bu sözü ne kadar çok anımsamıştı). “Tanrı’nın kullarını sevin. Bizler buraya gelmiş ve bu duvarlar arasına kapanmış olduğumuz için dış dünyadakilerden daha kutsal değiliz, tam tersine, buraya gelmiş olan her kimse, buraya gelmekle kendisinin dış dünyadaki tüm insanlardan ve yeryüzündeki her şeyden daha kötü olduğunu anlamış demektir... Bir rahip bu duvarlar arasında ne kadar uzun süre yaşarsa bunu o kadar iyi anlayacaktır. Çünkü aksi takdirde buraya boşu boşuna gelmiş olur. Sadece tüm dış dünyadakilerden daha kötü olduğunu değil, aynı zamanda bütün insanların önünde herkesten ve her şeyden, tüm dünyayı ve tek tek bireyleri ilgilendiren insan günahlarından dolayı suçlu olduğunu idrak ettiği zaman, ancak işte o zaman bir arada olma amacımıza ulaşılmış olacaktır. Çünkü aziz pederler, biliniz ki, içimizden her biri, dünyadaki herkes ve her şey için sadece genel anlamda değil, aynı zamanda dünyadaki her bir insanın kişisel suçlarıyla da suçludur. Bunun bilincine varılması, bir rahibin olduğu gibi dünyadaki her insanın da yürüdüğü yolun zirve noktasıdır. Çünkü rahipler de özünde insandır, yalnızca dünyadaki bütün insanlara gerekli olan insanlardır. İşte ancak o zaman yüreğimiz, uçsuz bucaksız, doymak nedir bilmeyen bir sevgiyle dolardı. O zaman içinizden her biri, tüm dünyayı sevgiyle ele geçirebilecek ve gözyaşlarıyla dünyanın günahlarını yıkayabilecek güçte olacaktır... Herkes yüreğine yakın yürüsün, herkes kendi kendine durmadan günah çıkartsın. Kendi günahınızdan korkmayın, hatta günahınızın bilincinde olsanız bile korkmayın, sadece pişmanlık duyarsınız, ama Tanrı’ya şart koşmayın. Tekrar söylüyorum, kibirli olmayın. Küçüklerinize karşı kibirli olmayın, büyüklere karşı da kibirli olmayın. Sizi reddedenlerden, aşağılayanlardan, size sövenlerden ve size iftira edenlerden nefret etmeyin. Ateistlerden, kötülük öğretenlerden, maddecilerden, hatta bunların yalnızca iyilerinden değil, kötülerinden bile nefret etmeyin, çünkü onların içinde de, hele hele günümüzde iyiler pek çoktur. Dualarda onları şöyle hatırlayın: Tanrım, dua edeni olmayan herkesi kurtar, sana dua etmek istemeyenleri de kurtar. Ve şunu da ekleyin: Kibirliliğimden değil Tanrım, ben herkesten ve her şeyden daha pis olduğum için bu konuda dua ediyorum... Tanrı’nın kullarını sevin, sürüyü yabancıların ele geçirmesine izin vermeyin, çünkü eğer tembellik, her şeyden iğrenen kibriniz ve daha da çok tamahkârlık içinde uyuyakalırsanız bütün ülkelerden gelirler ve sürünüzü kaparlar. Hiç yorulmadan İncil’i halka anlatın... Tefecilik yapmayın... Gümüşü ve altını sevmeyin, bulundurmayın... İnançlı olun ve bayrağı taşıyın. Onu yükseltin..”</p>
				<p>Aslında starets, Alyoşa’nın da daha sonradan yazdığı gibi, burada yazılandan daha bölük pörçük konuşuyordu. Bazen sanki güç topluyormuş gibi konuşmaya tamamen ara veriyor, heyecanlanmış gibi soluğu kesiliyordu. Birçokları söylediği sözlere şaşmış ve bu sözlerde karanlık bir şeyler görmüş olsalar bile onu duygulanarak dinliyorlardı... Sonradan bütün bu sözleri hatırladılar. Alyoşa bir dakikalığına hücreden çıktığında herkesi sarmış olan endişeden ve hücrenin içinde ve hücre çevresinde toplanmış olan cemaatin bekleyişinden etkilenmişti. Bazılarının bekleyişi hemen hemen endişeli bir bekleyiş, diğerlerininki ise törensel bir bekleyişti. Herkes, staretsin ölümüyle hemen büyük bir şey olmasını bekliyordu. Bu bekleyiş, bir yandan düşüncesizlik gibi bir şeydi, ama en ciddi staretsler bile buna kendilerini kaptırmışlardı. Rahip Starets Paisiy’in suratı hepsinden ciddiydi. Alyoşa’nın hücreden dışarı çıkmasının tek nedeni, şehirden gelen ve Bayan Hohlakova’dan Alyoşa’ya tuhaf bir mektup getirmiş olan Rakitin tarafından bir rahip vasıtasıyla gizlice çağrılmış olmasıydı. Bayan Hohlakova, Alyoşa’ya zamanlaması çok uygun düşen, ilginç bir haberi bildiriyordu. Haber, dün staretsi selamlamak ve onun tarafından kutsanmak için gelmiş olan dindar kadınlar arasında bulunan şehirli bir ihtiyar kadınla, bir çavuşun dul karısı olan Prohorovna’yla ilgiliydi. Kadın staretse, görevli olarak uzaklara, Sibirya’ya, İrkutsk’a gitmiş olan ve bir yıldır hiçbir haber alamadığı oğlu Vasenka’yı kilisede ölü duasıyla anıp anamayacağını sormuştu. Starets, soruyu sert biçimde yanıtlamış, bu şekilde anmayı yasaklamış ve bunun büyücülük gibi bir şey olduğunu söylemişti. Ama sonra kadının bilgisizliğini bağışlayıp “sanki geleceğin kitabına bakar gibi” (Bayan Hohlakova mektubunda bu ifadeyi kullanıyordu) şu teselli edici sözleri de eklemişti: “Oğlu Vasya kesinlikle hayattaydı ve yakında ya kendisi gelecek ya da mektup gönderecekti. Evine gidip onu beklemeliydi. Ne oluverdi?” diye heyecanla ekliyordu Bayan Hohlakova, “kehanet harfiyen, hatta daha bile fazlasıyla gerçekleşti.” İhtiyar kadın evine döner dönmez Sibirya’dan gelmiş ve onu bekleyen mektubu hemen eline tutuşturdular. Ama dahası da vardı: Yolda, Yekaterinaburg’dan yazdığı mektubunda Vasya, annesine, Rusya’ya geldiğini, bir memurla birlikte geri döndüğünü ve bu mektubu aldıktan üç hafta kadar sonra “anasına sarılmayı umut ettiğini” haber veriyordu. Bayan Hohlakova, bu yeni gerçekleşmiş “kehanet mucizesini” hemen başrahibe ve cemaate iletmesi için Alyoşa’ya ısrarla ve hararetle yalvarıyordu: “Bunu herkes, herkes bilmeli!” Mektubunu bitirirken böyle diyordu. Mektup acele acele yazılmıştı, yazan kişinin heyecanı mektubun her satırında yansıyordu. Ama Alyoşa’ya cemaate bildirecek bir şey kalmamıştı, çünkü herkes her şeyi çoktan öğrenmişti: Rakitin, rahibi Alyoşa’ya gönderdikten sonra ona ayrıca bir görev daha vermiş ve rahipten “muhterem Peder Paisiy’e bildirilmek üzere bir dakika bile geciktirilmeye gelmeyecek bir haberi olduğunu ve bu cüreti için kendisinden af dilediğini” söylemesini istemişti. Rahip, Rakitin’in ricasını Peder Paisiy’e Alyoşa’dan önce ilettiği için Alyoşa’ya sadece mektubu okuyarak yerine geri dönerken Peder Paisiy’e yalnızca bir belge olarak mektubu bildirmek kalmıştı. İşte bu sert ve şüpheci adam bile kaşlarını çatarak “mucize” haberini okurken tamamen içinden kopup gelen bir duyguyu zapt edememişti. Gözleri parlamış, dudakları birdenbire mağrur ve duygulu gülümsemişti.</p>
				<p>“Daha neler göreceğiz?” dedi birden.</p>
				<p>“Daha neler göreceğiz, daha neler göreceğiz!” diye yineledi etraftaki rahipler. Ama Peder Paisiy, yeniden kaşlarını çatarak hepsinden zamanı gelmeden hiç kimseye bu konudan yüksek sesle söz etmemelerini rica etti ve sonra da kendi vicdanını rahatlatmak ister gibi dikkatle, ama dinleyenlerin de çok iyi gözledikleri gibi kendi söylediklerine kendisi de hemen hemen hiç inanmadan “Şimdilik biraz daha iyi kanıtlanması gerekir, çünkü dışardaki pek çok kişi bunu ciddiye almaz, hem bu doğal bir rastlantı da olabilir” diye ekledi. “Mucize” kuşkusuz bir anda bütün manastırda duyuldu ve hatta ayin için manastıra dışardan gelen pek çok kişi de öğrendi. Gerçekleşen mucizeden en çok etkilenen galiba uzak kuzeydeki Obdorsk bölgesinden, küçük “Kutsal Silvester” Manastırı’ndan gelip dün manastıra uğrayan rahip olmuştu. Dün Bayan Hohlakova’nın yanında dikilerek staretsi selamlamış ve ona bu hanımefendinin “iyileşen” kızını göstererek “Bu işleri yapmayı nasıl göze alıyorsunuz?” diye sormuştu.</p>
				<p>Şu anda şaşırmış durumdaydı ve neye inanması gerektiğini hemen hemen hiç bilmiyordu. Daha dün akşamüstü arı kovanlarının arkasındaki özel hücresinde manastırdaki pederlerden Ferapont’u ziyaret etmiş ve üzerinde olağanüstü ve müthiş bir iz bırakmış olan bu görüşmeden etkilenmişti. Bu starets, yani Peder Ferapont, kendisinden daha önce Starets Zosima’nın ve asıl, zararlı ve düşüncesiz bir yenilik saydığı staretsliğin düşmanı olarak söz ettiğimiz, ömrünü perhiz yapmakla ve susmakla geçiren çok yaşlı bir rahipti. Konuşmama adağı yapmış biri olduğu ve hemen hemen hiç kimseyle tek kelime konuşmadığı halde son derece tehlikeli bir düşmandı. Cemaat içinden pek çokları ona acıdıkları, dışardan gelenlerin birçoğu da onu kesinlikle bir kaçık olarak gördükleri halde yüce bir mümin ve büyük bir kahraman sayıldığı için özellikle tehlikeliydi. Ama onu çekici yapan meczupluğuydu. Peder Ferapont, Starets Zosima’ya hiç gitmezdi. Keşişhanede kaldığı halde, bir meczup gibi davrandığı için onu keşişhane kurallarıyla pek rahatsız etmezlerdi. Daha fazla değilse bile yaşı yetmiş beş kadardı. Keşişhaneye ait arı kovanlarının arkasında, duvarın köşesinde, eski, neredeyse yıkılmak üzere olan ahşap bir hücrede kalıyordu. Bu hücre, çok eski zamanlarda, daha geçen yüzyılda, yine büyük bir perhizci ve konuşmama adakçısı olan Peder İona için buraya kondurulmuştu. Peder İona, yüz beş yaşına kadar yaşamış biriydi ve kahramanlıklarıyla ilgili çok ilginç öyküler manastırda ve manastır çevresinde hâlâ dilden dile dolaşıyordu. Peder Ferapont, bundan yedi yıl kadar önce nihayet kendisini gözlerden en uzak bu hücreciğe, bu basit kulübeye yerleştirmelerini sağlamıştı. Kulübe basitti, ama daha çok bir şapele benziyordu, çünkü içinde çok sayıda bağışlanmış ikona vardı. İkonaların önünde ezelden beri hafif hafif yanan yine bağışlanmış olan kandiller vardı. Bunların bakımı ve yakılması görevi de Peder Ferapont’undu. Söylendiğine göre (ama doğruydu da), üç günde en fazla bir kilo ekmek yerdi; bu ekmekleri ona arı kovanlarının bulunduğu yerde oturan arıcı üç günde bir getirirdi, ama Peder Ferapont, kendisine bu hizmeti yapan arıcıya bile nadiren bir laf söylerdi. Bu iki kilo ekmek, başrahip tarafından her pazar günü son ayinden sonra düzenli olarak meczuba gönderilen beyaz ekmekle birlikte onun bir haftalık yiyeceğini oluştururdu. Bir maşrapa içindeki suyunu da her gün değiştirirlerdi. Ender olarak ayine giderdi. Onu görmeye gelen sevenleri, bazen onu bütün bir gün dizlerinin üstünden kalkmadan ve etrafına bakmadan dua ederken görürlerdi. Bu insanlarla sohbete girse bile kısa, kesik, tuhaf ve hemen hemen her zaman kaba konuşurdu. Gelenlerle konuştuğu çok ender durumlar da olurdu, ama çoğunlukla sadece ziyaretçi için her zaman büyük bir muamma olan tuhaf bir kelime söyler ve sonra da bütün ricalara rağmen hiçbir açıklama yapmazdı. Papazlık unvanı yoktu, sadece basit bir rahipti. Bununla birlikte en cahil insanlar arasında Peder Ferapont’un gökteki ruhlarla bağlantısı olduğu ve sadece onlarla konuştuğu için insanlarla konuşmadığı hakkında çok tuhaf bir söylenti dolaşırdı. Son derece sessiz ve suratsız bir rahip olan arı kovanı bekçisinin talimatıyla kovanların olduğu yerden süzülerek geçen Obdorsklu rahip, Peder Ferapont’un hücresinin bulunduğu köşeye gitti. Bekçi, “Belki bir yabancıyla konuşur, belki de ağzından bir kelime bile alamazsın” diye onu uyarmıştı. Sonradan anlattığına göre, rahip çok büyük bir korkuyla yaklaşmış. Oldukça geç bir saatmiş. Peder Ferapont bu sırada hücre kapısının önünde, alçak bir sandalyede oturuyormuş. Büyük, yaşlı bir karaağaç, tepesinde hafif hafif hışırdıyormuş. Akşam serinliği çıkmış. Obdorsklu rahip, meczubun önünde yerlere kapanmış ve takdis etmesini istemiş.</p>
				<p>“Benim de senin önünde yere kapanmamı mı istiyorsun rahip?” demiş Peder Ferapont, “Kalk!”</p>
				<p>Rahip ayağa kalkmış.</p>
				<p>“Takdis ederken takdis edilmiş olursun, yanıma otur. Nereden geliyorsun?”</p>
				<p>Zavallı rahibi en çok etkileyen şey, kesinlikle büyük bir perhizde olduğu ve bu kadar ileri bir yaşta bulunduğu halde Peder Ferapont’un hâlâ güçlü, uzun boylu, dimdik duran, beli bükülmemiş, yüzü aydınlık, zayıf ama sağlıklı bir ihtiyar görünüşünde olmasıydı. Bu adamın içinde önemli bir güç daha olduğu şüphesizdi. Vücut yapısı atletikti. Onca yaşına rağmen kır saçlı bile değildi. Saçı ve sakalı hâlâ çok gür ve simsiyahtı. Gözleri gri, büyük ve parlak, ama etkileyici bir şekilde fal taşı gibi açılmıştı. “O” harfi üzerine güçlü bir vurgulamayla konuşuyordu. Eski adıyla kaba mahpus çuhasından boz renkli uzun bir kaftan giymiş, beline de kalın bir ip bağlamıştı. Boynu ve göğsü açıktı. Kaftanın içinden en kalın keten bezinden yapılmış, aylardır çıkarılmadığı için neredeyse tamamen siyahlaşmış olan gömleği görünüyordu. Kaftanının altında otuz funtluk demir zincirler taşıdığını söylerlerdi. Çıplak ayağına eski, dağılmak üzere çarıklar giymişti.</p>
				<p>Rahip, biraz korkmuş olsa da hızlı, meraklı gözlerle münzeviyi gözleyerek sakin sakin şu yanıtı verdi?</p>
				<p>“Obdorsk’taki küçük bir manastırdan, Kutsal Silvester’den.”</p>
				<p>“Senin Silvester’de bulundum. Orda yaşadım. Silvester’in sağlığı iyi mi?”</p>
				<p>Rahip durakladı.</p>
				<p>“Ne kafasız insanlarsınız! Hangi perhizi yapıyorsunuz?”</p>
				<p>“Kilercimiz eski keşişhane usulüne göre şöyle düzenliyor: Büyük Perhiz’de pazartesi, çarşamba ve cuma günleri yemek verilmiyor. Salı ve perşembe günleri cemaate beyaz ekmek, ballı hoşaf, yaban dutu ya da lahana salamurası ve yulaf unu veriliyor. Cumartesi günü beyaz lahana çorbası, nohutlu erişte çorbası, karabuğday lapası. Bunların hepsi de yağlıdır. Pazar günü lahana çorbasına kuru balık ve bir de lapa ekleniyor. Kutsal haftada pazartesiden cumartesi akşamına kadar altı gün boyunca suyla ekmek, çiğ yiyecekler ve ot yenir, hepsi de ölçülü olarak tabii; bunlar yenebilir, ama her gün değil. Yalnız birinci kutsal haftada olduğu gibi yapılması söylenmiştir. Kutsal büyük cuma günü hiçbir şey yenmez, aynı şekilde büyük cumartesi de saat üçe kadar oruç tutarız ve o zaman suyla biraz ekmek yer ve birer kadeh şarap içeriz. Kutsal büyük perşembe günü yağsız pişirilmiş yemekler yeriz, şarap içeriz ya da kuru gıdalarla açlığımızı bastırırız. Çünkü Laodikiya’da toplanan ruhani meclis, büyük perşembe için şöyle diyor: ‘Büyük Perhiz’in son haftasında perşembe günü yemeye izin vererek bütün Büyük Perhiz’i lekelemek doğru değildir.’ Bizde böyledir. Ama sizinkiyle kıyaslayınca bunlar nedir ki, yüce peder,” diye ekledi cesaretlenen rahip, “çünkü siz bütün bir yıl, hatta kutsal Paskalya’da bile sadece ekmek ve suyla besleniyorsunuz. Üstelik bizim ekmeğimiz iki gün, sizinki ise bütün hafta gidiyor. Gerçekten şaşılacak kadar büyük sizin perhiziniz.</p>
				<p>“Ya gruzdlar?<a class="si-noteref epub-type_noteref" href="#f30" id="ref_f30">30</a>” diye ansızın sordu Peder Ferapont. “G” harfini “h” gibi söylüyordu.</p>
				<p>“Gruzdlar mı?” diye soruyu yineledi şaşıran rahip.</p>
				<p>“Tabii ya. Onların ekmeğine muhtaç olmadığım için ekmeklerinden vazgeçebilirim, ormana gider, orda gruzdla ya da yemişle yaşayabilirim. Ama onlar ekmeklerini bırakıp buradan bir yere gidemezler, demek ki onlar şeytana bağlıdırlar. Pis herifler, şimdi de bu kadar perhize gerek olmadığını söylüyorlar. Düşünceleri kibirli ve kötü.”</p>
				<p>“Ah, doğru,” diye iç geçirdi rahip.</p>
				<p>“Oradakilerin şeytanlarını gördün mü?” diye sordu Peder Ferapont.</p>
				<p>“Oradakiler kim?” çekinerek sordu rahip.</p>
				<p>“Geçen yıl Kutsal Üçlü Yortusu’nda başrahibe gitmiştim, o zamandan beri de oraya uğramadım. Gördüm, birinin göğsünde oturuyor, cüppesinin altına saklanıyor, yalnız boynuzları görünüyor; birinin cebinden bakıyor, gözleri fıldır fıldır, benden korkuyor; birinin pis göbeğine kurulmuş, birinin de boynuna öyle bir asılmış, yapışmış ki, onu taşıyor, ama görmüyor.”</p>
				<p>“Siz... siz görüyor musunuz?” diye sordu rahip.</p>
				<p>“Dedim ya, görüyorum, hepsini görüyorum. Başrahibin yanından çıkarken bakıyorum, biri kapının arkasında benden saklanıyor, şöyle anaç bir şey, boyu bir buçuk arşın ya da daha fazla, kuyruğu kalın, boz renkli, uzun, kuyruğunun ucu kapı aralığına girmiş, ben de aptal değilim ya, kapıyı birden kapatıverdim, kuyruğu kısıldı. Nasıl bir çığlık kopardı, debelenmeye başladı. Ben de onu haç işareti yaparak hem de üç kez kutsadım. Ezilmiş örümcek gibi oracıkta geberdi. Şimdi herhalde o köşede çürümüş kokuyordur, ama onlar ne görürler, ne de kokusunu duyarlar. Bir yıldır gitmiyorum. Yabancı olarak da ilk sana söylüyorum.”</p>
				<p>“Söyledikleriniz çok korkunç! Yüce ve muhterem peder...” Rahip giderek cesaretleniyordu. “Kutsal ruhla sürekli ilişkiniz olduğu hakkında uzak bölgelere kadar yayılmış büyük bir şöhretiniz olduğu doğru mu?”</p>
				<p>“Uçarak iniyor. Arada sırada.”</p>
				<p>“Nasıl iniyor, yani ne olarak?”</p>
				<p>“Kuş şeklinde.”</p>
				<p>“Kutsal Ruh güvercin halinde mi geliyor?”</p>
				<p>“Biri Kutsal Ruh, öteki ise Tanrısal Kutsal Ruh. Tanrısal Kutsal Ruh başka. Öteki başka bir kuş olmaya, kâh kırlangıç, kâh iskete olmaya tenezzül edebilir.”</p>
				<p>“Onu bir isketeden nasıl ayırt ediyorsunuz?”</p>
				<p>“Konuşuyor.”</p>
				<p>“Nasıl yani, hangi dilde konuşuyor?”</p>
				<p>“İnsan diliyle.”</p>
				<p>“Peki, size ne söylüyor?”</p>
				<p>“Bugün bir salağın ziyaret edeceğini ve münasebetsiz şeyler soracağını haber vermişti. Çok şey öğrenmek istiyorsun rahip.”</p>
				<p>“Sözleriniz korkunç çok muhterem ve çok kutsal peder,” rahip kafasını sallıyordu. Bu arada ürkek gözlerinde kuşku da görülüyordu.</p>
				<p>“Şu ağacı görüyor musun?” diye sordu Peder Ferapont, biraz sustuktan sonra.</p>
				<p>“Görüyorum muhterem peder.”</p>
				<p>“Sana göre karaağaç, bana göreyse başka bir manzara.”</p>
				<p>“Nasıl bir şey?” Rahip meraklı bir bekleyiş içinde sustu.</p>
				<p>“Geceleri oluyor. Şu iki dalı görüyor musun? Geceleyin İsa bana elini uzatıyor ve elleriyle beni arıyor, açıkça görüyorum ve titriyorum. Korkunç, korkunç!”</p>
				<p>“O, İsa’nın kendisi ise korkunç olan nedir?”</p>
				<p>“Ya kapar götürürse.”</p>
				<p>“Diri diri mi?”</p>
				<p>“İlyas’ın ruhunu ve ününü işitmedin mi yoksa, sarılır ve götürür...”</p>
				<p>Obdorsklu rahipçik bu konuşmadan sonra oldukça büyük bir şaşkınlık içinde kendisine önceden gösterilmiş olan cemaatten birinin hücresine geri dönmüştü, ama aklı, Peder Zosima’dan çok Peder Ferapont’a daha çok yatıyordu. Obdorsklu rahip, öncelikle perhizden yanaydı, Peder Ferapont gibi böyle büyük bir perhizciye “olağanüstü şeyler görünmesi” de şaşırtıcı değildi. Söylediği sözler, hiç kuşku yok saçma görünüyordu, ama bu sözlerdeki anlamı Tanrı bilirdi. İsa adına dolaşan bütün meczuplarda böyle daha ne sözler ve hareketler vardır. Şeytanın kapıya kısılan kuyruğuna sadece mecazi anlamda değil, gerçek anlamda da bütün kalbiyle ve seve seve inanmaya hazırdı. Ayrıca eskiden, daha manastıra gelmeden önce de şimdiye dek yalnızca anlatılanlardan bildiği ve diğer pek çok kimse gibi kesinlikle zararlı bir yenilik saydığı staretsliğe karşı ciddi bir önyargı içindeydi. Manastırda bir gün geçirdikten sonra bazı basit düşünceli ve staretsliğe muhalif din kardeşlerinin gizli mırıltılarını da fark edebilmişti. Üstelik yapı olarak aceleci ve her şeye biraz fazlaca meraklı bir rahipti. İşte bu yüzden Starets Zosima tarafından gerçekleştirilen yeni “mucize”ye ilişkin büyük haber onu çok büyük bir şaşkınlığa uğrattı. Alyoşa, staretsin yanına ve hücresinin çevresine toplanan rahiplerin oluşturduğu kümelerin arasında oraya buraya koşuşturan, her şeye kulak kabartan ve herkese soru soran bu meraklı Obdorsklu konuğun pek çok kez önünde görünüp kaybolduğunu sonradan anımsadı. Ama o zaman rahibe pek az dikkat etmişti, ancak sonradan her şeyi hatırladı... Zaten bununla uğraşacak durumda değildi: Tekrar kendisini yorgun hisseden ve yatağına yatan Starets Zosima, birden gözlerini açarak Alyoşa’yı hatırladı ve yanına gelmesini istedi. Alyoşa hemen koşup gitti. Bu sırada staretsin yanında sadece Peder Paisiy, rahip Peder İosif ve mürit Porfiriy bulunuyordu. Starets yorgun gözlerini açarak Alyoşa’ya dikkatle bakıp birden sordu:</p>
				<p>“Seninkiler seni bekliyorlar mı yavrucuğum?”</p>
				<p>Alyoşa duraksadı.</p>
				<p>“Sana ihtiyaçları yok mu? Bugün için dünden kimseye söz vermiş miydin?”</p>
				<p>“Babama... ağabeylerime... başkalarına da... söz vermiştim.”</p>
				<p>“Gördün mü? Hemen git. Üzülme. Sen olmadan, dünyadaki son sözümü senin yanında söylemeden ölmeyeceğimi bil. Bu sözü sana söyleyeceğim oğlum ve onu sana vasiyet edeceğim. Sana, sevgili oğlum, çünkü sen beni seviyorsun. Hadi şimdi kime söz verdiysen git.”</p>
				<p>Gitmek çok zor geldiği halde Alyoşa hemen boyun eğdi. Ama onun dünyadaki son sözünü söyleme vaadi ve asıl önemlisi ona, Alyoşa’ya vasiyet etme vaadi, ruhunu sevinçle sarsmıştı. Şehirdeki bütün işlerini bitirip bir an önce geri dönmek için acele ediyordu. Tam bu sırada Peder Paisiy de ona, üzerinde son derece büyük ve beklenmedik bir etki bırakan bir şey söyledi. İkisi birden staretsin hücresinden çıktıkları sırada oldu bu.</p>
				<p>Peder Paisiy doğrudan doğruya ve hiçbir giriş yapmadan söze başladı:</p>
				<p>“Şunu hiç unutma delikanlı: Büyük bir güç halinde birleşen dünya bilimi, özellikle son asırda, kutsal kitaplarda bize göklerden vasiyet edilmiş olan her şeyi birer birer ele aldı ve dünya bilim adamlarının elinde sıkı bir analizden sonra tüm önceki kutsal şeylerden geriye hiçbir şey kalmadı. Ama onlar parça parça ele aldılar, bütünü ise insanı hayrete düşürerek körlük derecesine varacak şekilde gözden kaçırdılar. Oysa ki, bu bütün, onların gözleri önünde eskisi gibi değişmez şekilde durmaktadır ve cehennemin kapısı bile onun hakkından gelemeyecektir. Bu bütün on dokuz yüzyıldır yaşamıyor muydu? Ya şimdi, tek tek insanların hareketlerinde ve halk kitlelerinin eylemlerinde yaşamıyor mu? Hatta her şeyi yıkmış olan ateistlerin hareketlerinde bile eskiden olduğu gibi sarsılmaz şekilde yaşıyor! Çünkü Hıristiyanlıktan dönenler ve Hıristiyanlığa karşı isyan edenler, aslında bizzat İsa’nın sıfatını taşıyorlardı. Öylece de kaldılar, çünkü şimdiye dek ne onların, ne de yüreklerinin ateşi, insana ve onun meziyetlerine bir zamanlar İsa tarafından gösterilmiş olan örnek gibi çok yüksek başka bir örnek daha yaratacak güçte olamadı. Denemelere gelince, sadece ve sadece biçimsizlikler ortaya çıktı. Bunu özellikle aklında tut delikanlı, çünkü bu dünyadan göçmekte olan staretsin tarafından dış dünyaya gönderiliyorsun. Belki bu büyük günü anımsadığında yüreğimden gelerek sana söylediğim bu nasihatleri unutmazsın, çünkü gençsin, dünyada insanı yoldan çıkaran pek çok şey vardır ve sen onları kaldırabilecek güçte değilsin. Hadi artık git, yetimim.”</p>
				<p>Peder Paisiy bu sözleri söyleyerek onu kutsadı. Alyoşa manastırdan çıkarken ve bütün bu beklenmedik sözleri etraflıca düşünürken birdenbire şimdiye kadar kendisine karşı katı ve sert davranan bu rahipte şimdi yeni ve umulmadık bir dost ve onu çok seven yeni bir lider bulduğunu anladı. Sanki Starets Zosima ölürken onu bu rahibe emanet etmiş gibiydi. “Belki de sahiden aralarında böyle bir şey geçmiştir” diye düşündü Alyoşa. Ondan biraz önce işittiği beklenmedik ve bilgince düşünce, başka herhangi bir şey değil de özellikle bu düşünce, Peder Paisiy’in yüreğindeki içtenliği kanıtlıyordu yalnızca: Genç bir insanın aklını şeytanlıklarla savaşmak üzere silahlandırmak ve kendisine emanet edilmiş genç bir ruhu kendisinin bile tasavvur edemeyeceği kadar sağlam bir duvarla korumak için elinden geldiğince acele ediyordu.</p>
				</div>
				<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f30"><a class="backref" href="#ref_f30">30</a> Bir tür yenebilir mantar. (Ç.N.)</div>
</div>
  </body>
</html>