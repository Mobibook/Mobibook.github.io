<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter43">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">ÖYLE BİR AN</h1>
				</div>
				
				<p>“Sevgili oğlunun” tekrar geri döneceğine karar verdiğinde Peder Paisiy kesinlikle yanılmıyordu ve hatta belki de (tamamen değilse bile yine de bir öngörüyle) Alyoşa’nın ruhsal durumunun gerçek anlamını anlamıştı. Bununla birlikte bu derece çok sevdiğim ve öykümün bu henüz çok genç olan kahramanının yaşamındaki bu tuhaf ve belirsiz anın açık ve doğru anlamını şu anda anlatmanın bana da çok zor gelebileceğini samimiyetle itiraf ediyorum. Peder Paisiy’in Alyoşa’ya üzülerek yönelttiği “Yoksa senin de mi imanın kıt?” sorusuna Alyoşa’nın adına elbette ki “Hayır, onun imanı kıt değildir” diye kesin bir cevap verebilirdim. Üstelik burada tam tersi bir durum var: Onun bütün şaşkınlığı, çok fazla inançlı olmasından kaynaklanmıştı. Ama yine de bir şaşkınlık geçirmişti, hem de öyle üzücü bir şaşkınlık geçirmişti ki, Alyoşa yıllar sonra bile bu acı günü hayatının en zor, en uğursuz günlerinden biri saymıştı. Eğer açıkça “Acaba ondaki bütün bu keder ve endişe sadece staretsinin vücudunun hiç vakit geçirmeden şifa vermeye başlamak yerine tam tersine erkenden çürümeye uğraması yüzünden mi ortaya çıkmıştı?” diye sorsalar bu soruya hiçbir imaya kaçmadan “Evet, gerçekten de öyle olmuştu” cevabını veririm. Yalnız okurumdan delikanlımın saf yüreğiyle alay etme aceleciliğini göstermemesini rica ederdim. Ben de onun adına af dilemek veya özür dilemek ve onun saf inancını, örneğin, genç yaşını ya da evvelden okuduğu bilimlerde pek başarılı olmadığını vs. vs. ileri sürerek haklı çıkarmak niyetinde olmadığım gibi, tam tersini yapacağım ve onun yüreğinin yaradılışına karşı içten bir saygı duyduğumu kesin olarak açıklayacağım. Kuşkusuz, başka bir delikanlı, kalbin etkilerini dikkatlice karşılayabilen, ateşli değil, sadece ılık bir sevgiyle, doğru, ama yaşına bakarak daha çok sağduyulu (ama bu yüzden de önemsiz) bir mantıkla sevmeyi becerebilen başka bir delikanlı, kahramanımın başına gelenlerden kurtulabilirdi; ancak başka durumlarda, akılsızca, ama yine de büyük bir sevgiden kaynaklanan başka bir hevese kapılmak, inanın, bu hevese hiç kapılmamaktan daha şereflidir. Gençlikte ise bu heves daha da fazladır, çünkü artık tamamen sağduyusuyla hareket eden bir delikanlıya güvenilmez ve az değer verilir. İşte benim düşüncem böyle! “Ama,” diye haykıracaktır belki de aklı başında insanlar, “her gencin böyle bir kör inanca inanması da olanaksız, sizin delikanlı da başkalarına örnek teşkil etmez.” Buna da cevap vereceğim: Evet, benim delikanlı inanıyordu, saygılı ve sarsılmaz bir şekilde inanıyordu, ama yine de onun adına af dilemeyeceğim.</p>
				<p>Gördünüz mü, yukarda kahramanımın adına açıklama yapmayacağımı, özür dilemeyeceğimi ve onu haklı çıkarmayacağımı açıkladığım halde (belki de çok acele ederek) öykümün bundan sonrasının anlaşılması için yine de bir şeyleri açıklamak gerektiğini görüyorum. Şunu söyleyeceğim: Burada söz konusu olan mucize değildi. Alyoşa’nın sabırsızlığında söz konusu olan düşüncesizce bir mucize beklentisi değildi. Bazı inançların zaferi için, çabucak başka bir düşünceye karşı üstün gelebilecek herhangi bir eski, peşinen kabul edilmiş bir düşünce için o sırada Alyoşa’ya mucizeler gerekmiyordu (bu da artık hiç yoktur), hayır, kesinlikle hayır: Bütün bunlarda ve her şeyden önce, birinci sırada onun karşısında duran bir yüz, sadece bir yüzdü, sevgili staretsinin yüzü, taparcasına saydığı bir azizin yüzüydü. Onun genç ve saf yüreğinde gizlenmekte olan “herkese ve her şeye” karşı sevgi, bu sırada ve geçen bir yıl boyunca, en azından yüreğinin en güçlü duygusal dalgalanmalarında, zamanla sadece bir tek varlık üzerinde, belki de yanlış olarak, artık ölmüş olan sevgili staretsi üzerinde yoğunlaşmıştı. Gerçekten de bu varlık o kadar uzun zamandır önünde öyle tartışmasız bir ülkü olarak duruyordu ki, onun bütün taze güçleri ve bu güçlerin bütün emeli artık zaman zaman “herkesi ve her şeyi” dahi ihmal ettirecek kadar sırf bu ülküye yönelmeden edemezdi. (Daha sonraları, bir gün önce o kadar kaygılandığı ve üzüldüğü ağabeyi Dmitriy’i bu zor günde tamamen unuttuğunu hatırlamıştı; aynı şekilde bir gün önce büyük bir şevkle yerine getirmek niyetinde olduğu bir işi, İlyuşeçka’nın babasına iki yüz ruble götürmeyi de unutmuştu.) Ama yine de onun için gerekli olan bir mucize değil, “yüce adaletti”. Onun inancına göre, adalet çiğnenmişti ve böylece yüreği bir anda acımasızca yaralanmıştı. İşin seyrine bakıldığında bu “adalet”, Alyoşa’nın beklentilerinde önünde diz çöküp tapındığı eski önderinin cenazesinden ölür ölmez beklenen mucizeler şeklini mi almıştı? Ancak manastırdakilerin hepsi, hatta Alyoşa’nın zekâları önünde eğildiği kişiler, örneğin Peder Paisiy de aynı şeyi düşünüyor ve bekliyorlardı. İşte Alyoşa da hiçbir kuşkuya kapılmadan kafasındaki hayalleri aynen herkesin ortaya koyduğu şekilde ifade etmişti. Üstelik bu, onun yüreğinde uzunca bir sürede, manastırda geçirdiği koca bir yılda oluşmuştu ve yüreği böyle bir şeyi beklemeyi alışkanlık haline getirmişti. Ama adalete susamıştı, istediği sadece mucize değildi, adalet de istiyordu! Ve işte onun beklentisine göre, bütün dünyada herkesten üstün olması gereken kişi, kendisine yakışan şan yerine birden düşmüş ve rezil olmuştu! Ne için? Bu hükmü kim vermişti? Bu kararı kim verebilirdi? İşte onun deneyimsiz ve bakir yüreğini sıkan bu sorulardı. Doğruların en doğrusu birinin bu derece düşüncesiz ve kendisinden bu derece aşağı bir kalabalığa böylesine kötü bir şekilde alay konusu edilmesine incinmeden ve için için öfkelenmeden katlanması mümkün değildi. Varsın hiç mucize olmasın, varsın mucizevi hiçbir şey görülmesin ve hemen beklenen şey doğrulanmasın, peki ama neden şerefsiz olduğu ilan edilmiş, neden bu rezalete izin verilmiş, bu hızlı çürüme neden kindar rahiplerin dedikleri gibi “doğayı bile geride bırakmıştı”? Şimdi bu rahiplerin Peder Ferapont’la birlikte büyük bir zafermiş gibi ulaştıkları bu “işaret”in nedeni neydi ve neden böyle bir sonuca varma hakkını elde ettiklerine inanıyorlardı? Tanrı’nın öngörü ve parmağı neredeydi? “En gerekli olduğu bir anda” parmağını neden saklıyordu (Alyoşa böyle düşünüyordu), yoksa kendini kör, sağır ve merhametsiz doğa yasalarına bağlı kılmak mı istiyordu?</p>
				<p>İşte bu yüzden Alyoşa’nın yüreği kan ağlıyordu ve daha önce de söylediğim gibi, dünyada bu en çok sevdiği kişi gözlerinin önünden gitmiyordu. “Beş paralık edilen” de, “şerefsiz bırakılan” da o idi? Varsın benim delikanlının bu mırıldanmaları düşüncesiz ve sağduyudan yoksun olsun, ama yine de üçüncü kez söylüyorum (bunun belki de düşüncesizlik olduğunu baştan kabul ediyorum): Genç kahramanımın böyle bir anda o kadar da sağduyulu olmamasından memnunum, çünkü aklı başında bir insanın sağduyuya ayıracak zamanı daima bulunur, hem bir delikanlının yüreğindeki sevgi böyle olağanüstü bir anda değil de ne zaman ortaya çıkacaktır? Ancak bu durumda, Alyoşa’nın zihninde onun için bu uğursuz ve tutarsız dakikada bir anlık da olsa açığa çıkmış olan biraz tuhaf bir olaydan söz etmeden geçemeyeceğim. Bu yeni ortaya çıkan ve bir görünüp bir kaybolan <em>şey</em>, şimdi Alyoşa’nın sürekli olarak aklına gelen İvan Ağabeyi ile dünkü konuşmasından kalma biraz üzücü etkiydi. Tam da bu sırada aklına gelmişti. Oh hayır, Alyoşa’nın ruhunda temel oluşturan doğal inançlardan hiçbiri sarsılmamıştı. Tanrı’yı seviyordu ve birden biraz homurdanmış olsa da ona sarsılmaz biçimde inanıyordu. Ancak yine de İvan Ağabey’le dünkü konuşmasından kalan bir çeşit belli belirsiz, ama can sıkıcı ve kötü etki Alyoşa’nın ruhunda yeniden kımıldanmaya başlıyor ve giderek artan şekilde ruhunun dışına taşmak istiyordu. Hava artık iyice kararmaya başladığı sırada keşişhaneden manastıra giderken çam korusundan geçen Rakitin, birden bir ağacın altında uyuyormuş gibi yüzükoyun yere yatmış olan Alyoşa’yı fark etti. Yaklaştı ve seslendi:</p>
				<p>“Burada mıydın Aleksey? Yoksa...” dedi, şaşkındı, sözünü bitirmeden kaldı. “Yoksa <em>bu hale mi geldin?”</em> demek istiyordu. Alyoşa ona bakmadı, ama biraz kımıldadığı için Rakitin onun kendisini duyduğunu ve anladığını tahmin etti.</p>
				<p>“Neyin var?” Hâlâ şaşkındı, ama şaşkınlık yerini artık yüzündeki giderek alaycı bir ifadeye dönüşmüş olan gülümsemeye bırakmaya başlamıştı.</p>
				<p>“Dinle, iki saatten fazla süredir ben de seni arıyorum. Birdenbire ortadan kayboldun. Burada ne yapıyorsun? Nedir bu yaptığın aptallıklar? Hadi yüzüme bak...”</p>
				<p>Alyoşa kafasını kaldırdı, oturdu ve sırtını ağaca dayadı. Ağlamıyordu, ama suratında bir ıstırap ifadesi taşıyordu, bakışlarında ise öfke görülüyordu. Bu arada Rakitin’e değil, başka bir tarafa bakıyordu.</p>
				<p>“Biliyor musun, suratın tanınmaz hale gelmiş. Şu bilinen uysallığından eser yok. Birine mi sinirlendin yoksa? Kızdırdılar mı seni?”</p>
				<p>“Bırak!” dedi birden Alyoşa, yine ona bakmadan ve yorgun yorgun elini sallayarak.</p>
				<p>“Vay vay, demek artık böyle olduk! Aynen diğer ölümlüler gibi bağırıp çağırmaya başladık. Hem de meleklerden biri! Pekâlâ Alyoşa, beni şaşırttın, şunu bil ki samimi söylüyorum. Çoktandır burada hiçbir şeye şaşırmıyorum... Doğrusu, seni hep okumuş biri olarak saymışımdır...”</p>
				<p>Alyoşa nihayet ona baktı, ama dalgın ve sanki hâlâ onu pek az anlıyormuş gibiydi.</p>
				<p>“Yoksa senin ihtiyar pis koktuğu için mi böyle oldun? Yoksa onun mucize yaratacağına ciddi ciddi inanıyor muydun?” diye haykırdı Rakitin. Yüzü tekrar çok samimi bir şaşkınlık ifadesi almıştı.</p>
				<p>“İnanıyordum, inanıyorum, inanmak da istiyorum, inanacağım da, sana ne!” diye öfkeyle bağırdı Alyoşa.</p>
				<p>“Tamam canım, bir şey yok. Tuu, şeytan alsın, buna artık on üç yaşında bir okul çocuğu bile inanmıyor. Aman neyse, şeytan götürsün... Demek, sen şimdi Tanrı’na öfkelendin ve isyan ettin: Sanki unvan vermemişler, bayramda nişan takmamışlar gibi! Ah sizler!”</p>
				<p>Alyoşa, Rakitin’e uzun uzun baktı ve gözlerinde birden bir pırıltı oldu... Ama bu Rakitin’e duyduğu öfke değildi.</p>
				<p>“Ben Tanrıma karşı isyan etmiyorum, sadece ‘onun dünyasını kabul etmiyorum,’” dedi Alyoşa ve birden ağzını çarpıtarak güldü.</p>
				<p>“Ne demek yani, dünyayı nasıl kabul etmiyorsun?” Onun bu yanıtı üzerine Rakitin bir an düşündü. “Ne saçmalık bu?”</p>
				<p>Alyoşa karşılık vermedi.</p>
				<p>“Tamam, boş şeylerden konuştuğumuz yeter, şimdi asıl meseleye gelelim: Bugün bir şey yedin mi?”</p>
				<p>“Hatırlamıyorum... yedim galiba.”</p>
				<p>“Yüzüne bakılırsa güçlenmen gerek. Suratından ıstırap okunuyor. Sen gece de uyumamışsın duydum, toplantınız varmış. Sonra da bütün bu gürültü patırtı... Bir lokmacık kutsal ekmek yemiş olmalısın. Cebimde sucuk var, demin buraya gelirken her ihtimale karşı şehirden almıştım. Sen de sucuk yemezsin ki...”</p>
				<p>“Bir parça ver sucuktan.”</p>
				<p>“Vay vay vay! Sen ne olmuşsun! Demek, artık isyan bayrağını tamamen açtın, barikatları kurdun. Pekâlâ birader, bu meselede önemsenecek bir şey yok. Bana gidelim... Ben olsam şimdi bir iki kadehçik votka patlatırdım, ölesiye yoruldum. Votka da içmezsin herhalde... içer misin yoksa?”</p>
				<p>“Votka da ver.”</p>
				<p>“Bak şuna! Hayret doğrusu birader!” diyerek tuhaf tuhaf baktı Rakitin. “Pekâlâ öyle ya da böyle, votka ya da sucuk, güzel iş, bu fırsat kaçmaz, gidelim!”</p>
				<p>Alyoşa, bir şey söylemeden yerden kalktı ve Rakitin’in peşinden yürüdü.</p>
				<p>“Ağabeyin Vaneçka bunu görseydi şaşar kalırdı! Ha, ağabeyin İvan Fedoroviç, bu sabah apar topar Moskova’ya gitti, haberin var mı?”</p>
				<p>“Biliyorum,” dedi Alyoşa kayıtsız bir şekilde. Birdenbire zihninde ağabeyi Dmitriy’in hayali belirdi, ama sadece belirmekle kalmadı, bir şeyi, artık bir dakika bile ertelenmesi olanaksız olan acil bir işi, bir görevi, korkunç bir görevi hatırlattı, ancak bu anımsama bile Alyoşa’nın üzerinde hiçbir etki yapmadı, yüreğine ulaşamadı, o anda aklından uçup gitti ve unutuldu. Alyoşa ancak çok sonraları bunu hatırladı.</p>
				<p>“Vaneçka Ağabeyciğin bir defasında benim ‘yeteneksiz bir liberal çuval’ olduğumu söylemiş. Sen de bir kez kendini tutamamış ve benim ‘namussuz’ olduğumu ima etmiştin... Olsun varsın! Şimdi de ben sizin yeteneğinizi ve namusunuzu göreceğim.” Rakitin bu son sözleri kendi kendine fısıltıyla söyleyerek bitirdi. “Tuu, dinle!” Tekrar yüksek sesle konuşmaya başladı. “Manastıra girmeyelim, patikadan doğruca şehre gidelim... Hmm. Benim bir de Hohlakova’ya uğramam gerekiyordu. Tasavvur etsene, bütün olup bitenleri ona yazıp yolladım ve ne oldu dersin, anında kurşunkalemle yazılmış bir pusulayla bana cevap verdi (bu hanımefendi pusula yazmayı müthiş sever), ‘Peder Zosima gibi, bu kadar saygıdeğer bir staretsten <em>böyle bir hareketi</em> asla beklemiyormuş efendim!’ Hem de ‘hareket’ diye yazmış! O da öfkelenmiş; ah sizler! Dur!” diye bağırdı birden, hemen durdu ve Alyoşa’yı omzundan tutarak onu da durdurdu.</p>
				<p>“Biliyor musun Alyoşa,” diyerek merakla Alyoşa’nın gözlerine baktı. Birdenbire aklına geliveren ve suratını bir anda aydınlatan yeni bir düşüncenin etkisi altındaydı ve konuşurken gülse de galiba şu anda Alyoşa’da gördüğü tuhaf ve hiç beklenmedik ruhsal duruma hâlâ inanamadığından aklına geliveren bu yepyeni fikri yüksek sesle ifade etmeye korkuyordu. “Alyoşka, biliyor musun, en iyisi biz şimdi nereye gidelim?” diyebildi sonunda çekingen bir bekleyişle.</p>
				<p>“Fark etmez... nereye istersen.”</p>
				<p>“Gruşenka’ya gidelim mi, ha? Gider misin?” diye çekingen bekleyişi yüzünden tir tir titreyerek sonunda sorabildi Rakitin.</p>
				<p>“Olur, Gruşenka’ya gidelim,” diye hemen rahat bir şekilde yanıtladı Alyoşa. Artık bu kadarı Rakitin için hiç beklenmedik bir şeydi, yani böyle çabucak ve rahatça razı olması onu öyle şaşırtmıştı ki, nerdeyse bir adım geri sıçradı.</p>
				<p>“Bak sen! Görüyor musun!” diye hayretler içinde bir çığlık attı. Ama birdenbire Alyoşa’nın elini sımsıkı yakaladı, kararından vazgeçmesinden şiddetle korkarak onu patikaya doğru hızla çekti. Konuşmadan yürüyorlardı, Rakitin ağzını açmaktan bile korkuyordu.</p>
				<p>“Ne kadar sevinecek kim bilir...” diye mırıldandı, ama sonra yine sustu. Aslında Alyoşa’yı Gruşenka sevinsin diye götürmüyordu; işini bilen bir adamdı ve kendisi için kazançlı olmayacak bir amaç için hiçbir işe girişmezdi. Şu anda iki amacı vardı. Birincisi, öç alma, yani “doğru birinin rezil oluşunu” ve Alyoşa’nın onu şimdiden zevkten dört köşe eden “azizlikten günahkârlığa düşüşünü” görme amacı, ikincisi ise onun için son derece kazançlı olacak biraz maddi bir amaçtı. Bundan daha sonra söz edeceğiz.</p>
				<p>“Demek ki, böyle bir an çıkıp geldi,” diye düşündü kendi kendine. Neşeli ve düşmanca bir tavrı vardı. “Şu halde biz de onun, yani bu anın yakasına yapışırız, çünkü bize çok uygun düşecektir.”</p>
				
				
				
				</div>
  </body>
</html>