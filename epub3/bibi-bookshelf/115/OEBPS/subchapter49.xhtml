<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter49">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">KARANLIKTA</h1>
				</div>
				
				<p>Nereye koşuyordu? Malum: “Gruşenka Fedor Pavloviç’ten başka nerede olabilirdi? Samsonov’dan çıkıp dosdoğru ona koşmuştu, şimdi bu apaçık ortadaydı. Bütün entrika, bütün aldatmaca şimdi anlaşılıyordu...” Bunların hepsi kafasının içinde bir kasırga gibi esiyordu. Marya Kondratyevna’nın bahçesine gitmedi: “Oraya gitmeye hiç gerek yok... Ortalığı velveleye vermemeli... Hemen haber verirler... Demek ki, Marya Kondratyevna da komploya dahil, Smerdyakov da, hepsi de, hepsi de satılmış!” Kafasında başka bir niyet belirdi: Arka sokaklardan, uzun dolambaçlı bir yoldan Fedor Pavloviç’in evine koştu, Dmitrovskaya Caddesi’ni, sonra küçük köprüyü geçti ve doğruca bahçelerin arkasındaki boş ve kimsenin geçmediği, bir yandan komşu sebze bahçesinin çitiyle, diğer yandan da Fedor Pavloviç’in bahçesini çepeçevre dolanan yüksek ve sağlam bir duvarla sınırlanmış olan ıssız sokağı hızla geçti. Galiba burada, rivayete göre bir zamanlar Lizaveta Smerdyaşçaya’nın duvardan atladığı yeri seçmişti. Tanrı bilir nedendir, kafasından “O atlayabildiyse ben neden atlayamayayım?” düşüncesi geçti. Gerçekten de sıçradı ve duvarın üst kısmına eliyle beceriklice yapıştı, sonra çabucak tırmandı ve duvarın tepesine oturdu. Bahçenin buraya yakın bir yerinde küçük bir hamam vardı, ama duvardan evin ışıklı pencereleri de görünüyordu. “İhtiyarın yatak odasında ışık yandığına göre Gruşenka da orada demektir!” diye düşündü ve duvardan bahçeye atladı. Grigoriy’in büyük bir olasılıkla, Smerdyakov’un ise yüzde yüz hasta olduğunu ve kendisini duyabilecek hiç kimse olmadığını bildiği halde içgüdüsel olarak gizlendi, hareket etmeden dikildi ve etrafı dinlemeye başladı. Ama her tarafta ölüm sessizliği vardı, inadına tam bir sessizlik hâkimdi ve en küçük bir kıpırtı bile yoktu.</p>
				<p>“Ve yalnızca sessizliğin fısıltısı duyuluyor,” mısrası nedense aklından geçti, “atladığımı kimse duymasa bari; herhalde duymamışlardır.” Bir dakika durduktan sonra bahçede, otların üzerinde sessizce yürüdü; ağaçların ve çalıların etrafından dolaşıp her adımda sakınarak, her adımına kulak kabartarak bir süre yürüdü. Beş dakika kadar sonra ışıklı pencereye varmıştı. Burada, pencerelerin altında birkaç tane büyükçe, yüksek ve sık mürver ve kartopu fidanı olduğunu hatırlıyordu. Evin bahçeye açılan kapısı, ön cephenin sol tarafındaydı ve kapalıydı. Mitya geçerken buna özellikle dikkat etmişti. Sonunda fidanlara ulaştı ve bunların arkasına saklandı. Soluk bile almıyordu. “Şimdi beklemek gerek,” diye düşündü, ayak sesimi duydularsa ve etrafı dinliyorlarsa yanlış duydukları hissini vermeli, bari hapşırığım, öksürüğüm tutmasa...”</p>
				<p>İki dakika kadar bekledi, ama yüreği korkunç şekilde çarpıyordu ve soluğu kesilmek üzereydi. “Hayır, bu kalp çarpıntısı geçmeyecek,” diye düşündü, daha fazla bekleyemeyeceğim.” Ağacın arkasında gölgede duruyordu; ağacın ön kısmı pencereden gelen ışıkla aydınlanmıştı. “Kartoplarının yemişleri ne kadar da kırmızı!” diye fısıldadı nedenini kendisi de bilmeden. Sessiz adımlarla yavaşça pencereye yaklaştı ve ayaklarının ucunda yükseldi. Fedor Pavloviç’in yatak odası avucunun içi gibi karşısındaydı. Bu, Fedor Pavloviç’in deyimiyle, “Çin işi” paravanla ortadan bölünmüş pek büyük olmayan bir odaydı. “Çin işi,” diye aklından geçti Mitya’nın, “Paravanın arkasında da Gruşenka olmalı.” Fedor Pavloviç’i dikkatle incelemeye başladı. Beriki Mitya’nın daha önce üzerinde hiç görmediği, beli püsküllü ipek bir kordonla bağlanmış yeni, çizgili ipek bir sabahlık giymişti. Sabahlığın yakasının altından çok şık, tertemiz iç çamaşırı, altın düğmeli, Hollanda işi ince gömleği görünüyordu. Fedor Pavloviç’in kafasında, Alyoşa’nın gördüğü kırmızı sargı vardı. “Giyinip kuşanmış,” diye düşündü Mitya. Fedor Pavloviç pencerenin yakınında duruyordu. Görünüşüne bakılırsa düşünceliydi. Birden kafasını kaldırdı, etrafı dinler gibi yaptı ve hiçbir şey duymayınca masaya yaklaştı, sürahiden yarım kadehçik konyak doldurdu ve içti. Sonra derin bir iç geçirdi, yine durdu, dalgın dalgın iki pencerenin arasındaki aynaya yaklaştı, sağ eliyle kırmızı sargıyı alnından biraz yukarı kaldırdı ve henüz geçmemiş olan çürüklerini ve yaralarını incelemeye başladı. “Yalnız,” diye düşündü Mitya, “büyük olasılıkla yalnız.” Fedor Pavloviç aynadan uzaklaştı, birdenbire pencereye döndü ve pencereden bakmaya başladı. Mitya hemen gölgeye kaçtı.</p>
				<p>“Gruşenka belki de paravanın arkasında uyuyordur,” düşüncesiyle birlikte sanki yüreğine bir iğne battı. Fedor Pavloviç pencereden uzaklaştı. “Pencerede onu gözlüyor, demek ki, Gruşenka burada değil; yoksa karanlığa niye baksın ki?.. Sabırsızlıktan içi içini yiyor, demek ki...” Mitya hemen yaklaştı ve tekrar pencereden bakmaya başladı. İhtiyar artık üzüntülü bir şekilde küçük masanın başına oturmuştu. Sonunda dirseğini masaya dayadı ve sağ elini yanağına koydu. Mitya gözlerini dört açmış bakıyordu.</p>
				<p>“Tek başına, evet tek başına!” diye tekrar doğruladı. “Gruşenka burada olsaydı suratı bambaşka olurdu.” Tuhaf iş: Mitya’nın yüreğinde birdenbire Gruşenka niye burada değil diye anlamsız ve garip bir öfke kaynamaya başladı. “Onun burada olmamasına değil,” diye düşünüyordu, “burada olup olmadığını hiçbir şekilde öğrenemeyecek olmama kızıyorum.” Mitya daha sonraları, bu dakikada zihninin olağanüstü açık olduğunu ve her şeyi en son ayrıntısına kadar anladığını, her ayrıntıyı kavradığını kendisi de anımsıyordu. Ama yüreğinde bir şey bilmemekten ve kararsızlıktan doğmuş olan sıkıntı önüne geçilmez bir hızla büyüyordu. “Sonuçta burada mı, değil mi?” sorusu yüreğinde öfkeyle kaynayıp duruyordu. Birden kararını verdi, elini uzattı ve pencerenin çerçevesine yavaşça vurdu. İhtiyarla Smerdyakov’un aralarında kararlaştırdıkları işarete uygun vurmuştu: Önce iki kere yavaş, sonra üç defa hızlı: Tak-tak-tak, yani “Gruşenka geldi” anlamına gelen işaret. İhtiyar irkildi, kafasını kaldırdı, hemen yerinden fırladı ve pencereye koştu. Mitya gölgeye kaçtı. Fedor Pavloviç pencereyi açtı ve kafasını uzattı.</p>
				<p>“Gruşenka sen misin? Sen misin?” dedi titreyen bir fısıltıyla. “Neredesin anacığım, neredesin küçük meleğim?” Müthiş bir heyecan içindeydi, nefesi tıkanıyordu.</p>
				<p>“Yalnız!” diye karar verdi Mitya.</p>
				<p>“Nerdesin?” İhtiyar tekrar seslendi ve kafasını daha çok çıkarttı, sağa sola her yana bakarak başını omuzlarıyla birlikte öne doğru uzatmıştı. “Buraya gel; küçük bir armağan hazırladım, gel de göstereyim!..”</p>
				<p>“Üç bin rublelik paketi kastediyor,” diye aklından geçirdi Mitya.</p>
				<p>“Neredesin ama?.. Yoksa kapının önünde misin? Şimdi açıyorum...”</p>
				<p>İhtiyar sağa, bahçe kapısının bulunduğu tarafa bakarken ve karanlıkta etrafı görmeye çalışırken nerdeyse pencereden düşüyordu. Bir saniye sonra Gruşenka’nın yanıtını beklemeden mutlaka kapıyı açmaya koşacaktı. Mitya yandan bakıyor ve kımıldamıyordu. İhtiyarın profili, sarkık gıdığı, şehvetli bir bekleyiş içindeki kanca burnu, dudakları Mitya’ya çok iğrenç geldi ve bütün bunlar, odanın sol tarafından, lambadan gelen çapraz ışıkla daha da açık görünüyordu. Birden Mitya’nın yüreğinde korkunç, çılgın bir öfke kaynayıp köpürmeye başladı: “İşte o, rakibi, kendisine ömür boyu azap çektiren adam!” Dört gün önce, kameriyede konuşurken Alyoşa’nın “Babanı öldüreceğini nasıl söyleyebilirsin?” sorusuna yanıt verdiğinde adeta önceden hissederek Alyoşa’ya açıkladığı ani, kinci ve kudurmuş öfkenin kabarmasıydı bu.</p>
				<p>“Aslında bilmiyorum, bilmiyorum,” demişti o zaman, “belki öldürmem, belki de öldürürüm. O anda suratının bana birden iğrenç gelmesinden korkuyorum. Gıdığından, burnundan, gözlerinden, arsız gülüşünden tiksiniyorum. Kişisel bir nefret duyuyorum. İşte bundan korkuyorum, ya kendimi tutamazsam...”</p>
				<p>Kişisel nefreti dayanılmaz şekilde artıyordu. Mitya artık kendini kaybetmişti ve birden cebinden bakır havanelini kaptı...</p>
				<p>Mitya sonraları Tanrı o zaman beni gözetti diyordu: Tam o anda Grigoriy Vasilyeviç hasta yatağından kalkmıştı. Smerdyakov’un İvan Fedoroviç’e anlattığı şu malum tedaviyi aynı gün akşama doğru bitirmiş, yani karısının yardımıyla içinde çok kuvvetli, formülü gizli eriyikten bulunan votkayla bütün vücudunu silmiş, geri kalanını ise karısının tepesine dikilip fısıltıyla okuduğu “bir dua” ile içmiş ve yatmıştı. Marfa İgnatyevna da tadına bakmış ve ağzına içki koymayan biri olarak kocasının yanında ölü gibi uyumuştu. Ancak Grigoriy hiç beklenmedik bir anda gece uykudan uyanmış, aklını başına toplamaya çalışmış ve belindeki yakıcı sızıyı tekrar hissetmesine rağmen yataktan kalkmıştı. Sonra tekrar aklına bir şey gelmiş, kalkmış ve çabucak giyinmişti. Belki de uyuduğu ve “böylesine tehlikeli bir zamanda” evi bekçisiz bıraktığı için vicdan azabı duymuştu. Sara nöbeti yüzünden bitkin düşmüş olan Smerdyakov öteki odada hareketsiz yatıyordu. Marfa İgnatyevna’da da hiç hareket yoktu. “Kadın sızmış,” diye düşündü Grigoriy Vasilyeviç ona bakarak ve sonra inleyerek kapının eşiğine geldi. Kuşkusuz, eşikten sadece şöyle bir bakmak istiyordu, çünkü yürümeye gücü yoktu, belindeki ve sağ bacağındaki ağrı dayanılmaz bir haldeydi. Ama birden bahçe kapısını akşamdan beri kilitlemediğini hatırladı. Her şeyi zamanında yapan, düzenli, yıllardır edindiği alışkanlıkları olan bir adamdı. Topallayarak ve acıdan kıvranarak eşikten geçti ve bahçeye yöneldi. Bahçe kapısı ardına kadar açıktı. Bilinçsizce bahçeye çıktı. Belki bir şey görür gibi olmuş, belki de bir ses duymuştu, ama sol tarafa bakınca efendisinin penceresinin açık olduğunu gördü. Pencereye koştu, pencereden kimse bakmıyordu. “Niye açılmış, artık yaz da değil ki!” diye düşündü Grigoriy. Tam o anda birden bahçede, tam önünde alışılmadık bir şey görünüp kayboldu. Kırk adım kadar önünde, karanlıkta sanki bir adam koşuyordu, bir gölge çok hızlı hareket ediyordu. “Tanrım!” dedi Grigoriy ve kendini kaybedip belindeki ağrıyı unutarak kaçan adamın yolunu kesmeye koştu. Kestirmeden gidiyordu, herhalde bahçeyi kaçan adamdan daha iyi biliyordu; öteki ise hamama yönelmişti, hamamın arkasından koşarak geçti, duvara atıldı... Grigoriy gözden kaçırmadan takip ediyor ve kendini kaybetmiş koşuyordu. Kaçak duvardan atlamak üzereyken o da duvara ulaşmıştı. Kendini kaybetmiş olan Grigoriy feryadı bastı ve iki eliyle birden adamın ayağına yapıştı.</p>
				<p>Önsezisi onu yanıltmamıştı; kaçağı tanımıştı, bu oydu: “Cani, baba katili!”</p>
				<p>“Baba katili!” diye her tarafı çınlatarak bağırdı ihtiyar, ama sadece bunu söyleyebildi: Birden yıldırım çarpmış gibi yere düştü. Mitya tekrar bahçeye atladı ve yere düşürdüğü ihtiyarın üzerine eğildi. Mitya’nın elinde bakır havaneli vardı ve havanelini bilinçsizce otlara doğru fırlattı. Havaneli Grigoriy’in iki adım ötesine, ama otların üzerine değil, patikaya, en gözle görülür yere düştü. Önünde yatan adama birkaç saniye baktı. İhtiyarın kafası kan içindeydi; Mitya elini uzattı ve yoklamaya başladı. O anda ihtiyarın kafatasını mı kırdı, yoksa karanlıkta onu havaneliyle sadece “sersemletti mi”, “tam olarak emin olmayı” korkunç şekilde istediğini sonradan açık açık hatırlamıştı. Ama kan akıyordu ve Mitya’nın titreyen parmakları bir anda oluk oluk akan kana bulanmıştı. Hohlakova’ya giderken yanına aldığı yeni beyaz mendilini cebinden çıkardığını, mendili ihtiyarın başına koyarak alnındaki ve yüzündeki kanları bilinçsizce silmeye çalıştığını hatırlamıştı. Ama mendil bir anda kandan sırılsıklam oldu. “Tanrım, bunu niye yaptım?” diyerek birden kendine geldi Mitya. “Eğer kırılmışsa nasıl anlarım... Artık hepsi de bir değil mi?” diye ekledi ansızın umutsuzca, “Öldürdüysem öldürdüm... Karşıma çıktın ihtiyar, yat bakalım öyle!” dedi yüksek sesle ve hemen duvara tırmandı, sokağa atladı ve koşmaya başladı. Kanla ıslanmış mendil sağ avcunun içinde mıncık mıncık olmuştu, koşarken mendili redingotunun arka cebine soktu. Kafasını eğmiş koşuyordu ve karanlıkta, kentin sokaklarında onunla karşılaşmış olan pek az sayıdaki kişi, sonradan o gece çıldırmış gibi koşan birine rastladıklarını anımsamışlardı. Tekrar Morozova’nın evine koştu. Biraz önce, o çıkar çıkmaz Fenya, yaşlı kapıcı Nazar İvanoviç’e koşmuş ve “ne bugün, ne de yarın yüzbaşıyı artık içeri sokmaması” için “İsa hatırına” yalvarmaya başlamıştı. Nazar İvanoviç onu dinledikten sonra olur demiş, ama kötü bir rastlantı, aniden kendisini çağıran hanımının yanına, yukarı gitmiş, giderken de daha geçenlerde köyden gelmiş, yirmi yaşlarında bir delikanlı olan yeğeniyle karşılaşmış, ona avluda durmasını emretmiş, ama yüzbaşıyla ilgili talimat vermeyi unutmuştu. Mitya koşarak geldi ve kapıyı çaldı. Delikanlı onu hemen tanıdı: Mitya ona kaç kere bahşiş vermişti. Kapıyı hemen açtı, içeri aldı ve neşeyle gülümseyerek “zaten Agrafena Aleksandrovna da şu anda evde yoklar, efendim” diyerek acele bilgi verdi. “Nerede o, Prohor?” diye birden durdu Mitya.</p>
				<p>“Demin gitti, iki saat kadar önce, Timofey’le Mokroye’ye.”</p>
				<p>“Neden?” diye bağırdı Mitya.</p>
				<p>“Bilemem, efendim, bir subaya mı ne, oradan birisi çağırmış, atları da göndermiş...”</p>
				<p>Mitya onu bıraktı ve yarıdeli bir halde Fenya’ya koştu. </p>
				

				</div>
  </body>
</html>