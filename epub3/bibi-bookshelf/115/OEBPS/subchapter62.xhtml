<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter62">
<div class="html5_section">
				<div class="html5_header">
				<h1 class="chapter-num">IX</h1>
				<h1 class="chapter-title">MİTYA’YI GÖTÜRDÜLER</h1>
				</div>
				
				<p>Tutanak imzalandığında Nikolay Parfenoviç ciddi bir tavırla sanığa döndü ve ona “kararı” tebliğ etti. Kararda falan yılın, falan günü, falan yerde, falanca bölge mahkemesinin sorgu yargıcı, falan falan suçlarla (bütün suçlar titizlikle yazılmıştı) suçlanan falanca kişinin (yani Mitya’nın) sorgulanmasından sonra sanığın kendisine yüklenen suçlarda suçlu olduğunu kabul etmeyerek kendisini haklı çıkaracak hiçbir şey ortaya koymadığını, oysa ki, falanca falanca tanıkların ve falanca koşulların onun suçlu olduğunu tümüyle meydana çıkardığını dikkate alarak “Ceza Kanunu”nun falanca falanca maddeleri uyarınca vs. vs. falancanın (Mitya’nın) soruşturmadan ve yargıdan kaçmasına engel olmak için falanca hapishaneye atılmasına, neyle suçlandığının kendisine tebliğ edilmesine, bu kararın bir suretinin savcı yardımcısına verilmesine vs. vs. karar vermiştir deniyordu. Özetle Mitya’ya o andan itibaren tutuklu olduğunu ve çok kötü bir yere hapsedilmek üzere hemen şehre götürüleceğini tebliğ ettiler. Mitya dikkatle dinledikten sonra sadece omuzlarını silkmekle yetindi.</p>
				<p>“Ne yapalım, beyler, sizi suçlamıyorum, ben hazırım... Yapacak başka bir şeyiniz kalmadığını anlıyorum.”</p>
				<p>Nikolay Parfenoviç, hemencecik orada bitivermiş olan bölge polis komiseri Mavrikiy Mavrikiyeviç’in kendisini hemen götüreceğini yumuşak bir dille ona izah etti.</p>
				<p>“Durun,” diye Mitya birden onun sözünü kesti ve zapt edilmez bir duygusallıkla odadaki herkese dönerek şöyle dedi: “Baylar, hepimiz sertiz, hepimiz gaddarız, hepimiz insanları, anaları ve süt çocuklarını ağlatıyoruz, ama hepinizin içinde ben (varsın artık böyle bir karar verilmiş olsun), hepinizin içinde bir tek ben en rezil, en alçak olanınızım! Olsun varsın! Hayatımın her günü göğsüme vurarak kendimi düzeltmeye söz verirdim ve aynı rezillikleri her gün yeniden yapardım. Benim gibileri kementle yakalayıp kıskıvrak bağlamak için bir tokat atmak, feleğin sillesini indirmek gerektiğini şimdi anlıyorum. Asla, asla kendi başıma ayağa kalkamazdım! Ama bir kasırga koptu. Suçlanmanın ve herkese kepaze olmanın ıstırabını kabul ediyorum, acı çekmek istiyorum ve acı çekerek pisliklerimden arınacağım! Belki arınabilirim, ne dersiniz beyler? Ama son kez bana kulak verin: Babamın kanının akmasında benim suçum yok! Onu öldürdüğüm için değil, öldürmek istediğim için idam edilmeyi kabul ederim, belki de onu gerçekten öldürebilirdim... Ama her şeye rağmen sizinle mücadele etmek niyetindeyim ve bunu size haber veriyorum. En son ana kadar sizinle mücadele edeceğim ve işte orada kararı Tanrı verecek! Elveda beyler, sorgu sırasında size bağırdığım için bana kızmayın, ah, o sırada öylesine aptaldım ki... Bir dakika sonra bir tutuklu olacağım, şimdi son kez Dmitriy Fedoroviç Karamazov, henüz özgür bir insan olarak size elini uzatıyor. Sizlerle vedalaşırken insanlarla vedalaşmış oluyorum!..”</p>
				<p>Sesi titriyordu. Gerçekten elini uzattı, ama kendisine herkesten daha yakında bulunan Nikolay Parfenoviç, sanki koluna kramp girmiş gibi bir hareketle birden ellerini arkasına sakladı. Mitya bunu hemen fark etti ve irkildi. Uzattığı elini hemen indirdi.</p>
				<p>“Soruşturma henüz daha tamamlanmadı,” diye geveledi Nikolay Parfenoviç biraz mahcup bir tavırla, “şehirde devam edeceğiz ve ben kendi adıma size her türlü başarıyı dilemeye hazırım... aklanmanız için... Dmitriy Fedoroviç, şahsınızı her zaman için, nasıl derler, suçlu birinden ziyade talihsiz biri sayma eğiliminde olmuşumdur... Burada hepimiz, eğer herkesin adına ifade etmeye cüret edecek olursam, sizi esasında soylu genç bir adam olarak tanımaya hazırız, ama ne yazık ki, oldukça aşırı tutkuları olan bir genç adam olarak...”</p>
				<p>Nikolay Parfenoviç’in ufak tefek vücudu, konuşma biterken en vakarlı halini ifade ediyordu. Mitya’ya birden bu “ufaklık” şimdi onun elini tutacak, öbür köşeye götürecek ve orada daha geçenlerde “kızlar” hakkında yaptıkları sohbete yeniden başlayacakmış gibi geldi. Bazen idama götürülen bir suçlunun bile aklından konuyla hiç ilgisi olmayan düşünceler geçtiği görülmemiş bir şey midir?</p>
				<p>“Beyler, sizler iyi, sevecen insanlarsınız. <em>Onu</em>, yani Gruşenka’yı son kez görebilir ve vedalaşabilir miyim?” diye sordu Mitya.</p>
				<p>“Elbette, ama gözümüzün önünde... yani artık yalnız görüşmeniz imkânsız...”</p>
				<p>“Sizin yanınızda olsun!”</p>
				<p>Gruşenka’yı getirdiler, ancak vedalaşma kısa sürdü ve Nikolay Parfenoviç’i tatmin etmeyecek kadar az konuştular. Gruşenka, Mitya’nın önünde iyice eğilmişti.</p>
				<p>“Senin olduğumu söylemiştim, senin olacağım, nereye gidersen git hep seninle geleceğim. Elveda, suçsuz yere kendini mahveden adam!”</p>
				<p>Dudakları titredi, gözlerinden yaşlar süzüldü.</p>
				<p>“Affet Gruşa, aşkım için, aşkımla seni de mahvettiğim için beni affet!”</p>
				<p>Mitya bir şey daha söylemek istiyordu, ama birden sustu ve dışarı çıktı. Etrafını bir anda gözlerini kendisinden ayırmayan insanlar sardı. Aşağıda, dün Andrey’in arabasıyla o kadar büyük bir gürültüyle yanaştığı merdivenin önünde hazır iki araba duruyordu. Kısa boylu, tıknaz, buruşuk suratlı bir adam olan Mavrikiy Mavrikiyeviç, birden ortaya çıkan kargaşaya sinirlenmiş bağırıp çağırıyordu. Mitya’ya son derece sert bir şekilde arabaya binmesini söyledi. “Meyhanede içki ısmarladığım eski günlerde herifin suratı bambaşkaydı,” diye düşündü Mitya arabaya binerken. Trifon Borisoviç de merdivenden aşağı inmişti. İnsanlar, köylü kadınlar, erkekler, arabacılar kapının önüne yığılmıştı, hepsi de gözünü Mitya’ya dikmişti.</p>
				<p>“Elveda, Tanrı’nın insanları!” diye Mitya birden arabadan bağırdı.</p>
				<p>“Bizi affet,” diyen iki üç ses duyuldu.</p>
				<p>“Sen de hoşça kal Trifon Borisiç!”</p>
				<p>Ama Trifon Borisiç dönmedi bile, belki de çok meşguldü. O da bağırarak bir şeyler söylüyor, koşuşturup duruyordu. İki muhafızın Mavrikiy Mavrikiyeviç’e refakat edecekleri ikinci arabada henüz her şeyin hazır olmadığı anlaşılmıştı. İkinci troykaya arabacı olarak bindirilen köylü, gocuğunu giymişti ve gitme sırasının kendisinde değil, Akim’de olduğunu ileri sürerek söylenip duruyordu. Ama Akim ortalarda yoktu; aramaya koştular; köylü ısrar ediyor ve beklemeleri için yalvarıyordu.</p>
				<p>“İşte bizim halkımız böyledir, Mavrikiy Mavrikiyeviç, hiç utanmaları yoktur!” diye haykırdı Trifon Borisiç. “Akim sana evvelki gün bir gümüş çeyrek vermişti, o zaman kafayı çekmiştin, şimdi de kalkmış bağırıyorsun. Bizim bu alçak halkımıza yaptığınız iyiliğe şaşıyorum, Mavrikiy Mavrikiyeviç, ben bunu bilir, bunu söylerim!”</p>
				<p>“Neden ikinci bir troykaya gerek var ki?” diye lafa karıştı Mitya. “Bir tanesiyle gidelim, Mavrikiy Mavrikiyeviç isyan çıkaracak, senden kaçacak değilim, konvoya ne gerek var?”</p>
				<p>“Eğer hâlâ öğrenmediyseniz benimle konuşmayı öğrenin efendim. Ben size <em>sen</em> demiyorum, siz de senli benli olmayın efendim, öğütlerinizi de başka sefere saklayın...” diye birden çıldırmış gibi Mitya’nın sözünü kesti. Birinin kalbini kırmak Mavrikiy Mavrikiyeviç’i adeta sevindirmişti.</p>
				<p>Mitya sustu. Kıpkırmızı olmuştu. Bir saniye sonra birdenbire çok üşümeye başladı. Yağmur kesilmişti, ama puslu gökyüzü hâlâ bulutlarla kaplıydı, keskin bir rüzgâr doğruca suratına çarpıyordu. “Sıtma mı tutuyor, nedir?” diye düşündü Mitya omuzlarını kısarak. Nihayet Mavrikiy Mavrikiyeviç de arabaya bindi, ağır ağır, Mitya’yı iyice sıkıştırdığını sanki hiç fark etmiyormuş gibi yayıla yayıla oturdu. Doğrusu keyifsizdi ve üzerine yıkılan bu iş de hiç hoşuna gitmiyordu.</p>
				<p>“Hoşça kal, Trifon Borisiç!” diye Mitya tekrar bağırdı ve artık iyi niyetinden değil, öfkesinden, elinde olmaksızın bağırdığını hissediyordu. Ama Trifon Borisiç, ellerini arkasına koymuş, gözlerini Mitya’ya dikmiş mağrur dikiliyor, sert ve öfkeli bakıyordu. Mitya’ya hiçbir karşılık vermedi.</p>
				<p>“Hoşça kalın, Dmitriy Fedoroviç, hoşça kalın!” Birdenbire bir yerlerden sıçrayıp ortaya çıkmış olan Kalganov’un sesi duyuldu. Arabaya doğru koşup Mitya’ya elini uzattı. Kasketi yoktu. Mitya elini yakaladı ve sıktı.</p>
				<p>“Hoşça kal, aziz dostum, iyiliğini unutmayacağım!” diye hararetle bağırdı. Ancak araba hareket etti ve elleri ayrıldı. Çan çaldı. Mitya’yı götürdüler.</p>
				<p>Kalganov ise sofaya koştu, bir köşeye oturdu, başını eğdi, elleriyle yüzünü örttü ve ağlamaya başladı, çok uzun bir süre oturdu ve ağladı, yirmi yaşında bir delikanlı gibi değil, minicik bir çocuk gibi ağladı. Ah, Mitya’nın suçlu olduğuna hemen hemen tamamen inanmıştı! “Nedir bu insanların yaptığı, bundan böyle insanlar nasıl olabilirler ki?” diye bağırdı acı bir keder ve umutsuzluk içinde. O anda dünyada yaşamak bile istemiyordu. “Değer mi, değer mi?” diye haykırıyordu kederli genç adam.</p>
				
				
				
				
				</div>
  </body>
</html>