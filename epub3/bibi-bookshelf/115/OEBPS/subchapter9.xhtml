<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter9">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">İNANCI ZAYIF BİR HANIMEFENDİ</h1>
				</div>
				
				<p>Dışardan gelmiş olan toprak sahibi hanımefendi, bütün bu basit halkla konuşma ve kutsama sahnesini izlerken sessiz gözyaşları döküyor ve gözyaşlarını küçük bir mendille siliyordu. Birçok bakımdan samimi, iyi eğilimleri de olan duygulu bir sosyete hanımefendisiydi. Starets nihayet kendisine yaklaştığında onu coşkuyla karşıladı:</p>
				<p>“Bu duygulandırıcı sahneyi seyrederken neler neler hissettim...” Heyecandan sözünü tamamlayamadı. “Halkın size olan sevgisini anlıyorum. Ben de halkı seviyorum, halkı sevmek istiyorum. Bizim mükemmel, bütün yüceliğine karşın saf yürekli Rus halkımız nasıl sevilmez!”</p>
				<p>“Kızınızın sağlığı nasıl? Benimle bir kez daha mı görüşmek istediniz?”</p>
				<p>“Israrla rica ettim, yalvardım, diz çökmeye ve siz beni içeri alana kadar üç gün bile olsa pencerenizin önünde dizlerimin üstünde durmaya hazırdım. Yüce şifacı, size hayranlık dolu minnettarlığımızı ifade etmeye geldik. Lizamı iyileştirdiniz, tamamen iyileştirdiniz. Nasıl mı? Perşembe günü onun için dua ettiniz ve ellerinizi ona dokundurdunuz. Bu elleri öpmeye, duygularımızı dökmeye ve saygımızı belirtmeye koştuk!”</p>
				<p>“Ne iyileşmesi, hâlâ koltukta.”</p>
				<p>“Ama gece gelen nöbetler perşembeden beri tam iki gündür tamamen kayboldu,” dedi hanımefendi sinirli ve acele acele. “Üstelik bacakları da güçlendi. Bu sabah yataktan sağlıklı kalktı. Bütün gece uyudu. Al yanaklarına, parlayan gözlerine bakın. Hep ağlardı, şimdi ise gülüyor, neşeli ve mutlu. Bugün ısrarla ayağa kaldırmamızı istedi ve tam bir dakika boyunca hiç tutunmadan ayakta durdu. İki hafta sonra kadril yapacağına benimle bahse giriyor. Buradaki Doktor Hertsenştube’yi çağırdım: Omuzlarını kaldırıyor ve şaşıyorum, inanamıyorum diyor. Rahatsız etmek pahasına da olsa buraya koşup size teşekkür etmeden yapabilir miydik? Lise, teşekkür et, teşekkür etsene!”</p>
				<p>Lise’in sevimli, gülen küçük yüzü birden ciddileşti. Koltukta yapabildiği kadar doğruldu ve staretse bakarak küçücük ellerini birleştirdi, ama kendini tutamadı ve birden gülmeye başladı...</p>
				<p>“Ona, ona gülüyorum!” diye Alyoşa’yı gösterdi. Dayanamayıp güldüğü için kendisine karşı çocukça bir kızgınlık içindeydi. Staretsin bir adım arkasında dikilen Alyoşa’ya biri bakmış olsaydı, yüzünde bir anda yanaklarına doluveren kızıllığı fark ederdi. Şimşekler çakan gözlerini yere indirdi.</p>
				<p>“Size vereceği bir görev var, Aleksey Fedoroviç... Sağlığınız nasıl,” diye devam etti anne, birden Alyoşa’ya dönerek ve fevkalade zarif eldivenli elini uzatarak. Starets başını çevirdi ve birden dikkatle Alyoşa’ya baktı. Alyoşa Liza’ya yaklaştı ve tuhaf ve beceriksiz bir şekilde gülümseyerek kıza elini uzattı. Lise, ciddi bir yüz ifadesi takındı.</p>
				<p>“Yekaterina İvanovna size benim aracılığımla işte bunu gönderdi,” diyerek Alyoşa’ya küçük bir mektup verdi. “Ona uğramanızı, hem de en kısa zamanda uğramanızı ve kendisini atlatmamanızı, mutlaka gitmenizi özellikle rica ediyor.”</p>
				<p>“Benden uğramamı mı istiyor? Benden ona uğramamı... neden ki?” Derin bir hayretle mırıldandı Alyoşa. Yüzü birdenbire son derece kaygılı bir hal almıştı.</p>
				<p>“Ah, bütün her şey Dmitriy Fedoroviç’le ve... son olanlarla ilgili,” diye üstünkörü açıkladı anne. “Yekaterina İvanovna artık bir karara vardı... ama bunun için mutlaka sizi görmesi gerek... neden mi? Tabii ki bilmiyorum, ama mümkün olduğu kadar çabuk gelmenizi rica etti. Siz de bunu yaparsınız, herhalde yaparsınız, Hıristiyanlık duygusu da bunu emreder.”</p>
				<p>“Onu topu topu bir kez gördüm,” diye devam eden Alyoşa, hâlâ aynı şaşkınlık içindeydi. </p>
				<p>“Ah, nasıl yüce, nasıl erişilmez bir varlıktır o!.. Sadece çektiği acılara bakın yeter... Düşünün neler çekti, şimdi de neler çekiyor, onu nelerin beklediğini tasavvur edin... bunların hepsi de korkunç, korkunç!”</p>
				<p>Alyoşa, içinde ısrarlı bir ricadan başka hiçbir açıklama bulunmayan kısacık ve esrarlı notu hızlı hızlı okuduktan sonra kararını verdi:</p>
				<p>“Pekâlâ, gideceğim.”</p>
				<p>“Ah, bu yaptığınız ne kadar güzel ve muhteşem bir şey olacak,” diye bağırdı Lise, birdenbire müthiş bir coşkuya kapılarak. “Oysa ben, anneme, Asla gitmez, o, ruhunun selameti için manastıra çekildi,’ demiştim. Ne mükemmel birisiniz! Zaten her zaman sizin mükemmel bir insan olduğunuzu düşünmüşümdür, şimdi bunu size söylemek benim için çok hoş bir şey!”</p>
				<p>“Lise!” dedi annesi ciddi bir tavırla, bununla birlikte hemen arkasından da gülümsedi.</p>
				<p>“Siz, bizi de unuttunuz, Aleksey Fedoroviç, bize gelmeyi hiç istemiyorsunuz: Oysa Lise, sadece sizin yanınızda iyi olduğunu bana iki kez söylemişti.” Alyoşa, yere diktiği gözlerini kaldırdı, yine birden kızardı ve kendisi de nedenini bilmeksizin tekrar gülümsedi. Bu arada starets artık onu gözlemiyordu. Daha önce sözünü ettiğimiz, Lise’in koltuğunun yanında kendisinin dışarı çıkmasını bekleyen yabancı rahiple konuşmaya başlamıştı. Görünüşe bakılırsa, bu adam, dar ve değişmez bir dünya görüşü bulunan, ama kendince sağlam bir inanca sahip olan en basit rahiplerden, yani en düşük unvanlı rahiplerdendi. Kendisini uzak kuzeyde bir yerden, Obdorsk’tan, Kutsal Silvester’den, hepsi hepsi dokuz rahibin bulunduğu yoksul bir manastırdan bir rahip olarak tanıttı. Starets onu kutsadı ve kendisine uygun düşecek bir zamanda hücresine uğramasını rica etti.</p>
				<p>Rahip, ciddi ve ağırbaşlı bir şekilde Lise’i göstererek birden: “Bu tür işleri yapmayı nasıl göze alıyorsunuz?” diye sordu. Kızın “şifa bulmasını” ima ediyordu.</p>
				<p>“Bu konuda konuşmak için henüz erken, kuşkusuz. Ferahlama, daha tam anlamıyla iyileşme değildir ve başka nedenlerden de ileri gelebilir. Ama eğer böyle bir şey varsa, bu da Tanrı’nın emri dışında bir güçle olmamıştır. Her şey Tanrı’dan gelir. Beni ziyarete gelin, peder,” diye ekledi rahibe dönerek, “her zaman yapamıyorum: Hastayım ve günlerimin sayılı olduğunu biliyorum.”</p>
				<p>“Ah, hayır, Tanrı sizi başımızdan eksik etmesin, siz daha çok, çok uzun yaşayacaksınız,” diye bağırdı genç kızın annesi. “Hem nereniz hasta? Ne kadar sağlıklı, neşeli ve mutlu bakıyorsunuz.”</p>
				<p>“Bugün olağanüstü rahatım, ama bunun sadece bir anlık olduğunu artık biliyorum. Hastalığımı şimdi tam olarak biliyorum. Eğer size o kadar neşeli görünüyorsam, bunu belirterek bana hiçbir zaman, hiçbir şekilde duyamayacağım bir mutluluk verdiniz. Çünkü, insanlar mutlu olmak için yaratılmışlardır ve tam anlamıyla mutlu olan biri de kendisine açıkça, ‘Bu dünyada Tanrı’nın öğüdünü yerine getirdim’ deme şerefini verebilir. Bütün müminler, bütün azizler, acı çekmiş bütün kutsal kişiler hep mutlu insanlardı.”</p>
				<p>“Ah, nasıl konuşuyorsunuz, ne kadar cesur ve yüce sözler bunlar,” diye bağırdı anne. “Konuşuyorsunuz ve adeta yüreğimizi deliyorsunuz. Ama ya mutluluk, mutluluk nerede? Kim, kendisinin mutlu olduğunu söyleyebilir? Ah, bugün sizi bir kez daha görmemize izin verecek kadar iyi biri olduğunuza göre, geçen defa size anlatırken bitiremediğim, söylemeye zaman bulamadığım her şeyi, çok ama çok uzun zamandır acısını çektiğim şeyleri de dinlersiniz demektir. Acı çekiyorum, beni bağışlayın, acı çekiyorum...” Ateşli, coşkun duygular içinde staretsin önünde ellerini birleştirdi.</p>
				<p>“En çok neden acı çekiyorsun?”</p>
				<p>“İnançsızlıktan... acı çekiyorum...”</p>
				<p>“Tanrı’ya inanmamaktan mı?”</p>
				<p>“Ah, hayır, hayır, bunu düşünmeye bile cesaret edemem, ama öbür dünya tam bir bilmece! Bu bilmecenin cevabını hiç kimse, evet hiç kimse veremiyor! Dinleyiniz, siz şifa verensiniz, insan ruhunun erbabısınız; ben, elbette ki, bana tamamen inanmanızı istemeye cüret edemem, ama sizi şerefimle temin ederim ki, şu anda laf olsun diye konuşmuyorum, öldükten sonraki yaşam düşüncesi beni ıstırap, korku ve dehşet verecek kadar heyecanlandırıyor...Kime başvuracağımı da bilmiyorum, hayatım boyunca cesaret edemedim... İşte şimdi size danışma cesaretini gösteriyorum... Aman Tanrım, şimdi kim bilir hakkımda neler düşüneceksiniz!” Ellerini çırptı.</p>
				<p>“Benim düşüncem konusunda endişelenmeyin,” diye yanıtladı starets. “İçinizdeki sıkıntının samimiyetine tamamen inanıyorum.”</p>
				<p>“Ah, size nasıl teşekkür etsem! Gözlerimi kapatıyorum ve eğer herkes inanıyorsa o zaman bu düşünce de nereden çıktı, diye düşünüyorum. Bu konuda bazıları, bütün bunların en başından beri doğadaki korkunç olaylar karşısında duyulan korkudan kaynaklandığını ve aslında hiçbir şeyin olmadığını söylüyorlar. Pekâlâ, düşünüyorum, hayatım boyunca şuna inandım: Öleceğim ve birdenbire hiçbir şey kalmayacak ve bir yazarın kitabında okuduğum gibi sadece ‘mezarının üzerinde dulavratotu bitecek.’ Bu korkunç bir şey! İmana yeniden nasıl kavuşulabilir? Oysa küçücük bir çocukken hiçbir şey düşünmeden, mekanik olarak inanıyordum... Bunu neyle kanıtlamalı, şimdi önünüzde eğilmeye ve bunu size sormaya geldim. Eğer bu fırsatı da kaçırırsam artık yaşam boyu hiç kimse bana yanıt veremez. Neyle kanıtlamalı, nasıl inanmalı? Ah, ne kadar dertliyim! Duruyorum ve çevreme bakıyorum, herkese göre hava hoş, hemen hemen herkese göre, hiç kimse şu anda bu konuda tasalanmıyor, bense buna tek başıma katlanamıyorum. Bu durum öldürücü, öldürücü!”</p>
				<p>“Kuşkusuz öldürücü. Ama bu konuda hiçbir şey kanıtlanamaz, sadece inanılabilir.”</p>
				<p>“Nasıl? Ne şekilde?”</p>
				<p>“Yapıcı bir şekilde sevmeyi deneyerek. Yakınlarınızı bütün gücünüzle ve sürekli olarak sevmeye çalışın. Sevgide ilerleme kaydettiğiniz ölçüde Tanrı’nın varlığına ve ruhunuzun ölümsüzlüğüne inanacaksınız. Eğer bir yakınınıza duyduğunuz sevgide tam bir fedakârlığa ulaşacak olursanız, o zaman artık hiçbir kuşku duymayacak şekilde inanacaksınız ve ruhunuza en ufak bir kuşku bile düşmeyecek. Bu durum denenmiştir, doğrudur.”</p>
				<p>“Yapıcı sevgi mi? İşte yine bir soru, hem de ne soru! Biliyor musunuz: ben insanlığı öyle seviyorum ki, inanır mısınız, bazen sahip olduğum her şeyi bir yana atmayı, Lise’i bırakmayı ve hemşire olmayı hayal ediyorum. Gözlerimi kapatıyorum, düşünüyorum, hayal ediyorum ve bu anlarda içimde yenilmez bir güç hissediyorum. Hiçbir yara, hiçbir irinli yara gözümü korkutamaz. Bu yaraları kendi ellerimle temizler, sarardım, bu yaralıların hastabakıcısı olurdum. Bu yaraları öpmeye hazırım...”</p>
				<p>“Aklınızın başka bir şeyi değil de, bunu hayal etmesi bile yeter. Bir de bakarsınız, gerçekten beklenmedik bir anda iyi bir iş yapmışsınız.”</p>
				<p>“Evet, ama böyle bir hayatı uzun süre yaşayabilir miydim?” Hanımefendi hararetle ve sanki çıldırmış gibi sözlerine devam ediyordu. “İşte en önemli soru! Sorularımın içinde beni en çok üzen de bu. Gözlerimi kapatıyorum ve kendi kendime soruyorum: Bu yola uzun süre dayanabilir miydim? Eğer yaralarını temizlediğin hasta, sana teşekkür etmez de tam tersine senin bu insancıl hizmetine değer vermeyerek ve bu hizmetini fark etmeyerek seni kaprisleriyle bıktırmaya ve sana bağırmaya, isteklerini kaba bir dille söylemeye, hatta üst makamlara şikâyet etmeye başlarsa, pek çok hastanın sık sık yaptığı gibi, o zaman ne olacak? Sevgin devam edecek mi, etmeyecek mi? İşte, titreyerek artık şu karara vardım: Eğer benim insanlığa duyduğum ‘yapıcı’ sevgiyi hemen soğutabilecek bir şey varsa, bu sadece ve sadece nankörlüktür. Tek kelimeyle, ben ücretli çalışan bir işçiyim, ücretimi, yani hak ettiğim övgüleri ve sevgimin karşılığı sevgiyi hemen talep ederim. Başka türlü hiç kimseyi sevemem!”</p>
				<p>Kadın çok samimi bir kendi kendini yerme nöbeti geçiriyordu ve nöbet sona erdiğinde meydan okuyan bir kararlılıkla staretse baktı.</p>
				<p>“Bu, bir doktorun çok zaman önce bana anlattıklarının tıpatıp aynısı,” diye belirtti starets. “Yaşlı ve kesinlikle akıllı bir adamdı. Şaka yapmasına, ama acı şakalar yapmasına rağmen aynı sizin gibi açık yürekli konuşuyordu; ‘ben,’ diyordu, ‘insanlığı seviyorum, ama kendi kendime şaşıyorum: Genel anlamda insanlığı ne kadar çok seversem, insanları tek tek, yani ayrı ayrı, münferit insanlar olarak o kadar az seviyorum. Hayallerimde sık sık,’ diyordu, ‘insanlığa hizmet etmek konusunda ateşli düşüncelere ulaşıyordum, eğer bir anda gerekli olsaydı insanlar için belki de gerçekten kendimi feda ederdim, ama bununla birlikte hiç kimseyle aynı odada iki gün yaşayacak durumda değilim, bunu deneyimimle biliyorum. Bir adam bana birazcık yakınlaşsa onun kişiliği benim onurumu eziyor ve özgürlüğümü kısıtlıyor. Böylesi günlerde ben çok iyi bir insana bile kin duyabilirim: Birine çok uzun sürede yemek yediği için, diğerine nezlesi için ve hiç durmadan sümkürdüğü için. Ben,’ diyordu, ‘azıcık da olsa bana dokunmuş olan insanlara düşman oluyorum. Her zaman böyle olmuştur; tek tek insanlardan ne kadar çok nefret edersem bir bütün olarak insanlığa duyduğum sevgi o kadar ateşli olmuştur.’”</p>
				<p>“Peki, ne yapmalı? Böyle bir durumda ne yapmalı? Umutsuzluğa düşmeye gerek var mı?”</p>
				<p>“Hayır, çünkü bu konuda üzülmeniz bile yeterlidir. Elinizden geleni yapın, hepsi size yazılacaktır. Kendi kendinizi bu kadar derinden ve içten anlayabildiğinize göre siz zaten pek çok şey yapmışsınız! Eğer şimdi sadece doğruluğunuz nedeniyle övgümü kazanmak için benimle bu kadar samimi konuştuysanız, o zaman yapıcı sevgi kahramanlıklarında hiçbir yere ulaşamazsınız kuşkusuz; böylece her şey hayallerinizde kalır ve bütün yaşam bir hayal gibi görünüp kaybolur. Elbette ki, öbür dünyadaki yaşamı unutacaksınız ve sonunda kendi kendinize yatışacaksınız.”</p>
				<p>“Beni ezdiniz! Ancak şimdi, size nankörlüğe katlanamayacağımı söylediğim zaman aslında sizden içtenliğim için övgü beklediğimi anladım. Siz, bana beni anlattınız ve bana beni açıkladınız!”</p>
				<p>“Doğru mu söylüyorsunuz? Bu itirafınızdan sonra samimi ve iyi yürekli biri olduğunuza inanıyorum. Eğer mutluluğa erişemezseniz, her zaman için iyi bir yolda olduğunuzu hatırlayın ve bu yoldan ayrılmamaya gayret edin. En önemlisi yalandan, her türlü yalandan, özellikle de kendi kendinize yalan söylemekten kaçının. Yalanınızı kollayın ve ona her saat, her dakika göz atın. Başkalarından da, kendinizden de iğrenmekten kaçının: Size kendi içinizde iğrenç görünen bir şey, ancak onu içinizde fark etmenizle temizlenir. Korku, her türlü yalanın sadece sonucu olduğu halde korkudan da kaçının. Sevgiye ulaşma cesaretsizliğinizden hiçbir zaman korkmayın, bununla birlikte kötü hareketlerinizden de çok korkmayın. Sizi mutlu edecek hiçbir şey söyleyemediğim için üzülüyorum, çünkü yapıcı sevgi, hayal sevgisine oranla çok zor ve zalim bir iştir. Hayal sevgisi, çabucak ve herkesin kendisine bakması için yapılan hızlı bir kahramanlık ister. Burada gerçekten de iş öyle bir yere varır ki, aman uzun sürmesin, sahnedeymiş gibi çabucak olup bitsin, herkes görsün ve övgüler yağdırsın diye insanlar hayatlarını bile verirler. Yapıcı sevgi ise bir iş ve sebatkârlık, hatta bazıları için tam bir bilimdir. Ama, tüm çabalarınıza rağmen yalnızca hedefinize doğru ilerlememekle kalmayacak, hatta ondan uzaklaştığınız korkusuna kapıldığınız bir anda, bunu size peşinen söylüyorum, birdenbire hedefe ulaşacaksınız ve her zaman sizi seven ve her zaman gizlice yönlendiren Tanrı’nın mucizevi gücünü üzerinizde açıkça hissedeceksiniz. Özür dilerim yanınızda daha fazla kalamayacağım, beni bekliyorlar. Hoşça kalın.”</p>
				<p>Hanımefendi ağlıyordu.</p>
				<p>“Lise, Lise, onu da kutsayın, kutsayın!” diye birden telaşlandı.</p>
				<p>“Onu sevmemek gerek. Nasıl hiç durmadan yaramazlık yaptığını gördüm,” dedi starets şakacı bir şekilde. “Niye hep Aleksey’le alay ediyordunuz?”</p>
				<p>Lise, gerçekten de sürekli bu oyunu oynuyordu. Daha geçen defa Alyoşa’nın ondan utandığını ve kendisine bakmamaya çalıştığını fark etmişti ve işte bu durum, onu müthiş eğlendirmeye başlamıştı. Gözlerini dikerek bekliyor ve Aleksey’in bakışını yakalıyordu: Alyoşa, kendisine çevrilmiş ısrarlı bakışlara dayanamayarak birdenbire istemeden, önüne geçilmez bir güçle kendisi de kıza bakıyor ve tam bu anda Lise, onun gözlerinin içine bakarak muzaffer bir kahkaha atıyordu. Alyoşa utanıyor ve daha da çok sıkılıyordu. Sonunda yüzünü tamamen ondan çevirdi ve staretsin arkasına saklandı. Birkaç dakika sonra aynı önüne geçilmez güce yeniden kapılan Alyoşa, kendisine bakıp bakmadığını görmek için döndü ve koltuğundan iyice sarkmış olan Lise’in yandan kendisine bakmakta ve onun bakacağı anı ısrarla beklemekte olduğunu gördü; Alyoşa’nın bakışını yakalar yakalamaz öyle bir kahkaha attı ki, starets bile kendini tutamayıp, “Yaramaz, onu neden böyle utandırıyorsunuz,” dedi.</p>
				<p>Lise, birden kızardı, gözlerinde şimşekler çaktı, yüzü müthiş ciddileşti ve kızgın, öfke dolu bir yakınmayla hızlı hızlı, sinirli sinirli konuşmaya başladı:</p>
				<p>“Peki, o niye her şeyi unuttu? Küçüklüğümde beni kucağında taşırdı, beraber oynardık. Bana okuma öğretmeye gelirdi, bunu biliyor musunuz? Bundan iki yıl önce vedalaştı ve ebedi dostlar, evet ebedi dostlar olduğumuzu asla unutmayacağını söyledi! İşte şimdi de benden korkuyor, onu yiyeceğimi mi sanıyor? Niye yaklaşmak istemiyor, niye konuşmuyor? Neden bize gelmek istemiyor? Yoksa siz mi onu bırakmıyorsunuz: Ama biz onun istediği her yere gittiğini biliyoruz. Onu çağırmak benim için uygun olmaz, eğer unutmadıysa ilk onun hatırlaması gerekirdi. Hayır, o şimdi selamete eriyor! Ne diye ona bu upuzun cüppeyi giydirdiniz... Koşarken düşecek...”</p>
				<p>Birden kendini tutamayarak eliyle yüzünü kapattı ve zaptedilmez, uzun, sinirli sessiz gülüşüyle sarsıla sarsıla güldü. Starets onu gülümseyerek dinledi ve sevecenlikle kutsadı; Lise, onun elini öpmeye davrandığında birdenbire bu eli gözlerine bastırarak ağlamaya başladı:</p>
				<p>“Bana kızmayın, ben aptalın tekiyim, hiçbir şeye layık değilim... ve böyle gülünç birine gelmek istememekle Alyoşa belki de haklı, hem de çok haklı.”</p>
				<p>“Onu hemen göndereceğim,” dedi starets. </p>
				
				
				
				</div>
  </body>
</html>