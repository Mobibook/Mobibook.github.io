<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter7">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">İHTİYAR SOYTARI</h1>
				</div>
				
				<p>Küçük yatak odasının kapısında görünen staretsle hemen hemen aynı anda odaya girdiler. İki rahip, biri kütüphaneye bakan rahip, diğeri ise hastalıklı ve fazla yaşlı olmayan, ama söylendiğine göre, çok bilgili bir adam olan Rahip Paisiy, onlar gelmeden önce hücrede staretsin çıkışını bekliyorlardı. Ayrıca, görünüşüne bakılırsa yirmi iki yaşlarında, sivil redingot giymiş, her nedense manastır ve papaz topluluğu tarafından himaye edilen papaz okulu öğrencisi, gelecekte ilahiyat bilgini olacak bir delikanlı köşede, ayakta bekliyordu (daha sonra da hep ayakta durdu). Oldukça uzun boyluydu. Pırıl pırıl bir yüzü, iri elmacıkkemikleri, zeki ve dikkatli küçük kahverengi gözleri vardı. Yüzünde derin bir saygı, ama hiçbir dalkavukluk belirtisi olmayan nazik bir saygı ifadesi bulunuyordu. İçeriye giren konukları, kendisine denk değil, tam tersine başkalarına bağımlı ve bağlı kişiler olarak gördüğünden onlarla selamlaşmadı bile. Starets bir müridin ve Alyoşa’nın refakatinde geldi. Rahipler ayağa kalktılar ve parmaklarıyla yere değerek iyice eğilip selamladılar, daha sonra haç çıkarıp elini öptüler. Starets onları kutsadıktan sonra parmaklarıyla yere dokunarak aynı onlar gibi eğilerek her birine ayrı ayrı karşılık verdi ve rahiplerin her birinden de kendisini kutsamalarını rica etti. Bütün bu tören, son derece ciddi, her gün yapılan sıradan bir tören gibi değil, duygulanarak yapılmıştı. Ancak, Miusov’a bütün bunlar, etkilemek amacıyla kasıtlı olarak yapılıyormuş gibi geldi. Kendisiyle birlikte içeri girmiş olan arkadaşlarından daha önde duruyordu. Hangi düşünceye sahip olursa olsun, sadece basit bir nezaket kuralı gereği, çünkü burada böyle gelenekler vardı, yaklaşmak ve starets tarafından kutsanmak, elini öpmese bile hiç olmazsa kutsanmak gerekirdi, hatta daha dün akşam da bunu aklından geçirmişti. Ama şimdi rahiplerin bütün bu eğilmelerini ve el öpmelerini görünce bir saniyede kararını değiştirdi: Epeyce eğilerek, bir salon adamı gibi çalımlı ve ciddi bir selam verdi ve sandalyeye doğru geri çekildi. Fedor Pavloviç de bu kez Miusov’u bir maymun gibi taklit ederek aynen onun yaptıklarını yaptı. İvan Fedoroviç çok azametli ve nazik bir şekilde, ama ellerini iki yanına yapıştırarak selam verdi. Kalganov ise o kadar utanmıştı ki, hiç selam vermedi. Starets, kutsamak için kaldırdığı elini indirdi ve bir kez daha onları selamladıktan sonra oturmalarını rica etti. Alyoşa’ nın yanakları kıpkırmızı oldu; utanmıştı. İçine doğan kötü şeyler gerçekleşiyordu.</p>
				<p>Starets, kırmızı ağaçtan yapılmış deri kaplı çok eski model küçük bir divana oturdu, iki rahip dışındaki konukları ise karşı duvarın önünde yan yana duran, kırmızı ağaçtan yapılmış, iyice aşınmış siyah deriyle kaplı dört sandalyeye oturttu. Rahipler, yan taraflara, biri kapının, diğeri pencerenin yanına oturdular. Papaz okulu öğrencisi, Alyoşa ve mürit ayakta kaldılar. Hücre çok geniş değildi ve soluk bir görünüşü vardı. Eşyalar ve mobilyalar kaba, ucuz ve sadece en çok gereksinim duyulan türdendi. Pencerede iki çiçek saksısı, köşede ise pek çok ikona vardı. Bunlardan biri çok büyük boyutlarda, herhalde kilisedeki ayrılmadan çok daha önce yapılmış bir Meryem Ana ikonasıydı. Onun önünde bir kandil ağır ağır yanıyordu. Kandilin yanında pırıl pırıl madeni kaplamalı başka iki ikona daha vardı. Bunların yanında ise yapma melekçikler, porselen yumurtalar, Mater Dolorosa’nın<a class="si-noteref epub-type_noteref" href="#f9" id="ref_f9">9</a> kucakladığı fildişinden bir Katolik haçı ve geçen yüzyıllarda ünlü İtalyan ressamları tarafından yapılmış birkaç tane yabancı gravür bulunuyordu. Bu zarif ve değerli gravürlerin yanı başında bütün pazarlarda birkaç kapiğe satılan azizlerin, çilekeşlerin, kutsal kişilerin vs. tasvir edildiği basit Rus işi taşbaskısı resimlerden birkaç yaprak göze çarpıyordu. Diğer duvarlarda şimdiki ve önceki piskoposların taşbaskı birkaç portresi yer alıyordu. Miusov, bütün bu “beylik şeylere” çabucak bir göz attı ve dikkatli bakışlarını staretse dikti. Kendi görüşüne saygı duyardı. Böyle bir zayıflığı vardı. Ama bu, artık onun elli yaşında, yani sosyeteden varlıklı ve zeki bir adamın bazen istemeyerek de olsa her zaman kendisine karşı daha saygılı hale geldiği bir yaşta olduğu göz önüne alındığında bağışlanabilecek bir zayıflıktı.</p>
				<p>İlk andan beri starets hoşuna gitmemişti. Aslında, staretsin yüzünde, Miusov’un dışında pek çoklarının da hoşuna gitmeyen bir şey vardı. Bu, çok zayıf bacaklı, kısa boylu kambur bir adamcağızdı. Topu topu altmış beş yaşındaydı, ama hastalığı yüzünden çok daha fazla, en azından on yaş kadar fazla gösteriyordu. Kupkuru olan yüzünün her tarafı ince ince kırışıklarla doluydu. Bunlar, özellikle gözlerinin etrafında pek çoktu. Gözleri de küçüktü, açık renkliydi, fıldır fıldır ve parlaktı, sanki iki parlak nokta gibiydi. Sakalı minicik, seyrek ve üçgen şeklindeydi, sık sık gülümseyen dudakları ise iki sicim gibi incecikti. Burnu uzun değildi, ama kuş gagası gibi sivriydi. </p>
				<p>“Bütün işaretlere göre kötü ve adi, kibirli bir adam,” diye geçirdi Miusov kafasından. Halinden hiç memnun değildi.</p>
				<p>Çalan saat, konuşmanın başlamasına yardım etti. Ucuz, küçük, toplu bir duvar saati hızlı bir vuruşla tam on ikiyi vurdu.</p>
				<p>“Tam tamına sözleştiğimiz saat,” diye haykırdı Fedor Pavloviç, “ama oğlum Dmitriy Fedoroviç hâlâ ortada yok. Onun adına özür dilerim, kutsal starets!” Alyoşa bu “kutsal starets” lafından öyle irkildi ki. “Ben her zaman düzenli bir adamımdır, dakikası dakikasına, dakikliğin krallara özgü bir nezaket olduğunu da hep hatırlarım...”</p>
				<p>“Ama siz en azından kral değilsiniz,” diye mırıldandı birden kendine hâkim olamayan Miusov.</p>
				<p>“Evet öyle, kral değilim. İnanın, Pyotr Aleksandroviç, bunu biliyordum zaten, vallahi biliyordum! İşte böyle her zaman damdan düşer gibi konuşurum! Aziz peder!” Ani bir heyecanla haykırdı. “Karşınızda gerçek bir soytarı görüyorsunuz! Kendimi böyle takdim edeceğim. Eski bir alışkanlık, ne yaparsınız! Zaman zaman durup dururken yalan söylememe gelince, bunu bilerek, güldürmek ve hoş görünmek niyetiyle yapıyorum. Hoş görünmek gerekir, doğru değil mi? Yedi yıl kadar önce bir küçük kente gidiyorum, orada işlerim vardı, birtakım tüccarcıklarla bir şirketçik kuracaktım. Polis müdürüne gidiyoruz, çünkü ondan bazı ricalarımız olacaktı ve bizimle yemek yemeye çağıracaktık. Polis müdürü çıkıyor. Uzun boylu, şişman, sarışın ve asık suratlı bir adam. Böyle durumlarda en tehlikeli adamlar bunlardır. Bunlarda karaciğer hastalığı vardır, karaciğer. Dosdoğru yanına gittim ve biliyor musunuz, sosyeteden bir adamın teklifsizliği ile ‘Sayın Polis Müdürü, bizim Napravnikimiz olunuz!’ dedim. ‘Ne Napravnik’i?’ diyor. Daha ilk yarım saniyede işin berbat olduğunu görüyorum. Ciddi ciddi, kazık gibi duruyor: ‘Ben,’ diyorum, ‘herkesi neşelendirmek için şaka yapmak istemiştim, çünkü Bay Napravnik, ünlü bir Rus orkestra şefimizdir, bize de şirketimizin uyumlu olması için işte tıpkı böyle bir orkestra şefi gerekiyor...’ Akıllıca bir açıklama ve karşılaştırma yapmışım, değil mi? ‘Özür dilerim,’ diyor, ‘ben polis müdürüyüm ve unvanımla kelime oyunu yapılmasına izin vermem.’ Geri dönüp gidiyor. Arkasından bağırıyorum: ‘Evet, evet siz polis müdürüsünüz, Napravnik değilsiniz!’ ‘Hayır,’ diyor, ‘bir kere söylediniz, demek ki, ben Napravnik’im.’ Düşünebiliyor musunuz, işimiz bozuldu! Her işte, her zaman böyleyim. Nezaketimle hep de kendime zarar veririm! Bir keresinde, bundan yıllarca önce oldukça etkili bir kişiye ‘Karınız gıdıklanan bir kadın, efendim,’ demiştim, yani şeref, ne derler, ahlaki özellikler anlamında. Adam da bana aniden ‘Yoksa onu gıdıkladınız mı?’ demez mi. Kendimi tutamadım, birden şaka yapayım dedim: ‘Evet, gıdıkladım, efendim,’ o da oracıkta beni gıdıkladı... Bu olay olalı o kadar çok zaman geçti ki, artık utanmadan anlatabiliyorum; her zaman kendime böyle zarar veririm!”</p>
				<p>“Bunu şimdi de yapıyorsunuz,” diye mırıldandı Miusov tiksintiyle.</p>
				<p>Starets ses çıkarmadan bir ona, bir ötekine bakıyordu.</p>
				<p>“Öyle mi! İnanın, ben bunu zaten biliyordum, Pyotr Aleksandroviç, üstelik biliyor musunuz, konuşmaya başlar başlamaz ne yaptığımı hissediyordum ve hatta bunu bana ilk sizin söyleyeceğinizi de seziyordum. Şakamın hoş kaçmadığını gördüğüm bu saniyelerde, aziz peder, yanaklarım alttaki dişetlerime doğru çekilmeye başlıyor, sanki kramp geçiriyorum; bu, bende ta gençliğimden, asilzadelerin yanında dalkavuklukla ekmeğimi kazandığım günlerden beri var. Ben, kökten, yani doğuştan soytarıyım, aziz peder, meczup gibiyim; içimde kötü bir ruh, ama küçük çapta kötü bir ruh bulunabilir, aksini söyleyemem. Daha da önemlisi, bu kötü ruh, kendine başka bir mesken seçebilirdi, ama sizi değil, Pyotr Aleksandroviç. Siz de önemli bir mesken değilsiniz. Ama ben inançlıyım, Tanrı’ya inanıyorum. Sadece son zamanlarda şüpheye düştüm, ama şimdi oturuyorum ve yüce sözleri bekliyorum. Aziz peder, ben, filozof Diderot gibiyim. Çariçe Yekaterina zamanında filozof Diderot’nun Metropolit Platon’a nasıl geldiğini bilir misiniz, kutsal peder? Giriyor ve hemen ‘Tanrı yoktur’ diye kestirip atıyor. Bunun üzerine büyük din adamı parmağını kaldırıyor ve şu cevabı veriyor: ‘Bir çılgın ancak yüreğinde Tanrı olmadığını söyler!’ Beriki öyle oluyor ki, ayaklarına kapanıyor ve ‘İman ediyorum, vaftiz edilmeyi kabul ediyorum,’ diye bağırıyor. Hemen oracıkta onu vaftiz etmişler. Prenses Daşkova vaftiz anası, Potyomkin de vaftiz babası olmuş...”</p>
				<p>“Fedor Pavloviç, bu kadarı da fazla artık! Yalan söylediğinizi ve bu aptalca öykünün doğru olmadığını kendiniz de biliyorsunuz, ne diye şaklabanlık yapıyorsunuz?” dedi Miusov titrek bir sesle. Artık kendine hiçbir şekilde hâkim olamıyordu.</p>
				<p>“Ben de bunun doğru olmadığını seziyordum!” diye heyecanla bağırdı Fedor Pavloviç. “Beyler, size bütün gerçeği söyleyeceğim: Yüce starets! Beni bağışlayın, sonuncu öyküyü, Diderot’nun vaftiziyle ilgili olanı şimdi kendim uydurdum, hemen şu dakikada, işte öylesine anlatıverdim, daha önce aklıma bile gelmemişti. Ne için mi şaklabanlık yapıyorum, Pyotr Aleksandroviç, daha sevimli görünmek için. Bununla birlikte, bazen kendim de ne için olduğunu bilmiyorum. Diderot’ya gelince, bu ‘çılgının sözünü’ daha gençlik yıllarımda yanında yaşadığım buralı toprak ağalarından yirmi defa dinledim; bu arada teyzeniz Mavra Fominişna’dan da dinledim, Pyotr Aleksandroviç. Hepsi de Tanrısız Diderot’nun Tanrı hakkında tartışmak için Metropolit Platon’a geldiğinden hâlâ emindirler...”</p>
				<p>Sadece sabrı tükenmekle kalmayıp adeta kendini kaybedecek hale gelmiş olan Miusov ayağa kalktı. Son derece öfkeliydi ve bu yüzden gülünç duruma düştüğünün farkındaydı. Gerçekten de hücrede hiç olmayacak bir şey oluyordu. Belki de kırk-elli yıldır, eski staretsler zamanında yine bu hücrede ziyaretçiler toplanıyorlardı, ama bu, her zaman çok derin bir saygı içinde oluyordu. Başka türlü olamazdı. Gelenlerin hemen hemen hepsi hücreye girerken kendilerine büyük bir lütufta bulunulduğunun bilincinde olurlardı. Pek çokları diz çöker ve tüm ziyaret süresince ayağa kalkmazlardı. Hatta “en yüksek” kişilerden ve en okumuşlardan birçokları, dahası ya meraklarından ya da başka bir sebepten buraya gelmiş olan serbest düşünceli insanlardan bazıları bile toplu halde veya tek başlarına randevu alarak hücreye girerken çok derin saygı ve büyük bir nezaket göstermeyi birinci ve tek görev olarak üstlenirlerdi. Üstelik burada para gerekli değildi, sadece bir yanda sevgi ve bağışlama, diğer yanda ise pişmanlık ve ruhunun herhangi bir güç sorununu ya da yüreğinin yaşamdaki zor bir anını çözüme ulaştırma isteği vardı. Fedor Pavloviç’in içinde bulunduğu yere karşı sergilediği bu saygısızca soytarılık, olayın tanıklarında, en azından içlerinden bazılarında hayret ve şaşkınlık yarattı. Bununla birlikte, suratlarındaki ifadeyi hiç değiştirmeyen rahipler, staretsin ne söyleyeceğini büyük bir dikkatle izliyorlar ve galiba Miusov gibi artık ayağa kalkmaya hazırlanıyorlardı. Alyoşa ağlamak üzereydi ve başını eğmiş dikiliyordu. Ona en tuhaf gelen de, yegâne güvendiği ve babasını durdurabilecek etkiye sahip tek kişi olan kardeşi İvan Fedoroviç’in gözlerini yere indirmiş, hiç hareket etmeden sandalyede oturuyor ve görünüşe göre büyük bir merakla bütün bunların nasıl sonuçlanacağını bekliyor olmasıydı. Bu odada sanki tamamen yabancı biriydi. Alyoşa çok yakından tanıdığı ve hemen hemen akrabası gibi olan Rakitin’e (papaz okulu öğrencisi) de bakamıyordu: Alyoşa, onun ne düşündüğünü bilirdi (tüm manastırda onun düşüncelerini bilen tek kişi Alyoşa’ydı). </p>
				<p>“Affedin beni...” diye söze başladı Miusov, staretse dönerek, “size, belki de, benim bu yakışık almaz şakada iştirakim var gibi geliyordur. Benim hatam, Fedor Pavloviç gibi birinin bile bu derece saygıdeğer bir kişiyi ziyaret ederken üzerine düşen görevleri anlamak isteyeceğine inanmış olmamdır... Onunla buraya gelmek yüzünden özür dilemek gerekeceği aklıma bile gelmemişti...”</p>
				<p>Pyotr Aleksandroviç sözünü bitiremedi, iyice utanmıştı, odadan çıkmak istedi.</p>
				<p>Starets, aniden çelimsiz bacaklarının üzerinde ayağa kalktı ve Pyotr Aleksandroviç’in her iki elinden tutup onu tekrar koltuğa oturttu.</p>
				<p>“Rahatsız olmayınız, rica ederim. Sakin olunuz. Benim konuğum olmanızı sizden özellikle rica ediyorum,” dedi ve selam vererek geri döndü, küçük divanına tekrar oturdu.</p>
				<p>“Yüce starets söyleyin, hareketli oluşumla sizi incitiyor muyum?” diye bağırdı birden Fedor Pavloviç. İki eliyle koltuğun saplarına yapışmıştı ve sanki cevabı alınca koltuktan fırlayıp kalkmaya hazır gibiydi.</p>
				<p>“Sizden de istirham ediyorum, rahatsız olmayınız ve sıkılmayınız,” dedi starets ciddi bir tavırla. “Sıkılmayınız, tamamen evinizdeymiş gibi olunuz. En önemlisi de, kendi kendinizden bu kadar sıkılmayınız, çünkü her şey sadece ve sadece bundan kaynaklanır.”</p>
				<p>“Tam evdeki gibi mi? Yani doğal halimde mi? Yoo, o kadarı fazla olur, hem de pek fazla, ama duygulanarak kabul ediyorum. Biliyor musunuz, kutsal peder, beni doğal halimde olmaya çağırmayın, kendinizi bu tehlikeye atmayın... kendim de doğal halimde olamam zaten. Sizi korumak için bunu önceden söylüyorum. Pekâlâ efendim, gerçi bazıları beni ballandıra ballandıra anlatmak istediler ama, daha pek çok şey bilinmezliğin karanlıkları içinde bulunuyor. Bunu size söylüyorum, Pyotr Aleksandroviç, size ise en kutsal varlık, size hayranlığımı ifade ediyorum.” Ayağa kalktı ve ellerini yukarı kaldırarak şöyle dedi: “Seni taşıyan karın, seni emziren memeler ne mübarek, özellikle de memeler! ‘Kendi kendinizden bu kadar sıkılmayınız, çünkü her şey sadece bundan kaynaklanır’ sözünüzle adeta içime girdiniz, içimi okudunuz. İnsanların arasına girdiğim zaman herkesten daha alçakmışım ve herkes beni sadece soytarı olduğum için kabul ediyormuş hissine kapılıyorum ve madem öyle ‘Hadi bakalım, alın işte size gerçekten soytarı rolü oynuyorum, sizin düşüncelerinizden de korkmuyorum, çünkü topunuz birden benden daha alçaksınız!’ diyorum. İşte bu yüzden ben soytarıyım, utancımdan soytarıyım, yüce starets, utancımdan. Bir vesvese yüzünden de rezalet çıkarıyorum. İnsanların arasına girdiğimde sadece herkesin beni hemen çok sevimli ve çok akıllı bir adam olarak kabul edeceğinden bir emin olsam. Tanrım! O zaman nasıl da iyi bir adam olurdum! Üstat!” Birden diz çöktü. “Ebedi yaşamı miras almak için ne yapmalıyım?” İşte şimdi karar vermek zordu: Şaka mı yapıyordu, yoksa gerçekten duygulandığı için mi böyle davranıyordu?</p>
				<p>Starets gözlerini ona doğru kaldırdı ve gülümseyerek şöyle dedi:</p>
				<p>“Ne yapmak gerektiğini çoktandır kendiniz de biliyorsunuz, yeterince akıllısınız: Kendinizi sarhoşluğa ve şehvete kaptırmayın, dilinizi tutun, özellikle de paraya tapmaktan vazgeçin, sonra meyhanelerinizi kapatın, hepsini olmasa bile hiç olmazsa ikisini, üçünü kapatın. Ama en önemlisi, yalan söylemeyin.”</p>
				<p>“Yani Diderot hakkında söylediklerim gibi mi?”</p>
				<p>“Hayır, Diderot hakkındakiler değil. En başta kendi kendinize yalan söylemeyin. Kendi kendisine yalan söyleyen ve kendi yalanını dinleyen o hale gelir ki, artık ne kendisindeki, ne de çevresindeki hiçbir gerçeği ayırt edemez, bu yüzden de hem kendisine, hem de başkalarına saygısızlık eder. Hiç kimseye saygı duymayan biri sevmekten de vazgeçer, sevgi olmayınca kendini oyalamak ve eğlendirmek için ihtiraslara ve kaba zevklere kendini kaptırır ve işlediği kusurlarda bir hayvanın düzeyine iner, bütün bunlarsa insanlara ve kendine sürekli yalan söylemekten ileri gelir. Kendi kendisine yalan söyleyen biri, herkesten önce kendisi gücenir. Ama gücenmek bazen insana çok hoş gelir, öyle değil mi? Oysa insan, hiç kimsenin kendisini gücendirmediğini, bu gücenikliği kendi kendine uydurduğunu ve laf olsun diye yalan söylediğini, bir sahne yaratmak için her şeyi abarttığını, bir kelimeye aklını taktığını ve pireyi deve yaptığını bilir, kendisi de bunun farkındadır ama yine de ilk kendisi gücenir, tatlı ve büyük bir zevk duyma derecesinde gücenir, böylece de işi gerçek bir düşmanlığa kadar vardırır... Ayağa kalkın ve yerinize oturun, çok rica ederim, bütün bunlar yapmacık hareketler zaten...”</p>
				<p>“Mübarek adam! Verin elinizi öpeyim.” Fedor Pavloviç yerinden fırladı ve staretsin zayıf elini çabucak öptü. “Çok doğru, çok doğru gücenmek hoş bir şey. Bunu ne kadar güzel söylediniz, daha önce hiç duymamıştım. İşte, işte ben de hayatım boyunca haz duyarak gücendim, estetik için gücendim, çünkü gücenmiş olmak yalnızca hoş değil, güzel de aynı zamanda. İşte bunu unuttunuz, yüce starets: Güzel! Bunu not defterime yazacağım! Bense yalan söyledim, kesinlikle tüm hayatım boyunca, her gün, her saat yalan söyledim. Gerçekten yalanın ta kendisiyim ve yalanın babasıyım! Galiba yalanın babası değildi, bunu hep karıştırırım, varsın yalanın oğlu olsun, o da yeterli olur. Sadece... meleğim, Diderot hakkında bazen yalan söylenebilir! Diderot zarar vermez, ama başka bir söz zarar verir. Yüce starets, nerdeyse unutuyordum, oysaki daha üç sene öncesinden burada sorup öğrenmeyi, sırf bunun için buraya gelmeyi ve ısrarla soruşturup öğrenmeyi aklıma koyduğum bir konu var. Yalnız Pyotr Aleksandroviç’e emredin, sözümü kesmesin. İşte sorumu soruyorum: <em>Çetyi-Mi</em><em>nei</em>’nin<a class="si-noteref epub-type_noteref" href="#f10" id="ref_f10">10</a> bir yerinde inancı yüzünden işkenceler çeken, kafasını kestikleri zaman ayağa kalkıp kafasını yerden kaldırarak ‘nezaketle öpen,’ onu ellerinde taşıyarak uzun süre yürüyen ve ‘onu tekrar nezaketle öpen’ mucize yaratıcı bir azizden söz edildiği doğru mudur, yüce peder? Bu doğru mu, değil mi, sayın pederler?”</p>
				<p>“Hayır, doğru değil,” dedi starets.</p>
				<p>“Hiçbir <em>Çetyi-Minei</em>’de buna benzer bir şey yoktur. Söyler misiniz, bu hangi aziz hakkında yazılmış,” diye sordu kütüphaneye bakan rahip.</p>
				<p>“Hangisi hakkında olduğunu ben de bilmiyorum. Bilmiyorum, haberim yok. Kandırmışlar beni. Öyle anlatmışlardı. Hem biliyor musunuz, bunu kimden dinlemiştim? Biraz önce Diderot için anlattıklarıma öfkelenen Pyotr Aleksandroviç Miusov’dan. O anlatmıştı.”</p>
				<p>“Hiçbir zaman size böyle bir şey anlatmadım. Sizinle hiç konuşmuyorum ki zaten.”</p>
				<p>“Doğru, bana siz anlatmadınız; ama benim de içinde bulunduğum bir toplulukta anlattınız, dört yıl önceydi. Bu gülünç öyküyle benim inancımı sarsmıştınız, Pyotr Aleksandroviç. Bu yüzden bunu hatırlattım. Bunu bilmiyordunuz, haberiniz de olmadı. Ama ben, sarsılmış bir inançla eve döndüm. O zamandan beri de inancım sarsıldıkça sarsılıyor. Evet, Pyotr Aleksandroviç, büyük bir yıkılışa neden oldunuz! Bu, artık Diderot değil, efendim!”</p>
				<p>Fedor Pavloviç heyecanlanarak iyice coşmuştu. Oysa ki, onun yine rol yaptığını artık herkes açıkça biliyordu. Ama Miusov, yine de aşağılandığını büyük bir acıyla hissetti.</p>
				<p>“Ne saçma, bunların hepsi de saçma,” diye mırıldandı. “Gerçekten belki de söyledim bir zamanlar... ama size değil. Bana da anlatmışlardı. Bunu Paris’te bir Fransız’dan duymuştum. Sözde bizde bunu, sabah ayininden sonra <em>Çetyi-Minei</em>’den okuyorlarmış... Bunu anlatan, Rusya’da özel olarak istatistikleri incelemiş çok bilgili biriydi... Uzun zaman Rusya’da yaşamış... Ben <em>Çetyi-Minei</em>’yi okumadım... okumayacağım da... Yemek masasında az mı gevezelik edilir?.. O sırada yemek yiyorduk...”</p>
				<p>“Öyle ya, siz o sırada yemek yiyordunuz, bense inancımı yitirdim!” diye takıldı Fedor Pavloviç.</p>
				<p>“Bana ne sizin inancınızdan!” diye bağırdı Miusov, ama birden kendine hâkim oldu, küçümseyerek şöyle dedi: “Dokunduğunuz her şeyi tam anlamıyla kirletiyorsunuz.”</p>
				<p>Starets birdenbire yerinden kalktı:</p>
				<p>“Özür dilerim, beyler, sizi birkaç dakikalığına yalnız bırakacağım,” dedi tüm ziyaretçilere dönerek, “ama beni sizden önce gelip de bekleyenler var. Siz yine de yalan söylemeyin,” diye ekledi Fedor Pavloviç’e neşeli bir yüz ifadesiyle bakarak.</p>
				<p>Hücreden çıktı, Alyoşa ve mürit onu merdivenden indirmek için peşinden atıldılar. Alyoşa boğuluyordu, dışarı çıktığına memnundu, ama asıl sevindiği şey, staretsin gücenmemesi ve neşeli olmasıydı. Starets, kendisini bekleyenleri kutsamak için galeriye yöneldi. Ama Fedor Pavloviç, onu hücrenin kapısında tekrar durdurdu.</p>
				<p>“Ey mübarek adam!” diye bağırdı duygulanarak. “Elinizi bir kere daha öpmeme izin verin! Yoo, sizinle konuşmak da mümkün, yaşamak da! Her zaman böyle yalan söylediğimi ve maskaralık yaptığımı mı düşünüyorsunuz? Bilin ki, bunları mahsus, sizi denemek için yaptım, kendimi öyle gösterdim. Bütün bu süre içinde sizi yokladım. Sizinle yaşanabilir mi? Benim alçakgönüllülüğüme sizin gururunuzun yanında yer var mı? Sizi iftihar listesine yazıyorum: Sizinle yaşanabilir! Artık susuyorum, bir daha konuşmayacağım. Şimdi konuşma sırası sizde, Pyotr Aleksandroviç, şimdi en önemli kişi olarak siz kaldınız... on dakikalığına...”</p>
				</div>
				<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f9"><a class="backref" href="#ref_f9">9</a> (Lat.) Kederli Ana. (Ç.N.) </div>
	<div class="si-footnote html5_aside epub-type_footnote" id="f10"><a class="backref" href="#ref_f10">10</a> Azizlerin hayatını anlatan dini bir kitap. (Ç.N.)</div>
</div>
  </body>
</html>