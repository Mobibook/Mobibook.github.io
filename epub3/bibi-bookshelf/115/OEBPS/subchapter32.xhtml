<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter32">
<div class="html5_section">
				<div class="html5_header">
					<h1 class="book">BEŞİNCİ KİTAP</h1>
					<h1 class="book-title wide">PRO VE CONTRA<a class="si-noteref epub-type_noteref" href="#f34" id="ref_f34">34</a></h1>
				<h1 class="chapter-num">I</h1>
				<h1 class="chapter-title">SÖZ KESME</h1>
				</div>
				
				<p>Alyoşa’yı ilk karşılayan yine Bayan Hohlakova oldu. Telaşlıydı, önemli bir şey olmuştu: Yekaterina İvanovna’nın geçirdiği sinir krizi baygınlıkla noktalanmış, sonra da “korkunç, müthiş bir halsizlik başlamış, kızcağız uzanmış, gözleri kaymış ve sayıklamaya başlamıştı. Şimdi ateşi vardı, Hertsenştube’ye ve teyzelerine adam göndermişlerdi. Teyzeler gelmişti, ama Hertsenştube hâlâ ortada yoktu. Herkes Yekaterina İvanovna’nın yattığı odada oturuyor ve bekliyordu. Bir şeyler olacaktı, ama bilinci yerinde değildi. Ya hummaya yakalandıysa!”</p>
				<p>Bayan Hohlakova’nın bunu söylerken bayağı korkmuş bir hali vardı. “Bu ciddi, ciddi!” Sanki daha önce Yekaterina İvanovna’nın başına gelen hiçbir şey ciddi değilmiş gibi her sözüne bunu ekliyordu. Alyoşa onu endişeyle dinledi; Bayan Hohlakova’ya başından geçenleri anlatmaya başladı, ama kadın daha ilk kelimelerde sözünü kesti: Zamanı yoktu, Lise’in yanında oturmasını ve Lise’in odasında kendisini beklemesini rica etti.</p>
				<p>“Pek sevgili Aleksey Fedoroviç,” diye nerdeyse Alyoşa’nın kulağına fısıldadı, “Lise beni biraz önce çok şaşırttı, ama duygulandırdı da. Bu yüzden yüreğim onu affediyor. Düşünün, siz çıkar çıkmaz dün ve bugün güya sizinle alay ettiği için birdenbire pişmanlık duydu. Zaten alay etmemişti ki, yalnızca şaka yapmıştı. Ama o kadar ciddi pişmanlık duydu ki, nerdeyse ağlayacaktı, çok şaşırdım. Daha önce benimle alay ettiği zamanlarda asla ciddi bir pişmanlık duymamıştı. Hepsi şakaydı. Siz de biliyorsunuz, her dakika benimle alay eder. Ama şimdi ciddi, şimdi her şey ciddi. Sizin düşüncenize olağanüstü değer veriyor Aleksey Fedoroviç. Eğer mümkünse ona gücenmeyin ve alınmayın. Ben onu hep hoş görüyorum, çünkü öyle akıllı bir kız ki, inanır mısınız? Demin sizin kendisinin çocukluk arkadaşı olduğunuzu söyledi, ‘En ciddi çocukluk arkadaşım’ dedi. Düşünün en ciddi, ya ben ne oluyorum? Bu konuda onun olağanüstü ciddi duyguları ve hatta anıları var, en önemlisi bu cümlelerin ve sözcüklerin, bu beklenmedik sözcüklerin hiç beklenmedik bir anda birdenbire çıkıvermesi. Örneğin, daha geçenlerde bir çam ağacını anımsadı: İlk çocukluk yıllarında bahçemizde bir çam vardı, belki şimdi de duruyordur, geçmiş zamanda konuşmayalım. Çamlar insanlar gibi değildir, onlar uzun süre değişmezler Aleksey Fedoroviç. ‘Anneciğim,’ diyor, ‘bu çamı düşümden anımsıyorum.’<a class="si-noteref epub-type_noteref" href="#f35" id="ref_f35">35</a> Bunu daha farklı bir şekilde ifade etmişti, galiba burada bir karışıklık oldu, çam ağacı aptalca bir sözcük, ama o, bununla ilgili olarak bana ilginç bir şey söylemişti, tam olarak ifade edemiyorum. Her şeyi unuttum. Görüşmek üzere, çok sarsıldım ve galiba aklımı kaçıracağım. Ah Aleksey Fedoroviç, hayatımda iki kez aklımı kaçırdım ve tedavi gördüm. Lise’in yanına gidin. Her zaman çok güzel yaptığınız gibi onu yüreklendirin. Lise,” diye bağırdı kapısına yaklaşarak, “bak sana o kadar aşağıladığın Aleksey Fedoroviç’i getirdim. Sana zerre kadar kızmıyor, inan ki, tam aksine bunu nasıl düşünebildiğine şaşıyor!”</p>
				<p>“Merci maman, giriniz Aleksey Fedoroviç.” </p>
				<p>Alyoşa içeri girdi. Lise utangaç bir şekilde baktı ve birden kıpkırmızı oldu. Anlaşılan utanmıştı ve utandığında her zaman yaptığı gibi, son derece ilgisiz bir konuda hızlı hızlı konuşmaya başladı. O anda sanki sadece bu başka konuyla ilgileniyormuş gibiydi.</p>
				<p>“Aleksey Fedoroviç, annem şu iki yüz rubleyle ve size verilen görevle... hani şu zavallı subaya gitme göreviyle... ilgili bütün öyküyü aktardı, bu subayın nasıl hakarete uğradığı hakkındaki korkunç öyküyü de anlattı. Bilirsiniz, annem çok baştan savma anlatır... her şeyi atlar... ama ben dinledim ve ağladım. Ne yaptınız, şu paraları verdiniz mi, talihsiz adam şimdi nasıl?..”</p>
				<p>“Veremedim, işin kötüsü, bu da ayrı bir öykü,” diye cevap verdi Alyoşa. Onu en çok endişelendiren parayı veremeyişiydi sanki. Bu arada Lise, Alyoşa’nın başka bir yere baktığını ve başka bir konudan söz etmeye çalıştığını fark etmişti. Alyoşa, masanın başına oturdu ve anlatmaya başladı. Daha ilk kelimelerden itibaren mahcubiyeti tamamen bir kenara bırakmış ve Lise’in ilgisini çekmişti. Güçlü bir duygunun ve biraz önceki olağanüstü izlenimlerin etkisi altında konuşuyordu ve güzel bir şekilde ve ayrıntılı olarak anlatmayı başarıyordu. Eskiden de, daha Moskova’dayken, yani Lise’in çocukluğunda ona gidip kâh biraz önce başına gelen bir olaydan, kâh okuduğu bir şeyden bahsetmeyi, kâh çocukluk anılarını anımsatmayı severdi. Hatta bazen ikisi birlikte hayal kurarlar ve beraberce koca koca öyküler yazarlardı, ama bunların çoğu neşeli ve gülünç öykülerdi. Şu anda sanki ikisi de birdenbire o eski Moskova günlerine, iki yıl öncesine dönmüşlerdi. Lise, Alyoşa’nın anlattığı öyküyle aşırı duygulanmıştı. Alyoşa, “İlyuşeçka” tipini ateşli bir duyguyla çizmişti. Bu talihsiz adamın paraları nasıl ayağıyla ezdiğine ilişkin sahneyi bütün ayrıntılarıyla anlatıp bitirdiğinde Lise ellerini çırptı ve engel olamadığı bir heyecanla bağırdı:</p>
				<p>“Demek parayı vermediniz, demek kaçıp gitmesine izin verdiniz! Aman Tanrım, keşke peşinden koşup yakalasaydınız onu...”</p>
				<p>“Hayır, Lise, peşinden koşmadığım daha iyi oldu,” dedi Alyoşa. Sandalyeden kalktı ve odada kaygılı kaygılı gezinmeye başladı.</p>
				<p>“Nasıl, neden daha iyi oldu? Şimdi ekmeksiz kaldılar, ölecekler!”</p>
				<p>“Ölmeyecekler, çünkü bu iki yüz rubleyi eninde sonunda alacaklar. Her şeye rağmen yarın bu parayı alacak. Evet, yarın mutlaka alacak,” dedi Alyoşa, düşünceli düşünceli gezinerek. “Biliyor musunuz Lise...” Ansızın kızın önünde durarak devam etti: “Burada bir hata yaptım, ama bu hata iyi sonuç verdi.”</p>
				<p>“Hangi hata, neden iyi sonuç verdi?”</p>
				<p>“Çünkü bu adam korkak ve zayıf karakterli biri. Çile çekmiş ve çok iyi yürekli bir insan. İşte şimdi her şeyi düşünebiliyorum: Öyle birdenbire gücenmesinin ve paraların üstünde tepinmesinin nedeni neydi? Çünkü inanın bana, en son ana kadar paraları ayaklarının altına alıp çiğneyeceğini kendisi de bilmiyordu. Bana öyle geliyor ki, pek çok şeye gücendi... evet, onun durumunda başka bir şey yapılamazdı... Birincisi, benim yanımda paralara son derece sevindiği ve bunu benden saklamadığı için üzüldü. Eğer sevinmemiş ve bunu belli etmemiş olsaydı, başkalarının yaptığını yapar, parayı alırken nazlanır, o zaman buna katlanabilir ve parayı kabul edebilirdi, ama son derece haklı olarak sevinmişti, bu da onu utandırdı. Ah Lise, doğru sözlü ve iyi yürekli bir adam o, zaten bu tür olaylarda bütün felaket de bundan geliyor ya! Konuştuğu sürece sesi hep öyle zayıf, öyle hafifti ki, öyle çabuk çabuk konuşuyordu ki, hep kikirdiyor gibiydi ya da ağlıyordu... doğru, o kadar coşmuştu ki, ağlıyordu... ve kızlarından söz ediyordu... başka bir kentte ona verecekleri bir işten... Ancak birazcık içini dökünce bana bütün ruhunu gösterdiği için birden utanmaya başladı. Artık benden de nefret etmiştir. Korkunç utangaç olan yoksullardan. Asıl gücendiği konu ise, çok kısa bir sürede beni dostu saymış ve yine çok kısa bir sürede bana pes etmiş olması; üzerime yürüyüp beni korkutmaya çalışıyordu, ama birden paraları görüverince beni kucaklamaya başladı. Çünkü bana sarıldı, elleriyle dokundu. İşte özellikle bu durumda bütün bu aşağılanmayı hissetmiş olmalıydı, tam bu sırada ben çok önemli bir hata yaptım: Birdenbire ona eğer elindeki para başka bir kente taşınmaya yetmiyorsa, daha fazlasını vereceklerini ve hatta ne kadar gerekiyorsa kendi paramdan verebileceğimi söyledim. İşte onu aniden etkileyen de bu oldu: Ben neden ona yardım etmek için ortaya atılmıştım? Biliyor musunuz Lise, herkes ona sanki onun velinimetiymiş gibi bakmaya başladığında bu, gücenmiş bir insan için o kadar korkunç bir şeydir ki... bunu duymuştum, bana bunu starets söylemişti. Bunu nasıl ifade edebilirim, bilmiyorum, ama kendim de sık sık bunu gördüm. Zaten ben de aynen böyle hissederim. Asıl önemlisi, en son ana kadar paraları ayağının altında ezeceğini bilmemesine rağmen yine de bunun kaçınılmaz olduğunu önceden sezmiş olmasıydı. Çünkü heyecanı bunu sezecek kadar güçlüydü... İşte bütün olup bitenler bu kadar berbat olduğu halde yine de iyi bir sonuç verecek. Hatta en iyi sonuca götüreceğini ve daha iyisinin de olamayacağını düşünüyorum...”</p>
				<p>“Neden, neden daha iyisi olamaz?” diye haykırdı Lise, Alyoşa’ya büyük bir hayretle bakarak. </p>
				<p>“Çünkü Lise, eğer bu paraları çiğnemeyip de almış olsaydı birkaç saat sonra eve giderken aşağılandığı için ağlamaya başlardı ve belki yarın gün ağarmadan bana gelir, paraları suratıma fırlatır ve deminki gibi üzerinde tepinirdi. Ama şimdi ‘kendisini mahvettiğini’ bilse de korkunç şekilde gururlu ve vakarlı gitti. Demek ki, bu durumda bu paraları en geç yarın kabul ettirmekten daha kolay bir iş yoktur, çünkü artık onurunu kanıtlamış, paraları buruşturup ayaklarının altında ezmiştir... Paraları çiğnediği sırada ertesi gün bu paraları ona tekrar götüreceğimi de bilemezdi. Oysa ki, bu paralar ona korkunç şekilde gerekli. Şimdi gururlu, ama daha bugünden bile nasıl bir yardımdan yoksun kaldığını düşünecek. Geceleyin daha da fazla düşünecek, rüyasında görecek, yarın sabaha karşı da belki bana koşup af dilemeye hazır olacak. Bense şöyle diyeceğim: ‘Siz gururlu bir insan olduğunuzu gösterdiniz, hadi şimdi parayı alın ve bizi affedin.’ İşte böylece parayı alacak!”</p>
				<p>Alyoşa, “İşte böylece parayı alacak!” sözlerini bir tür coşkunlukla söylemişti. Lise alkışladı.</p>
				<p>“Ah, bu doğru, ah, bunu birden anlamıştım! Ah, Alyoşa, bütün bunları nasıl biliyorsunuz? Ne kadar genç bir adam ve bir insanın ruhundakileri biliyor... Hiçbir zaman bunu düşünemezdim...”</p>
				<p>Alyoşa aynı coşkunlukla devam etti:</p>
				<p>“En önemlisi, şimdi onu bizden para almasına rağmen hepimizle eşit olduğuna inandırma gereği, hem sadece eşit de değil, bizden bir ayak üstün olduğuna inandırma gereğidir...”</p>
				<p>“‘Bir ayak üstün’ lafı harika, Aleksey Fedoroviç, hadi konuşun, konuşun!”</p>
				<p>“Yani ben öyle demedim... bir ayak üstünlük konusunda... ama bu önemli değil, çünkü...”</p>
				<p>“Ah, önemli değil, önemli değil, elbette önemli değil! Bağışlayın Alyoşa, azizim.. Bilirsiniz, şimdiye dek sizi hemen hemen hiç saymazdım... yani sayardım da eşit düzeyde. Bundan sonra ise en büyük saygıyı göstereceğim... Azizim, ‘nükte yapıyorum’ diye kızmayın.” Hemen büyük bir heyecanla devam etti. “Ben gülünç, küçük bir kızım, oysa siz, siz... Dinleyin Aleksey Fedoroviç, bizim, yani sizin... hayır, en iyisi bizim bütün bu hükümlerimizde... ona, yani bu talihsiz adama karşı bir küçümseme yok mu... artık onun içini dışını biliyoruz ve sanki ona yukardan bakıyoruz, değil mi? Parayı kabul edeceğine kesin olarak karar vermekle onu küçümsüyoruz, öyle değil mi?”</p>
				<p>“Hayır Lise, küçümseme değil.” Bu soruya sanki önceden hazırmış gibi kesin bir yanıt verdi Alyoşa. “Buraya gelirken bu konuda ben de düşündüm. Düşünün, bizler onunla aynı olduğumuz, herkes onunla aynı olduğu zaman nasıl bir küçümseme olabilir ki? Çünkü, biz de aynıyız, daha iyi değiliz. Ama daha iyi de olmuş olsak yine de onun yerinde olabilirdik. Sizi bilmem ama, Lise, ben kendimi çoğunlukla sığ ruhlu sayarım. Onun ruhu ise sığ değil, tam tersine çok ince... Hayır Lise, burada ona karşı hiç kimse küçümseme duymuyor! Biliyor musunuz Lise, staretsim bir kez bana, insanlara her zaman çocuklar gibi, bazılarına ise hastanelerdeki hastalar gibi bakmak gerektiğini söylemişti...”</p>
				<p>“Ah Aleksey Fedoroviç, ah iki gözüm, biz de insanlara hastalara bakar gibi bakalım!”</p>
				<p>“Bakalım Lise, ben hazırım, ama tamamen değil; bazen çok sabırsız olurum, bazen de gözüm bir şey görmez. Siz öyle değilsiniz.”</p>
				<p>“Ah, inanmıyorum! Aleksey Fedoroviç, ne kadar mutluyum!”</p>
				<p>“Bunu söylemeniz ne güzel Lise.”</p>
				<p>“Aleksey Fedoroviç, şaşırtıcı derecede iyisiniz, ama bazen sanki bilgiçlik taslıyorsunuz... Oysa hiç de öyle görünmüyorsun... Gidip kapıya bakın, yavaşça açın ve annem bizi dinliyor mu bir bakın,” dedi birden Lise, sinirli ve aceleci bir fısıltıyla.</p>
				<p>Alyoşa gitti, kapıyı araladı ve hiç kimsenin dinlemediğini söyledi. “Buraya gelin Aleksey Fedoroviç,” diye devam etti Lise, giderek daha çok kızararak, “elinizi verin, işte böyle. Dinleyin size büyük bir itirafta bulunmalıyım: Dünkü mektubu size şaka olsun diye yazmadım, ciddiydi...”</p>
				<p>Eliyle gözlerini kapadı. Bu itirafı yapmaktan çok utandığı belliydi. Birden Alyoşa’nın elini tuttu ve üç kez çarçabuk öptü.</p>
				<p>“Ah Lise, bu ne hoş,” diye sevinçle bağırdı Alyoşa. “Mektubunuzun ciddi olduğundan kesinlikle emindim zaten.”</p>
				<p>“Eminmiş, şuna bakın!” Birden Alyoşa’nın elini indirdi, ancak elinden bırakmadı, korkunç şekilde kızarmıştı ve yüzünde küçük, mutlu bir gülümseme belirdi, “Ben onun elini öptüm, oysa o ‘ne hoş’ diyor.” Ama sitem etmekte haklı değildi: Alyoşa da büyük bir ruhsal karışıklık içindeydi.</p>
				<p>“Her zaman hoşunuza gitmek isterdim Lise, ama bunu nasıl yapacağımı bilmiyorum,” diye mırıldandı Alyoşa. O da bir parça kızarmıştı.</p>
				<p>“Alyoşa, azizim, siz soğuk ve kibirlisiniz. Biliyor muydunuz, efendim? Beni kendisine eş olarak seçti, ama neyle avunduğuna bakın! Mektubu ciddi olarak yazdığımdan eminmiş, ama ne! Bu kibirlilik değil de nedir, buyrun işte!”</p>
				<p>“Emin olmak kötü bir şey mi?” diye birden gülmeye başladı Alyoşa.</p>
				<p>“Ah, Alyoşa, aksine korkunç iyi.” Lise ona sevecenlik ve mutlulukla bakıyordu. Alyoşa ayakta duruyordu, eli hâlâ Lise’in elindeydi. Ansızın eğildi ve Lise’i dudaklarından öptü.</p>
				<p>“Bu da nesi? Ne oluyor size?” diye bir çığlık attı Lise. Alyoşa ne yapacağını tamamen şaşırmıştı.</p>
				<p>“Bağışlayın, eğer öyle değilse... Ben, belki de çok aptalca davrandım... Soğuk olduğumu söylediniz, ben de öptüm... Ama görüyorum ki, aptalca oldu...”</p>
				<p>Lise gülmeye başladı ve elleriyle yüzünü örttü.</p>
				<p>“Hem de bu giysiyle!” dedi kahkahalar arasında, ama aniden gülmeyi kesti ve son derece ciddi ve hemen hemen sert bir ifade takındı.</p>
				<p>“Alyoşa, öpüşmek için biraz daha bekleyelim, çünkü daha ikimiz de bunu beceremiyoruz, daha çok uzun süre beklememiz gerekiyor,” dedi birden. “En iyisi söyleyin, benim gibi ahmak, hasta bir kızı neden alıyorsunuz, oysa siz ne kadar zeki, düşünceli, dikkatli birisiniz. Ah, Alyoşa, müthiş mutluyum, çünkü ben size hiç layık değilim!”</p>
				<p>“Layıksınız Lise. Şu günlerde manastırdan kesin olarak ayrılacağım. Dış dünyaya çıkarak evlenmem gerekiyor, bunu biliyorum. O da bana bunu emretti. Sizden iyisini mi alacağım... beni de sizden başka kim alır? Bunu etraflıca düşündüm. Birincisi, beni çocukluğumuzdan beri tanıyorsunuz, ikincisi, sizin bende hiç bulunmayan pek çok yeteneğiniz var. Sizin ruhunuz benden daha neşeli; en önemlisi, siz bana göre daha günahsızsınız, oysa ben artık pek çok, pek çok şeye dokunmuş durumdayım... Ah, bilmiyor musunuz, üstelik de bir Karamazov’um! Bana gülmenizde ve şaka yapmanızda ne var ki; tam tersine gülün, buna sevinirim... Ancak küçük bir kız gibi gülüyorsunuz, ama kendinizi bir çilekeş sanıyorsunuz...”</p>
				<p>“Bir çilekeş mi? Nasıl yani?”</p>
				<p>“Evet Lise, işte deminki sorunuz: Ruhunu tahlil ettiğimiz bu talihsiz adama karşı bizde bir küçümseme yok mu sorusu, çileci bir soru... Görüyorsunuz, bunu hiçbir şekilde ifade edemiyorum, ama böyle soruları kendisi de acı çekebilecek insanlar sorar. Sandalyede otururken pek çok şey düşünmüş olmalısınız...”</p>
				<p>“Alyoşa, bana elinizi verin, geri çekiyorsunuz,” diye fısıldadı Lise, mutluluktan zayıflamış bir sesle. “Dinleyin Alyoşa, manastırdan ayrıldığınızda nasıl bir elbise giyeceksiniz? Gülmeyin, kızmayın, bu benim için çok, çok önemli.”</p>
				<p>“Ne giyeceğimi henüz düşünmedim Lise, ama siz ne isterseniz onu giyerim.”</p>
				<p>“Koyu mavi kadife bir ceketiniz, beyaz pike yeleğiniz ve tüylü, gri, yumuşak bir şapkanız olsun isterim... Söyleyin, biraz önce dünkü mektubu inkâr ettiğimde sizi sevmediğime inandınız, değil mi?”</p>
				<p>“Hayır, inanmadım.”</p>
				<p>“Of, ne tahammül edilmez, ne yola gelmez adamsınız!”</p>
				<p>“Sizin beni... galiba sevdiğinizi biliyordum, ama sizin beni sevmediğinize inanmış gibi yaptım, sizin için... daha uygun olsun diye...”</p>
				<p>“Bu daha da kötü! Hem kötü, hem iyi. Alyoşa, sizi korkunç seviyorum. Demin siz geldiğinizde bir niyet tuttum: Ona dünkü mektubu sorayım dedim, eğer rahatça çıkarır verirse (ondan her zaman beklenebileceği gibi) demek ki, beni hiç sevmiyor, hiçbir şey hissetmiyor, sadece budala ve değersiz bir çocuk, ben de mahvoldum o zaman. Ama siz mektubu hücrede bırakmıştınız, bu da bana cesaret verdi: Doğru değil mi, mektubu geri isteyeceğimi bildiğiniz ve onu vermek istemediğiniz için hücrede bıraktınız, öyle değil mi? Değil mi?”</p>
				<p>“Oh Lise, hiç de öyle değil, mektup şimdi yanımda, az önce de yanımdaydı zaten, işte şu cebimde, işte mektup.”</p>
				<p>Alyoşa gülerek mektubu çıkarttı ve uzaktan kıza gösterdi.</p>
				<p>“Yalnız size vermem onu, elimde bakın.”</p>
				<p>“Nasıl? Demek demin yalan söylediniz, siz bir rahipsiniz ve yalan söylediniz, öyle mi?”</p>
				<p>“Belki yalan söyledim,” diye güldü Alyoşa, “mektubu size vermemek için yalan söyledim. Benim için çok değerli,” diye ekledi birden heyecanla ve yine kızardı. “Sonsuza kadar onu hiçbir zaman, hiç kimseye vermem!”</p>
				<p>Lise heyecan içinde ona bakıyordu.</p>
				<p>“Alyoşa,” diye mırıldandı tekrar, “kapıya bakın, annem dinliyor mu?”</p>
				<p>“Tamam Lise, bakarım, yalnız bakmasak daha iyi olmaz mı? Annenizin böyle bir alçaklık yapacağından niye kuşkulanıyorsunuz?”</p>
				<p>“Alçaklık mı? Ne alçaklığı? Dinliyorsa kızı için dinliyor, bu onun hakkı, alçaklık değil,” diye parladı Lise. “Emin olun Aleksey Fedoroviç, anne olduğum ve benim gibi bir kızım olduğu zaman mutlaka onu gizlice dinleyeceğim.”</p>
				<p>“Yok canım, bu iyi bir şey değil Lise.”</p>
				<p>“Ah Tanrım, alçaklık bunun neresinde? Eğer olağan bir sosyete konuşması oluyor ve ben bunu gizlice dinliyorsam bu alçaklıktır, ama öz kızın genç bir adamla bir odaya kapanmışsa... Dinleyin Alyoşa, bilin ki, ben de evlenir evlenmez sizi gözetleyeceğim ve şunu da bilin ki, sizin bütün mektuplarınızı açıp hepsini okuyacağım... Haberiniz olsun...”</p>
				<p>“Evet, elbette, eğer öyleyse...” diye mırıldandı Alyoşa, “yalnızca bu iyi bir şey değil...”</p>
				<p>“Ah, ne aşağılama! Alyoşa, azizim, daha ilk defadan tartışmayalım, en iyisi size bütün gerçeği söyleyeyim: Kapı dinlemek kuşkusuz çok çirkin bir şey ve kesinlikle ben haklı değilim, siz haklısınız, ama yine de ben dinleyeceğim.”</p>
				<p>“Öyle yapın bakalım. Beni böyle bir suçtan gözetleyemeyeceksiniz,” diye güldü Alyoşa.</p>
				<p>“Alyoşa, sözümü dinleyecek misiniz? Bunu da karar vermeden önce öğrenmem gerek.”</p>
				<p>“Büyük bir hevesle Lise, mutlaka, yalnız en önemli işlerde değil. En önemli işlerde, eğer benimle aynı fikirde değilseniz, ben yine de görevim bana ne emrediyorsa onu yapacağım.”</p>
				<p>“Öyle olmalı zaten. Şunu bilin ki, ben de sadece en önemli işlerde size boyun eğmeye hazır olmakla kalmayacağım, aynı zamanda her konuda sözünüzü dinleyeceğim ve bunun için şimdiden size söz veriyorum, her konuda ve hayatım boyunca,” diye heyecanla haykırdı Lise, “ve bunu seve seve yapacağım! Ayrıca hiçbir zaman, bir kere bile olsun sizi gizlice dinlemeyeceğime, hiçbir mektubunuzu okumayacağıma da yemin ederim, çünkü ben değil, siz haklısınız. Dinlemeyi korkunç şekilde istesem de, ki isteyeceğimi biliyorum, bunu yapmayacağım, çünkü siz de böyle bir şeyi çirkin sayıyorsunuz. Artık siz benim yol göstericimsiniz... Dinleyin Aleksey Fedoroviç, son günlerde, dün de, bugün de neden böyle üzüntülüsünüz; birtakım koşuşturmalarınızın ve dertlerinizin olduğunu biliyorum, ama ayrıca özel bir derdinizin olduğunu da görüyorum, yoksa gizli bir şey mi?”</p>
				<p>“Evet Lise, gizli bir üzüntüm var,” dedi kederle Alyoşa. “Beni sevdiğinizi görüyorum, çünkü bunu anladınız.”</p>
				<p>“Nasıl bir üzüntü bu? Neyle ilgili? Söylemeniz mümkün mü?” Çekingen bir yalvarmayla sordu Lise.</p>
				<p>“Sonra söylerim Lise... sonra,” diyerek suratını astı Alyoşa. “Şimdi söylesem belki de anlaşılmayacak. Hem belki de söylemeyi beceremeyeceğim.”</p>
				<p>“Ayrıca ağabeylerinizin ve babanızın da sizi üzdüklerini biliyorum.”</p>
				<p>“Evet, ağabeylerim de,” dedi Alyoşa, düşüncelere dalmış gibi.</p>
				<p>“Ağabeyiniz İvan Fedoroviç’i sevmiyorum Alyoşa,” diye belirtti birden Lise.</p>
				<p>Alyoşa bu düşünceyi biraz şaşkınlıkla karşıladı, ama üzerinde durmadı.</p>
				<p>“Ağabeylerim kendilerini mahvedecekler,” diye devam etti, “babam da öyle. Kendileriyle birlikte başkalarını da mahvedecekler. Peder Paisiy’in bu yakınlarda söylediği gibi, bu, ‘topraktan gelen Karamazov gücüdür, topraktan gelen, kudurmuş ve ham bir güç...’ Kutsal Ruh’un bile bu gücü yukarı çıkarıp çıkaramayacağını bilmiyorum. Tek bir şey biliyorum, ben de bir Karamazov’um... Ben rahip miyim? Rahip miyim ben, Lise? Demin rahip olduğumu mu söylemiştiniz?”</p>
				<p>“Evet söyledim.”</p>
				<p>“Ama ben, belki de Tanrı’ya inanmıyorum.”</p>
				<p>“İnanmıyor musunuz, ne oldu size?” dedi Lise alçak sesle ve dikkatle. Ancak Alyoşa buna cevap vermedi. Onun bu hiç beklenmedik sözlerinde son derece gizli ve son derece öznel, belki kendisi için de açık olmayan, ama kesinlikle onu üzen bir şey vardı.</p>
				<p>“Bütün bunlardan başka, bir dostum artık gidiyor, dünyadaki en birinci insan dünyayı terk ediyor. Bu insana nasıl bağlı olduğumu, onunla ruhsal bakımdan nasıl kaynaştığımı bir bilseydiniz Lise, bir bilseydiniz! Artık tek başıma kalacağım... Size geleceğim Lise... İlerde birlikte olacağız...”</p>
				<p>“Evet, birlikte, birlikte olacağız! Bundan sonra bütün hayatımız boyunca birlikte olacağız. Dinleyin, beni öpün, izin veriyorum.”</p>
				<p>Alyoşa onu öptü.</p>
				<p>“Hadi şimdi gidin, İsa sizinle olsun!” Ve Alyoşa’yı kutsadı. “Henüz hayattayken hemen <em>ona </em>gidin. Sizi çok tuttuğumun farkındayım. Bugün onun için ve sizin için dua edeceğim. Alyoşa, mutlu olacağız! Mutlu olacağız, değil mi?”</p>
				<p>“Galiba olacağız Lise.”</p>
				<p>Lise’in yanından çıkan Alyoşa, Bayan Hohlakova’ya uğramaya gerek görmedi ve onunla vedalaşmadan evden ayrılmaya karar verdi. Ama kapıyı açıp merdivene çıkar çıkmaz, nerden çıktığını anlamadığı Bayan Hohlakova’yla karşılaştı. Daha ilk söylediği kelimeden Alyoşa, Bayan Hohlakova’nın kendisini burada mahsus beklediğini anladı.</p>
				<p>“Aleksey Fedoroviç, bu korkunç bir şey. Bunlar çocukça boş şeyler ve hepsi de birer saçmalık. Hayale kapılmayacağınızı umarım... Aptallık, aptallık, aptallık!” diye Alyoşa’ya çattı.</p>
				<p>“Yalnız bunu ona söylemeyin,” dedi Alyoşa, “yoksa heyecanlanır, bu da şu anda ona zarar verir.”</p>
				<p>“Aklı başında genç bir adamın sağduyulu sözlerini dinleyeceğim. Bunu, sadece onun hastalıklı durumuna karşı duyduğunuz merhamet yüzünden itiraz ederek onu sinirlendirmek istemediğiniz için onunla anlaştığınız şeklinde anlayabilir miyim?”</p>
				<p>“Oh, hayır, kesinlikle hayır, onunla tamamen ciddi konuştum,” diye net bir biçimde belirtti Alyoşa. </p>
				<p>“Bu konuda ciddiyet olmaz, düşünülemez, birincisi bundan böyle sizi bir daha kabul etmeyeceğim, ikincisi, gideceğim ve onu da götüreceğim, bunu böyle bilin.”</p>
				<p>“Ama neden,” dedi Alyoşa, “bu öyle yakında olacak bir şey değil ki zaten, belki de daha bir buçuk yıl beklemek gerekecek.”</p>
				<p>“Ah, Aleksey Fedoroviç, bu bir gerçek kuşkusuz, bir buçuk yılda onunla binlerce kez tartışır ve ayrılırsınız. Ama ben öyle mutsuzum, öyle mutsuzum ki! Bütün bunlar boş şeyler olsa bile beni beynimden vurulmuşa döndürdü. Şu anda oyunun son sahnesinde Famusov gibiyim, siz Çatskiy, Lise de Sofya. Düşünün sizinle karşılaşmak için mahsus buraya, merdivene koşmuştum, bütün uğursuz şeyler de hep merdivende olur zaten. Her şeyi duydum, nerdeyse düşüyordum. İşte bu geceki korkuların ve deminki bütün sinir krizlerinin açıklaması! Kızına aşk, anasına ise ölüm. Öleceğim. Gelelim ikinci ve asıl önemli meseleye: Şu size yazdığı mektubu hemen bana gösterin, hemen!”</p>
				<p>“Hayır, gerek yok. Yekaterina İvanovna’nın sağlığı nasıl, bilmem gerekiyor.”</p>
				<p>“Sayıklamaya devam ediyor, ama kendine geldi; teyzeleri burada, yalnızca bağırıp çağırıyorlar ve bana çalım satıyorlar. Hertsenştube de geldi ve öyle korktu ki, ne yapacağımı ve onu nasıl kurtaracağımı bilemedim, hatta doktora göndermek bile istedim. Benim arabamla götürdüler. Bir de son olarak şu mektupla birlikte birden siz çıkıverdiniz. Doğru, bütün bunlar ancak bir buçuk yıl sonra olacak. Tüm yüce ve kutsal şeyler hatırına, ölüm döşeğindeki staretsinizin hatırına şu mektubu bana, bir anaya gösterin, Aleksey Fedoroviç! İsterseniz parmaklarınızla tutun, elinizden okuyayım.”</p>
				<p>“Hayır, göstermem, Yekaterina Osipovna, o izin verse bile göstermem. Yarın geleceğim ve eğer isterseniz sizinle pek çok konuda görüşeceğim, ama şimdilik hoşça kalın!”</p>
				<p>Alyoşa merdivenlerden koşarak sokağa çıktı.</p>
				</div>
				<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f34"><a class="backref" href="#ref_f34">34</a> (Lat.) Yanında ve karşısında anlamında. (Ç.N.)</div>
	<div class="si-footnote html5_aside epub-type_footnote" id="f35"><a class="backref" href="#ref_f35">35</a> Rusça’da “çam ağacı” ve “düşten” sözcüklerinin söylenişleri aynıdır, bu yüzden kelime oyunu yapıyor. (Ç.N.)</div>
</div>
  </body>
</html>