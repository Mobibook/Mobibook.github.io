<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter67">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">İLYUŞA’NIN BAŞUCUNDA</h1>
				</div>
				
				<p>Emekli Yüzbaşı Snegiryov’un ailesinin oturduğu ve artık hepimizin tanıdığı oda, o sırada içerdeki kalabalık yüzünden hem çok boğucu hem de sıkış sıkıştı. Çocukların birkaç tanesi İlyuşa’nın yatağının başucunda oturuyordu, hepsi de tıpkı Smurov gibi, kendilerini İlyuşa’yla barıştırmak için Alyoşa’nın buraya getirmiş olduğunu inkâr etmeye hazırdılar, ama aslında aynen öyle olmuştu. Onun bu olaydaki bütün hüneri, hiçbir “sululuk” olmaksızın, sanki mahsustan yapıyormuş, sanki bir tesadüfmüş gibi çocukları birbiri ardınca İlyuşa’yla buluşturmasıydı. Bu durum, İlyuşa’nın çektiği acıların büyük ölçüde hafiflemesini sağlamıştı. Eskiden düşmanı olan bütün bu çocukların sevecen arkadaşlığını ve kendisine gösterdikleri ilgiyi görünce çok duygulanmıştı. Bir tek Krasotkin eksikti ve bu da yüreğinde korkunç bir yük olarak duruyordu. Eğer İlyuşa’nın acı anıları arasında en acı olanı hangisi diye sorulsa bu, eskiden biricik dostu ve koruyucusu olan ve bir zamanlar çakıyla üzerine yürüdüğü Krasotkin’le geçirdiği dönemdi. Zeki bir çocuk olan Smurov da böyle düşünüyordu (İlyuşa’yla barışmaya ilk gelen de Smurov’du). Ancak Krasotkin, Smurov kendisine Alyoşa’nın “bir iş için” ona gelmek istediğini bildirdiği zaman Smurov’u hemen “Karamazov”a, nasıl davranacağını kendisinin bileceğini, hiç kimseden nasihat istemediğini, eğer bir hastayı ziyaret edecekse ne zaman gideceğini yine kendisinin bileceğini, çünkü onun da “kendisine göre bir hesabı olduğunu” söylemekle görevlendirerek yakınlaşmaktan anında vazgeçmişti. Bu olay, bu pazar gününden iki hafta önce olmuştu. Alyoşa, niyetlendiği halde işte bu yüzden Kolya’ya gitmemişti. Bununla birlikte biraz bekledikten sonra Smurov’u Krasotkin’e iki kere daha göndermişti. Ama bu son iki defada da Krasotkin, Alyoşa’ya, eğer kendisi gelecek olursa İlyuşa’ya hiçbir zaman gitmeyeceğini ve daha fazla kendisini sıkboğaz etmemelerini bildirerek en kesin şekilde ret cevabı vermişti. Hatta bu son güne kadar Smurov bile Kolya’nın bu sabah İlyuşa’ya gitmeye karar verdiğini bilmiyordu. Kolya ancak dün akşam Smurov’la vedalaşırken birdenbire sert bir şekilde yarın sabah evlerinin önünde kendisini beklemesini, çünkü onunla birlikte Snegiryovlara gideceğini, ama geçerken uğramış gibi yapmak istediğinden gideceğini hiç kimseye haber vermeye kalkışmamasını söylemişti. Smurov da sözünü dinlemişti. Smurov’un Kolya’nın kayıp Juçka’yı bulup getireceği üzerine kurduğu hayal de Krasotkin’in bir keresinde laf arasında söylediği “Eğer hayattaysa bir köpeği bulup getiremediklerine göre hepsi de eşek bunların” sözüne dayanıyordu. Smurov çekinerek bir süre bekledikten sonra Krasotkin’e köpeğiyle ilgili imalı bir soru sorduğunda ise beriki hemen çok fena sinirlenmişti: “Perezvon elimdeyken şehrin her yanında başka köpek arayacak kadar eşek miyim ben? Hem iğne yutmuş bir köpeğin hayatta olduğu düşünülebilir mi? Sululuk hepsi de, başka bir şey değil!”</p>
				<p>Bu arada İlyuşa, aşağı yukarı iki haftadır köşede, tasvirlerin önündeki yatağından hemen hemen hiç kalkmamıştı. Alyoşa’yla karşılaştığı ve parmağını ısırdığı günden beri okula da gitmiyordu. Zaten o gün hastalanmıştı. Gerçi bir aydır arada sırada yataktan kalkıp odada ve sofada biraz dolaşabiliyordu. Sonunda tamamen halsiz düştü, öyle ki, babası yardım etmese yerinden kımıldayamıyordu. Babası üzerine titriyordu, içkiyi bile tamamen bırakmıştı, oğlu ölecek diye korkudan neredeyse aklını kaçıracaktı. Onu elinden tutup odanın içinde dolaştırdıktan ve tekrar yatağına yatırdıktan sonra hemen sofaya, karanlık bir köşeye koşuyor ve alnını duvara dayayıp sarsıla sarsıla, İlyuşeçka hıçkırıklarını duymasın diye sesini bastırarak ağlıyordu.</p>
				<p>Odaya geri dönerek sevgili oğlunu her zamanki gibi herhangi bir şeyle oyalamaya ve avutmaya koyuluyor, ona masallar, fıkralar anlatıyor veya tanıdığı gülünç insanlara kendini benzetmeye çalışıyor, hatta hayvanların komik ulumalarını ve böğürmelerini taklit ediyordu. Ama İlyuşa, babasının bu şekilde taklit yapmasından, maskaralık etmesinden hoşlanmıyordu. Çocuk bundan hoşlanmadığını belli etmemeye çalışıyordu, ama babasının toplum içinde küçük düşürüldüğünü anladığında yüreğinde bir sızı duymuştu. “Hamam kesesini” ve o “korkunç günü” hiç gözünün önünden gitmeden sürekli olarak hatırlıyordu. İlyuşeçka’nın sessiz ve yumuşak başlı kız kardeşi, kötürüm Ninoçka da babasının soytarılık etmesinden hazzetmezdi (Varvara Nikolayevna’ya gelince o çoktan Petersburg’a ders dinlemeye gitmişti), ama yarım akıllı annecik çok eğleniyordu ve kocası komik hareketler yapmaya başlayınca bütün kalbiyle gülüyordu. Bunlarla sadece onu avutmak mümkün oluyordu. Kadıncağız, geri kalan zamanda artık herkes kendisini unuttuğu, hiç kimse saygı göstermediği, onu kızdırdıkları vs. vs. için durmadan homurdanıyor ve ağlıyordu. Ancak son günlerde o da aniden değişmişti. Sık sık köşeye, İlyuşa’ya bakmaya başlıyor ve düşüncelere dalıyordu. Çok daha sessiz olmuştu, susup oturuyordu ve ağlayacak olsa duyulmasın diye sessiz sessiz ağlıyordu. Yüzbaşı ondaki bu değişikliği hayretle fark etmişti. Çocukların ziyaretleri ilk önceleri anneciğin hoşuna gitmemiş ve onu sadece sinirlendirmişti, ama sonra sonra çocukların neşeli bağrışmaları ve anlattıkları şeyler onu da oyalamaya başladı ve sonunda bunlar öyle hoşuna gitti ki, çocuklar gelmezse müthiş üzülüyordu. Onlar bir şey anlattıklarında veya oyun oynadıklarında gülüyor ve el çırpıyordu. Bazılarını yanına çağırıyor ve öpüyordu. Özellikle Smurov’u seviyordu. Yüzbaşıya gelince, çocukların İlyuşa’yı eğlendirmek için onun evine gelmesi, ta en başından beri içini taşkın bir sevinçle ve hatta İlyuşa’nın bir an evvel üzülmekten vazgeçip iyileşeceği umuduyla doldurmuştu. İlyuşa için hissettiği tüm korkulara karşın oğlunun birdenbire iyileşivereceğinden son zamana dek bir an olsun kuşku duymamıştı. Küçük konukları saygıyla karşılıyor, etraflarında dolaşıp duruyor, onlara hizmet ediyordu. Çocukları sırtında taşımaya hazırdı, hatta taşımaya başlamıştı bile. Ama bu oyunlar İlyuşa’nın hoşuna gitmemiş ve vazgeçmişlerdi. Onlar için şekerleme, bisküvi, fındık fıstık alıyor, çay yapıyor, sandviç hazırlıyordu. Bütün bu süre zarfında parasız kalmadığını da belirtelim. Yekaterina İvanovna’nın o zaman yolladığı iki yüz rubleyi tam tamına Alyoşa’nın tahmin ettiği şekilde kabul etmişti. Daha sonra ise Yekaterina İvanovna, durumlarını ve İlyuşa’nın hastalığını daha ayrıntılı öğrenip evlerini bizzat ziyaret etmiş, ailenin tüm üyeleriyle tanışmış, hatta yüzbaşının yarım akıllı karısını kendisine hayran etmeyi bile başarmıştı. O zamandan bu yana yardım elini hiç çekmedi, oğlunun öleceği düşüncesiyle büyük bir korku içinde olan yüzbaşı ise önceki çalımlarını bir yana bırakmıştı ve verilen paraları uslu uslu kabul ediyordu. Bütün bu süre içinde Doktor Hertsenştube, Yekaterina İvanovna’nın daveti üzerine sürekli ve gün aşırı düzenli olarak hastaya bakmaya geliyordu, ancak bu ziyaretlerin pek az yararı olmuştu, çocuğa durmadan ilaç veriyordu. Aslında o gün, yani o pazar sabahı yüzbaşının evinde yeni bir doktor, Moskova’dan gelen ve Moskova’da ünlü sayılan bir doktor bekleniyordu. Yekaterina İvanovna bir mektup yazarak bu doktoru çok büyük bir para karşılığında Moskova’dan çağırmıştı, ama İlyuşeçka için değil, başka bir amaçla, ilerde yeri gelince sözü edilecek olan bir amaçla çağırmıştı. Doktor buraya gelmiş olduğuna göre bir de İlyuşeçka’yı gidip görmesini rica etmişti. Yüzbaşının bundan daha önce haberi olmuştu. Kolya Krasotkin’in gelebileceği hiç aklına gelmemişti, gerçi İlyuşa’nın o kadar özlemini çektiği bu çocuğun gelmesini çoktandır arzu ediyordu. Tam Krasotkin’in kapıyı açıp da odaya girdiği anda yüzbaşı ve çocuklar, hastanın yatağının çevresinde toplanmışlar ve henüz yeni getirilmiş, daha dün akşam doğmuş, ancak bir hafta önce kaybolmuş ve artık öldüğüne kesin gözüyle bakılan Juçka için üzülüp duran İlyuşeçka’yı oyalamak için yüzbaşı tarafından ısmarlanmış olan minnacık köpek yavrusunu inceliyorlardı. Ama kendisine küçük bir köpek yavrusu, hem de öyle sıradan değil, gerçek bir Medelyan yavrusu (ki, bu elbette müthiş önemliydi) armağan edileceğini daha üç gün önceden işitmiş ve öğrenmiş olan İlyuşa ince ve nazik bir şekilde bu armağana sevindiğini göstermiş olsa bile herkes, gerek babası, gerekse çocuklar bu yeni köpeğin, onun küçücük yüreğinde acı çektirdiği zavallı Juçka’yla ilgili anıları belki de sadece tazelemiş olduğunu açıkça görmüşlerdi. Yavru köpek yanında yatıyor ve çabalayıp duruyordu. İlyuşa kederli kederli gülümseyerek incecik, bembeyaz, kupkuru elceğiziyle köpeği okşuyordu; köpekten hoşlandığı bile söylenebilirdi, ama... yine de Juçka yoktu, yine de bu Juçka değildi, keşke Juçka ve bu yavru birlikte olsalardı, işte o zaman mutluluğu tam olurdu!</p>
				<p>“Krasotkin!” dedi içeri girmekte olan Kolya’yı ilk gören çocuk. Gözle görülür bir dalgalanma oldu, çocuklar ikiye ayrılıp yol açarak yatağın iki yanına sıralandılar, birden İlyuşeçka’nın önü açıldı. Yüzbaşı hemen Kolya’yı karşılamaya koştu.</p>
				<p>“Buyurun, buyurun... değerli konuğumuz!” diye mırıldandı. “İlyuşeçka bak Bay Krasotkin sana gelmiş...”</p>
				<p>Ama Krasotkin, ona hemen elini uzatıp görgü kurallarını çok iyi bildiğini gösterdi. Hemen, en önce koltuğunda oturmakta olan yüzbaşının karısına döndü (tam bu anda kadıncağız müthiş mutsuzdu ve çocuklar İlyuşa’nın yatağına yığılıp yeni köpeği görmesine izin vermiyorlar diye söylenip duruyordu) ve önünde son derece nazik bir şekilde topuklarını hafifçe birbirine vurdu, sonra da Ninoçka’ya dönüp ona da hanımefendiye verdiği selamın aynısını verdi. Bu nazik davranış hasta kadının üzerinde olağanüstü hoş bir etki bıraktı.</p>
				<p>“İşte çok iyi yetiştirilmiş bir genç adam nasıl da belli oluyor,” dedi yüksek sesle ve ellerini açarak, “öteki konuklarımız ise birbirlerinin sırtında geliyorlar.”</p>
				<p>“Nasıl anacığım, birbirinin sırtında ne demek?” diye mırıldandı yüzbaşı, şefkatle, ama biraz da “annecik” için endişe duyarak.</p>
				<p>“Ama içeri öyle giriyorlar. Sofada birbirlerinin omzuna çıkıyorlar, soylu bir eve birbirlerinin sırtında giriyorlar. Ne biçim konuk bunlar?”</p>
				<p>“Kim öyle girdi, anacığım, kim?”</p>
				<p>“İşte şu çocuk bugün şunun sırtında geldi, şu da şunun...”</p>
				<p>Bu arada Kolya artık İlyuşa’nın yatağının yanında duruyordu. Hastanın rengi iyice sararmıştı. Yatağında doğruldu ve gözlerini Kolya’ya dikti. Kolya, eski küçük dostunu hemen hemen iki aydır görmüyordu, karşısında kalakaldı: Bu kadar zayıflamış ve sararmış bir yüz, böyle alev alev yanan ve adeta korkunç şekilde büyümüş gözler, bu kadar zayıf eller göreceğini asla düşünmemişti. İlyuşa’nın derin derin ve sık sık solumasına ve dudaklarının ne kadar kurumuş olduğuna kederle ve şaşkınlık içinde bakıyordu. İlyuşa’ya doğru bir adım attı, elini uzattı ve nerdeyse kendinden geçmiş bir halde şöyle dedi:</p>
				<p>“Ne haber babalık... nasılsın?”</p>
				<p>Ama sesi kesildi, hareketlerindeki rahatlık kayboldu, yüzü birden çarpılmış gibi oldu, dudaklarının çevresinde bir titreme belirdi. İlyuşa ona kederle gülümsedi, hâlâ konuşabilecek gücü yoktu. Kolya birden elini kaldırdı ve İlyuşa’nın saçlarında gezdirdi.</p>
				<p>“Zararı yok!” dedi sessizce. Bunu ona cesaret vermek için değil, kendisi de neden söylediğini bilmeden söylemişti. Bir dakika kadar tekrar sustular.</p>
				<p>“Ne o , yeni bir köpeğin mi var?” diye sordu birden Kolya duygusuz bir sesle.</p>
				<p>“E-vet!” diye yanıtladı İlyuşa uzun bir fısıltıyla ve tıkanarak.</p>
				<p>“Siyah burunlu olduğuna göre azgın demek ki, şu zincire bağlananlardan,” dedi ciddi ve sert bir şekilde Kolya, sanki bütün sorun bu köpek yavrusuymuş ve onun siyah burnuymuş gibi. Ama asıl sorun, bir “ufaklık” gibi ağlamamak için içindeki duyguyu hâlâ bütün gücüyle yenmeye çalışması ve hâlâ yenememiş olmasıydı. “Büyüyünce zincirle bağlamak gerekecek, biliyorum.”</p>
				<p>“Kocaman olacak!” diye bağırdı kalabalığın içinden bir çocuk.</p>
				<p>“Elbette, Medelyan cinsi, kocaman, şöyle dana gibi,” diye birden birkaç ses daha duyuldu.</p>
				<p>“Dana gibi, gerçek bir dana gibi, efendim,” diye atıldı yüzbaşı, “mahsus böylesini, en azgınını aradım. Bunun anası babası da çok büyük ve çok azgın, yerden şu kadar boyları var... Oturun, efendim, işte şuraya, İlyuşa’nın yanına, yatağın üzerine oturun, ne zamandır beklenen konuğumuz... Aleksey Fedoroviç’le birlikte mi teşrif ettiniz, efendim?”</p>
				<p>Krasotkin, yatağa, İlyuşa’nın ayakucuna ilişti. Yolda gelirken belki de lafa nereden başlayacağına karar vermişti, ama şu anda kesinlikle ipin ucunu kaybetmişti.</p>
				<p>“Hayır... Perezvon’la geldim... Perezvon adında bir köpeğim var artık. Slav ismi. Dışarda bekliyor... ıslık çalacağım hemen uçarak gelecek. Benim de bir köpeğim var,” diyerek birden İlyuşa’ya döndü, “Juçka’yı hatırlıyor musun, babalık?” bu soruyu sorarak onu adeta yüreğinden vurmuştu.</p>
				<p>İlyuşa’nın küçük suratı buruştu. Kederle Kolya’ya baktı: Kapının yanında duran Alyoşa, suratını astı ve Juçka’dan söz etmemesi için başıyla gizlice Kolya’ya işaret etti, ama Kolya bunu fark etmedi ya da fark etmek istemedi.</p>
				<p>“Juçka... nerede?” diye sordu İlyuşa kısık bir sesle.</p>
				<p>“Babalık, senin Juçka, fiyuu! Kayboldu senin Juçka!”</p>
				<p>İlyuşa sustu, ama Kolya’ya bir kez daha dik dik baktı. Alyoşa, Kolya’nın bakışını yakalayıp var gücüyle tekrar işaret etti, ama beriki yine bir şey anlamamış gibi yaparak gözlerini kaçırdı.</p>
				<p>“Kim bilir nereye kaçtı ve kayboldu. Öyle bir yemekten sonra nasıl kaybolmasın,” dedi Kolya acımasızca. Bu arada nedense kendisi de soluk soluğa kalmıştı. “Ama benim Perezvonum var... Slav ismi... Sana getirdim...”</p>
				<p>“Gerek yok!” dedi birden İlyuşa.</p>
				<p>“Yo yo, gerek var, mutlaka görmelisin... Hoşuna gidecek. Mahsus getirdim... uzun tüylü öbürü gibi... Köpeğimi buraya çağırmama izin verir misiniz, hanımefendi?” diyerek artık tamamen anlaşılmaz bir heyecan içinde bulunan Bayan Snegiryova’ya döndü.</p>
				<p>“Gerek yok, gerek yok!” diye haykırdı İlyuşa sesinde acıklı bir çırpınışla. Bakışları sitem doluydu.</p>
				<p>“Şey, siz, efendim...” diye birden atıldı duvarın yanındaki sandığın üzerinde oturan yüzbaşı yerinden fırlayarak, “siz, efendim... belki de başka bir zaman, efendim...” diye mırıldandı, ama Kolya ısrarla ve aceleyle Smurov’a seslendi: “Smurov, kapıyı aç!” Smurov kapıyı açar açmaz da ıslık çaldı. Perezvon hızla odaya daldı.</p>
				<p>“Hopla Perezvon, salta dur! Salta!” diye haykırdı Kolya yerinden fırlayarak. Köpek arka ayaklarının üzerinde kalkarak İlyuşa’nın yatağının yanında salta durdu. Hiç kimsenin beklemediği bir şey oldu bu anda: İlyuşa irkildi ve bütün vücuduyla hızla öne doğru hareket etti, Perezvon’a doğru eğildi ve sanki donakalmış gibi köpeğe baktı.</p>
				<p>“Bu... bu Juçka!” diye bağırdı birden kederden ve mutluluktan çatlamış bir sesle.</p>
				<p>Krasotkin çın çın çınlayan mutlu bir sesle bütün gücüyle bağırdı:</p>
				<p>“Ya sen ne olduğunu sanmıştın?” dedi ve köpeğin üzerine eğilerek sarıldı ve İlyuşa’ya doğru kaldırdı.</p>
				<p>“Bak babalık, görüyorsun ya bir gözü kör, sol kulağı da yırtık, aynen senin bana anlattığın işaretler. Zaten onu bu işaretlere göre arayıp buldum! Hem de ta o zaman çabucak buldum. Sahipsizdi, sahibi yoktu!” diye açıkladı hızla yüzbaşıya, yüzbaşının karısına, Alyoşa’ya ve sonra tekrar İlyuşa’ya dönerek, “Fedotovların arka bahçesindeydi, oraya alışmıştı, ama ona bakmıyorlardı, başıboş dolaşıyordu... Onu buldum... Gördün mü babalık, senin verdiğin ekmeği yutmamış demek ki. Yutmuş olsaydı çoktan ölmüş olurdu, kesinlikle ölmüş olurdu! Hayatta olduğuna göre demek ki, tükürmeyi başarmış. Sense tükürdüğünü fark etmemişsin. Tükürmüş, ama yine de dili acımış, bu yüzden de feryat etmiş. Koşup feryat ettiği için sen de onun ekmeği yuttuğunu sanmışsın. Çok bağırmış olmalı, çünkü köpeklerin ağzındaki deri çok naziktir... insanlarınkinden daha nazik, çok daha nazik!” diye çıldırmış gibi haykırdı Kolya. Yüzü kızarmıştı ve sevinçten ışıl ışıl parlamıştı.</p>
				<p>İlyuşa ise konuşamıyordu. Yuvalarından fırlamış iri gözleriyle Kolya’ya baktı, ağzı açıktı ve rengi bez gibi solmuştu. Ve eğer hiçbir şeyden kuşku duymamış olan Krasotkin, bu anın çocuk üzerinde ne kadar acı verici ve öldürücü bir etki yaptığını bilseydi bu oyunu oynamaya asla kalkışmazdı. Ancak odada bunu belki de sadece Alyoşa fark ediyordu. Yüzbaşıya gelince, o adeta minnacık bir çocuk haline gelmişti.</p>
				<p>“Juçka! Bu Juçka mı yani?” diye bağırıyordu sevinçli bir sesle. “İlyuşeçka, Juçka bu, senin Juçkan! Anacığım, bak bu Juçka!” Ağlamak üzereydi.</p>
				<p>“Ben de aslını anlamamışım!” dedi Smurov üzülerek. “Yaşa Krasotkin, Juçka’yı bulacağını söylemiştim zaten, buldu işte!”</p>
				<p>“Buldu işte!” diye sevinçle bağırdı birisi daha.</p>
				<p>“Aferin Krasotkin!” dedi üçüncü bir ses.</p>
				<p>“Aferin, aferin!” diye bütün çocuklar bağırıp alkışlamaya başladılar.</p>
				<p>“Durun, durun,” diye bağırarak hepsinin sesini bastırmaya çalışıyordu Krasotkin, “size her şeyi olduğu gibi anlatacağım! Onu buldum, eve götürdüm ve hemen sakladım, kapıyı kilitleyip son güne kadar hiç kimseye göstermedim. Bir tek Smurov, o da iki hafta önce öğrendi, ama onu da bunun Perezvon olduğuna inandırdım, o da hiçbir şey anlamadı. Bu arada Juçka’ya her şeyi öğrettim, bakın, bakın ne numaralar biliyor! Babalık, sana eğitilmiş ve pırıl pırıl bir köpek getirmek ve bak bakalım babalık, senin Juçka ne hale gelmiş demek için eğittim onu. Bir parça sığır etiniz yok muydu, size öyle bir numara gösterecek ki, gülmekten yerlere yatacaksınız, bir parça sığır eti yok muydu acaba?”</p>
				<p>Yüzbaşı sofadan geçip hızla kendi yemeklerinin de piştiği ev sahibinin evine koştu. Kolya ise çok değerli olan zamanı boşa harcamamak için deli gibi acele ederek Perezvon’a “Öl!” diye bağırdı. Köpek birden fırıl fırıl dönmeye başladı, sırtüstü yattı ve dört ayağını havaya dikip öylece hareketsiz kaldı. Çocuklar gülüyorlardı, İlyuşa deminki kederli gülümsemesiyle bakıyordu, ama Perezvon’un ölü taklidi en çok “anacığın” hoşuna gitmişti. Köpeğe kahkahalarla gülüyor ve parmaklarını şaklatarak sesleniyordu:</p>
				<p>“Perezvon, Perezvon!”</p>
				<p>“Asla kalkmaz, asla,” dedi Kolya. Zafer kazanmış gibi haklı olarak gurur duyuyordu. “İsterse bütün dünya bağırsın kalkmaz, ama bakın ben sesleneyim hemen sıçrayıp kalkacaktır. Buraya Perezvon!”</p>
				<p>Köpek kalktı ve sevinçli sesler çıkararak zıplamaya başladı. Yüzbaşı elinde bir parça haşlanmış sığır etiyle koşarak içeri girdi.</p>
				<p>“Sıcak değil ya?” diye telaşla ve bilmiş bilmiş sordu Kolya eti alırken. “Yo hayır, sıcak değil, köpekler sıcak şeyleri sevmezler de. Hepiniz bakın, İlyuşa sen de bak, hadi bak ama babalık, niye bakmıyorsun? Ben bulup getirdim, ama o bakmıyor!”</p>
				<p>Yeni numarada hareketsiz duran ve burnunu uzatmış olan köpeğin burnuna lezzetli bir et parçası konuyordu. Zavallı köpek, burnunun üzerinde et parçasıyla hiç kımıldamadan, sahibi ne kadar isterse o kadar zaman durmak, yarım saat bile olsa hareket etmemek, hiç kımıldamamak zorundaydı. Ama Perezvon’u bu halde sadece bir dakikacık tuttular.</p>
				<p>“Tut!” diye bağırdı Kolya ve et parçası bir anda Perezvon’un burnunun üzerinden ağzına uçuverdi. Seyirciler, pek tabii ki, sevinç içinde şaşkınlıklarını belirttiler.</p>
				<p>“Yoksa sırf köpeği eğitmek için mi bu kadar zamandır gelmemiştiniz!” diye elinde olmayan bir sitemle haykırdı Alyoşa.</p>
				<p>“Sırf bunun için,” dedi saf saf Kolya. “Onu dört başı mamur göstermek istiyordum!”</p>
				<p>“Perezvon! Perezvon!” İlyuşa birden çöp gibi parmaklarını şaklatarak köpeği çağırdı.</p>
				<p>“Ne duruyorsun! Hadi atlasın yatağına. Buraya Perezvon!” Kolya eliyle yatağa vurdu ve Perezvon ok gibi İlyuşa’nın yanına fırladı. İlyuşa, köpeğin kafasına iki eliyle sarıldı, Perezvon ise buna karşılık hemen onun yanağını yaladı. İlyuşeçka köpeğe sokuldu, yatağa uzandı ve yüzünü köpeğin uzun tüyleri arasına gömerek herkesten sakladı.</p>
				<p>“Tanrım, aman Tanrım!” diye haykırıyordu yüzbaşı.</p>
				<p>Kolya tekrar İlyuşa’nın yatağına oturdu.</p>
				<p>“İlyuşa, sana bir numara daha gösterebilirim. Sana küçük bir top getirdim. Hatırlar mısın, ta o zamanlar sana bu toptan söz etmiştim de sen de ‘Ah keşke onu görebilsem!’ demiştin. Bak işte getirdim.”</p>
				<p>Kolya, bronz topunu acele acele çantasından çıkarttı. Acele ediyordu, çünkü artık kendisi de çok mutluydu: Başka zaman olsa Perezvon’un yaptığı etkinin geçmesini beklerdi, ama şimdi her türlü ölçülülüğü “Ne kadar mutlular, alın işte size biraz daha mutluluk!” diye bir kenara atıp acele ediyordu. O da kendinden geçecek kadar mutluydu.</p>
				<p>“Bunu epey zaman önce memur Morozov’da görmüştüm; senin için babalık, senin için. Onda boşu boşuna duruyordu, kardeşinden mi ne kalmış, babamın dolabından <em>Muhammed’in Akrabası ya da Şifalı Delilikler</em> kitabıyla değiş tokuş ettim. Yüzyıllık, açık saçık bir kitap, sansürün olmadığı zamanlarda Moskova’da çıkmış. Morozov da böyle şeylere bayılır zaten. Üstüne bir de teşekkür etti.”</p>
				<p>Herkes görebilsin ve keyfine varabilsin diye Kolya topu hepsinin önünde elinde tutuyordu. İlyuşa doğruldu ve sağ koluyla Perezvon’a sarılmaya devam ederek oyuncağa hayran hayran bakmaya başladı. Kolya yanında barut bulunduğunu ve “şayet hanımefendileri rahatsız etmezse” hemen ateş edebileceklerini açıkladığında topun uyandırdığı etki son haddine varmıştı. “Annecik” hemen oyuncağa daha yakından bakmasına izin vermelerini istedi. Bu isteği anında yerine getirildi. Tekerlekli bronz top müthiş hoşuna gitmişti ve topu dizlerinin üzerinde sürmeye koyuldu. Ateş etmek için izin isteğini kendisine ne sorduklarını anlamadan “olur” diye cevapladı. Kolya barutu ve saçmayı gösterdi. Yüzbaşı eski bir asker olarak doldurma işini bizzat halletti ve çok az miktarda barut doldurdu, saçmayı ise bir başka zamana bırakmalarını rica etti. Topu yere koydular; topun ağzını boş bir yere çevirdiler, fitiline üç küçük barut sıkıştırdılar ve kibritle yaktılar. Çok muhteşem bir patlama oldu. Annecik irkilmişti, ama hemen sevinçten gülmeye başladı. Çocuklar ses çıkarmadan sevinçle bakıyorlardı, ama en çok gözlerini İlyuşa’dan ayırmayan yüzbaşı mutlu olmuştu. Kolya topu yerden aldı ve saçma ve barutla birlikte hemen İlyuşa’ya armağan etti.</p>
				<p>“Bunu senin için getirdim, senin için! Çok önceden hazırlamıştım,” diye mutluluk içinde bir kere daha tekrarladı.</p>
				<p>“Ah, bana hediye edin! Yo, topu bana hediye edin en iyisi!” Annecik birden tıpkı küçük bir kız çocuğu gibi tutturmuştu. Yüzü, topu ona hediye etmeyecekleri korkusuyla telaşlı bir ifade almıştı. Kolya şaşkındı. Yüzbaşı telaşlandı.</p>
				<p>“Anacığım, anacığım!” diye kadına doğru atıldı. “Top senin, senin, ama İlyuşa’ya hediye ettiklerine göre top onda kalsın, ama yine de senin, İlyuşeçka oynaman için her zaman sana verir, ortaklaşa ikinizin olsun, ortaklaşa...</p>
				<p>“Hayır, ben ortaklaşa istemem, hayır sadece benim olsun, İlyuşa’nın değil,” diye devam etti her an ağlamaya hazır annecik.</p>
				<p>“Al anne,  sen al!” diye bağırdı birden İlyuşa. “Krasotkin onu anneme armağan edebilir miyim?” diye aniden yalvaran bir ifadeyle Krasotkin’e döndü. Krasotkin’i hediyesini bir başkasına vererek gücendirmekten korkuyor gibiydi.</p>
				<p>“Elbette, olur!” Krasotkin hemen kabul etti ve topu İlyuşa’nın elinden alıp çok nazik bir selamla anneciğe verdi. Kadın duygulanarak ağlamaya başladı.</p>
				<p>“İlyuşeçka canım, işte bakın anneciği kim seviyormuş görün!” diye haykırdı duygulu bir şekilde ve hemen topu dizlerinin üzerinde tekrar sürmeye koyuldu.</p>
				<p>“Anacığım, ver elini öpeyim,” diyerek yüzbaşı karısına doğru atıldı ve niyetini hemen yerine getirdi.</p>
				<p>“Öteki iyi çocuk da şu iyi yürekli genç adam!” dedi hediyeye memnun olan kadın Krasotkin’i göstererek.</p>
				<p>“İlyuşa ne kadar istersen o kadar barut getireceğim. Barutu artık kendimiz yapıyoruz. Borovikov bileşimini öğrenmiş: Yirmi dört kısım güherçile, on kısım kükürt ve altı kısım odun kömürü, hepsi bir arada dövülerek karıştırılacak, içine su konacak, macun kıvamına getirilecek ve davul derisinden geçirilecek; işte sana barut.”</p>
				<p>“Sizin bu baruttan Smurov bana daha önce söz etti, ama babam bunun gerçek barut olmadığını söylüyor,” dedi İlyuşa.</p>
				<p>“Nasıl gerçek değilmiş?” Kolya kızardı. “Bizimki de yanıyor. Ama yine de bilmem ki...”</p>
				<p>“Hayır, efendim, öyle bir şey demedim ben,” diye bir anda suçlu suçlu yerinden fırladı yüzbaşı. “Aslında gerçek barutun bu şekilde oluşmadığını söylemiştim, ama önemli değil, efendim, böyle de olabilir.”</p>
				<p>“Ben bilemem, siz daha iyi bilirsiniz. Taştan bir merhem kutusunda tutuşturduk, güzelce tamamen yandı, birazcık is bıraktı. Ama macun halindeydi, eğer bir de deriden geçirilirse... Yine de siz daha iyi bilirsiniz, ben bilemem tabii... Ama bizim barut yüzünden babası Bulkin’i dövmüş, duydun mu?” diye birden İlyuşa’ya döndü.</p>
				<p>“Duydum,” diye yanıtladı İlyuşa. Sonsuz bir ilgi ve keyifle Kolya’yı dinliyordu.</p>
				<p>“Koca bir şişe barut hazırladık, Bulkin barutu yatağının altında saklıyordu. Babası görmüş, patlayabilir demiş. Hemen oracıkta hakkından gelmiş. Okula beni şikâyet etmek istedi. Şimdi benimle dolaşmasına izin vermiyorlar, artık hiç kimsenin benimle arkadaşlık etmesine izin vermiyorlar zaten. Smurov’a da izin vermiyorlar, her yerde meşhur oldum; benim için ‘iflah olmaz biri’ diyorlar.” Küçümser gibi gülümsedi Kolya. “Bunlar hep şu demiryolu hikâyesinden çıktı.”</p>
				<p>“Ah, sizin bu hadisenizi duymuştuk!” diye haykırdı yüzbaşı. “Orada öyle nasıl yatabildiniz? Trenin altında yatarken hiç korkmadınız mı? Korkunç bir şey değil miydi?”</p>
				<p>Yüzbaşı, Kolya’nın karşısında müthiş yaltaklanıyordu.</p>
				<p>“Pek değil!” diye önemsemeden cevap verdi Kolya. “Kötü şöhretime daha çok buradaki lanet olası kaz meselesi neden oldu,” diye tekrar İlyuşa’ya döndü. Ancak anlatırken hiç önemsemiyormuş gibi bir görünüm yaratmasına karşın giderek kendine hâkim olamıyordu ve adeta sesi kısılmış gibi devam ediyordu.</p>
				<p>“Ah, kaz hikâyesini de duydum!” diye gülmeye başladı İlyuşa. Yüzü ışımıştı. “Bana anlatmışlardı, ama seni mahkemede yargıladılar mı, yargılamadılar mı anlayamamıştım.”</p>
				<p>“Çok aptalca, incir çekirdeğini doldurmayacak bir şey, her zamanki gibi pireyi deve yapmışlardı,” diye laubali bir şekilde anlatmaya başladı Kolya. “Bir keresinde meydanda dolaşıyordum, tam o sırada birisi kaz güdüyordu. Durdum ve kazlara bakmaya başladım. Birden buralı bir delikanlı, şu anda Plotnikovların dükkânında getir götür işlerine bakan Vişnyakov adlı delikanlı ortaya çıktı. Bana bakıyor ve ‘Niye kazlara bakıyorsun?’ diyor. Ben de ona bakıyorum: Yusyuvarlak ahmak suratlı, yirmi yaşında bir delikanlı. Bilirsiniz, halka hiçbir zaman sırt çevirmem ben. Halkla birlikte olmayı severim... Halktan koptuk, (bu bir aksiyom) galiba gülüyorsunuz, değil mi Karamazov?”</p>
				<p>“Hayır, Tanrı korusun, sizi dikkatle dinliyorum,” diye en saf haliyle cevap verdi Alyoşa ve kuruntulu Kolya bir anda cesaret buldu.</p>
				<p>“Benim teorim açık ve basittir, Karamazov,” Kolya yeniden acele acele ve neşeli bir şekilde konuşmaya başladı. “Ben halka inanırım ve ona her zaman hakkını vermekten memnuniyet duyarım, bunu yaparken de onu hiç şımartmam, bu bir <em>sine qua</em>’dır.<a class="si-noteref epub-type_noteref" href="#f38" id="ref_f38">38</a> Ha evet, kazlardan söz ediyordum. Bu ahmağa döndüm ve ona ‘Şu kazın ne düşündüğünü düşünüyorum’ dedim. Bana son derece aptalca baktı: ‘Kaz ne düşünüyor acaba?’ diyor, ‘Bak,’ diyorum, ‘yulaf yüklü bir araba duruyor. Çuvaldan da yulaf dökülüyor, kaz boynunu tekerleğin altına uzatmış, taneleri gagalıyor, görüyor musun?’ ‘Çok iyi görüyorum,’ diyor. ‘Pekâlâ,’ diyorum, ‘arabayı birazcık öne itersek tekerlek kazın boynunu koparır mı, koparmaz mı?’ ‘Koparır yüzde yüz’ diyor. Ağzı kulaklarında sırıtıyor, iyice mest olmuş durumda. ‘Öyleyse hadi deneyelim, hadi delikanlı.’ ‘Hadi,’ diyor. Bu işi yapmak pek az zamanımızı aldı: Delikanlı fark ettirmeden dizginlerin yanında durdu, ben de kazın yolunu çevirmek için yan tarafa geçtim. Köylü bu arada aval aval etrafa bakıyor, biriyle konuşuyordu, öyle ki, kaza yol göstermeme bile gerek kalmadı: Kaz kendiliğinden gitti ve boynunu yulafı yemek için arabanın, tam tekerleğin altına uzattı. Delikanlıya göz kırptım, o da arabayı çekti: K-rrak, kazın boynu ikiye ayrılıverdi! Köylüler o anda bizi görmesin mi! Hepsi birden bağırmaya başladılar: ‘Mahsus yaptın!’ ‘Hayır, mahsus yapmadım!’ ‘Mahkemeye gidelim!’ diye yaygaraya devam ediyorlar. Beni de yakaladılar: ‘Sen de buradaydın demek, ona yardım ettin, zaten bütün pazar seni tanır!’ Beni de nedense bütün pazar tanır,” diye ekledi Kolya gururla. Bizi çeke çeke mahkemeye götürdüler, kaz da yanımızda. Baktım, bizim delikanlı karı gibi ağlıyor. Çoban ise ‘Bunlar böyle yaparak istedikleri kadar kaz çiğnetirler!’ diye bağırıp duruyor. Tabii, tanıklar da var. Sulh yargıcı meseleyi hemen karara bağladı: Kaz için çobana bir ruble verilecek, kazı da delikanlı alacak. Bir daha böyle şakalar yapmamasını da tembihledi. Delikanlı ise hâlâ karı gibi ağlıyor: ‘Ben yapmadım,’ diyor, ‘bana bu öğretti,’ hem de beni gösteriyor. Son derece soğukkanlı olarak hiçbir şey öğretmediğimi, sadece ana fikri ifade ettiğimi ve sadece bir proje olarak söz ettiğimi söyledim. Sulh yargıcı Nefedov gülümsedi ve gülümsediği için de kendisine kızdı: ‘Sizi hemen okul yöneticilerinize haber vereceğim,’ diyor bana, ‘kitaplarınızın başında oturmak ve derslerinizi çalışmak dururken böyle projelerle uğraşmanıza bir daha izin vermesinler.’ Beni okul yönetimine bildirmedi, şaka yapmıştı, ama olay gerçekten de duyuldu ve yöneticilerin kulağına kadar gitti: Kulakları çok uzundur zaten! En çok da klasikçi Kolbasnikov ayağa kalktı, neyse Dardanelov yine beni savundu. Kolbasnikov şu sıralar okulda herkese karşı yeşil eşek gibi hırçın. Duymuşsundur İlyuşa, Kolbasnikov evlendi, Mihaylovlardan bin ruble drahoma aldı, kızı da görsen kaknemin teki. Üçüncü sınıflar hemen bir tekerleme uydurmuşlar:</p>
				
				<blockquote>
				<div>
				<span>Şaşırttı haber üçüncü sınıfı,</span>
				<span>Evlenmişti Kolbasnikov pasaklısı.</span>
				</div>
				</blockquote>

				<p>Devamı da çok komik, sonra sana getiririm. Dardanelov’a bir sözüm yok: Bilgili, kesinlikle bilgili adam. Böylelerini sayarım, ama asla beni koruduğu için değil...”</p>
				<p>“Ama Troya’yı kimin kurduğu konusunda sen onu alt etmiştin! diye birden taşı gediğine koydu Smurov. Bu anda Krasotkin’den kesinlikle gurur duyuyordu. Kaz hikâyesi de çok hoşuna gitmişti.</p>
				<p>“Olur şey değil, efendim, demek alt ettiniz onu?” diye atıldı yüzbaşı yılışık bir şekilde. “Hani şu Troya’yı kim kurdu meselesi mi bu? Bunu duymuştuk, efendim. İlyuşeçka bana ta o zamanlar anlatmıştı, efendim...”</p>
				<p>“Baba, o her şeyi bilir, hepimizden iyi bilir!” diye İlyuşeçka da lafa karıştı. “Kendini böyle göstermeye çalıştığına bakma ama bütün derslerde en birinci öğrencidir...”</p>
				<p>İlyuşa, Kolya’ya sınırsız bir mutlulukla bakıyordu.</p>
				<p>“Aman bu Troya meselesi çok saçma sapan bir şey. Ben bu konuyu önemsiz ve boş bir şey olarak görüyorum,” diye karşılık verdi Kolya alçakgönüllülükle. Ama aslında gururlanmıştı. Biraz huzursuz da olsa iyice havaya girmişti artık. Büyük bir heyecan içinde bulunduğunu ve örneğin, kaz konusunu tamamen içinden geldiği gibi anlattığını hissediyordu, oysa Alyoşa, bütün öykü boyunca susmuş ve ciddiyetini hiç bozmamıştı, işte bu durum da gururlu çocuğun yavaş yavaş yüreğini tırmalamaya başlıyordu: “Ondan övücü sözler beklediğimi düşünerek beni küçümsüyor olmasın? Eğer öyle düşünecek olursa o zaman ben...”</p>
				<p>“Ben bu konuyu kesinlikle önemsiz sayıyorum,” diye bir kere daha gururlu bir şekilde tekrarladı.</p>
				<p>“Troya’yı kimin kurduğunu ben biliyorum,” dedi o ana kadar hemen hemen hiç ağzını açmamış olan bir çocuk hiç beklenmedik bir anda. Bu, Kartaşov adında, sessiz, utangaç, son derece sevimli, on bir yaşlarında bir çocuktu. Ta kapının yanında oturuyordu. Kolya ona hayretle ve kibirle baktı. “Troya’yı kim kurdu?” sorusu, bütün sınıflarda bir sır haline dönüşmüştü ve bu sırrı çözmek için Smaragdov’u okumak gerekiyordu. Ama Smaragdov, Kolya’dan başka hiç kimsede yoktu. Kartaşov, Kolya’nın arkasını döndüğü bir anda kitaplarının arasında duran Smaragdov’u yavaşça açmış ve Troya’nın kurucularından söz edilen yeri hemen bulmuştu. Bu iş olalı epey zaman olmuştu, ama çocuk o kadar utangaçtı ki, bundan bir sonuç çıkmayacağını ve bu yüzden Kolya’nın onu mahcup edebileceğini düşünerek Troya’yı kimin kurduğunu kendisinin de bildiğini herkese açıklamaya cesaret edememişti. Bu anda ise nedense sabredememiş ve birden söyleyivermişti. Zaten epeydir de söylemek istiyordu.</p>
				<p>“Peki kim kurmuş?” Kolya kibirli bir şekilde ve yüksekten bakarak çocuğa döndü. Kartaşov’un suratından sorunun yanıtını gerçekten bildiğini anlamış ve pek tabii ki, olabilecek tüm sonuçlara kendini hazırlamıştı. Genel havada huzursuzluk denebilecek bir şey oldu.</p>
				<p>“Troya’yı Teukros, Dardanos, İlos ve Tros kurmuşlar,” diye bir çırpıda cevabı verdi ve bir anda kıpkırmızı oldu çocuk. Öyle kızarmıştı ki, insan yüzüne bakınca acıyordu. Ama çocukların hepsi de tastamam bir dakika boyunca gözlerini ayırmadan ona baktılar ve sonra da bu gözlerin hepsi birden Kolya’ya döndü. Beriki, karşısındakini küçümseyen soğuk bir tavır takınarak hâlâ bu haddini bilmez çocuğu bakışlarıyla ölçmeye devam ediyordu.</p>
				<p>“Yani Troya’yı nasıl kurdular?” diye sonunda konuşmak lütfunda bulundu. “Ayrıca bir kenti veya bir devleti kurmak genel olarak ne anlama gelir? Ne yapmışlar yani, gelip tuğla üstüne tuğla mı koymuşlar?”</p>
				<p>Bir kahkaha koptu. Kabahatli çocuğun suratı pembeden kırmızıya renk değiştiriyordu. Susuyordu, ağlamak üzereydi. Kolya onu bir dakika daha bu şekilde bekletti.</p>
				<p>“Bir ulusun kuruluşu gibi tarihsel olaylar hakkında konuşmak için öncelikle bunun ne anlama geldiğini bilmek gerekir,” dedi ders verir gibi sert bir şekilde. “Bununla birlikte, ben bu kocakarı masallarına önem vermem, zaten genel olarak dünya tarihine de hiç saygı duymam,” diye birden çevresindekilere dönerek kayıtsızca ekledi.</p>
				<p>“Dünya tarihine mi, efendim?” diye birden korkuyla sordu yüzbaşı.</p>
				<p>“Evet, dünya tarihine. İnsanların yaptığı bir sürü aptallığın incelenmesi, hepsi bu. Bir tek matematiğe ve tabiat bilimlerine saygı duyarım,” diye caka sattı Kolya ve yan gözle de Alyoşa’ya baktı: Burada tek korktuğu onun ne düşüneceğiydi. Ama Alyoşa hâlâ susuyor ve deminki gibi çok ciddi duruyordu. Eğer Alyoşa bir şey söylemiş olsaydı, her şey bitecekti, ama Alyoşa susuyordu, “belki de küçümsediği için konuşmuyordu” ve Kolya artık iyice öfkelenmişti.</p>
				<p>“Şu klasikler yine dilimizde: Sadece delilik, başka bir şey değil... Siz, herhalde benimle aynı fikirde değilsiniz Karamazov, ne dersiniz?”</p>
				<p>“Değilim,” diyen Alyoşa hafifçe gülümsedi.</p>
				<p>“Eğer benim fikrimi sorarsanız, klasik diller polisiye önlemdir, sadece bunun için konmuştur.” Kolya’nın tekrar yavaş yavaş nefesi tıkanmaya başlamıştı, “sıkıcı oldukları için, yetenekli insanları aptala çevirdikleri için programa alınmışlardır. Dersler sıkıcı, sıkıcılığı artırmak için ne yapmalı? Dersler aptalca, daha aptalca olması için ne yapmalı? İşte klasik dilleri bunun için bulmuşlar. Klasik dillerle ilgili düşüncem tam olarak böyle, umarım hiçbir zaman da bu fikrimi değiştirmem,” diye birden kestirip attı Kolya. İki yanağında da kırmızı birer nokta oluşmuştu.</p>
				<p>“Doğru,” diye onayladı canla başla dinlemekte olan Smurov, çın çın çınlayan inançlı bir sesle.</p>
				<p>“En birincisi de Latince,” diye bağırdı kalabalığın içinden bir çocuk.</p>
				<p>“Baba, kendisi böyle diyor, ama bizim sınıfın Latince birincisidir,” dedi İlyuşa.</p>
				<p>“Ne var bunda?” Övülmek çok hoşuna gittiği halde Kolya kendini savunma gereği duymuştu. “Latince’yi ezberliyorum, çünkü gerekli, çünkü kursu bitirmek için anneme söz verdim, bence giriştiğin işi iyi yapmak gerekir, ama klasisizme ve bütün bu alçaklığa içimden derin bir nefret duyuyorum... Kabul etmiyor musunuz, Karamazov?”</p>
				<p>“Peki neden ‘alçaklık’ oluyormuş?” diye tekrar gülümsedi Alyoşa.</p>
				<p>“Rica ederim, klasiklerin hepsi de bütün dillere çevrilmiştir, şu halde Latince, klasikleri öğretmek için değil, sadece polisiye önlemler için ve yetenekleri köreltmek için gerekli olmuştur. Bu durumda alçaklık değil de nedir?”</p>
				<p>“Peki, bütün bunları size kim öğretti?” diye hayretle sordu Alyoşa sonunda.</p>
				<p>“Birincisi, öğretilmeden kendim de anlayabilirim, ikincisi, şunu bilin ki, demin size çevrilmiş klasiklerle ilgili olarak söylediklerimi, bizzat ders öğretmeninin kendisi, yani Kolbasnikov üçüncü sınıfa bağıra bağıra söylemiş...”</p>
				<p>“Doktor geldi!” diye haykırdı o ana kadar hep susmuş olan Ninoçka.</p>
				<p>Gerçekten de Bayan Hohlakova’ya ait araba kapıya yanaşmıştı. Sabahtan beri doktoru bekleyen yüzbaşı, başını eğerek doktoru karşılamaya kapıya koştu. Annecik derlenip toparlandı ve kendine ciddi bir hava verdi. Alyoşa, İlyuşa’ya yaklaştı ve yastığını düzeltmeye koyuldu. Ninoçka oturduğu koltuktan onun yatağı düzeltmesini endişeyle izliyordu. Çocuklar acele vedalaşmaya başladılar, içlerinden bazıları akşam uğramaya söz verdiler. Kolya Perezvon’u çağırdı ve köpek yataktan atlayarak indi.</p>
				<p>“Ben gitmiyorum, gitmiyorum,” dedi Kolya telaşla İlyuşa’ya, “sofada bekleyeceğim ve doktor gidince Perezvon’la birlikte tekrar geleceğim.”</p>
				<p>Ancak bu sırada doktor içeri girmişti. Ayı kürkünün içinde, koyu uzun favorileriyle ve pırıl pırıl tıraşlı çenesiyle ciddi bir görünüşü vardı. Eşiği geçtikten sonra birden durdu. Telaşlanmış gibiydi, herhalde yanlış yere geldiğini sanmıştı: Sırtından kürkünü ve kafasından kunduz kürkü siperli şapkasını çıkarmadan “Bu da ne? Neredeyim ben?” diye mırıldandı. Kalabalık, odanın yoksulluğu, köşede ipe asılı çamaşırlar aklını başından almıştı. Yüzbaşı, önünde iki büklüm eğildi.</p>
				<p>“Burası, efendim, burası,” diye geveledi yaltaklanarak, “burası, benim evimdesiniz, bana geldiniz...”</p>
				<p>“Sne-gir-yov?” dedi doktor yüksek sesle ve ciddi bir ifadeyle. “Bay Snegiryov, siz misiniz?”</p>
				<p>“Benim, efendim.”</p>
				<p>“A!”</p>
				<p>Doktor odaya bir kez daha iğrenerek baktı ve sırtından kürkünü çıkartıp attı. Boynundaki önemli nişan herkesin gözünü aldı. Yüzbaşı kürkü havada yakaladı, doktor şapkasını da çıkarttı.</p>
				<p>“Hasta nerede?” diye yüksek sesle ve üzerine basa basa sordu.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f38"><a class="backref" href="#ref_f38">38</a> (Lat.) Zorunlu koşul anlamında. (Ç.N.)</div>
</div>
  </body>
</html>