<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter29">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">SALONDAKİ ÇIRPINMALAR</h1>
				</div>
				
				<p>Ancak salondaki sohbet sona ermek üzereydi; Yekaterina İvanovna sakin bir görünüşe sahip olmasına rağmen büyük bir heyecan içindeydi. Alyoşa’nın ve Bayan Hohlakova’nın içeri girdikleri anda İvan Fedoroviç gitmek üzere ayağa kalkıyordu. Yüzü biraz solgundu ve Alyoşa ona endişeyle baktı. Alyoşa’nın kuşkularından biri, bir zamandır onu rahatsız eden bilmece artık onun için çözülmüş durumdaydı. Kardeşi İvan’ın Yekaterina İvanovna’yı sevdiği ve asıl önemlisi onu gerçekten de Mitya’nın “elinden almak” niyetinde olduğu aşağı yukarı bir aydan beri birkaç defadır farklı kişilerce söyleniyordu. Bu durum, Alyoşa’yı çok rahatsız etmiş olmasa da son zamanlara kadar ona olanaksız görünüyordu. Ağabeylerinin ikisini de seviyordu ve ikisinin arasındaki böyle bir rekabet onu korkutuyordu. Bununla birlikte, Dmitriy Fedoroviç, dün ona kardeşi İvan’ın rekabetinden memnun olduğunu ve bunun kendisine, yani Dmitriy’e pek çok bakımdan yardım edeceğini açıkça söylemişti. Neye yardım edecekti? Dmitriy’in Gruşenka’yla evlenmesine mi? Ancak Alyoşa, bunu umutsuz ve en son düşünülecek bir mesele sayıyordu. Bütün bunlardan başka, Alyoşa, dün akşama kadar Yekaterina İvanovna’nın, ağabeyi Dmitriy’i ihtiras ve inatla sevdiğine hiçbir kuşku duymadan inanıyordu, ama sadece dün akşama kadar. Ayrıca her nedense ona, Yekaterina İvanovna, İvan gibi birini sevemezmiş, ama her ne kadar bu aşk çok tuhaf olsa da ağabeyi Dmitriy’i, hem de olduğu gibi sevebilirmiş gibi geliyordu. Dün de Gruşenka’yla arasında geçen olayda birdenbire başka bir şey görür gibi olmuştu. Bayan Hohlakova’nın biraz önce söylediği “çırpınma” sözcüğü, onu neredeyse irkiltmişti, çünkü bu gece, sabaha karşı yarı uyur, yarı uyanıkken birdenbire herhalde gördüğü düşe karşılık olarak “Çırpınış, çırpınış!” demişti. Yekaterina İvanovna’nın evindeki dünkü sahne bütün gece rüyasına girmişti. Şimdi Bayan Hohlakova’nın Yekaterina İvanovna’nın kardeşi İvan’ı sevdiği ve sadece ve sadece bir tür oyun, bir “çırpınma” yüzünden bilerek kendi kendisini aldattığı ve adeta bir minnettarlık yüzünden Dmitriy’e olan yapmacık aşkıyla kendi kendisine eziyet ettiği yolundaki düşüncesi Alyoşa’yı etkilemişti: “Belki de bütün gerçek aslında yalnızca bu sözlerdedir!” Ama böylesi bir durumda kardeşi İvan’ın vaziyeti ne olurdu? Alyoşa, bir çeşit içgüdüyle Yekaterina İvanovna gibi bir karakter için hükmetmenin gerekli olduğunu, ama onun İvan gibi birine değil, ancak Dmitriy gibi birine hükmedebileceğini hissetti. Çünkü Yekaterina İvanovna’nın önünde “kendi saadeti için” sadece Dmitriy, uzunca bir sürede de olsa, boyun eğebilirdi (Alyoşa da bunu istiyordu), ama ya İvan? Hayır, İvan onun önünde boyun eğemezdi, üstelik boyun eğmek İvan’a mutluluk getirmezdi. Alyoşa nedense elinde olmadan İvan hakkında böyle bir yargıya varmıştı. Ve işte bütün bu kararsızlıklar ve bu düşünceler, şu anda salona adım attığı anda kafasında uçuşup duruyor ve bir belirip bir yok oluyordu. Aniden ve engel olunamaz bir şekilde bir düşünce daha beliriverdi: “Ya Yekaterina İvanovna, ne onu, ne öbürünü, hiçbirini sevmiyorsa?” Alyoşa’nın bu düşüncelerinden adeta utanç duyduğunu ve son bir ayda kafasına üşüşen bu düşünceler yüzünden kendisini ayıpladığını belirteyim. “Aman ben aşktan ve kadınlardan ne anlarım ki, bu karara varabileyim,” diye düşünüyordu benzeri her düşüncesinden veya tahmininden sonra ve kendine sitem ediyordu. Ama bu arada düşünmeden de yapamıyordu. Örneğin, şu anda bu rekabetin iki ağabeyinin kaderinde son derece önemli bir konu olduğunu ve pek çok şeyin buna bağlı olduğunu içgüdüsüyle anlıyordu. “Bir alçak, diğer alçağı yiyecek.” Ağabeyi İvan dün babasından ve Dmitriy Ağabey’den öfkeyle söz ederken böyle demişti. Demek ki, ağabeyi Dmitriy onun gözünde bir alçaktı, hem belki de çoktandır bir alçaktı. İvan Ağabey, Yekaterina İvanovna’yı tanıdığından beri mi öyleydi yoksa? Bu sözler elbette İvan’ın ağzından dün istemeden çıkmıştı, ama istemeden olması daha da önemliydi. Eğer öyleyse, neydi bu dünyanın hali? Ailelerinin içindeki nefret ve düşmanlık nedenleri tam tersine yeni değil miydi? Asıl önemlisi, Alyoşa’nın kime acıması gerekiyordu? İkisine de mi acımalıydı? Her ikisini de seviyordu, ama böylesine korkunç çelişkiler arasında ikisine de acınabilir mi? Bu kargaşa içinde insan tamamen kaybolabilir. Ama Alyoşa’nın yüreği, bilinmezliklere katlanamıyordu, çünkü onun sevgisinin niteliği her zaman yapıcıydı. Tepkisiz sevemezdi, sevince de hemen yardıma girişirdi. Bunun için de bir hedef koymak, içlerinden her biri için neyin iyi ve gerekli olduğunu bilmek ve hedefin doğruluğunu sağlama bağladıktan sonra ise doğal olarak her birine yardım etmek gerekliydi. Ama her konuda kesin bir hedef yerine sadece belirsizlik ve karışıklık vardı. “Çırpınma” denmişti biraz önce. Ama bu çırpınmanın içinde bile olsa ne anlayabilirdi ki? Bütün bu karışıklık içinde daha ilk sözcüğü bile anlayamıyordu!</p>
				<p>Yekaterina İvanovna, Alyoşa’yı görünce gitmek üzere artık yerinden kalkmış olan İvan Fedoroviç’e hızlı hızlı ve sevinçle şöyle dedi:</p>
				<p>“Bir dakika! Bir dakika daha durun. Bütün varlığımla güvendiğim bu insanın düşüncesini duymak istiyorum. Yekaterina Osipovna, siz de gitmeyin,” diye ekledi Bayan Hohlakova’ya dönerek. Alyoşa’yı yanına oturttu, Hohlakova ise karşıya, İvan Fedoroviç’le yan yana oturdu.</p>
				<p>“Bütün dostlarım, dünyada sahip olduğum bütün sevgili dostlarım buradalar,” diye hararetle söze başladı. Sesinde acı çeken içten gözyaşları titreşiyordu ve Alyoşa’nın yüreği bir anda ondan yana döndü. “Siz, Aleksey Fedoroviç, dün bu... dehşetin tanığı oldunuz ve ne durumda olduğumu gördünüz. Siz bunu görmediniz İvan Fedoroviç, o gördü. Dün benim hakkımda ne düşündü bilmiyorum, bir tek şey biliyorum, aynı şey bugün, şimdi de tekrarlansa dünkü duygularımı, dünkü sözlerimi söyler, dünkü hareketlerimi yapardım. Hareketlerimi anımsıyor musunuz, Aleksey Fedoroviç, bunlardan birinde beni siz tutmuştunuz...” (Bunu söylerken kızardı ve gözlerinde şimşekler çaktı.) “Size açıklıyorum, Aleksey Fedoroviç, hiçbir şeyi kabul edemem. Dinleyin Aleksey Fedoroviç, artık <em>onu </em>sevip sevmediğimi bile bilmiyorum. O, benim için <em>acıdığım biri </em>oldu. Aşk için olumsuz bir durumdur bu. Eğer onu sevseydim, sevmeye devam etseydim, o zaman belki de şu anda ona acımaz, tam tersine ondan nefret ederdim...”</p>
				<p>Sesi titremeye başlamıştı. Kirpiklerinin üzerinde yaşlar parlıyordu. Alyoşa’nın içi titredi: “Bu kız doğru söylüyor ve içten konuşuyor,” diye düşündü, “ve... ve artık Dmitriy’i sevmiyor!” </p>
				<p>“Öyle! Öyle!” diye haykırdı Bayan Hohlakova.</p>
				<p>“Bekleyin, sevgili Yekaterina Osipovna, asıl önemli şeyi, bu gece verdiğim kesin kararı söylemedim. Bu kararımın belki de –benim için– korkunç bir karar olduğunu hissediyorum, ama onu hiçbir şey uğruna, evet hiçbir şey uğruna değiştirmeyeceğimi ve hayatım boyunca böylece kalacağını da seziyorum. Her zaman akıl danışacağım gönlü yüce, insan sarrafı dostum, dünyada sahip olduğum biricik sevgili ve iyi yürekli dostum İvan Fedoroviç, beni her konuda takdir ediyor ve kararımı beğeniyor... kararımı biliyor.”</p>
				<p>“Evet, kararını takdir ediyorum,” sakin, ama kesin bir ses tonuyla konuştu İvan Fedoroviç.</p>
				<p>“Ama ben, Alyoşa’nın da, ah, Aleksey Fedoroviç, size sadece Alyoşa dediğim için bağışlayın, Aleksey Fedoroviç’in de şimdi bana iki dostumun yanında haklı olup olmadığımı söylemesini istiyorum. İçimde bir önsezi var, Alyoşa, siz sevgili kardeşim, çünkü siz benim sevgili kardeşimsiniz, Alyoşa’nın soğuk elini kendi ateş gibi yanan eline alarak tekrar heyecanla konuşmaya başladı. “Sizin kararınızın, sizin onayınızın bütün acılarıma rağmen bana huzur vereceğini, çünkü sizin sözlerinizden sonra sakinleşeceğimi hissediyorum, bunu seziyorum!”</p>
				<p>“Bana ne sorduğunuzu bilmiyorum,” dedi Alyoşa yüzü kızararak, “sadece sizi sevdiğimi ve şu anda size kendimden daha çok mutluluk dilediğimi biliyorum!.. Ancak bu işler konusunda hiçbir şey bilmiyorum...” diye eklemekte nedense acele etti.</p>
				<p>“Bu işlerde, Aleksey Fedoroviç, şimdi bu işlerde en önemli şey, şeref ve borçtur ve ben borçtan daha yüce bir şey de tanımam. Yüreğim bana bu karşı konulmaz duyguyu fısıldıyor ve bu duygu beni önüne geçilmez şekilde çekiyor. Bununla birlikte her şey iki sözcükten ibaret, karar verdim: O, şu... alçak kadınla...” resmi konuşmaya başladı, hiçbir zaman, hiçbir zaman bağışlayamayacağım şu alçak kadınla evlense bile <em>onu yine de bırakmayacağım! </em>Şu andan itibaren onu artık asla, asla bırakmayacağım!” dedi renksiz, zoraki bir coşku patlamasıyla. “Yani, onun peşinde dolaşmamak, her dakika gözüne çarpmamak, ona eziyet çektirmemek için istediğiniz başka bir şehre gideceğim, ama hayatım boyunca, evet hayatım boyunca bıkmadan usanmadan onu izleyeceğim. Öbürüyle mutsuz olduğu zaman da, ki bu kaçınılmaz şekilde hemen olacaktır, işte o zaman bana gelsin ve bir dost, bir kız kardeş bulsun... Sadece bir kız kardeş kuşkusuz. Bu böylece sürecek, ama sonunda bu kızkardeşin, seven ve bütün hayatını adamış gerçek bir kızkardeş olduğuna inanacak. Bunu yapacağım, bunu başaracağım, sonunda beni tanıyacak ve bana her şeyi anlatacak, utanmadan!” Sanki çıldırmış gibi haykırdı. “Onun tapınacağı Tanrısı olacağım, en azından bana ihaneti ve dün onun yüzünden katlandıklarım için borçludur. Tüm hayatı boyunca güvenilmez ve ihanet etmiş biri olmasına rağmen benim yaşamım süresince kendisine ve ona vermiş olduğum söze sadık kaldığımı görsün. Sadık kalacağım... Sadece onun saadeti için bir çare, ya da nasıl derler, bir vasıta, onun mutluluğu için bir makine haline geleceğim ve bu durum, hayatım boyunca böyle sürecek, onun bunu ilerde tüm yaşamınca görmesi için hayatım boyunca sürecek! İşte benim kararım bu! İvan Fedoroviç beni kesin olarak onaylıyor.”</p>
				<p>Soluğu kesiliyordu. Belki de düşüncesini hakkıyla, daha ustalıklı ve daha doğal ifade etmek istiyordu, ama çok aceleci davranmış ve son derece açık belirtmişti. Gençliğine özgü pek çok sabırsızlığı olmuş, sadece dünkü öfkesi ve kibirlenme gereksinimiyle konuşmuştu, bunu kendisi de hissetmişti. Birden suratı asıldı, gözlerinin ifadesi kötüleşti. Alyoşa bütün bunları hemen fark etti ve yüreğinde bir acıma duygusu uyandı. Tam bu sırada ağabeyi İvan da söze karıştı.</p>
				<p>“Ben sadece düşüncemi söyledim,” dedi. “Bütün bunlar başka biri söylediğinde kırıcı, zoraki söylenmiş sözler olabilirdi, sizde ise öyle değil. Bir başkası haklı olmayabilirdi, siz ise haklısınız. Buna nasıl bir gerekçe gösterilebilir bilmiyorum, ama son derece samimi ve bu yüzden de haklı olduğunuzu görüyorum...”</p>
				<p>“Ama bu sadece şu anda... Bu, nasıl bir dakikadır? Sadece dünkü hakaret, işte bu dakikanın anlamı!” birden kendini tutamadı Bayan Hohlakova. Anlaşılan karışmak istemiyordu, ama kendine hâkim olamayarak çok doğru bir düşünceyi ifade etmişti.</p>
				<p>“Öyle öyle,” diye sözünü kesti İvan ani bir coşkunlukla ve sözünün kesilmesine öfkelenerek, “öyle, ama bir başkası için bu dakika yalnızca dünün etkisi ve sadece bir dakika olurdu, ama Yekaterina İvanovna’nın karakteriyle bu dakika onun tüm hayatı boyunca sürecektir. Başkaları için sadece bir vaat olan şey, onun için ebedi, ağır, belki iç karartıcı, ama durup dinlenmeden yapılacak bir görevdir. Ve o, görevini yerine getirmiş olma duygusuyla beslenecektir! Sizin yaşamınız Yekaterina İvanovna, artık duygularınızın, cesaretinizin ve acınızın cefalarla dolu seyriyle geçecek, ama daha sonra bu acı hafifleyecek ve yaşamınız ebediyen yerine getirilmiş kesin ve gururlu bir niyetin, gerçekten gururlu, her türlü durumda umutsuz, ancak sizin tarafınızdan gerçekleştirilebilmiş bir niyetin tatlı seyrine dönüşecek ve bunu bilmek size sonunda en büyük tatmini verecek ve sizi başka her şeyle barıştıracaktır...”</p>
				<p>Bunu kesinlikle öfkeli, galiba kasıtlı olarak, hatta belki de niyetini, yani kasıtlı ve alaycı konuşmak niyetinde olduğunu gizlemek istemeden söylemişti.</p>
				<p>“Aman Tanrım, hiç de öyle değil!” diye yeniden haykırdı Bayan Hohlakova.</p>
				<p>“Aleksey Fedoroviç, siz de bir şeyler söyleyin! Bana söyleyeceklerinizi öğrenmeye can atıyorum!” dedi Yekaterina İvanovna ve birden gözyaşlarına boğuldu. Alyoşa divandan kalktı.</p>
				<p>“Bir şey yok, bir şey yok!” diye ağlayarak devam ediyordu Yekaterina İvanovna. “Bu geceki sinir bozukluğundan, ama siz ve kardeşiniz gibi iki dostun yanında kendimi daha güçlü hissediyorum... çünkü biliyorum ki... siz ikiniz de beni asla terk etmezsiniz...”</p>
				<p>“Ne yazık ki, yarın belki de Moskova’ya gitmek ve sizi uzun süre yalnız bırakmak zorunda kalacağım... Ve bu durum, ne yazık ki değiştirilemez...” dedi birden İvan Fedoroviç.</p>
				<p>“Yarın Moskova’ya ha!” Aniden Yekaterina İvanovna’ nın yüzü buruştu. “Ama... aman Tanrım, bu ne mutluluk!” diye bağırdı bir anda tamamen değişmiş bir ses tonuyla ve gözyaşlarını, izi bile kalmayacak şekilde bir anda kovarak. Yekaterina İvanovna’da Alyoşa’yı birden çok şaşırtan hayret edilecek bir değişiklik olmuştu: Biraz önce duygularının çırpınışları içinde ağlamakta olan zavallı ve hakarete uğramış kızın yerinde birdenbire kendine tamamıyla hâkim olan ve hatta bir şeylerden son derece memnun, sanki aniden bir şeye sevinmiş bir kadın duruyordu.</p>
				<p>“Oh, sizden ayrılmam mutluluk değil, elbette,” diyerek birden sosyetik kadınlara özgü bir gülümsemeyle adeta hatasını düzeltti, “sizin gibi bir dost bunu düşünemez; tam tersine sizi kaybedeceğim için son derece talihsizim.” (Birden hızla İvan Fedoroviç’e doğru gitti ve iki elini birden tutarak ateşli bir duyguyla sıktı.) “Şanslı olduğum nokta, sizin, bizzat Moskova’da teyzeme ve Agaşa’ya benim durumumu, şu andaki korkumu Agaşa’yla tamamen açık olarak ve sevgili teyzemi de pek üzmeden anlatabilecek, bunu bizzat yapabilecek durumda olmanızdır. Onlara bu korkunç mektubu nasıl yazacağımı bilemediğimden dün ve bu sabah ne kadar mutsuz olduğumu tasavvur edemezsiniz... çünkü böyle bir durumu mektupta hiçbir şekilde anlatamazsınız... Siz onların yanına gidip her şeyi yüz yüze açıklayacağınız için artık yazmak bana daha kolay geliyor. Oh, ne kadar sevinçliyim! Ama sadece buna sevindim, inanın bana. Benim için kesinlikle yeri doldurulmaz birisiniz... Hemen koşup mektubu yazacağım,” diye sözlerini tamamladı. Hatta odadan çıkmak için adım atmak üzereydi.</p>
				<p>“Ya Alyoşa? Ya Aleksey Fedoroviç’in mutlaka duymak istediğiniz düşüncesi ne olacak?” diye haykırdı Bayan Hohlakova. Sözlerinde kinaye ve öfke seziliyordu.</p>
				<p>“Bunu unutmadım,” diyerek birden durdu Yekaterina İvanovna, “ama şu anda bana karşı neden düşman gibisiniz Yekaterina Osipovna?” Acıyla ve kızgın bir sitemle konuştu. “Söylediğimi doğruluyorum. Bana onun düşüncesi gerekli! O ne söylerse o olacak. Aksine sizin sözlerinizi işte bu derece sabırsızlıkla bekliyorum, Aleksey Fedoroviç... Ama neyiniz var?”</p>
				<p>“Aklım almıyor, ben bunu tasavvur edemiyorum!” diye acıyla haykırdı birden Alyoşa.</p>
				<p>“Neyi, neyi?”</p>
				<p>“O, Moskova’ya gidiyor, siz ise mutlu olduğunuzu haykırdınız, bunu kasten yaptınız! Hemen arkasından da buna sevinmediğinizi, tersine bir dostu kaybetmekten üzüldüğünüzü açıklamaya giriştiniz. Ama bunları kasten yaptınız, tiyatroda komedi oynar gibi oynadınız!..”</p>
				<p>“Tiyatroda mı? Nasıl?.. Bu da ne demek?” diye bağırdı Yekaterina İvanovna derin bir şaşkınlık içinde. Kıpkırmızı kesilmiş ve kaşlarını çatmıştı.</p>
				<p>“Evet, onu ne kadar bir dostunuz olarak kaybettiğinize inandırmaya çalışırsanız çalışın yine de gözlerinin içine bakarak onun gitmesinin bir mutluluk olduğunda ısrar ediyorsunuz...” dedi iyice nefes nefese kalan Alyoşa. Masanın arkasında duruyor ve oturmuyordu.</p>
				<p>“Neden söz ettiğinizi anlamıyorum...”</p>
				<p>“Ben de anlamıyorum... Sanki birden kafamda bir ışık yandı... Bunu iyi ifade edemediğimi biliyorum, ama olsun her şeyi söyleyeceğim,” diye devam etti Alyoşa aynı titreyen ve zaman zaman kesilen sesiyle. “Ağabeyim Dmitriy’i belki de hiç sevmediğinize... hem de ta baştan beri sevmediğinize dair bir ışık yandı kafamda... Evet, belki Dmitriy de en başından beri... sizi hiç sevmiyor... sadece saygı duyuyor... Doğrusu, bütün bunları söylemeye nasıl cesaret edebildiğimi bilmiyorum, ama birinin çıkıp gerçeği söylemesi gerekiyor... çünkü burada hiç kimse gerçeği söylemek istemiyor...”</p>
				<p>“Hangi gerçeği?” diye bağırdı Yekaterina İvanovna ve sesinde isterik bir şeyler çınladı.</p>
				<p>“Şöyle bir gerçek,” dedi Alyoşa damdan düşer gibi, “şimdi Dmitriy’i çağırın –ben onu bulurum– buraya gelsin ve elinizi tutsun, sonra da İvan Ağabey’in elini tutsun ve ellerinizi birleştirsin. Çünkü siz sırf sevdiğiniz için İvan’a eziyet ediyorsunuz... Dmitriy’i kendinizi zorlayarak sevdiğiniz için... gerçekten değil de kendinizi öyle inandırdığınız için sevmeniz yüzünden acı çektiriyorsunuz...”</p>
				<p>Alyoşa konuşmasını bitirdi ve sustu.</p>
				<p>“Siz... siz... siz küçük bir alçaksınız, işte siz böyle birisiniz!” dedi Yekaterina İvanovna. Yüzü sararmış, ağzı öfkeden çarpılmıştı. İvan Fedoroviç birden gülmeye başladı ve yerinden kalktı. Şapkası elindeydi.</p>
				<p>“Yanılıyorsun, iyi yürekli Alyoşam,” dedi. Yüzünde Alyoşa’nın daha önce hiç görmediği gençliğe has bir içtenlik ve karşı konulmaz bir samimi duygu ifadesi vardı. “Yekaterina İvanovna beni hiçbir zaman sevmedi! Ona aşkımdan bir tek kelime bile söz etmediğim halde onu sevdiğimi her zaman biliyordu, ama beni sevmiyordu. Bir kerecik olsun, bir güncük olsun onun dostu da olmadım: Gururlu bir kadın benim dostluğuma gerek duymazdı. Hep intikam almak için beni yanında tuttu. Dmitriy’le karşılaştığı andan beri geçen bütün bu zamanda sürekli olarak ve her an katlandığı tüm hakaretlerin öcünü benden aldı... Çünkü onların ilk karşılaşmaları bile onun yüreğinde bir hakaret olarak yer etmişti. İşte onun yüreği böyle! Ben her zaman sadece Yekaterina İvanovna’nın Dmitriy’e olan aşkını dinlemekle yetindim. Şimdi gidiyorum, ama bilin ki, Yekaterina İvanovna, siz gerçekte yalnızca onu seviyorsunuz. Üstelik hakaretleri arttıkça daha da artıyor bu sevgi. İşte sizin çırpınmanız da bu. Onu olduğu gibi, sizi aşağılayan biri olarak seviyorsunuz. Düzelmiş olsa onu hemen terk ederdiniz ve bütün sevginizi yitirirdiniz. Ama gösterdiğiniz sadakat kahramanlığını daima seyretmek ve onun sadakatsizliğine sitem etmek için Dmitriy size gereklidir. Bütün bunlar da sizin gururunuzdan kaynaklanıyor. Pek çok aşağılama ve hakaret, ama hepsi de gururdan... Ben çok gencim ve sizi çok fazla sevdim. Bunu size söylememem gerektiğini, sizden öylece çıkıp gidecek kadar onurum olduğunu ve bunu sizi aşağılamadan yapabileceğimi biliyorum. Ama uzaklara gideceğim ve bir daha hiç gelmeyeceğim. Belki de ebediyen... Bir uçurumun kenarında oturmak istemiyorum... Artık konuşamıyorum. Bununla birlikte, her şeyi söyledim... Elveda Yekaterina İvanovna, bana kızamazsınız, çünkü sizden yüz defa daha fazla cezalandırıldım: Bir tek şeyle, sizi bir daha hiç göremeyecek olmakla cezalandırıldım. Elveda. Elinize ihtiyacım yok. Şu dakikada sizi bağışlayabilmem için beni son derece bilinçli olarak üzdünüz. Sonra bağışlayacağım, şimdi elinizi istemiyorum.</p>
				
				<blockquote>
				<div>
				<span>Den Dank, Dame, begehr ich nicht.<a class="si-noteref epub-type_noteref" href="#f32" id="ref_f32">32</a>”</span>
				</div>
				</blockquote>

				<p class="no-indent">diye ekledi İvan. Dudaklarında içten bir gülümseme vardı ve bu arada hiç beklenmedik bir anda Schiller’i ezbere okuyabileceğini göstermişti. Önceden olsa Alyoşa buna inanmazdı. Ev sahibesi Bayan Hohlakova’yla bile vedalaşmadan odadan çıktı. Alyoşa ellerini çırptı, kendini kaybetmiş gibi İvan’ın arkasından bağırdı:</p>
				<p>“İvan, geri dön İvan! Hayır hayır, artık asla geri dönmez!” Üzüntüyle bakarak tekrar bağırdı. “Benim yüzümden, ben başlattım! İvan kötü konuştu. Haksız ve kötü...” Alyoşa yarıdeli biri gibi haykırıyordu.</p>
				<p>Yekaterina İvanovna birden öteki odaya gitti.</p>
				<p>“Siz hiçbir şey yapmadınız, bir melek gibi çok güzel hareket ettiniz,” diye fısıldadı Bayan Hohlakova üzüntülü Alyoşa’ya. Çabuk çabuk ve heyecanlı konuşuyordu. “İvan Fedoroviç’in gitmemesi için elimden geleni yapacağım...”</p>
				<p>Alyoşa’nın büyük üzüntüsüne karşı yüzünde sevinç ışıkları parlıyordu; ancak Yekaterina İvanovna birden geri geldi. Elinde yüzer rublelik iki banknot vardı.</p>
				<p>“Sizden önemli bir ricam var, Aleksey Fedoroviç.” Doğruca Alyoşa’ya hitap ederek söze başladı. Görünüşe bakılırsa, sesi sanki biraz önce hiçbir şey olmamış gibi sakin ve düzgündü. “Bir hafta, evet galiba bir hafta önce, Dmitriy Fedoroviç öfkeli ve haksız bir davranışta bulundu. Çok çirkin bir hareketti. Burada kötü bir yer var, bir  han. Bu handa, babanızın bazı işlerinde kullandığı emekli bir yüzbaşıyla karşılaşmış. Bir sebepten bu yüzbaşıya sinirlenen Dmitriy Fedoroviç, onu sakalından yakalamış ve herkesin içinde bu aşağılayıcı durumda sokağa çıkartmış, uzun süre sokakta böyle dolaştırmış. Söylediklerine göre, bu yüzbaşının buradaki okulda okuyan küçük oğlu, bu durumu görünce oradaki herkesin yanına koşmuş, bağıra bağıra ağlamış ve babası için ricalar etmiş, hepsinin üzerine atılmış ve babasını korumalarını istemiş, ama herkes gülmüş. Bağışlayın, Aleksey Fedoroviç, <em>onun </em>bu yüz kızartıcı davranışını hatırlayınca sinirleniyorum... Öfkelendiği ve hırslandığı zamanlarda sadece Dmitriy Fedoroviç’in yapabileceği davranışlardan biri! Bunu anlatamıyorum, anlatacak durumda değilim... Sözcükleri karıştırıyorum. Bu adamı soruşturdum ve çok yoksul biri olduğunu öğrendim. Soyadı Snegiryov. Görevdeyken bir sebepten suçlanmış ve işten atılmış, nasıl anlatacağımı bilemiyorum, şimdi ailesiyle, bahtsız ailesiyle, hasta çocukları ve galiba deli olan karısıyla birlikte korkunç bir yoksulluğa düşmüş. Çoktandır şehirde. Bazı işler yapıyormuş, bir yerde yazıcıymış, ama birdenbire para ödemeyi kesmişler. Size baktım... yani düşündüm ki, bilmiyorum, lafı karıştırıyorum, görüyorsunuz, sizden rica ediyorum, Aleksey Fedoroviç, benim iyi yürekli Aleksey Fedoroviçim, bir bahane bulup ona, yani bu yüzbaşıya gidin, aman Tanrım! Nasıl da şaşırıyorum, bu işi en ince ve en dikkatli biçimde sadece siz becerebilirsiniz.” Alyoşa birden kızardı. “Şu iki yüz rublelik yardımı ona sadece siz verebilirsiniz. Herhalde alır... yani onu almaya ikna etmek lazım... Yoksa almaz mı, ne dersiniz? Bakın, bu şikâyetçi olmadığı için (çünkü galiba şikâyet etmek istemiş) bir uzlaşma bedeli değil, bu sadece benden, Dmitriy Fedoroviç’in nişanlısından bir yardım, merhamet işareti, yoksa ondan değil... Tek kelimeyle, bunu siz becerebilirsiniz... Kendim giderdim, ama siz benden çok daha iyi yaparsınız. Ozernaya Caddesi’nde, Kalmıkova adlı bir kadının evinde oturuyor... Tanrı rızası için Aleksey Fedoroviç, bunu benim için yapın, artık... artık biraz... yoruldum. Görüşmek üzere...”</p>
				<p>Birden öyle bir hızla döndü ve tekrar perdenin arkasında kayboldu ki, Alyoşa bir kelime bile söyleyecek zaman bulamadı, oysa bir şeyler söylemek istiyordu. Af dilemek, kendini suçlamak, bir şeyler söylemek istiyordu, çünkü içi dolmuştu ve bunu yapmadan kesinlikle odadan çıkmak istemiyordu. Ama Bayan Hohlakova, onu kolundan tutup dışarı çıkarttı. Antrede onu tekrar deminki gibi durdurdu.</p>
				<p>“Gururlu, kendisiyle savaşıyor, ama iyi yürekli, zarif ve yüce gönüllü,” dedi fısıltıyla Bayan Hohlakova. “Özellikle bazen onu ne kadar çok severim. Her şeye, her şeye bir kere daha öyle sevindim ki! Sevgili Aleksey Fedoroviç, siz aslında bilmiyordunuz: Biz hepimiz, yani ben, onun iki teyzesi, hatta Lise bile, tam bir aydır sadece bir tek şey istiyoruz ve bunun için dua ediyoruz: Yekaterina İvanovna’nın onu hiç tanımak istemeyen ve zerre kadar sevmeyen sevgili Dmitriy Fedoroviçinizden ayrılmasını ve kendisini dünyadaki her şeyden fazla seven tahsilli, mükemmel bir genç olan İvan Fedoroviç’le evlenmesini. Aslında bir tertip bile hazırladık, hatta ben sırf bu yüzden buradan gidemiyorum...”</p>
				<p>“Ama o ağlıyordu, yine hakarete uğradı!” diye bağırdı Alyoşa.</p>
				<p>“Kadınların gözyaşlarına inanmayın, Aleksey Fedoroviç, ben bu durumda hep kadınların karşısında, erkeklerin yanında olurum.”</p>
				<p>“Anne, onun ahlakını bozuyor ve mahvediyorsunuz.” Kapının arasından Lise’in incecik sesi duyuldu.</p>
				<p>“Hayır, bütün bunlara ben sebep oldum, korkunç şekilde suçluyum!” diye yineledi Alyoşa. Davranışından duyduğu üzücü utanç dalgası içinde teselli bulamamıştı ve hatta elleriyle yüzünü kapatıyordu.</p>
				<p>“Tam tersine, siz melek gibi davrandınız, bunu binlerce defa tekrarlamaya hazırım.”</p>
				<p>“Anne, neden melek gibi davrandı.” Tekrar Lise’in sesi duyuldu. </p>
				<p>Alyoşa, Liza’nın sesini duymamış gibi devam etti:</p>
				<p>“Olup bitenlere bakarak birdenbire nedense onun İvan’ı sevdiğini düşündüm ve bu saçmalıkları söyledim... Peki şimdi ne olacak?”</p>
				<p>“Kime, kime?” diye bağırdı Lise. “Anneciğim, doğrusu siz beni öldürmek istiyorsunuz. Size bir soru soruyorum, bana cevap vermiyorsunuz.”</p>
				<p>Bu sırada hizmetçi koşarak geldi.</p>
				<p>“Yekaterina İvanovna fenalaştı... Ağlıyor, sinir krizi geçiriyor, dövünüyor.”</p>
				<p>“Ne oluyor,” diye bağırdı Lise, sesi artık iyice endişeli olmuştu. “Anne, sinir krizini o değil, ben geçirmek üzereyim!”</p>
				<p>“Lise, Tanrı aşkına bağırma, beni mahvetme. Sen henüz büyüklerin bildiği her şeyi bilecek yaşta değilsin, geliyorum, sana anlatabileceğim her şeyi anlatacağım. Aman Tanrım! Geliyorum, geliyorum... Sinir krizi iyiye işaret, Aleksey Fedoroviç, sinir krizi geçirmesi çok iyi. Bu gerekliydi. Bu durumlarda hep kadınlara karşıyım, bütün bu sinir krizlerine ve kadınların gözyaşlarına karşıyım. Yuliya koş, hemen geldiğimi söyle. İvan Fedoroviç’in öyle çıkıp gitmesine gelince, onda da Yekaterina İvanovna suçlu. Ama İvan Fedoroviç gitmeyecek. Lise, Tanrı aşkına bağırma! Ah evet, sen bağırmıyorsun, bağıran benim, bağışla anneciğini, ama öyle heyecanlıyım ki! Fark ettiniz mi Aleksey Fedoroviç, demin İvan Fedoroviç nasıl bir delikanlı gibi çıkıp gitti, her şeyi söyledi ve çıkıp gitti! Ben onu bir bilim adamı, bir akademisyen sanırdım, oysa birdenbire ne kadar ateşli, samimi, deneyimsiz ve genç olarak göründü. Bütün bunlar çok güzel, çok güzel, sizin gibi... Bir de Almanca şiircik söyledi, tıpkı sizin gibi! Ama ben gidiyorum, koşarak gidiyorum. Aleksey Fedoroviç, şu görev için acele edin ve çabucak geri dönün. Lise sana bir şey lazım mı? Tanrı aşkına Aleksey Fedoroviç’i bir dakika bile tutma, hemen sana geri dönecek...”</p>
				<p>Bayan Hohlakova nihayet koşarak gitti. Alyoşa gitmeden önce Lise’e kapıyı açmak istiyordu.</p>
				<p>“Gerekmez!” diye bağırdı Lise. “Artık gerekmez! Böyle kapı arasından konuşun. Ne yaptınız da melek oldunuz? Sadece bunu öğrenmek istiyorum.”</p>
				<p>“Korkunç bir aptallık yaptım Lise! Hoşça kalın!”</p>
				<p>“Böyle gidemezsiniz!” diye bağırdı Lise.</p>
				<p>“Lise, çok ciddi bir derdim var! Hemen döneceğim, ama büyük, çok büyük bir derdim var!”</p>
				<p>Ve odadan çıktı.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f32"><a class="backref" href="#ref_f32">32</a> (Alm.) “Ben ödül istemiyorum, bayan.”</div>
</div>
  </body>
</html>