<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter82">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">TIBBİ İNCELEME VE BİR KİLO FINDIK</h1>
				</div>
				
				<p>Tıbbi incelemenin de sanığa pek fazla yardımı dokunmadı. Zaten bizzat Fetyukoviç de sonradan ortaya çıktığı gibi buna çok fazla bel bağlamamıştı. Aslında bu inceleme sırf belli bir niyetle Moskova’dan tanınmış bir doktor çağırmış olan Yekaterina İvanovna’nın ısrarıyla yapılmıştı. Savunma makamının elbette bundan hiçbir kaybı olmaz, en iyi olasılıkla kazancı bile olabilirdi. Ancak doktorların arasındaki fikir ayrılığı yüzünden bir dereceye kadar komik bir durum da ortaya çıktı. Şehrimize gelen ünlü doktor, bizim doktorumuz Hertsenştube ve genç hekim Varvinskiy bilirkişi heyetini oluşturuyorlardı. Son ikisi aynı zamanda savcı tarafından gösterilen tanıklar olarak da boy gösterdiler. İlkin bilirkişi olarak Doktor Hertsenştube’den bilgi alındı. Doktor Hertsenştube ak saçlı ve dazlak, orta boylu, tıknaz yapılı yetmişlik bir ihtiyardı. Şehrimizde herkes kendisine çok büyük değer verir ve saygı gösterirdi. Dürüst bir hekim, iyi ve dindar bir adamdı. Pek iyi bilmiyorum, ama ya bir Hernguter’di ya da “Moraviya Kilisesi” tarikatındandı. Şehrimize geleli çok uzun zaman olmuştu ve olağanüstü meziyetleri sayesinde tutunmuştu. İyi yürekli ve insansever biriydi, yoksul hastaları ve köylüleri parasız tedavi eder, bu insanların kümes benzeri kulübelerine kendisi gider ve ilaç parası bırakırdı, ancak katır gibi inatçıydı. Onu kafasına yerleşmiş bir düşünceden caydırmak olanaksızdı. Sırası gelmişken belirteyim, dışardan gelmiş olan ünlü doktorun, şehrimizde bulunduğu iki-üç gün içinde Doktor Hertsenştube’nin yeteneği konusunda ileri geri konuştuğunu artık herkes biliyordu. İşin esası, Moskovalı hekimin vizitesi yirmi beş rubleden aşağı olmadığı halde şehrimizdeki bazı kimseler bu adamın gelişine memnun olmuşlar, paralarına acımamışlar ve hemen akıl sormaya koşmuşlardı. O gelmeden önce bütün bu hastaları elbette ki, Doktor Hertsenştube tedavi ediyordu ve bu ünlü hekim onun tedavi tarzını her yerde çok haşin bir şekilde eleştirmeye başlamıştı. Hatta sonunda hastanın birine gittiğinde açıkça “Sizi böyle kim benzetti, Hertsenştube mi? Heh-heh!” demişti. Doktor Hertsenştube bütün bunları öğrendi kuşkusuz. Ve işte şimdi bu üç hekim sorgulanmak üzere birbiri ardına geldiler. Doktor Hertsenştube açıkça “sanığın zihinsel yeteneklerinin normal olmadığı hususunun kendiliğinden anlaşıldığını” söyledi. Daha sonra şimdi burada tek tek anlatamayacağım düşüncelerini belirterek bu anormalliğin, yalnızca sanığın daha önceki pek çok davranışından değil, şimdi, şu anda bile anlaşılabildiğini ekledi ve kendisinden bunun şu anda nasıl anlaşıldığını açıklaması istendiğinde ihtiyar doktor, bütün saflığını ortaya koyarak, “Sanığın salona girerken içinde bulunduğu koşullara göre olağanüstü ve garip bir görünüşü vardı, asker gibi adım atıyor ve dik dik önüne bakıyordu, oysaki izleyici bölümünde kadınların oturduğu sol tarafa bakması daha doğru olurdu, çünkü kendisi cinsi latifin büyük bir hayranıydı ve hanımların kendisi hakkında şu anda ne konuştuklarını aklından geçirmiş olmalıydı” diye sözünü kendine özgü diliyle tamamladı. Çok çok ve hevesle Rusça konuştuğunu, ancak her cümlesinin Almanca cümle kuruluşuna uygun olduğunu belirtmek gerekir. Ancak bundan hiç de mahcup olmazdı, çünkü hayatı boyunca kendi Rusça konuşmasını örnek alınacak, “hatta Ruslarınkinden bile daha iyi” bir Rusça sayma zayıflığını göstermiş ve Rus atasözlerinin dünyadaki tüm atasözleri içinde en iyi ve ifade gücü en yüksek atasözleri olduğuna inanarak bu atasözlerini kullanmayı çok sevmişti. Konuşurken dalgınlıktan mıdır nedir aslında çok iyi bildiği, ama nedense birdenbire aklından çıkıveren en alışılmış sözcükleri bile sık sık unuttuğunu da belirteyim. Ancak Almanca konuşurken de aynı şey başına gelirdi, böyle durumlarda hep sanki kaybettiği sözcüğü yakalayacakmış gibi elini yüzünün önünde sallardı ve unuttuğu sözcüğü bulmadan hiç kimse onu başladığı lafı sürdürmeye zorlayamazdı. Sanığın içeri girerken hanımlara bakması gerektiği konusundaki düşüncesi izleyenler arasında neşeli fısıldaşmalara sebep oldu. Sevimli ihtiyarımızı şehirdeki bütün hanımlar sever, bu arada hayatı boyunca hiç evlenmemiş, dindar ve iyi ahlaklı bir insan olan doktorun kadınları yüce ve ideal varlıklar olarak gördüğünü de bilirlerdi. İfade ettiği bu düşünce, işte bu yüzden herkesin tuhafına gitmişti.</p>
				<p>Sırası geldiğinde ifadesi alınan Moskovalı doktor, sanığın akli durumunu anormal, “hatta en yüksek derecede” anormal saydığını kesin olarak ve ısrarla tekrarladı. “Aşırı duygu bunalımı” ve “mani” konusunda uzun uzun ve akıllıca laflar etti. Eldeki tüm verilere göre sanığın tutuklanmadan birkaç gün önce kesinlikle bir hastalık olarak kendisini gösteren aşırı duygu krizi içinde bulunduğunu ve eğer bir suç işlemişse, bu suçu bilerek bile olsa, elinde olmadan, kapıldığı hastalıklı bir iç eğilimle mücadele edebilecek gücü bulunmadığı için işlemiş olabileceği sonucuna vardı. Ancak doktor, duygu krizi dışında söylediğine göre, tam anlamıyla deliliğe giden yolun habercisi olan mani hastalığı üzerinde de durdu. (Ben kendi sözlerimle aktaracağım, doktor ise çok bilimsel ve özel bir dille açıklamıştı.) “Sanığın bütün hareketleri sağduyuya ve mantığa aykırı,” diye devam etti doktor. “Görmediğim şeylerden, yani işlenen suçtan ve bu korkunç felaketten söz etmiyorum, ama daha evvelki gün, benimle konuştuğu sırada bile garip, hareketsiz bakışları vardı. Hiç gerekmediği halde ani kahkahalar atıyordu. Anlaşılmaz, sürekli bir öfke, “Bernard, etika” gibi hiç gereği olmayan tuhaf laflar ediyordu.” Ancak doktor bu hastalığın belirtilerini özellikle sanığın, uğradığı başka talihsizliklerden ve kırgınlıklarından oldukça rahat bahsedebildiği halde, kendisini kandırılmış saydığı bu üç bin ruble konusunda olağanüstü bir hiddet göstermeden konuşamamasında görüyordu. Aslında raporlara göre, sanık aynen önceden olduğu gibi, bu üç bin rubleden her söz açılışında neredeyse öfkeden kuduracak hale geliyordu. Oysaki, hakkındaki tanıklıklara göre, çıkar peşinde koşmayan ve para canlısı olmayan biriydi. “Meslektaşımın sanığın salona girerken dosdoğru önüne değil, hanımlara bakması gerektiği konusundaki düşüncesine gelince,” diye alaycı bir şekilde sözü bağladı Moskovalı doktor konuşmasını bitirirken, “böyle bir yargının şakacılıktan öte ayrıca kökünden yanlış bir yargı olduğunu söylemekle yetineceğim, çünkü, sanığın akıbetine karar verilecek olan mahkeme salonuna girerken kımıldamadan önüne bakmak zorunda olmadığını ve bunun gerçekten de sanığın o andaki normal olmayan ruhsal durumunun bir işareti sayılabileceğini tamamen kabul etmeme rağmen, aynı zamanda da onun sol tarafa, hanımlara değil, tam tersine özellikle sağ tarafa bakması ve bütün umutlarını bağladığı ve kaderinin savunmasına bağlı olduğu avukatını bakışlarıyla araması gerektiğini ileri süreceğim.” Doktor, düşüncesini kesin ve ısrarlı bir ifadeyle belirtmişti. Ama bu iki uzman arasındaki fikir ayrılığının komikliği, hepsinden sonra ifadesi alınan hekim Varvinskiy’in vardığı beklenmedik sonuçla iyice ortaya çıktı. Varvinskiy’in görüşüne göre, sanık gerek şimdi, gerekse daha önce son derece normal bir durumda bulunuyordu. Gerçi tutuklanmadan önce gerçekten de sinirli ve aşırı derecede heyecanlı bir halde olmalıydı, ama bu, belli bir yığın nedenden, örneğin kıskançlıktan, öfkeden, sürekli içip sarhoş olmaktan vs. ileri gelebilirdi. Ama bu asabi durum, demin sözü edilen “aşırı duygu bunalımından” ibaret olamazdı. Sanığın salona girerken sola mı, yoksa sağa mı bakması gerektiği konusuna gelince, “kendi mütevazı düşüncesine göre” sanık salona girerken aslında kendisinin de yaptığı gibi, dosdoğru önüne bakmalıydı, çünkü şu anda kaderini ellerinde tutan mahkeme başkanı ve üyeleri tam karşısında oturuyorlardı. “Dosdoğru önüne bakarak şu anda aklının son derece normal olduğunu da göstermiş oldu,” diyerek “mütevazı” ifadesini biraz da heyecanla tamamladı genç hekim.</p>
				<p>“Bravo, tabip bey!” diye haykırdı Mitya oturduğu yerden. “Aynen öyle!”</p>
				<p>Tabii ki, Mitya’yı susturdular, ama genç hekimin düşüncesi gerek mahkeme üzerinde, gerekse izleyenler üzerinde en kesin etkiyi yapmıştı, çünkü daha sonra ortaya çıktığı gibi, herkes onunla aynı fikirdeydi. Bu arada tanık olarak ifadesine başvurulan Doktor Hertsenştube hiç beklenmedik bir anda Mitya’ya bir iyilik yaptı. Karamazov ailesini çok uzun zamandan beri tanıyan eskilerden biri olarak “iddia makamı” için son derece ilginç bazı şeyler söyledi ve birden sanki aklına bir şey gelmiş gibi şöyle dedi:</p>
				<p>“Yalnız bu zavallı genç adamın kıyaslanmayacak kadar iyi bir kaderi olabilirdi, çünkü çocukluğunda da, çocukluğundan sonra da iyi kalpliydi, çünkü bunu biliyorum. Ama Rus atasözü der ki: ‘Eğer birinin bir aklı varsa iyidir, ama eğer akıllı bir adam daha misafirliğe gelecek olursa bu daha da iyidir, çünkü o zaman bir değil, iki akıl olacaktır...’”</p>
				<p>“Bir akıl iyidir, ama iki akıl daha iyidir,” diye sabırsızlıkla fısıldadı savcı. İhtiyarın ağır ağır, uzata uzata, bıraktığı etkiye ve dinleyenleri beklettiğine hiç aldırış etmeden, aksine sıkıcı ve her zaman kendini beğenmiş, neşeli, Almanlara özgü nüktedanlığına daha da fazla önem vererek konuşma alışkanlığını artık çok iyi biliyordu savcı. İhtiyarcık espri yapmayı pek severdi.</p>
				<p>“Ah, e-evet, ben de öyle diyordum,” diye ısrarla atıldı Hertsenştube, “bir akıl iyidir, ama iki akıl çok daha iyidir. Ama ona akıllı biri gelmemiş, üstelik kendininkini de bırakmış... Ne derlerdi buna, aklını nereye bırakmış mı derlerdi? Bu lafı, aklını nereye bırakmış... unuttum,” diye devam etti elini gözlerinin önünde sallayarak, “ah evet, <em>spazieren</em>.<a class="si-noteref epub-type_noteref" href="#f67" id="ref_f67">67</a>”</p>
				<p>“Gezmek mi?”</p>
				<p>“Evet, gezmek, ben de onu söylüyorum. Onun aklı da gezinmeye çıkmış ve öyle derin bir yere düşmüş ki, kaybolmuş. Oysa asil ruhlu ve duygulu bir gençti. Ah, onun babası tarafından arka bahçeye atılmış, çıplak ayak koşan, pantolonunda tek düğme kalmış şu kadarcık bir çocukkenki halini çok iyi hatırlarım...”</p>
				<p>Dürüst ihtiyarcığın sesinde birden duygulu ve içtenlikli bir titreşim hissedildi. Fetyukoviç irkildi, sanki bir şey hissetmiş gibi bir anda dikkat kesildi.</p>
				<p>“Oh evet, ben de o zamanlar henüz gençtim... Ben... ah evet, ben o zamanlar kırk beş yaşındaydım ve buraya yeni gelmiştim. O gün çocuğa acıdım ve kendi kendime sordum: Neden ona bir kilo... şey almayayım? Ha evet, neydi onun adı? Ne diyorlardı, unuttum... bir kilo şey... hani çocuklar çok severler, neydi, hay Allah neydi adı...” doktor tekrar ellerini salladı, “ağaçta yetişiyor, toplayıp herkese dağıtıyorlar...”</p>
				<p>“Elma mı?”</p>
				<p>“Oh, ha-a-yır! Kilo, kilo bu, elma taneyle olur, kiloyla değil... hayır, çok olur ve küçük küçüktür, ağzına koyarsın ve ça-t!..”</p>
				<p>“Fındık mı?”</p>
				<p>“Ah evet, fındık, ben de onu söylüyordum.” En sakin haliyle, sanki bu kelimeyi arayan o değilmiş gibi doğruladı doktor. “Ona bir kilo fındık aldım, çünkü çocuğa hiç kimse, daha önce bir kilo fındık getirmemişti ve parmağımı kaldırıp şöyle dedim: ‘Oğlum! <em>Gott der Vater</em>.’<a class="si-noteref epub-type_noteref" href="#f68" id="ref_f68">68</a> Gülmeye başladı ve şöyle dedi: <em>‘Gott der Vater. Gott der Sohn.’</em><a class="si-noteref epub-type_noteref" href="#f69" id="ref_f69">69</a> Yine güldü ve <em>‘Gott der Sohn. Gott der heilige Geist’</em><a class="si-noteref epub-type_noteref" href="#f70" id="ref_f70">70</a> diye mırıldandı. O zaman tekrar güldü ve dili döndüğünce <em>‘Gott der heilige Geist’</em> dedi. Ben uzaklaştım. İki gün sonra yanından geçerken bana sesleniyor: ‘Amca, <em>Gott der Vater, Gott der Sohn.</em>’ Tek G<em>ott der heilige Geist</em>’i unutmuştu, onu da ben hatırlattım, yine ona çok acıdım. Ama sonra onu uzak bir yere götürdüler ve bir daha görmedim. Aradan yirmi üç yıl geçti, bir sabah yazıhanemde oturuyorum, artık saçlarım ağarmış, birden içeriye asla tanıyamayacağım çok sağlıklı bir delikanlı giriyor. Parmağını kaldırıyor ve gülerek şöyle diyor: ‘<em>Gott der Vater, Gott der Sohn und Gott der heilige Geist!</em> Şimdi geldim ve bir kilo fındık için size teşekkür etmek istedim, çünkü o zamana kadar bana hiç kimse bir kilo fındık almamıştı, oysa siz bana bir kilo fındık aldınız.’ O zaman mutlu gençlik yıllarımı ve bahçede çıplak ayak dolaşan çocuğu hatırladım, yüreğim burkuldu ve şöyle dedim: ‘Çocukluğunda sana getirdiğim bir kilo fındığı hayatın boyunca unutamadığına göre sen teşekkür etmesini bilen bir delikanlısın.’ Onu kucakladım ve takdis ettim. Sonra da ağlamaya başladım. Gülüyordu, ama aslında o da ağlıyordu... çünkü Ruslar ağlanacak yerde hep gülerler. Ama o ağlıyordu, görüyordum bunu. Ya şimdi, heyhat!..”</p>
				<p>“Şimdi de ağlıyorum, Alman, şimdi de ağlıyorum, Tanrı’nın adamı!” diye haykırdı birden Mitya oturduğu yerden.</p>
				<p>Ne olursa olsun bu küçük öykü oradakileri olumlu biçimde etkilemişti. Ama Mitya’nın yararına asıl etkiyi Yekaterina İvanovna’nın birazdan anlatacağım ifadesi yaptı. <em>A décharge,</em> yani savunma avukatı tarafından çağrılmış olan tanıklar konuşmaya başlayınca kader birdenbire ciddi şekilde Mitya’ya gülmeye başladı. En dikkate değer şey ise bunun avukat için bile beklenmedik bir durum olmasıydı. Ama Yekaterina İvanovna’dan daha önce Alyoşa sorgulanmıştı. Alyoşa, suçlamanın en önemli maddesine karşı koz olarak kullanılabilecek bir olay hatırlamıştı birden.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f67"><a class="backref" href="#ref_f67">67</a> (Alm.) Gezmek, gezinmek anlamında. (Ç.N.)</div>
<div class="si-footnote html5_aside epub-type_footnote" id="f68"><a class="backref" href="#ref_f68">68</a> (Alm.) Baba Tanrı. (Ç.N.)</div>
<div class="si-footnote html5_aside epub-type_footnote" id="f69"><a class="backref" href="#ref_f69">69</a> (Alm.) Baba Tanrı-Oğul Tanrı. (Ç.N.)</div>
<div class="si-footnote html5_aside epub-type_footnote" id="f70"><a class="backref" href="#ref_f70">70</a> (Alm.) Oğul Tanrı-Kutsal Ruh Tanrı. (Ç.N.)</div>
</div>
  </body>
</html>