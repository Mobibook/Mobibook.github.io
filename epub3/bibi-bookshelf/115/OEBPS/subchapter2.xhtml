<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">İLK OĞLUNU BAŞINDAN ATTI</h1>
				</div>
				
				<p>Böyle bir adamın nasıl bir terbiyeci ve nasıl bir baba olabileceğini tasavvur edebilirsiniz. Tam beklendiği gibi bir baba olmuş, yani Adelaida İvanovna’dan doğan çocuğunu tamamen bir kenara atmıştı. Bu, çocuğa duyduğu kinden ya da kırgın bir kocanın duygularından değil, sadece onu tümüyle unutmuş olmasındandı. Herkesi gözyaşları ve yakınmalarıyla bıktırıp evini iğrenç bir batakhane haline getirirken evin sadık uşağı Grigoriy, üç yaşındaki Mitya’yı himayesine almıştı. Eğer Grigoriy ilgilenmeseydi o sıralarda çocuğun gömleğini bile değiştirecek kimse yoktu. Üstelik anne tarafından akrabaları da onu unutmuş gibiydiler. Büyükbabası, yani Adelaida İvanovna’nın babası Bay Miusov, o sırada artık hayatta değildi; dul karısı, yani Mitya’nın anneannesi Moskova’ya taşınmış ve çok hastalanmıştı. Adelaida İvanovna’nın kızkardeşleri ise evlenmişlerdi. Böylece Mitya’nın hemen hemen bir yıl boyunca uşak kulübesinde, Grigoriy’in yanında kalması gerekti. Gerçi, baba, bir oğlu olduğunu arada bir hatırlıyordu, ama iğrenç rezaletlerinde çocuğun kendisine ayak bağı olabileceğini düşünerek hemen kulübeye geri gönderiyordu. Ancak bir rastlantı oldu ve Adelaida İvanovna’nın kuzeni, uzun yıllar yurtdışında yaşamış olan Pyotr Aleksandroviç Miusov Paris’ten geri döndü. O zamanlar henüz çok genç bir adam olmasına rağmen Miusovlar arasında dikkati çeken biriydi. İyi eğitim görmüş, başkentte ve yurtdışında yaşamış, üstelik tüm yaşamı süresince Avrupalı olabilmiş, hayatının sonuna doğru kırklı ve ellili yılların<a class="si-noteref epub-type_noteref" href="#f1" id="ref_f1">1</a> liberalleri arasına katılmıştı. Kariyeri süresince Rusya’da olsun, yurtdışında olsun döneminin en liberal kişilerinden pek çoğuyla ilişkide bulunmuş, Proudhone’u da Bakunin’i de şahsen tanımıştı. Seyahatlerinin sonuna denk düşen kırk sekiz yılındaki Paris Şubat Devrimi’nin üç gününü anımsamayı, barikatlarda bu devrimin katılımcısı olduğunu ima ederek anılarını anlatmayı özellikle pek severdi. Bu onun en sevdiği gençlik anılarından biriydi. Eski ölçülere göre bin kadar toprak kölesi bulunan bir mülke sahipti. Mükemmel mülkü kasabamızın çıkışında, ünlü manastırımızın topraklarına bitişik bulunuyordu. Pyotr Aleksandroviç, henüz çok genç olduğu yıllarda, mirası alır almaz nehirde balık avlama hakkı ya da ormanda ağaç kesme hakkı için, tam olarak bilemiyorum, uzayıp giden bir dava açmıştı. “Ruhban”a karşı dava açmayı aydın bir insanın yurttaşlık görevi saymıştı. Pek tabii olarak anımsadığı ve hatta bir zamanlar dikkatini çekmiş olan Adelaida İvanovna’nın başına gelenleri işittikten ve geride Mitya’nın kaldığını öğrendikten sonra Fedor Pavloviç’e karşı duyduğu tüm gençlik öfkesine ve nefretine rağmen bu işe karıştı. Fedor Pavloviç’le de ilk olarak o zaman tanıştı. Çocuğun eğitimini üzerine almak istediğini açıkça söyledi. Çok uzun zaman sonra anlattığına göre, Fedor Pavloviç’le Mitya hakkında konuşmaya başladığında beriki, hangi çocuktan söz edildiğini bir süre hiç anlamamış gibi görünmüş ve hatta kendisinin evde bir yerlerde küçük bir oğlu olduğuna sanki hayret etmiş. Pyotr Aleksandroviç’in sözlerinde abartma olsa bile, yine de gerçeğe uyan bir şeyler vardı. Ama Fedor Pavloviç, gerçekten de tüm hayatı boyunca kendini göstermeyi, birdenbire önünüzde beklenmedik herhangi bir rolü oynamayı, en önemlisi de hiç gereği yokken, hatta örneğin bu olayda olduğu gibi, kendisine açıkça zarar vererek rol yapmayı pek sevmiştir. Bununla birlikte, bu özellik, sadece Fedor Pavloviç’te değil, pek çok insanda, hatta son derece akıllı insanlarda bile bulunan bir özelliktir. Pyotr Aleksandroviç, işi hararetle takip etti ve hatta annesinin ölümünden sonra çocuğa bir çiftlik, ev ve arazi kaldığı için vasi bile tayin edildi (Fedor Pavloviç’le birlikte.) Mitya, bu kardeş çocuğu dayının evine geçti, ama bu dayının da bir ailesi yoktu. İşlerini yoluna koyup mülklerinden gelen paraları aldıktan sonra alelacele uzun süre kalmak üzere Paris’e gidince çocuk da kardeş çocuğu teyzelerden birine, Moskovalı bir hanımefendiye verildi. Paris’e yerleştikten sonra Pyotr Aleksandroviç de çocuğu unuttu, özellikle de hayalini o kadar etkileyen ve tüm yaşamı süresince unutamadığı Şubat Devrimi başladığında. Moskovalı hanımefendi de öldü ve Mitya, hanımefendinin evli kızlarından birine verildi. Galiba daha sonra da bir daha, dördüncü kez yuva değiştirdi. Artık bu konuyu daha fazla uzatmayacağım. Fedor Pavloviç’in bu ilk çocuğu hakkında daha pek çok şey anlatacağım nasıl olsa. Şimdilik romana başlamak için onunla ilgili en lüzumlu bilgileri vermekle yetineceğim.</p>
				<p>Birincisi, Dmitriy Fedoroviç, Fedor Pavloviç’in üç oğlu arasında yine de bir miktar malı olduğu ve rüştünü ispatladığında bağımsız olacağı inancı içinde büyümüş olan tek çocuktu. Gençliği düzensiz geçmişti: Liseyi bitirmedi, daha sonra bir askeri okula girdi, sonra kendini Kafkasya’da buldu, rütbesi yükseldi, düello yaptı, rütbesi indi, tekrar yükseldi, sefahate daldı, oldukça çok para harcadı. Reşit olmadan Fedor Pavloviç’ten para alamayacaktı. O zamana kadar borç yaptı. Babası Fedor Pavloviç’i ilk kez rüştünü ispatladıktan sonra, kendine ait mallar hakkında konuşmak için memleketimize geldiğinde gördü ve tanıdı. Galiba daha o zamandan babasından hoşlanmamıştı; babasının yanında kısa bir süre kaldı ve sadece bir miktar para almayı başardıktan sonra ve Fedor Pavloviç’ten ne gelirini, ne de değerini bu defa da öğrenemediği (dikkate değer bir durumdur bu) çiftliğinin gelirlerini bundan sonra nasıl alacağı konusunda anlaşarak hemen gitti. Fedor Pavloviç, Mitya’nın kendi mal varlığı hakkında abartılı ve yanlış bilgiye sahip olduğunu daha o zaman hemen fark etmişti (bunu unutmamak gerek). Fedor Pavloviç, kendi özel hesaplarını düşünerek buna çok memnun oldu. Genç adamın havai, delidolu, ihtiraslı, sabırsız, içki âlemlerinde vakit öldüren, eline bir şeyler geçince hemen gevşeyen hovardanın biri olduğunu anlamıştı. Fedor Pavloviç bundan yararlanmaya, yani küçük sadakalarla, uyduruk paralarla onu başından savmaya başladı ve en sonunda aradan dört yıl geçtikten sonra Mitya, sabrını kaybedip babasıyla arasındaki işi kökünden halletmek için tekrar şehrimize geldiğinde onu da derin bir şaşkınlığa düşürecek şekilde anlaşıldı ki, artık hemen hemen hiçbir şeyi yoktu, kalanları saymaya bile değmezdi. Fedor Pavloviç’ten malının tüm değerinden daha fazla para almıştı, hatta belki de kendisi ona borçluydu; o zamanlar kendisinin yapmak istediği şu şu sözleşmelere göre, daha fazla şey isteme hakkına da sahip değildi, vs. vs. Genç adam şaşkına döndü, bunun doğru olmadığından, işin içinde bir hile olduğundan işkillendi, kendini kaybetti ve adeta aklını kaçırdı. İşte bu durum, bir felakete, birinci, yani giriş romanımın konusunu, ya da daha doğru bir deyimle romanın dışardan görünen yüzünü oluşturan felakete neden olmuştur. Ama, bu romana geçerken Fedor Pavloviç’in diğer iki oğlundan, Mitya’nın kardeşlerinden de söz etmek ve nasıl dünyaya geldiklerini açıklamak gerekiyor.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f1"><a class="backref" href="#ref_f1">1</a> Yazar 1840 ve 1850 yıllarını kastediyor. (Ç.N.)</div>
</div>
  </body>
</html>