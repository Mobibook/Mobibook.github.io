<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter11">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">BÖYLE BİR ADAM NE DİYE YAŞAR Kİ!</h1>
				</div>
				
				<p>Orta boylu, sevimli bir yüze sahip, yirmi sekiz yaşında genç bir adam olan Dmitriy Fedoroviç yaşından çok daha fazla gösteriyordu. Adaleli bir vücudu vardı ve çok büyük fiziksel güce sahip olduğunu tahmin etmek mümkündü. Bununla birlikte, yüzünde sanki hastalıklı bir ifade vardı. Yüzü zayıf, avurtları çökmüş, yanakları hastalıklı sarıya çalar renkteydi. Oldukça iri, koyu renk patlak gözleri, görünüşe göre, büyük bir inatla, ama belirsizce bakıyordu. Heyecanlandığı ve öfkeli konuştuğu zamanlarda bile bakışları iç dünyasına boyun eğmiyor ve bazen o andaki duruma hiç uymayan başka bir şey ifade ediyor gibiydi. Onunla konuşanlar zaman zaman “Ne düşündüğünü anlamak zor” derlerdi. Gözlerinde düşünceli ve sıkıntılı bir şeyler gören bazı kimseler, özellikle böyle sıkıntılı baktığı zamanlarda kafasından geçen neşeli ve şen şakrak düşünceleri kanıtlayan ani kahkahasıyla irkilirlerdi. Bununla birlikte yüzünün şu andaki hastalıklı hali anlaşılabiliyordu: Kentimizde özellikle son zamanlarda kapılmış olduğu son derece rahatsız edici ve “sefih” yaşantıyı herkes biliyor ve duyuyordu, aynen, tartışmalı paralar yüzünden babasıyla girdiği münakaşalarda gösterdiği aşırı hiddeti herkesin bildiği gibi. Kentte bununla ilgili birkaç öykü dolaşıyordu zaten. Sulh yargıcımız Semyon İvanoviç Kaçalnikov’un bir toplantıda onunla ilgili olarak ifade ettiği gibi, “düzensiz ve yanlış bir zekâya sahip,” yaratılıştan öfkeli biri olduğu doğruydu. Kusursuz ve çok şık, sımsıkı iliklenmiş bir redingot, siyah eldivenler giymiş ve elinde silindir şapkasıyla içeri girdi. Yeni emekliye ayrılmış bir asker gibi bıyık bırakmıştı ve şimdilik sakalını tıraş ediyordu. Koyu kumral saçları kısa kesilmişti ve öne doğru taranmıştı. Kararlı, geniş asker adımlarıyla yürüyordu. Bir an eşikte durdu ve herkese bir göz atarak doğruca ev sahibi olduğunu tahmin ettiği staretse yöneldi. Yerlere kadar eğilerek staretsi selamladı ve kutsamasını rica etti. Starets, yerinden doğrularak onu kutsadı; Dmitriy Fedoroviç saygıyla staretsin elini öptü ve aşırı bir heyecanla, neredeyse öfkeyle şöyle dedi:</p>
				<p>“Bu kadar beklettiğim için büyüklük gösterip bağışlayın. Ancak babamın gönderdiği uşak Smerdyakov, zamanla ilgili ısrarlı sorularımı iki kez çok kesin bir tonla saat birde diyerek yanıtladı. Şimdi de öğreniyorum ki...”</p>
				<p>“Rahatsız olmayın,” diye sözünü kesti starets, “bir şey yok, biraz geciktiniz, ölüm yok ya sonunda...”</p>
				<p>“Size son derece minnettarım, iyiliğinizden ancak bunu bekleyebilirdim.” Sözü burada kesen Dmitriy Fedoroviç, bir kere daha eğilerek selam verdi, daha sonra aniden “babacığından” yana dönerek ona da aynı saygılı ve derin selamı verdi. Bu selamı önceden tasarladığı ve bunu, saygısını ve iyi niyetini belirtmeyi görev sayarak samimiyetle düşündüğü görülüyordu. Fedor Pavloviç birazcık gafil avlanmış olsa da hemen kendince bir çözüm buldu: Dmitriy Fedoroviç’in selamına karşılık koltuktan fırlayıp kalktı ve oğluna tam onunkinin aynısı derin bir selamla karşılık verdi. Yüzü ansızın ciddi ve saygı uyandırıcı bir şekil aldı. Ancak bu, ona kesinlikle kötü yürekli bir insan görünüşü vermişti. Daha sonra hiçbir şey söylemeden odadaki herkesi topluca selamlayan Dmitriy Fedoroviç, büyük ve kararlı adımlarıyla pencereye yaklaştı, Peder Paisiy’in yanındaki tek boş sandalyeye oturdu ve sandalyede öne doğru gelerek kestiği konuşmanın devamını dinlemeye hazırlandı.</p>
				<p>Dmitriy Fedoroviç’in gelişi iki dakikadan fazla zaman almamıştı ve konuşmanın yeniden başlaması çok doğaldı. Ama bu kez Pyotr Aleksandroviç, Peder Paisiy’in ısrarlı ve adeta öfkeli sorusuna yanıt vermeyi gerekli görmüyordu.</p>
				<p>“Bu konudan vazgeçmeme izin veriniz,” dedi sosyetik bir özensizlikle. “Bu konu, ayrıca da çapraşık bir konu. Bakın İvan Fedoroviç bize gülümsüyor: Yine elinde ilginç bir şeyler olmalı. Hadi ona sorun.”</p>
				<p>“Küçük bir düşünceden başka önemli bir şey yok,” diye anında karşılık verdi İvan Fedoroviç, “sadece Avrupa liberalizminin ve hatta bizim Rus liberal amatörlüğünün sık sık ve çoktandır sosyalizmin nihai sonuçlarıyla Hıristiyanlığınkileri karıştırıyor olmalarıyla ilgili bir düşünce. Bu tuhaf sonuç, kuşkusuz niteleyici bir özellik. Bununla birlikte, sosyalizmi Hıristiyanlıkla karıştıranlar sadece liberaller ve amatörler değil, onlarla birlikte çoğunlukla jandarmalar, pek tabii ki yurtdışındaki jandarmalar da karıştırıyorlar. Paris’te geçen küçük öykünüz oldukça karakteristik, Pyotr Aleksandroviç.”</p>
				<p>“Bu konuyu tümüyle bırakmak için izninizi tekrar rica ediyorum,” diye yineledi Pyotr Aleksandroviç. “Bunun yerine sizlere İvan Fedoroviç’le ilgili çok ilginç ve çok tipik başka bir öykücük anlatacağım, beyler. Bundan beş gün kadar önce genellikle kadınların bulunduğu buradaki bir topluluk içinde geçen bir tartışmada, İvan Fedoroviç, tüm dünyada insanları kendilerine benzeyenleri sevmek zorunda bırakan bir şeyin, insanın insanlığı sevmesi için bir doğa yasasının kesinlikle bulunmadığını ve eğer sevgi varsa ve yeryüzünde şimdiye dek var olduysa bunun doğal bir yasadan değil, sadece insanların kendi ölümsüzlüklerine inanmaları yüzünden olduğunu söylemiş. Bunun yanı sıra İvan Fedoroviç, doğal yasanın tümünün bundan ibaret olduğunu, insanlığın kendi ölümsüzlüğüne olan inancını yok ederseniz sadece sevginin değil, aynı zamanda dünyadaki yaşamı sürdürmek için her türlü canlı gücün de anında tükeneceğini parantez içinde eklemiş. Dahası, o zaman artık ahlaksızlık diye bir şey olmayacak, her şeye, hatta yamyamlığa bile izin verilecekmiş. Ama bu da az gelmiş, örneğin şu anda bizim gibi, ne Tanrı’ya, ne de kendi ölümsüzlüğüne inanmayan her insan için doğanın ahlak yasasının eski dinsel yasaya tamamen karşıt şekilde hemen değişmek zorunda olduğu düşüncesiyle ve hatta canavarlığa kadar varan egoizmin insan için sadece yasak olmamakla kalmayıp aynı zamanda onun durumunda gerekli, en akıllıca ve en soylu çare olarak kabul edilmesi gerektiği düşüncesiyle sözünü tamamlamış. Böylesi bir düşünceye bakarak bizim sevgili eksantrik ve paradoksalist İvan Fedoroviçimizin ilan buyuracağı ve ilan etmek niyetinde olduğu başka şeyler hakkında da bir hükme varabilirsiniz beyler.”</p>
				<p>“İzninizle,” diye beklenmedik bir anda bağırdı Dmitriy Fedoroviç, “yanlış duymadım herhalde: ‘Canavarlık yalnızca caiz olmakla kalmamalı, aynı zamanda her Tanrısızın en gerekli ve en akıllıca kurtuluş yolu olarak da kabul edilmelidir!’ Böyle mi, değil mi?”</p>
				<p>“Tam olarak öyle,” dedi Peder Paisiy. </p>
				<p>“Aklımda tutacağım.”</p>
				<p>Bu sözleri söyleyen Dmitriy Fedoroviç, konuşmaya nasıl birdenbire girdiyse aynı şekilde birdenbire de sustu. Hepsi merakla ona baktılar.</p>
				<p>Starets, İvan Fedoroviç’e aniden şu soruyu sordu:</p>
				<p>“İnsanlarda ruhlarının ölümsüzlüğüne olan inancın tükenmesiyle ortaya çıkacak sonuçlar hakkında gerçekten böyle mi düşünüyorsunuz?”</p>
				<p>“Evet, bunu iddia ettim. Eğer ölümsüzlük yoksa erdem de yoktur.”</p>
				<p>“Eğer inancınız böyleyse mutlusunuz, ya da çok mutsuzsunuz!”</p>
				<p>“Neden mutsuz olayım?” diyerek gülümsedi İvan Fedoroviç.</p>
				<p>“Çünkü, büyük olasılıkla ruhunuzun ölümsüzlüğüne de, hatta Kilise ve Kilise sorunu hakkında yazılanlara da inanmıyorsunuz.”</p>
				<p>“Belki de haklısınız!.. Ama yine de büsbütün şaka yapmıyordum...” diye ansızın tuhaf bir şekilde itiraf etti İvan Fedoroviç ve bu arada yüzü kızarıverdi.</p>
				<p>“Büsbütün şaka yapmıyordunuz, bu gerçek. Bu düşünce yüreğinizde henüz çözümlenmemiş ve size azap veriyor. Ama azap çeken insan da bazen sanki umutsuzluktan yapıyormuş gibi, kendi umutsuzluğuyla eğlenmeyi sever. Şimdilik siz de umutsuzluk yüzünden kendi diyalektiğinize kendiniz de inanmadan ve yüreğinizdeki acıyla buna içinizden gülerek hem dergi makaleleriyle, hem de sosyete tartışmalarıyla gönül eğlendiriyorsunuz... Bu mesele içinizde çözümlenmemiş ve ısrarla çözüm beklediği için bundan çok büyük bir acı duyuyorsunuz...”</p>
				<p>İvan Fedoroviç, anlaşılmaz bir gülümsemeyle staretse bakarak tuhaf sorular sormaya devam ediyordu:</p>
				<p>“Belki de içimde çözümlenmiştir. Olumlu yönde çözümlenmiştir, ne dersiniz?”</p>
				<p>“Eğer olumlu çözümlenemezse, hiçbir zaman olumsuz da çözümlenemez. Yüreğinizin bu özelliğini kendiniz de biliyorsunuz: Yüreğinizin bütün ıstırabı da buradan geliyor zaten. Ama size böyle bir acıya katlanabilecek, ‘asıl yaşayacağımız yer göklerde olduğu için yükseklerde filozofluk edebilecek ve yücelikler peşinde koşabilecek’ yüce bir yürek verdiği için Yaradan’a şükrediniz. Tanrı, yüreğinizin çözümünü yeryüzündeyken bulmanıza yardımcı olsun ve yolunuzu takdis etsin!”</p>
				<p>Starets elini kaldırdı ve yerinden İvan Fedoroviç’i kutsamak istedi. Ama İvan Fedoroviç, sandalyeden birden kalktı, ona yaklaştı, takdisini kabul etti ve elini öptükten sonra hiç konuşmadan yerine döndü. Görünüşü sert ve ciddiydi. İvan Fedoroviç’ten beklenmeyen bu davranış ve bütün önceki davranışları, staretsle konuşması, gizemliliği ve hatta ciddiyetiyle herkesi öyle şaşırtmıştı ki, bir an hepsi de susmuştu. Alyoşa’nın yüzünde ise adeta bir korku ifadesi vardı. Ama Miusov, birden omuzlarını yukarı kaldırdı, aynı anda da Fedor Pavloviç sandalyesinden fırladı.</p>
				<p>“İlahi ve kutsal starets!” diye haykırdı, İvan Fedoroviç’i göstererek devam etti. “Bu benim oğlum, kanım, canım, en sevdiğim varlık. Bu, benim, deyim yerindeyse, saygılı Karl Moor’um, şu şimdi içeri giren oğlum Dmitriy Fedoroviç ise, ki onu zaptedecek gücü sizde arıyorum, saygısız Frantz Moor’dur. İkisi de Schiller’in <em>Haydutlar</em>’ından, ben, ben de bu durumda <em>Regierender Graf von Moor</em><a class="si-noteref epub-type_noteref" href="#f14" id="ref_f14">14</a> oluyorum! Hükmünüzü verin ve kurtarın! Sadece dualarınıza değil, kehanetlerinize de ihtiyacımız var.”</p>
				<p>“Çılgınlık etmeden konuşun ve söze evinizdekileri aşağılayarak başlamayın,” diye karşılık verdi starets zayıf ve bitkin bir sesle. Anlaşılan gittikçe daha çok yoruluyordu ve gücü hissedilir şekilde azalıyordu.</p>
				<p>“Daha buraya gelirken hissettiğim yakışıksız bir komedi!” diye öfkeyle bağırdı Dmitriy Fedoroviç. O da yerinden fırlamıştı. “Bağışlayın muhterem peder,” diyerek staretse döndü, “ben cahil bir adamım, size nasıl hitap edeceğimi bile bilmiyorum. Ama sizi kandırdılar, bizleri yanınızda bir araya toplarken son derece iyi niyetliydiniz. Babama sadece bir skandal gerekiyordu. Ne için mi? Bu artık onun hesabı. Onun her zaman bir hesabı vardır. Ama galiba ne için olduğunu artık biliyorum...”</p>
				<p>“Hepsi de, onların hepsi de beni suçluyor!” diye bağırdı Fedor Pavloviç. “İşte bakın Pyotr Aleksandroviç de suçluyor. Suçladınız, Pyotr Aleksandroviç, siz de suçladınız!” Birden Miusov’a döndü. Oysa ki, o, Fedor Pavloviç’in sözünü kesmeyi düşünmemişti bile. “Çocukların parasını cebime indirmekle suçluyorlar; ama müsaadenizle, mahkeme de mi yok? Orada size, makbuzlarınıza, mektuplarınıza, sözleşmelerinize bakıp elinizde ne vardı, ne kadarını harcadınız, geriye ne kaldı hepsini sayıp dökerler Dmitriy Fedoroviç. Pyotr Aleksandroviç fikrini söylemekten neden kaçınıyor? Dmitriy Fedoroviç onun yabancısı değil. Çünkü her şey benim üzerimde, Dmitriy Fedoroviç ise sonuçta bana da borçlu, hem de biraz değil, birkaç bin efendim, bütün belgeler elimde! Zaten bütün şehir onun içki ve eğlence âlemleriyle sarsılıyor! Eskiden çalıştığı yerde de şerefli kızları kandırdığı için bin, iki bin ödemiş; bunları biliyoruz, Dmitriy Fedoroviç, en gizli ayrıntılarına kadar biliyoruz. Kanıtlayacağım efendim... Kutsal peder, inanabilir misiniz: Bu kızların en soylusunu, iyi bir evin varlıklı kızını, eski amiri, Kılıçlı Anna Nişanı sahibi cesur bir albayın kızını kendine âşık etmiş, evlenme teklif ederek kızı dile düşürmüş. Kız şimdi burada, öksüzdür, şu anda da onun nişanlısı. Oysa o, kızın gözleri önünde buradaki bir yosmanın peşinde koşuyor. Bu yosma, saygıdeğer bir adamla medeni nikahlı yaşamış olsa da bağımsız karaktere sahip biridir, hiç kimsenin fethedemeyeceği bir kaledir, yine de yasal bir eştir, çünkü faziletlidir, evet, kutsal pederler, erdemli bir kadındır o! Dmitriy Fedoroviç ise bu kaleyi altın bir anahtarla açmak istiyor. Bunun için şimdi bana çalım satıyor, benden para koparmak istiyor; şimdiden bu yosma için binlerce ruble savurdu; bunun için sürekli olarak kimden borç alıyor dersiniz? Söyleyeyim mi, Mitya?”</p>
				<p>“Susun!” diye bağırdı Dmitriy Fedoroviç. “Ben çıkana kadar bekleyin, benim yanımda soylu bir kıza kara çalmaya cüret etmeyin... Yalnızca ondan söz açmaya cesaret etmeniz bile onun için yüz karasıdır... İzin vermeyeceğim!”</p>
				<p>Nefes nefese kalmıştı.</p>
				<p>Fedor Pavloviç, sinirli sinirli ve gözlerinden zorla yaş akıtarak, “Mitya! Mitya! Ya babalık hayır duasına ne dersin? Ya sana lanet okursam ne olacak?”</p>
				<p>“Utanmaz, ikiyüzlü!” Kudurmuş gibi böğürüyordu Dmitriy Fedoroviç.</p>
				<p>“Bunu babasına söylüyor, babasına! Başkalarına neler yapar kim bilir? Beyler, gözünüzün önüne getirin: Burada, bu şehirde yoksul, ama saygıdeğer bir adam var, emekli bir yüzbaşı. Bir felakete uğramış, görevinden alınmış, ama öyle alenen, mahkeme yoluyla değil, onurunu tamamen koruyarak. Kalabalık ailesiyle zor durumda. Bundan üç hafta önce bizim Dmitriy Fedoroviç, lokantada bu adamın sakalına yapıştı, sakalından tutup sokaklarda sürükledi ve herkesin ortasında dövdü. Bütün bunların nedeni de adamcağızın benim bir işimde gizli vekilim olmasıydı.”</p>
				<p>“Yalan, hepsi yalan! Görünüşte doğru, ama aslında yalan!” Dmitriy Fedoroviç öfke içinde titriyordu. “Baba! Davranışlarımı haklı göstermiyorum; evet, herkesin içinde itiraf ediyorum: Bu yüzbaşıya bir canavar gibi davrandım ve şimdi üzülüyorum, canavarca hiddetim yüzünden kendimden iğreniyorum, ama bu sizin vekiliniz olan yüzbaşı, sizin yosma olduğunu belirttiğiniz o bayana gitmiş ve ona sizin adınıza bir öneride bulunmaya kalkışmış. Ona sizin elinizde bulunan bana ait senetleri almasını ve eğer mal mülk hesaplarında yakanıza fazlaca yapışacak olursam bu senetlere dayanarak hapse attırmak amacıyla beni mahkemeye vermesini önermiş. Şimdi beni bu bayana karşı düşkünlük gösterdiğim için ayıplıyorsunuz, oysa beni ayartmasını ona siz öğütlemiştiniz! Ama o, açık sözlü biri. Sizinle alay ederek bana her şeyi anlattı! Beni hapse attırmak istemenizin tek nedeni, bu kadını benden kıskanmanızdır, çünkü ona siz de âşık olmaya başladınız. Bütün bunları biliyorum, alay ediyordu, duyuyor musunuz, sizinle alay ederek bunları anlatıyordu. İşte buyrun kutsal insanlar, karşınızda ahlaksız oğlunu ayıplayan bir baba! Baylar, tanık olduğunuz öfkemi bağışlayınız, ama ben bu sinsi ihtiyarın hepimizi buraya bir skandal için çağırdığını tahmin etmiştim. Eğer bana elini uzatacak olursa affetmek ve af dilemek için gelmiştim! Ama şu anda sadece beni değil, kendisine olan saygım yüzünden adını bile söylemeye cesaret edemeyeceğim asil bir genç kızı da aşağıladığı için benim babam dahi olsa onun oynadığı bu oyunu herkesin önünde ortaya çıkarmaya karar verdim!..”</p>
				<p>Daha fazla devam edemedi. Gözleri kıvılcımlar saçıyordu, güçlükle soluk alıyordu. Ama hücredekilerin hepsi de heyecanlanmıştı. Starets dışında herkes heyecanla yerinden kalkmıştı. Rahipler sert sert bakıyorlardı. </p>
				<p>Staretsin kararını bekliyorlardı. O ise bembeyaz olmuş oturuyordu, ama heyecandan değil, hastalığın verdiği güçsüzlükten dolayı. Dudaklarında yalvaran bir gülümseme belirdi; başına toplanan cinleri durdurmak ister gibi elini ara sıra havaya kaldırırdı, bu sahneye son vermek için kuşkusuz onun bir hareketi yeterli olurdu; ama sanki bir konuyu daha, kendi kendine henüz anlamadığı bir konuyu daha anlamak ister gibi bir şey bekliyor ve dikkatle bakıyordu. Sonunda Pyotr Aleksandroviç Miusov, kendisini kesinlikle aşağılanmış ve beş paralık olmuş hissetti.</p>
				<p>“Meydana gelen skandalda hepimiz suçluyuz!” dedi heyecanla. “Ancak ben, kiminle iş tuttuğumu bildiğim halde buraya gelirken bunları tahmin etmiyordum... Buna hemen son vermek gerek! Aziz peder, inanınız ki, burada ortaya çıkan ayrıntıların hiçbirini tam olarak bilmiyordum, bunlara inanmak istemezdim ve ancak şimdi ilk kez öğreniyorum... Baba alçak bir kadını oğlundan kıskanıyor ve alçağın biriyle oğlunu hapse attırmak için sözleşiyor... Ve işte böyle bir meclis içinde beni de buraya gelmek zorunda bıraktılar... Aldatıldım, herkese açıklıyorum, en az diğerleri kadar aldatıldım...”</p>
				<p>“Dmitriy Fedoroviç!” Birdenbire kendine ait olmayan bir sesle feryadı bastı Fedor Pavloviç. “Eğer oğlum olmasaydınız, şu dakikada sizi düelloya çağırırdım... tabancayla... üç adım mesafeden... mendil gererek! Mendil gererek!” diye tamamladı sözünü ayaklarını yere vurarak.</p>
				<p>Bütün yaşamları boyunca rol yapan ihtiyar yalancıların gerçekten de heyecandan titriyormuş ve ağlıyormuş görüntüsü yarattıkları anlar vardır. Oysaki, tam o anda, ya da yalnızca bir saniye sonra, bile kendilerine şu sözleri fısıldayabilirler: “Aslında yalan söylüyorsun, ihtiyar utanmaz, zaten şimdi de bütün bu “kutsal” öfkene ve “kutsal” öfke anına rağmen sen bir aktörsün.”</p>
				<p>Dmitriy Fedoroviç kaşlarını çattı ve babasına tarif edilmez bir nefretle baktı. Sessizce ve kendini tutarak:</p>
				<p>“Sanıyordum ki... sanıyordum ki, yaşlılığında ona özenle bakmak için ruhumun meleği, nişanlımla birlikte vatanıma geleceğim. Ama karşımda sadece ahlaksız bir şehvet düşkünü ve adi bir komedyen görüyorum!”</p>
				<p>İhtiyar, soluk soluğa ve her sözcükte tükürükler saçarak tekrar haykırdı:</p>
				<p>“Düelloya! Size gelince, Pyotr Aleksandroviç Miusov, biliniz ki, belki de tüm soyunuzda biraz önce alçak demek cesaretini gösterdiğiniz kadından daha yüksek ve daha şerefli –duyuyor musunuz daha şerefli– bir kadın yoktur ve olmamıştır! Siz ise Dmitriy Fedoroviç, bu ‘alçağı’ nişanlınıza değiştiniz, demek ki, nişanlınızın o kadının tırnağı bile olamayacağına karar verdiniz. İşte böyle bir alçak!”</p>
				<p>“Ayıp!” diye bir anda ağzından kaçırdı Peder İosif.</p>
				<p>Şimdiye kadar hiç konuşmayan Kalganov, kıpkırmızı olarak heyecandan titreyen yeniyetme sesiyle birdenbire, “Ayıp ve rezilce!” diye bağırdı.</p>
				<p>Omuzlarını iyice yukarı kaldırmış ve bu yüzden kamburu çıkmış gibi olan Dmitriy Fedoroviç, neredeyse öfkeden çıldırmış bir halde boğuk bir sesle konuştu:</p>
				<p>“Böyle bir adam ne diye yaşar ki! Hayır, söyleyin bana, onun varlığıyla dünyayı şerefsizlendirmesine izin verilebilir mi?” Eliyle ihtiyarı göstererek odadakilere göz gezdirdi. Yavaş ve ölçülü konuşuyordu.</p>
				<p>“İşitiyor musunuz, baba katilini işitiyor musunuz, pederler,” diye Peder İosif’e atıldı Fedor Pavloviç. “İşte sizin ‘ayıp’ınıza yanıt! Ayıp olan ne? Bu ‘alçak’, bu ‘rezil kadın’ belki de sizden daha kutsaldır, kurtarıcı rahip efendiler! Belki çevresi tarafından yiyip bitirilerek gençliğinde düştü, ama ‘çok sevdi’, çok sevenleri ise İsa bağışlamıştır...”</p>
				<p>“İsa böyle sevgileri bağışlamadı...” Sessiz sakin Peder İosif sabredemeyerek patladı.</p>
				<p>“Hayır, bunu, tam bu sevgiyi bağışladı, rahipler, bunu! Sizler burada lahana yiyorsunuz ve dindar olduğunuzu sanıyorsunuz! Kayabalığı yiyorsunuz, günde bir kayabalığı ve kayabalıklarını Tanrı alıyor zannediyorsunuz!”</p>
				<p>“Olamaz, olamaz!” Sesleri işitildi hücrenin her yanından.</p>
				<p>Ancak çirkinlik derecesine kadar varan bu sahne hiç beklenmedik bir biçimde sona erdi. Starets, aniden yerinden kalktı. Starets ve oradaki herkes için duyduğu endişeden hemen hemen tamamen şaşırıp kalmış olan Alyoşa, onun elinden tutmaya ancak yetişebildi. Starets, Dmitriy Fedoroviç’e doğru yürüdü ve yanına varınca önünde diz çöktü. Alyoşa, onun güçsüzlükten düştüğünü sandı, ama öyle değildi. Dizleri üstünde duran starets, Dmitriy Fedoroviç’i, ayaklarına kadar eğilerek belirgin ve kasıtlı bir selamla, hatta alnını yere değdirerek selamladı. Alyoşa öyle şaşırmıştı ki, ayağa kalktığı zaman onu tutamadı bile. Staretsin dudaklarında zayıf bir gülümseme belirir gibi oldu. </p>
				<p>“Bağışlayın! Hepiniz bağışlayın!” dedi, konuklarına veda ederken.</p>
				<p>Dmitriy Fedoroviç bir an öylece kalakaldı: Ayaklarına kapanarak selam vermişti; bu neydi böyle? Nihayet birden bir çığlık attı: “Oh, Tanrım!” Ve elleriyle yüzünü kapatarak odadan dışarı fırladı. Onun arkasından bütün konuklar da şaşkınlıkları yüzünden ev sahibinden özür dilemeden ve vedalaşmadan hep birlikte hücreden çıktılar. Sadece rahipler kutsanmak için tekrar yaklaştılar.</p>
				<p>Nedense birdenbire sakinleşmiş olan Fedor Pavloviç, şahsen birine hitap etmeye cesaret edemeyerek ortadan konuşmayı denedi:</p>
				<p>“Böyle ayaklarına kapanmak da ne oluyor, bir işaret mi yoksa?” O anda hepsi de keşişhanenin bahçesinden çıkıyorlardı.</p>
				<p>“Bu tımarhaneden sorumlu değilim ve deliler adına konuşmuyorum,” diye o anda öfkeyle cevap verdi Miusov, “zaten kendimi topluluğunuzdan kurtaracağım Fedor Pavloviç, hem de emin olun ebediyen. Şu deminki rahip nerede?..”</p>
				<p>Ama “şu rahip,” yani onları başrahibe öğle yemeğine davet etmiş olan rahip kendisini hiç bekletmedi. Konukları, staretsin hücresinin eşiğinden adım atar atmaz karşıladı. Sanki onları hep orada beklemişti.</p>
				<p>“Saygıdeğer peder, lütfen, başrahip pedere derin saygılarımı iletiniz ve onun aziz varlığı önünde, aniden karşılaştığım ve önceden tahmin edemediğim durumlar yüzünden bütün içtenliğimle istemiş olmama karşın yemeğine katılma onuruna sahip olamayacağım için şahsen beni, Miusov’u affediniz,” dedi sinirli sinirli Pyotr Aleksandroviç rahibe.</p>
				<p>“Önceden tahmin edilmeyen durum ise benim!” diye hemen sözü kaptı Fedor Pavloviç. “İşitiyor musunuz peder, Pyotr Aleksandroviç benimle birlikte kalmak istemiyor, yoksa hemen giderdi. Gidin, Pyotr Aleksandroviç, buyrun başrahip pedere gidin ve de size afiyet olsun! Biliniz ki, ben çekileceğim, siz değil. Evde, evde yemek yiyeceğim, burada kendimi beceriksiz hissediyorum, Pyotr Aleksandroviç, en aziz akrabam.”</p>
				<p>“Ben sizin akrabanız değilim, hiçbir zaman da olmadım. Siz aşağılık bir adamsınız!”</p>
				<p>“Sizi çıldırtmak için söyledim, çünkü siz akraba olduğumuz halde akrabalıktan kaçınıyorsunuz, ne kurnazlık yaparsanız yapın kilise takviminden bunu kanıtlayacağım; İvan Fedoroviç, senin için zamanında at göndereceğim, sen de kal istersen. Size gelince, Pyotr Aleksandroviç, terbiye hemen başrahip pedere gitmenizi buyurur. Orada sizinle yaptıklarımız için özür dilemeniz gerekir...”</p>
				<p>“Gerçekten doğru mu, gidiyor musunuz? Yalan söylemiyorsunuz ya?”</p>
				<p>“Pyotr Aleksandroviç, olanlardan sonra buna nasıl cesaret edebilirim! Coştum, affedin, beyler, coştum! Ayrıca da sarsıldım! Hem de utandım. Beyler, bazılarında Büyük İskender’in, bazılarında da köpek Fidelka’nın yüreği vardır. Benimki köpek Fidelka’nın yüreği gibi. Korktum! Böyle sıvıştıktan sonra daha nasıl yemeğe gidip de manastır soslarını yiyebilirim? Ayıp olur, yapamam, kusura bakmayın!”</p>
				<p>Uzaklaşmakta olan soytarıyı hayret dolu bir bakışla izleyen Miusov, düşünceye dalarak durdu: “Şeytan bilir, belki de kandırıyordur!” Beriki döndü ve Pyotr Aleksandroviç’in kendisini takip ettiğini fark edince ona eliyle bir öpücük yolladı.</p>
				<p>“Siz de başrahibe gidiyor musunuz?” Miusov, İvan Fedoroviç’e dura dura sordu.</p>
				<p>“Neden olmasın? Üstelik dünden beri özel olarak çağrılıyım.”</p>
				<p>“Ne yazık ki, kendimi bu lanetli yemeğe gitmeye gerçekten zorunlu hissediyorum.” Miusov, aynı acı öfkeyle sözlerine devam etti. Genç rahibin onları dinlediğine aldırış bile etmemişti. “Hem yemekte, burada yaptıklarımız için özür dilemek ve bunları yapanın biz olmadığımızı açıklamak da gerekir... Ne dersiniz?”</p>
				<p>“Evet, bizim yapmadığımızı anlatmak gerekir. Ayrıca babam da olmayacak,” diye belirtti İvan Fedoroviç.</p>
				<p>“Evet, ya bir de o olsaydı! Lanet olsun bu yemeğe!”</p>
				<p>Hepsi yürüdüler. Genç rahip susuyor ve dinliyordu. Ormandan geçerken sadece bir kez, başrahip pederin uzun zamandır beklediğini ve yarım saatten fazla geciktiklerini söyledi. Karşılık veren olmadı. Miusov nefretle İvan Fedoroviç’e baktı. </p>
				<p>“Hiçbir şey olmamış gibi bir de yemeğe gidiyor!” diye düşündü. “Kalın kafa, Karamazov vicdanı ne olacak!”</p>
				
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f14"><a class="backref" href="#ref_f14">14</a> (Alm.) Mülk sahibi Kont von Moor. (Ç.N.)</div>
</div>
  </body>
</html>