<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter78">
<div class="html5_section">
				<div class="html5_header">
				<h1 class="chapter-num">IX</h1>
				<h1 class="chapter-title">ŞEYTAN. İVAN FEDOROVİÇ’İN KÂBUSU</h1>
				</div>
				
				<p>Ben doktor değilim, ama okurlarıma İvan Fedoroviç’in hastalığının özelliğiyle ilgili olarak küçücük olsun bir açıklama yapmam gerektiğini hissediyorum. Biraz aceleci davranarak bir tek şunu söyleyeceğim: Bu akşam, o anda kendisini epeydir sarsmakta olan, ancak vücudunun inatla karşı koyduğu humma artık tam anlamıyla başlamak üzereydi. Tıp konusunda pek bilgim olmadığı halde gerçekte belki de iradesini korkunç şekilde zorlayarak ve pek tabii ki tamamen yenmeyi hayal ederek bir süre için bu hastalığı uzaklaştırabildiğini söyleme cesaretini de göstereceğim. Hasta olduğunun farkındaydı, ama tam bu sıralarda, söyleyeceklerini cesaretle ve kararlılıkla söylemesi ve “kendisini kendisine karşı aklaması” gereken bu feci dakikalarda hasta olmayı asla istemiyor ve hatta bu durumdan tiksiniyordu. Bununla birlikte, Yekaterina İvanovna’nın daha önce sözünü ettiğim bir hayalinin sonucu olarak Moskova’dan getirttiği doktora gitmişti. Doktor, anlattıklarını dinledikten ve onu muayene ettikten sonra beyninde bir tür bozukluk olduğu sonucuna varmış ve İvan’ın nefretle yaptığı bazı itiraflara zerre kadar şaşırmamıştı. “Sizin durumunuzda hayal görmek çok olağandır,” demişti doktor, “yine de bunları denetim altına almak lazım... bir dakika bile yitirmeden ciddi bir tedaviye başlamak gerekir, aksi takdirde durum daha da kötü olur.” Ancak İvan Fedoroviç bu akıllıca öğüde uymadı ve tedaviye yanaşmadı. “Şimdilik dolaşabiliyorum, gücüm yetiyor, eğer düşer kalırsam o zaman başka, kim isterse tedavi etsin,” diye karar vermişti omuz silkerek. Şu anda sayıkladığının ve daha önce belirttiğim gibi, ısrarla karşı duvarın önünde duran divanın üzerindeki bir şeye baktığının bilincindeydi. Divanın üzerinde birdenbire biri belirmişti. İvan Fedoroviç, Smerdyakov’dan dönerken içeri girdiğinde odada bulunmadığına göre Tanrı bilir içeri nasıl girmişti. Bu, bir beyefendi, daha doğrusu bilinen tipte bir Rus centilmeniydi. Pek genç sayılmazdı, Fransızların dedikleri gibi <em>“qui frisait la cinquantaine”</em><a class="si-noteref epub-type_noteref" href="#f51" id="ref_f51">51</a>di. Oldukça uzun ve henüz gür olan koyu renk saçlarındaki ve sivri kesilmiş sakalındaki beyazlar pek fazla değildi. İyi bir terzinin elinden çıktığı belli, ancak giyile giyile eskimiş, hemen hemen üç yıl önce dikilmiş ve yüksek çevrelerden hiçbir varlıklı erkeğin artık iki yıldır giymediğine bakılırsa modası tamamen geçmiş kahverengi bir ceket giymişti. Gömleği ve eşarp biçimindeki kravatı, bütün şık giyimli centilmenlerinki gibiydi, yalnız gömleği yakından bakınca kirli, geniş eşarbı ise çok yıpranmış görünüyordu. Konuğun kareli pantolonu üzerine çok güzel oturmuştu, ama yine de çok açık renk ve bu zamanda artık kimsenin giymediği kadar dardı. Konuğun yanında taşıdığı beyaz şapka da mevsime hiç uygun değildi. Kısacası, cebindeki son derece az paraya rağmen oldukça derli toplu bir görünüşü vardı. Centilmen, kölelik düzeni zamanında refah içinde yaşamış, elini hiçbir işe sürmemiş eski derebeyleri sınıfından biri gibiydi; görünüşe göre, görmüş geçirmiş, kibar çevrelere girmiş, zamanında iyi ilişkiler kurmuş, belki de bu iyi ilişkilerini halen de sürdüren, ama gençliğinde elindekini har vurup harman savurduktan ve kölelik düzeninin yakın zamanda ortadan kalkmasından sonra yavaş yavaş yoksul düşmüş, yumuşak başlı ve geçimli bir insan olması nedeniyle kendisini evlerine kabul eden iyi yürekli eski tanıdıklarının yanında kibar bir sığıntı haline gelmiş biriydi. Kibar bir adam olduğu göz önüne alındığında, konukları kim olursa olsun sofralarında ona da bir yer açmaları mümkündü, tabii bu ancak mütevazı bir yer olurdu. Böyle konuşmasını, anlatmasını bilen, bir kâğıt oyununda eksiği tamamlayan ve kendilerine buyurulan işleri yapmayı kesinlikle sevmeyen bu tip yumuşak başlı centilmen sığıntılar, genellikle ya yalnız, ya bekâr, ya da dul adamlardır. Belki çocukları da vardır, ama bunların çocukları daima uzak bir yerde, centilmenin akrabalıklarından adeta biraz utanarak kibar bir toplumda hemen hemen hiçbir zaman adını bile anmadığı birtakım teyzelerin yanında okuyorlardır. Çocuklarından da yavaş yavaş tümüyle uzaklaşırlar, isim günlerinde ve Noel’de arada bir tebrik mektupları alırlar ve zaman zaman da bunlara cevap verirler. Bu beklenmedik konuğun suratı pek öyle halim selim olmasa da duruma göre her tür nezaketi göstermeye hazır görünüyordu. Saati yoktu, ama siyah kurdeleyle bağlı bağa saplı gözlüğü vardı. Sağ elinin orta parmağında pek pahalı olmayan opal taşlı büyük bir altın yüzük parlıyordu. İvan Fedoroviç hırçın bir şekilde susuyor ve konuşmak istemiyordu. Konuk bekliyor ve aynen kendisine verilmiş olan üst kattaki odadan, ev sahibinin çay saatine eşlik etmek için aşağıya inmiş, ama ev sahibinin meşgul olduğunu ve kaşlarını çatarak düşünceye daldığını görünce sessizce bir köşeye sinmiş, ancak söze ev sahibinin başlaması halinde her türlü nazik sohbete hazır bir sığıntı gibi oturuyordu. Bir anda suratında beklenmedik bir kaygı ifadesi belirdi.</p>
				<p>“Bana bak,” diye konuşmaya başladı İvan Fedoroviç’e hitap ederek, “kusura bakma, ama sana hatırlatmam lazım, Smerdyakov’a Yekaterina İvanovna hakkında bir şeyler öğrenmeye gitmiştin, ancak hiçbir şey öğrenmeden geldin, unuttun besbelli...”</p>
				<p>“Ah, evet!” diye haykırdı İvan birden ve yüzü endişeyle karardı. “Evet, unuttum... Olsun, artık fark etmez, her şey yarına kaldı,” diye mırıldandı kendi kendine. Sonra sinirli bir şekilde konuğa döndü. “Bunu biraz önce kendim hatırlamış olmalıyım, çünkü canımı sıkan şey buydu işte! Hemen fırlayıp atıldın, bunu kendi kendime hatırlamadım da sen söyleyince mi inandığımı sanıyorsun?”</p>
				<p>“İnanma canım,” diye tatlı tatlı gülümsedi centilmen. “Zorla inanıp da ne olacak sanki? Hem inançta hiçbir kanıtın, özellikle de maddi kanıtların hiçbir yararı yoktur. Aziz Tommaso’nun inanmasının nedeni İsa’nın dirilişini görmesi değil, daha önceden inanma isteğinde olmasıydı. Örnek olarak ispritizmacıları ele alalım... ben onları pek severim... düşünsene, şeytanlar öteki dünyadan onlara boynuzlarını gösterdikleri için kendilerini inanç için faydalı zannederler. ‘Bu, sözümona öteki dünyanın olduğunu gösteren maddi bir kanıtmış.’ Öteki dünya ve maddi kanıtlar, oh ne âlâ! Hem sonuçta şeytan kanıtlandı diye Tanrı’nın da kanıtlanıp kanıtlanmadığı henüz bilinmiyor ki. İdealistler derneğine yazılmak istiyorum, aralarına girip ‘Realistim, materyalist değilim!’ diye muhalefet yapacağım. Hah-ha!”</p>
				<p>“Bana bak,” diye birden masadan kalktı İvan Fedoroviç, “şu anda sayıklar gibiyim... evet, kesinlikle sayıklıyorum... ne yalan istersen at, bana göre hava hoş! Geçen seferki gibi kızdıramazsın beni. Yalnız utandığım bir şey var... Odada dolaşmak istiyorum... Zaman zaman seni görmüyor ve sesini dahi duymuyorum, tıpkı geçen defaki gibi, ama neler saçmaladığını hep önceden biliyorum, çünkü <em>ben kendim konuşuyorum, sen değil! </em>Yalnız geçen defa uykuda mıydım, yoksa seni sahiden mi görmüştüm, bilemiyorum. Şimdi gidip havluyu soğuk suyla ıslatacağım ve başıma koyacağım, belki kaybolup gidersin.”</p>
				<p>İvan Fedoroviç köşeye geçti, havluyu aldı, dediğini yaptı ve kafasında ıslak havluyla odada bir ileri bir geri yürümeye başladı.</p>
				<p>“Seninle birbirimize <em>sen</em> demeye başlamamız hoşuma gidiyor,” diye söze başladı konuk.</p>
				<p>“Aptal,” diye güldü İvan, “sana bir de <em>siz</em> mi diyecektim. Şu anda keyifliyim, sadece şakaklarım zonkluyor... bir de tepemde bir ağrı var... yalnız rica ederim, geçen defaki gibi felsefeye başlama. Eğer defolup gidemiyorsan bari neşeli bir şeyler uydur. Dedikodu falan yap, zaten sığıntının biri değil misin, dedikodu yap en iyisi. Bu kâbus da nerden çıktı! Ama senden korkmuyorum. Senin hakkından geleceğim. Beni tımarhaneye götüremeyecekler!” </p>
				<p>“Sığıntı,<em> c’est charmant.</em><a class="si-noteref epub-type_noteref" href="#f52" id="ref_f52">52</a> Evet, tam öyleyim. Sığıntı değil de neyim bu dünyada? Yeri gelmişken söyleyeyim, seni dinlerken birazcık şaşıyorum: Vallahi bu defa beni gerçekten de yavaş yavaş adam yerine koymaya başladın, geçen defa inat ettiğin gibi yalnızca bir hayal saymıyorsun...”</p>
				<p>“Seni bir an bile gerçek saymıyorum,” diye hiddetle bağırmaya başladı İvan. “Sen bir yalansın, benim hastalığımsın, bir hayalsin. Yalnız seni nasıl yok edeceğimi bilmiyorum ve bir süre daha acı çekecekmişim gibi geliyor. Sen benim kâbusumsun. Sen benim sadece bir yanımın... sadece en iğrenç ve aptal düşüncelerimin ve duygularımın timsalisin. Seninle uğraşacak vaktim olsaydı benim için bir bakıma ilginç bile olabilirdin...”</p>
				<p>“Müsaade buyur, müsaade buyur da maskeni indireyim: Demin fenerin yanında Alyoşa’yı tersleyip ona ‘<em>Ondan</em> öğrendin! <em>Onun</em> bana geldiğini nasıl öğrendin?’ diye bağırıyordun. Bal gibi benden söz ediyordun. Demek ki, küçücük bir an bile olsa benim gerçekten var olduğuma inanmıştın.” Centilmen tatlı tatlı gülümsemeye başlamıştı.</p>
				<p>“Evet, zayıf bir anımdı... yoksa sana inanmamıştım. Geçen defa uyuyor muydum, yoksa yürüyor muydum bilmiyorum. Belki de o gün seni gerçekte değil yalnızca rüyamda görmüştüm...”</p>
				<p>“Peki, Alyoşa’ya demin neden o kadar sert davrandın? İyi biri o; ona karşı Starets Zosima yüzünden suçluyum.” </p>
				<p>“Alyoşa hakkında konuşma! Buna nasıl cüret edersin, pis uşak!” İvan tekrar gülmeye başladı.</p>
				<p>“Hem azarlıyor, hem gülüyorsun, bu iyiye işaret. Yine de bugün geçen defaya oranla bana karşı çok daha naziksin. Bunun nedenini anlıyorum: Büyük bir karar verdin...”</p>
				<p>“Kararı da ağzına alma!” diye öfkeyle bağırdı İvan.</p>
				<p>“Anlıyorum, anlıyorum, <em>c’est noble, c’est charmant,</em><a class="si-noteref epub-type_noteref" href="#f53" id="ref_f53">53</a> yarın ağabeyini savunmaya gideceksin ve kendini feda edeceksin... <em>c’est chevaleresque</em>.<a class="si-noteref epub-type_noteref" href="#f54" id="ref_f54">54</a>”</p>
				<p>“Sus, yoksa tekmeyi yiyeceksin!”</p>
				<p>“Buna bir dereceye kadar sevineceğim, çünkü o zaman amacıma ulaşmış olacağım: Bir hayale tekme atılamayacağına ve sen de tekme attığına göre gerçek olduğuma inanıyorsun demektir. Şaka bir yana, aslına bakarsan benim için fark etmez, istersen azarla beni, ama karşındaki ben olsam bile yine de birazcık daha nazik olsan iyi olur. Aptal uşak falan, ne biçim laflar bunlar!”</p>
				<p>“Sana küfrederken kendime küfrediyorum!” İvan yine gülüyordu. “Sen bensin, benim ta kendimsin, sadece farklı bir suratla. Tam tamına benim aklımdan geçenleri söylüyorsun... ve bana yeni bir şey söyleyecek durumda değilsin!”</p>
				<p>“Eğer seninle fikir bakımından uyuşuyorsak bu bana sadece şeref verir,” dedi centilmen nezaket ve ağırbaşlılıkla.</p>
				<p>“Yalnız benim bütün iğrenç düşüncelerimi, en çok da aptalca olanlarını alıyorsun. Sen aptal ve ahlaksızsın. Korkunç şekilde ahmaksın. Hayır, sana dayanamıyorum artık! Ne yapmam lazım, ne yapmam!” dedi İvan dişlerini gıcırdatarak.</p>
				<p>“Sevgili dostum, her şeye rağmen ben yine de bir centilmen olmak ve öyle kabul edilmek isterim,” diye söze başladı konuk. Bunu söylerken tam anlamıyla sığıntılara özgü bir tavır takınmış ve her şeyi baştan kabullendiğini gösteren bir iyi niyet ortamı yaratmaya çalışmıştı. “Yoksulum, ama... çok onurlu olduğumu söylemeyeceğim, ancak... toplum içinde genellikle benim düşkün bir melek olduğum kabul ediliyor. Ne zaman ne şekilde melek olduğuma vallahi de billahi de aklım ermiyor. Şayet böyle bir şey olmuşsa da o kadar eskiden olmuş ki, artık unutmak da günah sayılmaz. Şu anda sadece dürüst adam unvanına değer veriyorum ve hoş biri olmaya gayret ederek gelişigüzel yaşıyorum. İnsanları içtenlikle severim; ah, pek çok bakımdan beni karaladılar! Burada, zaman zaman aranıza katıldığımda hayatım sanki gerçekmiş gibi akıp gidiyor, bu da her şeyden daha çok hoşuma gidiyor. Aslında ben de tıpkı senin gibi hayali şeyler yüzünden ıstırap çekiyorum, bu yüzden de dünyanızdaki gerçekliği seviyorum. Burada, sizin dünyanızda her şey ana hatlarıyla belli, her şey formülleştirilmiş, her şeyin geometrisi var, oysa bizde her şey birtakım belirsiz denklemler halinde! Burada dolaşıyor ve hayal kuruyorum. Hayal kurmayı severim. Üstelik dünyada batıl inançlı oluyorum; gülme lütfen: Batıl inançlı olmak özellikle hoşuma gidiyor. Burada bütün alışkanlıklarınızı benimsiyorum: Çarşı hamamına gitmeye bayıldım, tasavvur edebiliyor musun bunu, tüccarlarla ve papazlarla beraber hamamda terlemeye de bayılıyorum. Benim hayalim, insan haline gelmek, ama kesin olarak, geri dönülmez şekilde şöyle yedi <em>pud</em>’luk<a class="si-noteref epub-type_noteref" href="#f55" id="ref_f55">55</a> şişko bir tüccar karısı haline dönüşmek ve onun inandığı her şeye inanmak. İdealim kiliseye gitmek ve saf bir yürekle mum yakmak; vallahi de billahi de öyle. O zaman ıstıraplarım son bulacak. Dünyada tedavi olmayı da sevdim: Baharda çiçek hastalığı başlayınca çocuk bakımevine gittim ve aşı yaptırdım. O gün ne mutluydum bir bilsen: Slav kardeşlerime de on ruble bağışta bulundum!.. Ama sen dinlemiyorsun beni. Biliyor musun, bugün pek kendinde görünmüyorsun.” Centilmen biraz sustu. “Biliyorum, dün şu doktora gittin... sağlığın nasıl peki? Doktor ne dedi?”</p>
				<p>“Aptal!” diye sözünü kesti İvan.</p>
				<p>“Sen sanki akıllısın. Yine ne küfrediyorsun? Zaten sana ilgi gösterdiğimden değil, laf olsun diye sormuştum. Cevap vermesen de olur. Bak işte yine romatizmalarım başladı...”</p>
				<p>“Aptal!” diye tekrarladı İvan.</p>
				<p>“Sen de başka laf bilmezsin. Geçen yıl öyle bir romatizmaya yakalandım ki, hâlâ unutamıyorum.”</p>
				<p>“Şeytanda romatizma mı olurmuş?”</p>
				<p>“Zaman zaman insan haline geldiğime göre neden olmasın. İnsan oluyorum, sonuçlarına da katlanıyorum. Şeytanım <em>sum et nihil humanum a me alienum puto.</em><a class="si-noteref epub-type_noteref" href="#f56" id="ref_f56">56</a>”</p>
				<p>“Nasıl? Nasıl? Şeytan <em>sum et nihil humanum</em>... bir şeytan için hiç de aptalca değil!” </p>
				<p>“Nihayet sana yaranabildiğime sevindim.”</p>
				<p>“Bunu benden almadın,” diye birden şaşkın şaşkın durdu İvan, “bu hiç aklıma gelmemişti, tuhaf...”</p>
				<p>“<em>C’est du nouveau n’est ce pas?</em><a class="si-noteref epub-type_noteref" href="#f57" id="ref_f57">57</a> Bu defa dürüst davranacağım ve sana açıklayacağım. Dinle: Rüyalarda ve özellikle de kâbuslarda mide bozukluğundan ya da başka bir şeyden dolayı insan bazen öyle artistik rüyalar, öyle karmaşık ve gerçek olaylar ya da en belirgin görüntülerden gömleğin sonuncu düğmesine kadar en beklenmedik ayrıntıların yer aldığı bir entrikayla ilgili uzun bir olaylar zinciri görür ki, sana yemin ederim, böylesini Lev Tolstoy bile yazmamıştır. Zaten bu tür rüyaları kimi zaman yazarlar değil, en sıradan insanlar, memurlar, fıkra yazarları, papazlar falan görürler... Bu konu koskoca bir problemdir: Bakanın biri bütün iyi fikirlerin uykudayken aklına geldiğini itiraf etmişti bana. Şimdi de öyle. Ben senin kâbusun bile olsam şu ana kadar senin aklına gelmemiş olan orijinal şeyler söylüyorum, senin düşüncelerini tekrarlamıyorum, oysaki ben sadece senin karabasanından başka bir şey değilim.”</p>
				<p>“Yalan söylüyorsun. Senin asıl amacın benim karabasanım değil kendin olduğuna inandırmaktı. Oysaki şu anda bir rüya olduğunu kendin de doğruluyorsun.”</p>
				<p>“Dostum, bugün özel bir yöntem benimsedim, sana sonra anlatırım. Dur, nerede kalmıştım? Ha evet, o sırada üşütmüşüm, ama dünyanızda değil, daha oradayken...”</p>
				<p>“Orası neresi? Söyle, daha çok kalacak mısın burada, gitmeyecek misin?” Neredeyse umutsuzluk içinde haykırdı İvan. “Dolaşmayı bıraktı, divana oturdu, dirseklerini tekrar masaya dayadı ve başını ellerinin arasına aldı. Islak havluyu kafasından çıkarttı ve sıkıntıyla fırlatıp attı: Anlaşılan bunun da faydası olmamıştı.”</p>
				<p>“Senin sinirlerin bozuk,” dedi centilmen laubali ve umursamaz, ama son derece dostça bir tavırla. “Üşüttüğüm için bile bana kızıyorsun, oysaki, bu son derece doğal bir şekilde olmuştu. O sırada bakanlara göz dikmiş yüksek çevreden Petersburglu bir hanımın diplomatik akşam yemeğine gitmek için acele ediyordum. Frak, beyaz kravat, eldiven, ama Tanrı bilir henüz daha nerelerdeydim ve dünyanıza gelmek için bir boşluğu aşmam gerekiyordu... kuşkusuz bir anlık bir işti, ama güneş ışını bile koskoca sekiz dakikada gelebiliyor, tasavvur et, frak giymişim ve yeleğin de önü açık. Ruhlar donmazlar, ama o sırada insan kılığına girmiştim, yani... kısacası düşüncesizlik ettim ve bıraktım kendimi, zaten bu boşluklarda, eter ve buhar tabakasında öyle bir ayaz vardır ki... buna ayaz bile diyemezsin, düşünsene, sıfırın altında yüz elli derece! Köylü kızların bilinen bir eğlencesi vardır: Sıfırın altında otuz derecelik ayazda toy bir delikanlıya baltayı yalamasını söylerler; salağın dili anında donarak yapışır, kanlar içinde derisi yüzülür; sıfırın altında otuz derecede böyle oluyor, ya yüz elli derecede ne olur, parmağın baltaya yapışır kalır sanırım, tabii eğer orada balta bulabilmişsen...”</p>
				<p>“Peki orada balta bulabilir misin?” diye dalgın bir şekilde ve tiksinerek sözünü kesti İvan Fedoroviç. Kendi sayıklamalarına inanmamak ve sonuçta bir çılgınlığa kapılmamak için bütün gücüyle direniyordu.</p>
				<p>“Balta mı?” diye sordu konuk şaşkınlıkla.</p>
				<p>“Evet, baltanın ne işi var orada?” diye hırçın bir inatla birden bağırdı İvan Fedoroviç.</p>
				<p>“Balta boşlukta nasıl durur demek mi istiyorsun? <em>Quelle idée!</em><a class="si-noteref epub-type_noteref" href="#f58" id="ref_f58">58</a> Eğer uzağa düşerse nedenini bilmem ama sanırım dünyanın etrafında uydu gibi dönmeye başlar. Gökbilimciler baltanın yükselişini ve inişini hesap ederler. Gattsuk, takvimine dahil eder, o kadar.”</p>
				<p>“Sen aptalsın, çok aptalsın!” dedi İvan hırçın bir şekilde. “Daha akıllıca yalanlar söyle, yoksa seni dinlemeyeceğim. Beni gerçekçilikle yenmek, senin var olduğuna inandırmak istiyorsun, ama ben senin gerçekten var olduğuna inanmak istemiyorum! İnanmayacağım!!”</p>
				<p>“Ama ben yalan söylemiyorum, hepsi de gerçek; ne yazık ki, gerçek hemen hemen her zaman keskin zekâ ürünü olmuyor. Benden kesinlikle yüce, belki de hoş bir şey beklediğini görüyorum. Çok yazık, çünkü ben sadece elimden geleni verebiliyorum...”</p>
				<p>“Felsefe yapma, eşek!”</p>
				<p>“Ne felsefesi, hem de bütün sağ yanımın tutulduğu bir sırada ahlayıp oflarken. Bütün doktorlara gittim: Mükemmel şekilde teşhis koyuyorlar, hastalığını sana bir bir anlatıyorlar, sıra tedaviye gelince beceremiyorlar. Coşkun tabiatlı bir tıp öğrencisi var: ‘Şayet ölürseniz,’ diyor, ‘hangi hastalıktan öldüğünüzü bilerek öleceksiniz! Bir de hastayı uzmanlara yollama usulleri var: Biz sadece teşhis koyarız,’ diyorlar, ‘falanca uzmana gidin o sizi iyileştirir.’ Sana şunu derim ki, bütün hastalıkları tedavi eden o eski doktorlar artık hiç kalmadı, şimdi yalnızca uzmanlar var ve her şeyi gazetelerde yayımlayıp duruyorlar. Burnun mu ağrıdı, seni Paris’e gönderiyorlar: Sözüm ona orada burunları tedavi eden Avrupalı bir uzman varmış. Paris’e gidiyorsun, doktor burnunu muayene ediyor: ‘Sizin,’ diyor doktor, yalnızca sağ burun deliğinizi iyileştirebilirim, çünkü sol burun deliklerini tedavi etmiyorum, bu benim uzmanlık konum değil, benden sonra Viyana’ya gidin, orada sol burun deliğini tedavi eden ayrı bir uzman var.’ Ne yaparsın bu durumda? Kocakarı ilaçlarına başvurdum. Bir Alman doktor, hamamda terledikten sonra balla tuzu karıştırıp ovmayı tavsiye etmişti. Sırf bunun için bir kere daha hamama gittim: Her tarafıma sürdüm, ama hiçbir faydası olmadı. Umutsuzluktan Milano’ya Kont Mattei’ye yazdım: Bir kitap ve damla gönderdi, Tanrı onu korusun. Düşünsene, Hoff’un malt özü iyi geldi! Tesadüfen almıştım, bir buçuk şişe içtim, bir dans etmediğim kaldı, sanki bir el her şeyi çekip almıştı. Gazetelerden ona mutlaka bir ‘teşekkür’ yayımlatmalı, minnettarlık duygularımı açıklamalıydım. Burada da başka bir hikâye çıktı: Hiçbir gazetenin yazıişleri kabul etmiyor! ‘Çok gerici bir şey olur bu,’ diyorlar, ‘hiç kimse inanmaz, <em>le diable n’existe point.</em><a class="si-noteref epub-type_noteref" href="#f59" id="ref_f59">59</a> İmzasız bastırın’ diye akıl öğretiyorlar. İmzasız olduktan sonra ‘teşekkürün’ ne anlamı var. Bürodaki memurlarla gülüşüyoruz: ‘Zamanımızda Tanrı’ya inanmak gericiliktir, oysa ben şeytanım, bana inanılabilir’ diyorum. ‘Anlıyoruz,’ diyorlar, ‘şeytana kim inanmaz, ama yine de olmaz, politikamıza zarar verebilir. Şaka şeklinde olmaz mı acaba?’ Ama şaka şeklinde olursa bir esprisinin olmayacağını düşündüm. Böylece de yayımlamadılar. İnanır mısın yüreğime oturdu. Minnettarlık gibi en güzel duygularım sırf sosyal durumum yüzünden resmen yasaklanmıştı.”</p>
				<p>“Yine felsefeye girdin!” diye nefretle dişlerini gıcırdattı İvan.</p>
				<p>“Tanrı beni korusun, ama arada sırada şikâyet etmeden de olmuyor. Ben iftiraya uğramış bir insanım. Sen de bana her dakika aptal diyorsun. Genç bir insan nasıl da belli oluyor. Dostum, iş sadece akıllı olmakta değil! Benim yüreğim doğuştan iyi ve neşeli, ‘Benim de birtakım vodvilciklerim vardır...’ Sen de galiba beni saçları ağarmış Hlestakov’un yerine koyuyorsun, ama benim kaderim çok daha düşündürücü. Zaman öncesinde benim hiçbir zaman anlam veremediğim bir belirlemeyle ‘inkârcı’ olmam kararlaştırılmıştı. Oysaki, ben samimi olarak iyi biriyim, inkârcılığa da hiç yeteneğim yok. Hayır, git inkâr et, inkâr olmazsa eleştiri de olmaz, ‘eleştiri bölümü’ olmazsa dergi nasıl olur? Eleştiri olmazsa sadece ‘Hosanna’<a class="si-noteref epub-type_noteref" href="#f60" id="ref_f60">60</a> olacak. Ama yaşam için sadece bir ‘Hosanna’ azdır, bu ‘Hosanna’nın kuşkuların ateşinden geçmesi ve bu bakımdan daha ileri gitmesi gerekir. Bununla birlikte ben bütün bunlara karışmam, yaratan ben değilim, sorumlusu da ben değilim. Günah keçisi olarak beni seçtiler, eleştiri bölümlerine yazı yazmak zorunda bıraktılar ve böylece yaşam ortaya çıktı. Bu komediyi biliyoruz: Örneğin ben, doğrudan doğruya ve açıkça kendimi yok etmek istiyorum. Hayır, yaşa, diyorlar, çünkü sen olmadan hiçbir şey olmaz. Şayet dünyadaki her şey akıllıca olursa hiçbir şey de olmaz. Sen olmazsan hiçbir olay da olmaz, oysaki olay olması gerekir. İşte olay olsun diye istemeden çalışıyorum ve verilen emre uyarak akılsızca şeyler yapıyorum. İnsanlar, tartışılmaz zekâlarına rağmen bu komediyi ciddi bir şey sayıyorlar. Yaşadıkları trajedi de bundan kaynaklanıyor. Acı çekiyorlar elbette, ama... yine de hayallere kapılmadan gerçekçi biçimde yaşıyorlar; çünkü acı çekmek yaşamın ta kendisidir. Acılar olmasaydı yaşamdan hoşnutluk olur muydu? Her şey kutsal, ancak sıkıcı sonsuz bir dinsel ayine dönüşürdü. Peki ya ben? Ben acı çekiyorum, ama yine de yaşamıyorum. Ben belirsiz bir denklemin bilinmeyeniyim. Ben, her şeyin başını ve sonunu yitirmiş, hatta sonunda kendi adını bile unutmuş bir yaşam hayaletiyim. Gülüyorsun... hayır, gülmüyorsun, yine kızıyorsun. Hep kızıyorsun, sadece akıl istiyorsun, oysa ben sırf yedi pudluk şişko bir tüccar karısı olmak ve Tanrı’ya mum yakmak uğruna bütün bu yıldızlar ötesi yaşamı, bütün unvanları ve şerefleri verebileceğimi sana bir kere daha tekrarlıyorum.” </p>
				<p>“Sen de mi artık Tanrı’ya inanıyorsun?” diye nefretle gülümsedi İvan.</p>
				<p>“Sana bunu nasıl söylemeli, şayet ciddiysen...”</p>
				<p>“Tanrı var mı, yok mu?” diye hırçın bir inatla tekrar haykırdı İvan.</p>
				<p>“Ya, o kadar ciddisin demek. Vallahi bilmiyorum canım, büyük bir laf ettim işte.”</p>
				<p>“Bilmiyorsun, ama Tanrı’yı görüyorsun, değil mi? Hayır, sen kendin değilsin, sen <em>bensin, </em>sen <em>bensin</em>, başka bir şey değil! Pis yaratığın tekisin, sen benim hayalimde yarattığım bir varlıksın!”</p>
				<p>“Felsefemiz aynı da diyebilirsin istersen, bu daha doğru olur. <em>Je pense donc je suis,</em><a class="si-noteref epub-type_noteref" href="#f61" id="ref_f61">61</a> bunu kesinlikle biliyorum, çevremdeki geri kalan her şey, bütün bu evren, Tanrı ve hatta şeytan bile, bütün bunlar benim için aslında var olup olmadıkları kanıtlanmış şeyler değil, ya da bir tek benim varlığım, zaman öncesinden beri tek başına mevcut olan benim <em>ben</em>’imin sürekli olarak gelişimi vardır... kısacası, hemen kesiyorum, çünkü sen her an saldıracak gibi duruyorsun.”</p>
				<p>“Fıkra anlatsaydın daha iyi olurdu,” dedi İvan sinirli bir şekilde.</p>
				<p>“Tam da konumuzla ilgili bir fıkra var, yani fıkra değil de bir efsane. ‘Görüyorsun, ama inanmıyorsun’ diyerek inançsızlığımı yüzüme vuruyorsun. Ama, azizim, tek ben değilim ki böyle olan, bizim oralarda artık her şey birbirine karıştı, hep sizin bilimleriniz yüzünden. Bir zamanlar sadece atomlar, beş duyu ve doğanın dört elementi vardı. O zaman işler yolundaydı. Atomlar eski dünyada da vardı. Sizin orada ‘kimyasal molekülü’ ve ‘protoplazmayı’, daha şeytan bilir kim bilir neler neler bulduğunuzu bizimkiler öğrenir öğrenmez kuyruklarını kıstılar. Tam bir kargaşa baş gösterdi; en başta batıl inanç ve dedikodular; sizdeki kadar, belki daha bile çok dedikodu vardır bizde, son olarak da jurnalcilik. Bizim orada malum ‘bilgilerin’ alındığı bir bölüm dahi var. Bizim ortaçağlarımızdan (sizin değil bizim ortaçağlarımızdan) kalma bu ilkel efsaneye bizde bile yedi pudluk tüccar karılarından, yani sizin değil, bizim tüccar karılarından başka hiç kimse inanmaz. Sizde ne varsa bizde de vardır. Yasak olduğu halde sana bu sırrımızı dostluğumuza güvenerek açıklıyorum. Bu efsane cennetle ilgili. Güya sizin dünyanızda ‘her şeyi, yasaları, vicdanı, inancı, en önemlisi de öbür dünyadaki yaşamı inkâr eden’ bir düşünür ve filozof varmış. Ölmüş, doğruca karanlığın içine, ölüme gideceğini sanıyormuş, bir de ne görsün: Önünde öbür dünyadaki yaşam. Şaşırmış ve öfkelenmiş: ‘Bu,’ demiş, ‘benim inançlarıma aykırı.’ İşte bu yüzden onu cezalandırmışlar... yani, bak, beni bağışla, ben sana sadece duyduklarımı aktarıyorum. Bu yalnızca bir efsane... onu karanlıkta bir katrilyon kilometre (bizde de artık kilometre kullanılıyor) yürümekle cezalandırmışlar, bu bir katrilyon kilometreyi geçip bitirince cennetin kapılarını ona açacaklar ve affedeceklermiş...”</p>
				<p>“Peki, bir katrilyon yolu yürümek dışında sizin şu öbür dünyanızda başka ne azaplar var?” Tuhaf bir canlanmayla onun sözünü kesti İvan.</p>
				<p>“Ne azaplar mı? Ah, hiç sorma: Eskiden pek o kadar değildi, ama şimdi daha çok ahlaki şeyler, ‘vicdan azabı’ falan gibi saçmalıklar geldi. Bu da sizin yüzünüzden, ‘ahlaklarınızın yumuşaması’ yüzünden oldu. Peki, kim kazançlı çıktı? Sadece vicdansızlar, çünkü zaten vicdanı olmayan birine vicdan azabı veriyorsun. Ama henüz vicdanını ve şerefini kaybetmemiş namuslu insanlar bundan zarar gördüler... Hazırlıksız bir zemine dayanan ve dahası yabancı kurumlardan kopya edilmiş olan reformlar sadece zarar getirdi! Dedelerimizin ışığı daha iyiydi. İşte katrilyon kilometre yürümeye mahkûm edilen bu adam durmuş, bakmış bakmış ve yolun ortasına uzanmış: ‘Yürümek istemiyorum, ilkelerimden vazgeçmem!’ diyormuş. Aydın bir Rus ateistinin ruhunu al, balinanın karnında üç gün ve üç gece dua eden Yunus Peygamber’in ruhuyla karıştır, al işte sana yolun ortasına yatan bu düşünürün karakteri.”</p>
				<p>“Neyin üzerinde yatıyormuş?”</p>
				<p>“Yatacak bir şey varmış herhalde. Alay mı ediyorsun?”</p>
				<p>“Aferin!” diye bağırdı İvan. Yine garip bir canlılık içindeydi. Artık umulmadık bir merakla dinlemeye başlamıştı. “Ee, hâlâ yatıyor mu?”</p>
				<p>“Elbette ki, hayır. Bin yıl kadar yatmış, sonra kalkmış yürümüş.”</p>
				<p>“Vay eşek vay!” diye haykırdı İvan. Bunu söylemeden önce sinirli bir kahkaha atmıştı. Sanki sürekli olarak bir şeyi anlamaya çalışıyor gibiydi. “Ha ebediyen yatmış, ha katrilyon <em>verst</em> yürümüş, ne fark ederdi ki? Zaten milyar yıllık bir yürüyüş değil mi bu?”</p>
				<p>“Daha bile fazla, ama kâğıt kalem yok ki hesaplasak. Çoktan yerine varmış zaten. Fıkra da burada başlıyor.”</p>
				<p>“Nasıl yerine varmış! Milyar yılı nereden bulmuş?”</p>
				<p>“Sen de her şeyi şimdiki dünya gibi düşünüyorsun! Şu anda yaşadığımız dünya kendini belki de milyar kez tekrarlamıştır; yaşayıp ömrünü tamamlamış, donmuş, çatırdayarak dağılmış, bileşim elemanlarına ayrılmıştır. Sonra tekrar sular oluşmuş, sonra tekrar bir kuyrukluyıldız, tekrar Güneş, tekrar Güneş’ten Dünya kopmuş; bu gelişim, en küçük çizgisine kadar aynı şekilde belki de sonsuz defa tekrarlanmaktadır. Çok sıkıcı bir şey...”</p>
				<p>“Ee, adam yolu bitirince ne olmuş?”</p>
				<p>“Cennetin kapısı açılır açılmaz içeri girmiş, aradan iki saniye bile geçmeden, bunu da saatle tespit etmişler (bence cebindeki saat de yolda bileşim elementlerine çoktan ayrılmış olmalıdır ya neyse), aradan iki saniye bile geçmeden bu iki saniye uğruna değil katrilyon, katrilyon kere katrilyon kilometre yürünebilir diye haykırmış. Kısacası, bir ‘Hosanna’ söylemiş, hatta övgülerin dozunu o kadar kaçırmış ki, orada bulunanlardan daha soylu düşüncelere sahip olanlar tutucuların arasına pek çabuk katılıverdi diye ilk zamanlar ona ellerini bile vermek istememişler. Rus karakteri işte. Yine söylüyorum: Bu bir efsane. Ben de başkalarının yalancısıyım. Bu konularda bizim orada hâlâ böyle anlayışlar hüküm sürüyor.”</p>
				<p>“Seni yakaladım!” diye bir çığlık attı İvan neredeyse çocuk gibi sevinerek. Sanki kesinlikle bir şey hatırlamış gibiydi. “Bu katrilyon yıl fıkrasını uyduran benim! O zamanlar on yedi yaşındaydım ve lisede öğrenciydim... bu fıkrayı o sırada uydurmuş ve soyadı Korovkin olan bir arkadaşıma anlatmıştım. Moskova’da olmuştu... Bu fıkra öylesine tipik bir fıkra ki, hiçbir yerden almış olamam. Unutmuştum onu... ama şu anda içgüdüsel olarak aklıma geldi; benim aklıma geldi, yoksa sen anlatmadın! Bazen istemeden insanın aklına binlerce şey gelir, hatta idama götürülürken bile... rüyamda görmüştüm. İşte sen de bu rüyasın! Sen bir rüyasın ve gerçek değilsin!”</p>
				<p>“Beni inkâr ederkenki şu heyecanına bakıp,” diye gülmeye başladı centilmen, “yine de benim gerçek olduğuma inandığından eminim.”</p>
				<p>“Asla! Yüzde bir bile inanmıyorum!”</p>
				<p>“Ama binde bir inanıyorsun. Azalan oranlar belki de daha etkilidir. Kabul et, on binde bir inanıyorsun...”</p>
				<p>“Bir an bile inanmadım!” diye hiddetle bağırdı İvan. “Bununla birlikte sana inanmak isterdim!” diye ekledi birden tuhaf bir şekilde.</p>
				<p>“Vay vay! İşte bir itiraf! Ama ben iyi biriyim, sana bu konuda yardım edeceğim. Dinle: Sen beni değil, asıl ben seni yakaladım! Unuttuğun fıkrayı sana mahsus, bana kesinlikle inanman için anlattım.”</p>
				<p>“Yalan söylüyorsun! Ortaya çıkışının amacı, beni var olduğuna inandırmak.”</p>
				<p>“Tamam. Ancak kararsızlıklar, huzursuzluk, inancın ve inançsızlığın mücadelesi, senin gibi vicdan sahibi biri için bazen öyle bir azaptır ki, kendini asmak daha iyidir. Bana bir damlacık inandığını bilerek bu fıkrayı anlattım ve böylece seni inançsızlığa kesin olarak yaklaştırdım. Seni sırayla bir inanca, bir inançsızlığa götürüyorum ve bunu yaparken de bir amacım var. Yeni bir yöntem bu, efendim: Bana inanmaktan tam olarak vazgeçtiğin an gözlerime bakar bakmaz benim bir rüya olmadığıma, gerçekten var olduğuma inanmaya başlayacaksın; işte ben de o zaman amacıma ulaşmış olacağım. Soylu bir amacım var. Senin içine minicik bir inanç tohumu atacağım ve bu minicik tohumdan bir meşe ağacı yetişecek. Bu öyle bir meşe ağacı olacak ki, üzerinde otururken ‘çöldeki keşişlerin ve günahsız kadınların’ arasına katılmayı dileyeceksin, çünkü bunu gizliden gizliye çok, ama çok arzu ediyorsun, çekirge yiyeceksin, ruhunu kurtarmak için çöllerde sürüneceksin!”</p>
				<p>“Benim ruhumu kurtarmak için mi uğraşıyorsun, alçak?”</p>
				<p>“Arada bir iyi işler de yapmak lazım. Kızıyorsun, kızıyorsun, görüyorum!”</p>
				<p>“Soytarı! Peki, şu çekirge yiyenleri, çıplak çölde on yedi yıl vücutları yosun tutarak dua edenleri hiç ayarttığın oldu mu?”</p>
				<p>“Yalnızca bunu yaptım, yavrucuğum. Bütün dünyayı ve evreni unutur, sadece buna sarılırsın, çünkü bu pırlanta çok değerlidir; böyle bir ruh sırasında koca bir takımyıldıza bedeldir; bizim de kendimize göre bir aritmetiğimiz var. Değerli bir zafer! Sen inanmasan da bunların bazıları gelişim bakımından vallahi billahi senden aşağı kalmazlar: Aynı anda öyle inanç ve inançsızlık uçurumları görülebilir ki, doğrusu, bazen kıl kadar bir pay kalmış ve aktör Gorbunov’un dediği gibi, sanki insan “tepetaklak “düşecekmiş gibi gelir.”</p>
				<p>“Ee sonra, burnun kırılıp uzaklaşıyor muydun?”</p>
				<p>“Azizim,” diye bilgiç bir şekilde konuşmaya başladı konuk, “geçenlerde hasta bir markinin (bir uzman tarafından tedavi edilmiş olmalı) ruhani pederi Cizvit papazına günah çıkartırken söylediği gibi, kırık burun, hiç burunsuz kalmaktan yine de iyidir. Ben de oradaydım, görülecek şeydi. ‘Burnumu geri verin!’ diyor ve göğsünü yumrukluyordu. ‘Oğlum,’ diye geveliyordu peder, ‘her şey, Tanrı’nın takdiriyle olur ve gözle görülen bir felaket bazen beraberinde gözle görülmeyen çok büyük bir yarar getirir. Şayet acı kader sizi burnunuzdan yoksun bırakmışsa sizin buradaki kazancınız, artık hiç kimsenin hayatınız boyunca çıkıp da size burnun kırıldı demeye cesaret edemeyecek olmasıdır.’ ‘Aziz peder,’ diye haykırıyordu umutsuz adam, ‘beni böyle teselli edemezsiniz! Keşke hayatım boyunca her gün burnum kırılsaydı da yerinde kalsaydı!’ ‘Oğlum,’ diye iç çekiyordu peder, ‘bütün nimetleri bir kerede istemeye imkân yok, hem bu sözleriniz, burada bile sizi unutmamış olan Yaradan’a karşı gelmedir, çünkü siz demin yaptığınız gibi, yaşam boyu kırık burunla kalmaya seve seve razıyım diye feryat ederken bu isteğiniz zaten dolaylı olarak gerçekleşmişti: çünkü burnunuzu kaybettiğinizde bir anlamda kırık bir burunla kalmış oldunuz...’”</p>
				<p>“Öff, ne aptalca!” diye bağırdı İvan.</p>
				<p>“Azizim, sadece seni güldürmek istemiştim, ama yemin ederim ki, Cizvit tanrıbiliminin gerçek vicdan anlayışı budur, hem de bu olay harfi harfine sana anlattığım gibi olmuştu. Bu olay yakın zamanda cereyan etmiş ve başıma bir sürü iş çıkarmıştı. Zavallı genç adam o gece evine döner dönmez kendini vurdu; son ana kadar hep yanındaydım... Cizvitlerin bu günah çıkarma hücrelerine gelince, bunlar kederli anlarımda en sevdiğim eğlencedir aslında. Sana hemen bu yakınlarda olan bir olay daha anlatacağım. Yaşlı papaza yirmi yaşlarında, sarışın Normandiyalı bir kız geliyor. Güzel mi güzel, boylu boslu, görsen ağzının suyu akar. Eğilip delikten pedere günahını fısıldıyor. ‘Ne yaptın kızım, yoksa yine mi düştün?..’ diye haykırıyor peder. ‘<em>Oh, Sancta Maria,</em><a class="si-noteref epub-type_noteref" href="#f62" id="ref_f62">62</a> neler işitiyorum: Hem de başka birisiyle ha? Bunun sonu nereye varacak, utanmıyor musun hiç?’ ‘<em>Ah, mon pere, ça lui fait tant de plaisir et a moi si peu de peine!’</em><a class="si-noteref epub-type_noteref" href="#f63" id="ref_f63">63</a> diye cevap veriyor günahkâr kız gözyaşlarına boğularak. Ne dersin bu cevaba! Ben bile pes ettim: Doğanın çığlığı bu, bakirelikten daha iyi bence! Kızın günahını hoş gördüm, döndüm gidiyordum ki, birden geri dönmek zorunda kaldım: Bir de ne duyayım, peder delikten kıza akşam için randevu vermiyor mu! Kaya gibi sert ihtiyar bir anda düşüvermişti! Doğa, doğanın gerçeği, hakkını almıştı! Ne o, gene burun kıvırıyor, kızıyor musun? Bilmem ki, sana nasıl yaranacağım...”</p>
				<p>“Beni rahat bırak, yapışkan bir kâbus gibi beynimi zonklatıp duruyorsun,” diye hasta gibi inledi İvan. Önünde duran hayalin karşısında güçsüz kalmıştı. “Senden sıkılıyorum, sana katlanamıyorum ve ıstırap çekiyorum! Seni kovabilmek için neler vermezdim!”</p>
				<p>“Bir kere daha söylüyorum, isteklerine son ver, benden ‘yüce ve güzel’ olan şeyler isteme. O zaman seninle nasıl dostça yaşadığımızı göreceksin,” dedi centilmen ciddi bir şekilde. “Aslında sen bana kırmızı bir ışık içinde, ateşten kavrulmuş kanatlarımla, ‘gümbür gümbür gümbürdeyerek ve pırıl pırıl parlayarak’ değil, böyle mütevazı bir kılıkta geldiğim için kızıyorsun. Birincisi estetik duyguların, ikincisi gururun zedelendi: Böyle yüce bir insana bu kadar adi bir şeytan gelebilir mi hiç? Hayır, Belinski’nin hâlâ var gücüyle alaya aldığı romantik damar sende şu anda da var. Ne yapalım, delikanlı. Az önce sana gelmek için hazırlanırken şaka olsun diye Kafkasya’da görev yapmış, frakında Aslan ve Güneş Nişanı olan emekli bir devlet müşaviri kılığında gelmek istemiştim, ama açıkçası, frakıma en azından bir Kutupyıldızı ya da Sirius Nişanı değil de Aslan ve Güneş Nişanı takmaya cüret ettiğim için beni pataklarsın diye korktum. Durmadan benim aptal olduğumu söylüyorsun. Zaten zekâ bakımından seninle eşit olmak gibi bir iddiam yok ki. Faust’a görünen Mephistopheles, kendisiyle ilgili olarak kötülük yapmak istediğini, ama yalnızca iyilik yaptığını söylüyordu. Ben, belki de tüm doğada gerçeği seven ve içtenlikle iyilik isteyen tek adamım. Çarmıha gerilen İsa, sağ yanında ölen haydudun ruhunu eline alıp göğe yükselirken ben oradaydım, şarkı söyleyen ve ‘Hosanna’ diye haykıran meleklerin sevinç çığlıklarını, göğü ve yeri sarsan feryatlarını duydum. Kutsal olan her şeyin üzerine yemin ederim ki, bu koroya katılmak ve herkesle birlikte ‘Hosanna!’ diye haykırmak istedim. Sanki dudaklarımın arasından uçuyor, içimden kopup geliyordu... bilirsin, zaten çok duygulu ve sanatçı yaratılışlı biriyimdir. Ama sağduyum, ah tabiatımın bu en talihsiz özelliği, burada da beni gereken sınırlar içinde tuttu ve o anı kaçırdım! Çünkü, (o anda öyle düşünmüştüm), benim Hosannamdan sonra ne olacaktı? Bir anda dünyadaki her şey sönecek ve hiçbir olay olmayacaktı. İşte sırf görevimin ve sosyal durumumun gereği bu güzel anı boşa harcamak ve kötülerin safında kalmak zorunda kaldım. İyiliğin şerefini birisi tamamen kendine almış, bana ise yalnızca kötülükler kalmıştı. Ama ben, başkalarının sırtından geçinme şerefini hiç kıskanmam, şan şeref düşkünü değilim. Dünyadaki tüm varlıklar arasından bir tek ben neden namuslu insanların lanetlerine uğruyor ve hatta insan kılığına girdiğimde bazen maruz kaldığım gibi neden tekmelerini yiyorum? Bunda bir sır olduğunu biliyorum, ama nedense bu sırrı bana açıklamak istemiyorlar, çünkü belki de o zaman işin içyüzünü öğrenip ‘Hosanna’ diye bağıracağım ve olması gereken kusurlar anında yok olacak ve bütün dünyada sağduyu hüküm sürmeye başlayacak, sağduyu olunca da elbette ki, her şeyin, hatta gazetelerin ve dergilerin bile sonu gelecek, çünkü o zaman onlara artık kimse abone olmayacak. Ama biliyorum, eninde sonunda boyun eğeceğim, payıma düşen katrilyona ulaşacağım ve bu sırrı öğreneceğim. Ancak bu oluncaya kadar sıkıntı çekeceğim ve görevimi istemeden yerine getireceğim: Birini kurtarmak için binlercesini öldüreceğim. Örneğin, sırf bir tek Hazreti Eyub’u, zamanında benimle öfkeli öfkeli alay edilmesine sebep olan Hazreti Eyub’u kazanmak için ne kadar çok cana kıyıp ne çok şerefli insanın lekelenmesi gerekmişti! Hayır, sır açıklanmadığı sürece benim için iki gerçek var olacak: Birincisi, oranın, onların, şimdilik hiç bilmediğim gerçeği, öteki ise benim kendi gerçeğim. Hangisi daha saf gerçek olacak henüz bilinmiyor... Uyudun mu yoksa?”</p>
				<p>“Elbette,” diye öfkeyle söylendi İvan, “tabiatımda artık çoktan yaşanıp bitmiş, aklımın süzgecinden geçip posası atılmış ne kadar aptalca şey varsa hepsini yeni bir şeymiş gibi anlatıyorsun bana!”</p>
				<p>“Yine yaranamadım! Oysa, ben bu edebi anlatımla seni büyüleyeceğimi bile düşünmüştüm: Gökyüzündeki şu ‘Hosanna’ fena değildi ama, değil mi? Şimdi bu Heine’vari alaycı ton niye, ha?”</p>
				<p>“Yo hayır, ben hiçbir zaman böyle bir uşak olmadım! Ruhum neden senin gibi bir uşak doğurdu?” </p>
				<p>“Dostum, çok hoş ve çok yakışıklı bir Rus beyzadesi tanıyorum: Genç bir düşünür ve büyük bir edebiyat ve zarif şeyler meraklısı, gelecek için çok şeyler vaat eden ‘Büyük Engizisyon Yargıcı’ adlı manzumenin yazarı kendisi... Ben yalnızca onu kastetmiştim!”</p>
				<p>“‘Büyük Engizisyon Yargıcı’ hakkında konuşmanı yasaklıyorum,” diye haykırdı İvan utancından kıpkırmızı olarak.</p>
				<p>“Pekâlâ, ya ‘Jeolojik Devrim’? Anımsıyor musun? İşte bir manzumecik daha!”</p>
				<p>“Sus, yoksa öldürürüm seni!”</p>
				<p>“Beni mi öldüreceksin? Yo, kusura bakma ama açıklayacağım. Kendime şöyle keyifli bir ziyafet çekmeye gelmiştim. O, genç, ateşli, yaşama arzusuyla kıpır kıpır genç dostlarımın hayallerini pek severim! ‘Yeni insanlar var orada,’ diye karar vermiştin geçen ilkbahar, buraya gelmeye hazırlanırken, ‘her şeyi yıkıp yamyamlıktan başlamayı düşünüyorlar. Aptallar bana sormadılar! Bence hiçbir şeyi yıkmaya gerek yok, sadece insanoğlundaki Tanrı düşüncesini yıkarak işe girişmek gerek! Buradan işe başlamak gerek, ah körler, hiçbir şey anlamayan insanlar! İnsanlık bir kere topluca Tanrı’yı reddetti mi (ben bu dönemin jeolojik dönemlere paralel olarak gerçekleşeceğine inanıyorum), daha önceki dünya görüşü, en önemlisi de eski ahlak kendiliğinden, yamyamlık olmadan çökecek ve her şey yepyeni olacaktır. İnsanlar, yaşamın verebileceği, ancak bir tek bu dünyada mutluluk ve sevinç verebilecek her şeyi ondan almak için birleşeceklerdir. İnsanoğlu, tanrısal ruhla, Titanların gururuyla yücelecek ve bir tanrı-insan ortaya çıkacaktır. Kendi iradesi ve bilimden yararlanarak her saat doğaya sınırsız şekilde galip gelecek, böylece her saat aldığı zevk o kadar büyük olacaktır ki, bu zevk, göklerde duymayı umduğu tüm önceki zevklerin yerini alacaktır. Her insan ölümlü olduğunu, bir daha dünyaya gelemeyeceğini bilecek ve ölümü bir Tanrı gibi gururla ve sükûnetle karşılayacaktır. Yaşamın kısacık bir an olduğunu gururla anlayacak ve insan kardeşlerini hiçbir şey beklemeden sevecektir. Sevgi, yaşamın sadece bir anını doyuracak, ama yaşamın bir anlık olduğunun bilinci, yaşamın ateşini öyle artıracaktır ki, bu ateş, eskiden ölümden sonraki sonsuz sevgiye bağlanan umutlardaki kadar yayılacaktır...’ ve saire ve saire, bu türden şeyler işte. Çok hoş doğrusu!”</p>
				<p>İvan elleriyle kulaklarını tıkayarak ve yere bakarak oturuyordu, ancak birden bütün vücudu titremeye başladı. Ses devam ediyordu:</p>
				<p>“Mesele şimdi, diye düşünüyordu genç düşünürüm, şunda: Böyle bir dönemin gelmesi mümkün mü, değil mi? Gelecek olursa her şey çözüme kavuşacak ve insanlık kesin olarak doğru yolu bulmuş olacak. Ancak insanoğlunun müzminleşmiş aptallığı göz önüne alınacak olursa bu düzen belki de daha bin yıl gerçekleşemeyeceğinden gerçeği artık fark etmiş olan herkesin yeni esaslara göre tamamen kendine göre bir yola girmesi hoş görülebilir. Bu anlamda onun için ‘her şey mubahtır.’ Hatta bu dönem hiçbir zaman gelmeyecek olsa dahi, Tanrı ve ölümsüzlük yine de var olmadığına göre, koca dünyada bu yeni unvanda bir tanecik bile olsa bir tanrı-insan olması ve önceki köle-insanın eskiden var olan tüm manevi engellerini eğer gerekiyorsa gönül ferahlığıyla aşması mubahtır. Tanrı için yasa yoktur! Tanrı neredeyse, orası artık Tanrı’nın yeridir! Neredeysem artık birinci yer orası olacaktır... ‘her şey mubahtır’ işte o kadar! Bütün bunlar çok hoş; ancak madem hile yapmak istedin, gerçeğin onaylanmasına neden hâlâ gerek görüyorsun? Ama bizim Rus insanı böyledir işte, onay almadan hile bile yapamaz, gerçeğe o derece gönül vermiştir...”</p>
				<p>Konuk, anlaşılan güzel konuşmasına kendini kaptırmış, gitgide sesini daha fazla yükselterek ve ev sahibine alaylı alaylı bakarak konuşuyordu; ama lafını bitiremedi: İvan birden masanın üzerindeki bardağı kaptığı gibi konuşmacıya fırlattı.</p>
				<p><em>“Ah, mais c’est bête enfin!”</em><a class="si-noteref epub-type_noteref" href="#f64" id="ref_f64">64</a> diye haykırdı beriki divandan fırlayıp elleriyle serpilen çaydan kendini korumaya çalışarak. “Luther’in mürekkep hokkasını mı hatırladın? Hem beni rüya sanıyor, hem de rüyaya bardak fırlatıyor! Kadınca bir davranış! Kulaklarını tıkamış gibi yapıp aslında beni dinlediğinden kuşkulanmıştım zaten...”</p>
				<p>Birden dışardan pencerenin çerçevesine sert ve ısrarlı bir şekilde vuruldu. İvan Fedoroviç divandan fırladı.</p>
				<p>“Duydun, açsan iyi olur,” diye bağırdı konuk, “beklenmedik, ilginç bir haberle gelen, kardeşin Alyoşa, şimdiden söyleyeyim!”</p>
				<p>“Sus, düzenbaz, Alyoşa olduğunu sen söylemeden de biliyordum, onun geldiğini hissediyordum ve elbette boşuna değil, bir ‘haberle’ gelmiştir!..” diye öfkeyle bağırdı İvan.</p>
				<p>“Hadi kapıyı aç. Dışarda tipi var, o senin kardeşin. <em>Monsieur, sait-il temps qu’il fait? C’est a ne pas mettre un chien dehors...</em>”<a class="si-noteref epub-type_noteref" href="#f65" id="ref_f65">65</a></p>
				<p>Pencereye vurulmaya devam ediyordu. İvan pencereye doğru atılmak istiyordu; ama sanki bir şey aniden ellerini ve ayaklarını bağlamıştı. Bütün gücüyle bağlarını koparmaya çalışır gibiydi, ama nafile. Penceredeki vuruşlar giderek artıyor ve ses yükseliyordu. Nihayet bağlar bir anda koptu ve İvan Fedoroviç divandan fırlayıp kalktı. Dehşet içinde çevresine bakıyordu. Mumların ikisi de hemen hemen bitmek üzereydi, daha demin konuğuna fırlattığı bardak önünde, masanın üzerinde duruyordu, karşıdaki divanda ise hiç kimse yoktu. Pencere çerçevesindeki vuruşlar ısrarla devam ediyordu ama, hiç de öyle demin rüyasında gördüğü gibi gürültülü değil, tersine çok ölçülüydü.</p>
				<p>“Rüya değil bu! Hayır, yemin ederim rüya değildi bu, her şey daha demin oldu!” diye bağırdı İvan Fedoroviç, pencereye koştu ve açtı.</p>
				<p>“Alyoşa, sana gelmemeni söylemiştim!” diye sinirli sinirli bağırdı kardeşine. “İki kelimeyle söyle: Ne istiyorsun? İki kelimeyle duydun mu?”</p>
				<p>“Bir saat önce Smerdyakov kendini asmış,” diye cevap verdi Alyoşa dışardan.</p>
				<p>“Kapıya gel, hemen açıyorum,” dedi İvan ve Alyoşa’ ya kapıyı açmaya gitti.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f51"><a class="backref" href="#ref_f51">51</a> (Fr.) “Elliye yakın.” (Ç.N.)</div>
<div class="si-footnote html5_aside epub-type_footnote" id="f52"><a class="backref" href="#ref_f52">52</a> (Fr.) Bu çok hoş. (Ç.N.)</div>
<div class="si-footnote html5_aside epub-type_footnote" id="f53"><a class="backref" href="#ref_f53">53</a> (Fr.) Soylu, güzel şey bu. (Ç.N.)</div>
<div class="si-footnote html5_aside epub-type_footnote" id="f54"><a class="backref" href="#ref_f54">54</a> (Fr.) Şövalyece bir davranış. (Ç.N.)</div>
<div class="si-footnote html5_aside epub-type_footnote" id="f55"><a class="backref" href="#ref_f55">55</a> Eskiden Rusya’da kullanılan 16,3 kg’lık ağırlık birimi. (Ç.N.)</div>
<div class="si-footnote html5_aside epub-type_footnote" id="f56"><a class="backref" href="#ref_f56">56</a> (Lat.) Şeytanım ve insanın hiçbir şeyi bana yabancı değil. (Ç.N.)</div>
<div class="si-footnote html5_aside epub-type_footnote" id="f57"><a class="backref" href="#ref_f57">57</a> (Fr.) Bu, yeni bir şey, değil mi? (Ç.N.)</div>
<div class="si-footnote html5_aside epub-type_footnote" id="f58"><a class="backref" href="#ref_f58">58</a> (Fr.) Ne düşünce ama! (Ç.N.)</div>
<div class="si-footnote html5_aside epub-type_footnote" id="f59"><a class="backref" href="#ref_f59">59</a> (Fr.) Şeytan artık mevcut değil. (Ç.N.)</div>
<div class="si-footnote html5_aside epub-type_footnote" id="f60"><a class="backref" href="#ref_f60">60</a> Tanrı’yı övücü söz. (Ç.N.)</div>
<div class="si-footnote html5_aside epub-type_footnote" id="f61"><a class="backref" href="#ref_f61">61</a> (Fr.) Düşünüyorum, öyleyse varım. (Ç.N.)</div>
<div class="si-footnote html5_aside epub-type_footnote" id="f62"><a class="backref" href="#ref_f62">62</a> (Lat.) Oh, Kutsal Meryem. (Ç.N.)</div>
<div class="si-footnote html5_aside epub-type_footnote" id="f63"><a class="backref" href="#ref_f63">63</a> (Fr.) “Ah peder, bu ona o kadar büyük bir zevk, bana ise o kadar az zahmet veriyor ki.” (Ç.N.)</div>
<div class="si-footnote html5_aside epub-type_footnote" id="f64"><a class="backref" href="#ref_f64">64</a> (Fr.) “Ah, bu kadarı da aptallık artık.” (Ç.N.)</div>
<div class="si-footnote html5_aside epub-type_footnote" id="f65"><a class="backref" href="#ref_f65">65</a> (Fr.) “Mösyönün dışardaki havadan haberi var mı? İnsan köpeğini bile dışarı bırakmaz böyle havada.” (Ç.N.)</div>
</div>
  </body>
</html>