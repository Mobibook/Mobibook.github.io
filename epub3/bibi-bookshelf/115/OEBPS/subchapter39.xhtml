<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter39">
<div class="html5_section">
				<div class="html5_header">
					<h1 class="book">ALTINCI KİTAP</h1>
					<h1 class="book-title">RUS RAHİBİ</h1>
				<h1 class="chapter-num">I</h1>
				<h1 class="chapter-title">STARETS ZOSİMA VE KONUKLARI</h1>
				</div>
				<p>Alyoşa yüreğindeki acı ve endişeyle staretsin hücresine girdiğinde hayretler içinde kaldı: Belki de artık bilincini yitirmiş olarak bulmaktan korktuğu ölüm döşeğindeki bir hastanın yerine birden karşısında staretsi zayıflığı yüzünden bitkin görünse de hoş ve neşeli yüzüyle konuklarının arasında bir koltukta oturup onlarla sakin ve mutlu bir şekilde sohbet ederken görmüştü. Bununla birlikte starets, en fazla Alyoşa gelmeden on beş dakika önce yataktan kalkmıştı; konuklar hücresine daha önce gelip toplanmışlar ve Peder Paisiy’in “Öğretmenimiz, daha sabahtan söz verdiği gibi yüreğine yakın insanlarla bir kez daha sohbet etmek için elbette kalkacaktır” diyerek verdiği kesin güvenceye dayanarak uyanmasını bekliyorlardı. Peder Paisiy, ölüm döşeğindeki staretsin her sözüne olduğu gibi bu vaadine de o kadar kesin inanıyordu ki, staretsi tamamen bilinçsiz, hatta soluksuz görmüş bile olsa onun sözünü tutmasını ve bir kez daha kalkıp kendisiyle vedalaşmasını bekliyor, hep ölüm döşeğindeki staretsin uyanacağını ve sözünü yerine getireceğini bekleyerek belki de ölüme bile inanmıyordu. Sabahleyin Starets Zosima uykuya yatarken olumlu şeyler söylemişti: “Yüreğimin sevdiği sizlerle bir kere daha doya doya sohbet etmeden, sevimli yüzlerinize bakmadan, ruhumu sizlere bir kez daha açmadan ölmeyeceğim.” Staretsin herhalde sonuncu olacak bu sohbetine katılanlar, uzun yıllardır ona en candan bağlı dostlarıydı. Dört kişiydiler: Peder İosif ve Peder Paisiy adlı rahipler, keşişhanenin başrahibi olan Peder Mihail. Peder Mihail, henüz pek yaşlı ve öyle çok okumuş olmayan, alt tabakadan gelme, ama sağlam ruhlu, sarsılmaz inançlı, görünüşte sert, ama yüreğinde utanılacak bir şeymişçesine sakladığı derin duygularla samimi bir adamdı. Dördüncü konuk, çok çok yaşlı, çok basit bir rahipçik olan çok yoksul köylü sınıfından Anfim Kardeş’ti. Anfim Kardeş’in hemen hemen hiç okuma yazması yoktu. Çok ender olarak biriyle konuşan, sessiz ve sakin, zavallının zavallısı, aklının ermediği yüce ve korkunç bir şeyden ebediyen ürkmüş gibi görünen bir adamdı. Starets Zosima, bu ürkek adamı pek severdi ve bir zamanlar Rusya’nın bütün kutsal yerlerini ikisi birlikte yıllarca dolaşmış olmalarına rağmen ve hayatı boyunca onun kadar az konuştuğu biri daha olmadığı halde ona olağanüstü saygı gösterirdi. Çok çok eskiden, kırk yıl kadar önce Starets Zosima, Kostroma’daki yoksul ve pek tanınmamış bir manastırda ilk kez rahiplik hayatına atılmış ve bundan kısa bir süre sonra da bu küçük, yoksul Kostroma Manastırı’na bağış toplamak için Peder Anfim’e gezilerinde yol arkadaşlığı etmeye başlamıştı. Herkes, gerek ev sahibi, gerekse konuklar, staretsin yatağının bulunduğu, önceden de belirtildiği gibi pek sıkışık olan ikinci odada bulunuyorlardı. Dördü, ayakta duran mürit Porfiriy dışında, staretsin koltuğunun etrafında, birinci odadan getirilmiş sandalyelere sıkışarak oturmuşlardı. Artık hava kararmaya başlamıştı, oda kandillerle ve ikonaların önündeki mumlarla aydınlanıyordu. Starets, içeri girdiğinde şaşırıp kalan ve kapıda dikilen Alyoşa’yı görünce sevinçle gülümsedi ve ona elini uzattı:</p>
				<p>“Merhaba, sevgili uslu çocuğum, işte geldin. Geleceğini biliyordum zaten.”</p>
				<p>Alyoşa ona doğru yaklaştı, önünde yere kadar eğildi ve ağlamaya başladı. Yüreğinden bir şey kopmuştu, içi titriyordu, hüngür hüngür ağlamak istiyordu.</p>
				<p>“Ne oluyor sana, arkamdan ağlamak için daha bekle,” diye gülümsedi starets, sağ elini Alyoşa’nın başına koyarak, “görüyorsun, oturuyorum ve konuşuyorum, dün şu Vışegorye’den kucağında kızı Lizaveta’yla gelen sevimli kadının dilediği gibi belki yirmi yıl daha yaşayacağım. Tanrım, anasını ve kızı Lizaveta’yı sen koru!” İstavroz çıkardı. “Porfiriy, onun bağışını söylediğim yere götürdün mü?”</p>
				<p>Bu neşeli dindar kadıncağızın “Benden daha fakirine verin” diyerek bağışladığı dünkü altmış kapiği hatırlamıştı. Böylesi bağışlar, her nedense bir insanın kendi isteğiyle üstlendiği ve mutlaka kendi emeğiyle kazandığı paralardan verilen kefaret olarak yapılır. Starets, Porfiriy’i daha akşamdan geçenlerde bir yangın geçiren ve yangından sonra yoksul düşen çocuklu bir dul kadına göndermişti. Porfiriy, işin halledildiğini ve kendisine emredildiği gibi “bilinmeyen bir hayırsever kadın” adına verildiğini çabuk çabuk anlattı.</p>
				<p>“Ayağa kalk, sevgili yavrum,” diye devam etti starets Alyoşa’ya hitaben, “sana bir bakayım. Sizinkilere gittin ve ağabeyini gördün mü?”</p>
				<p>Onun, ağabeylerinden sadece birini, bu derece kesin ve doğru olarak sorması Alyoşa’ya tuhaf geldi, birini soruyordu, demek ki, dün de, bugün de belki de bu ağabey için onu yanından göndermişti.</p>
				<p>“Ağabeylerimden birini gördüm,” diye yanıtladı Alyoşa.</p>
				<p>“Dün önünde yere kapandığım büyük ağabeyinden söz ediyorum.”</p>
				<p>“Onu sadece dün gördüm, bugün ise hiçbir yerde bulamadım,” dedi Alyoşa.</p>
				<p>“Bulmakta acele et, yarın tekrar git ve acele et, her şeyi bırak ve çabuk ol. Belki de korkunç bir şeye engel olacak zamanı henüz bulabilirsin. Dün onun gelecekteki büyük acısı önünde eğildim.”</p>
				<p>Birdenbire sustu ve adeta düşünceye daldı. Staretsin dün yere kapanmasına tanık olan Peder İosif, Peder Paisiy’le bakıştı. Alyoşa kendini tutamadı:</p>
				<p>“Peder ve hocam,” dedi Alyoşa aşırı bir heyecanla, “sözlerinizden hiçbir şey anlaşılmıyor... Onu bekleyen bu acı nedir?”</p>
				<p>“Merak etme. Dün bana tuhaf bir şey göründü... dün onun bakışı sanki tüm kaderini ifade ediyordu. Öyle bir bakışı vardı ki... bir anda yüreğimin ta içinde bu adamın kendisi için hazırladığı şeyden dehşete kapıldım. Bu yüz ifadesini hayatımda bir ya da iki kez birkaç kişide gördüm... sanki bu insanların bütün alın yazısını ifade ediyordu ve ne çare ki, bu alın yazısı gerçek oldu. Seni ona yolladım Aleksey, çünkü kardeşi olarak senin yüzünün ona yardım edeceğini düşünüyordum. Ama her şey, hepimizin kaderi de Tanrı’ya bağlıdır. ‘... buğday tanesi toprağa düşüp ölmedikçe yalnız kalır. Ama ölürse çok ürün verir.’<a class="si-noteref epub-type_noteref" href="#f48" id="ref_f48">48</a> Bunu unutma. Aleksey, yaşamım boyunca pek çok defa seni suratın yüzünden hayalimde takdis etmişimdir, bunu bil,” dedi starets sessiz bir gülümsemeyle. “Senin hakkındaki düşüncem şöyle: Bu duvarların arasından çıkacaksın, ama dünyada da rahip olarak kalacaksın. Pek çok düşmanların olacak, ama düşmanların da seni sevecekler. Hayat sana pek çok felaket getirecek, ama sen onlarla da mutlu olacaksın, hayata şükredeceksin, her şeyden önemlisi, başkalarını da şükretmeye zorlayacaksın. İşte sen böyle birisin. Pederlerim ve öğretmenlerim.” Duygulu bir şekilde gülümseyerek konuklarına döndü, “bu genç adamın yüzünün bana ne kadar sevimli geldiğini bugüne dek ona bile söylemedim. İşte şimdi söylüyorum: Onun yüzü, benim için adeta bir uyarı ve bir kehanetti. Ben daha küçük bir çocukken henüz on yedi yaşında gözlerimin önünde ölen bir ağabeyim vardı. Daha sonraları yaşadıkça bu kardeşimin benim kaderimde yukardan gelen bir işaret ve bir uyarı olduğuna giderek daha çok inandım, çünkü benim hayatımda o olmasaydı, o hiç yaşamamış olsaydı, öyle sanıyorum ki, rahiplik unvanını belki de hiçbir zaman alamaz ve bu paha biçilmez yola belki de hiç adım atamazdım. İlk olay ta çocukluğumda olmuştu ve işte yolumun sonunda adeta onun bir tekrarı gözlerimin önünde. Pederler ve öğretmenler, bu çok şaşırtıcı bir şey, ona öyle fazla değil, sadece birazcık benzeyen Aleksey, ruh bakımından öylesine benzer göründü ki, pek çok defalar Aleksey’i, sanki o delikanlıymış, yolumun sonunda bir tür hatırlatma ve canlandırma için esrarengiz bir şekilde yanıma gelen ağabeyimmiş gibi kabul etmiş ve hatta bu tuhaf hayalime kendim de hayret etmişimdir. Bunu işitiyor musun, Porfiriy,” diyerek hizmetini yapan müride döndü. “Yüzünde pek çok kez Aleksey’i senden daha çok sevdiğime dair bir üzüntü gördüm. Neden öyle olduğunu artık biliyorsun, ama seni de seviyorum, bunu bil. Sen üzülüyorsun diye pek çok defalar ben de kederlendim. Sevgili konuklarım, size bu delikanlıyı, yani ağabeyimi anlatmak istiyorum, çünkü benim hayatımda ondan daha değerli, ileriyi daha iyi gören ve daha dokunaklı hiçbir varlık olmadı. Yüreğim duygulandı ve şu anda sanki yeniden yaşıyormuş gibi tüm yaşamımı gözümün önünden geçireceğim.”</p>
				<p>Staretsin kendisini hayatının son gününde ziyarete gelmiş olan konuklarıyla yaptığı bu son sohbetin kısmen yazılı olarak korunduğunu burada belirtmeliyim. Bir süre sonra Aleksey Fedoroviç Karamazov, staretsin ölümü üzerine aklında kalanları kaleme almıştı. Ancak bu tam olarak o zamanki sohbet miydi, yoksa notlarında bu sohbete öğretmeniyle önceki sohbetlerinden bir şeyler eklemiş miydi, bunu bilemem. Üstelik bu notlarda staretsin konuşması kesintisiz, sanki dostlarına hitaben yaşamını bir öykü şeklinde anlatıyormuş gibi süreklilik gösteriyor. Aslında daha sonraki öykülere bakıldığında olay kuşkusuz biraz farklı cereyan etmiştir, çünkü o gece ortak bir sohbet olmuştur, konuklar ev sahibinin sözünü pek az kesmiş olsalar bile yine de konuşmaya karışarak kendi adlarına bir şeyler söylemişler, hatta belki de kendi adlarına bir şeyler anlatmışlardı. Ayrıca anlatımdaki böylesi bir sürekliliğe olanak yoktu, çünkü starets zaman zaman tıkanmış, sesini kaybetmiş ve hatta uyumasa bile dinlenmek üzere yatağına uzanmış, konuklarsa yerlerinden ayrılmamışlardı. Bir veya iki defa sohbet İncil’in okunmasıyla kesilmişti. İncil’i Peder Paisiy okumuştu. İçlerinden hiçbirinin onun bu gece öleceğini düşünmemiş olması, ayrıca yaşamının bu son gecesinde onun derin bir gündüz uykusundan sonra birdenbire adeta dostlarıyla yaptığı bu uzun sohbette onu ayakta tutan yeni bir güç kazanmış gibi olması da ilginçtir. Bu, sanki onun içindeki inanılmaz canlanmayı destekleyen son bir duygululuktu, ama sadece kısa bir süre için, çünkü yaşamı birden sona erdi... Ama bundan daha sonra söz edeceğiz. Şimdi sohbetin bütün ayrıntılarına girmeksizin sadece staretsin Aleksey Fedoroviç Karamazov’un el yazısından alınma öyküsüyle yetinmeyi yeğleyerek aktarmak istiyorum. Kısa olacak, üstelik tekrar söylüyorum, hiç kuşkusuz Alyoşa, pek çok şeyi önceki konuşmalardan almış ve onlarla birlikte anlatmış olduğu halde o kadar bıktırıcı da olmayacak.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f48"><a class="backref" href="#ref_f48">48</a> Yuhanna İncili, bap 12:24. (Y.N.)</div>
</div>
  </body>
</html>