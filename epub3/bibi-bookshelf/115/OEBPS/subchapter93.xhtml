<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter93">
<div class="html5_section">
				<div class="html5_header">
				<h1 class="chapter-num">XIV</h1>
				<h1 class="chapter-title">KÖYLÜLER BİLDİKLERİNİ OKUDULAR</h1>
				</div>
				
				<p>Fetyukoviç konuşmasını böyle bitirdi. Bu kez dinleyiciler arasında karşı konulmaz bir heyecan fırtınası koptu. Bu heyecana engel olmak artık olanaksızdı: Kadınlar ağlıyorlardı, erkeklerden birçoğu da ağlıyordu, hatta yüksek mevki sahibi iki kişi de gözyaşı döküyordu. Başkan boyun eğmişti ve hatta zil çalmayı geciktirmişti: Sonradan hanımlarımızın dedikleri gibi, “böyle bir coşkuya engel olmak kutsal şeylere el uzatmak anlamına gelirdi.” Konuşmacı da çok heyecanlanmıştı. İşte böyle bir anda bizim İppolit Kirilloviç “itirazlarını sunmak” üzere bir kere daha ayağa kalktı. Ona nefretle baktılar: “Nasıl? Bu da ne oluyor? Hâlâ itiraz etmeye mi kalkışıyor?” diye mırıldanmaya başlamıştı hanımlar. Ancak bütün dünyadaki kadınlar mırıldanmaya başlasalar ve başlarında da İppolit Kirilloviç’in karısı olsa yine de o sırada onu durdurmak mümkün değildi. Rengi solmuştu, heyecandan titriyordu, hatta söylediği ilk sözcükler ve ilk cümleler anlaşılmamıştı: Soluğu kesiliyor, doğru dürüst konuşamıyor, şaşırıyordu. Yine de kısa sürede düzeldi. Ama ben onun bu ikinci konuşmasından sadece birkaç cümleyi aktaracağım.</p>
				<p>“... Roman uydurmuşuz diye bize sitem ediyorlar. Ya savunma avukatının yaptığı nedir, roman üzerine roman değil midir? Bir şiir eksik kaldı. Fedor Pavloviç sevgilisini beklerken zarfı yırtıyor ve yere atıyor. Bu hayret verici durumda neler söylediğini bile belirtiyorlar. Bu bir manzume değil de nedir? Parayı çıkarttığına dair kanıt nerede peki, söylediklerini kim duymuş? Yasadışı doğumunun öcünü toplumdan alan Byron’vari bir kahramana dönüştürülen kıt akıllı Smerdyakov... bu, Byron tadında bir manzume değil de nedir? Ya babasının evine zorla giren ve onu öldüren, ama bu arada öldürmemiş sayılan oğula ne demeli? Bu artık ne bir roman ne de manzume değil, cevabını kendisinin de bilmediği sorular soran bir sfenkstir. Eğer öldürdüyse öldürmüş demektir, peki öldürmüş olsa bile öldürmemiş sayılması ne demektir, bunu kim anlar? Daha sonra da bize kürsümüzün gerçeğin ve sağduyulu düşüncelerin kürsüsü olduğunu ve bu kürsüden <em>‘</em>sağduyulu düşüncelerin<em>’</em> yayıldığı ilan ediliyor, bir babanın öldürülmesinin cinayet olarak adlandırılmasının sadece bir önyargı olduğu aksiyomu yeminle ileri sürülüyor! Ama eğer baba katli bir önyargı ise ve eğer her çocuk babasına <em>‘</em>Baba, seni neden sevmek zorundayım?<em>’</em> diye soracak olursa o zaman halimiz ne olur, toplumun temelleri ne hale gelir, aile nereye gider? Baba katli, gördüğünüz gibi, sadece Moskovalı tüccar karılarının <em>‘</em>kükürtüymüş.<em>’</em> Rus mahkemesinin görevleri ve geleceği konusundaki en değerli ve en kutsal öğütler, sırf temize çıkarılamayacak olan birini temize çıkartmak amacına ulaşmak için çarpıtılarak ve hiç ciddi olmayan bir şekilde tanıtılıyor. Onu merhametinizle ezin, diye haykırıyor savunma avukatı. Sanık için gereken de yalnızca budur ve yarın onun nasıl ezileceğini herkes görecek! Avukat bey sanığın temize çıkarılmasını talep ederken son derece alçakgönüllü davranmıyor mu? Baba katilinin bu hareketini gelecek kuşaklar arasında ebedileştirmek için onun adına bir burs kurulmasını neden istemiyor acaba? İncil ve din de bu arada yoluna giriyor: Bütün bunlar mistik şeylermiş, oysa bizim aklın ve sağduyulu düşüncelerin süzgecinden geçmiş gerçek bir Hıristiyanlığımız varmış. Ve karşımıza yalancı bir İsa çıkarılıyor! <em>Kullandığınız ölçü size de uygulanacaktır</em>, diye haykırıyor avukat bey ve aynı anda da kullandığınız ölçünün size de uygulanacağı öğüdünü İsa’nın verdiği sonucuna varıyor ve bunlar gerçeğin ve sağduyulu düşüncelerin kürsüsünden söyleniyor! İncil’e ancak konuşmalarımızı yapmadan önce, gerektiğinde, gerekli ölçüde işe yarayabilecek ve etki uyandırabilecek oldukça orijinal bu eseri bildiğimizi göstermek için şöyle bir göz atarız! Oysaki, İsa böyle yapmayı değil, böyle yapmaktan kaçınmayı öğütlüyor, çünkü kötüler dünyası böyle yapıyor, biz ise düşmanlarımızın bizi ölçtüğü ölçüyü kullanmayıp bağışlamalı ve öbür yanağımızı çevirmeliyiz. Tanrımız bize çocuklara babalarını öldürmelerini yasaklamanın bir önyargı olduğunu değil, işte bunu öğretmiş. Bütün Ortodoks Rusya <em>‘</em>Sen bizim Tanrımızsın!<em>’</em> diye seslendiği halde savunma avukatının sadece <em>‘</em>çarmıha gerilmiş insansever<em>’</em> olarak adlandırdığı Tanrımızın İncil’inde de bu gerçek ve sağduyulu düşünce kürsüsünden düzeltmeler yapmaya kalkışmayalım.”</p>
				<p>Bu sırada mahkeme başkanı söze karıştı ve kendini kaptırmış heyecanla konuşan savcıdan her şeyi büyütmemesini, gerekli sınırlar içinde kalmasını vs. vs. rica ederek uyarıda bulundu ve böyle durumlarda mahkeme başkanlarının her zaman söyledikleri sözleri söyledi. Ancak salon da huzursuzdu. İzleyiciler kıpır kıpırdı, kadınlar öfkeyle haykırıyorlardı. Fetyukoviç itiraz bile etmedi, sadece elini kalbinin üzerine koyup gücenmiş bir sesle erdemli birkaç söz etmek için kürsüye çıktı. Hafiften alay ederek tekrar “romanlara” ve “psikolojiye” değindi ve sözü aynı yerde dolaştırıp durdu: “Jüpiter sinirleniyorsun, demek ki, haksızsın” sözleri seyirciler arasında çok sayıda destekleyici gülüşmeye neden oldu, çünkü İppolit Kirilloviç’in hiç de Jüpiter’e benzer yanı yoktu. Daha sonra genç kuşağın babalarını öldürmesine izin verdiği suçlamasına cevap olarak Fetyukoviç, büyük bir ağırbaşlılıkla buna itiraz dahi etmeyeceğini belirtti. “Yalancı İsa” ve İsa’yı Tanrı olarak değil de, sadece “çarmıha gerilmiş insansever” olarak adlandırdığı, “gerçeklerin ve sağduyulu düşüncelerin kürsüsünden Ortodoksluğa aykırı sözler söylenemeyeceği” konusunda ise Fetyukoviç, “iftiraya uğradığı” ve buraya gelirken en azından buradaki kürsünün “Bir yurttaş ve dinine bağlı bir kişi olarak benim için tehlikeli” dediği suçlamalardan uzak olacağını düşündüğünü ima etti. Ancak bu sözler üzerine başkan ona da uyarıda bulundu ve Fetyukoviç, selam vererek konuşmasını bitirdi. Salonun her tarafından Fetyukoviç’i destekleyen konuşmalar duyuluyordu. İppolit Kirilloviç ise bizim hanımların düşüncesine göre “ebediyen susturulmuştu.”</p>
				<p>Daha sonra sanığa söz verildi. Mitya ayağa kalktı, ama pek az şey söyledi. Gerek vücut, gerekse ruh olarak son derece bitkindi. Sabah salona girerkenki bağımsız ve güçlü görünüşü hemen hemen kaybolmuştu. O gün adeta bütün hayatını etkileyecek, daha önce bilmediği, çok önemli bir konuyu ona öğreten ve aklına sokan bir şey yaşamıştı. Sesi zayıflamıştı, artık daha önceki gibi bağırmıyordu. Sözlerinde boyun eğmiş, yenilgiyi kabul etmiş yeni bir şey vardı.</p>
				<p>“Ne söyleyeyim, sayın jüri üyeleri! Mahkeme saatim geldi, Tanrı’nın elini üzerimde hissediyorum. Ahlaksız adamın sonu! Ama Tanrı’ya günah çıkarır gibi, size şunu söylüyorum: ‘Babamın kanının akmasında benim bir suçum yok!’ Son kez tekrarlıyorum: ‘Ben öldürmedim!’ Ahlaksızdım, ama iyi şeyleri severdim. Hep düzelmeye çalıştım, ama bir vahşi hayvan gibi yaşadım. Savcı beye teşekkür ederim, benim hakkımda bana bilmediğim pek çok şey söyledi, ama babamı öldürdüğüm doğru değil, savcı bey hata yaptı! Avukat beye de teşekkür ederim, onu dinlerken ağlıyordum, ama babamı öldürdüğüm doğru değil, öldürdüğümü farz etmeye de hiç gerek yoktu! Doktorlara ise inanmayın, aklım tamamen başımda, sadece ruhum çok sıkıntıda. Eğer bağışlar salıverirseniz sizin için dua ederim. İyi olmaya çalışırım, Tanrı’nın huzurunda söz veriyorum. Eğer mahkûm ederseniz, kılıcımı başımın üzerinde kırarım, kırdıktan sonra da parçalarını öperim! Ama beni bağışlayın, beni Tanrımdan yoksun bırakmayın, kendimi tanıyorum: İsyan ederim! Ruhum sıkıntı içinde, beyler... bağışlayın!”</p>
				<p>Yerine çöktü, sesi kesildi, son cümleyi güçlükle söyledi. Daha sonra mahkeme heyeti soruların düzenlenmesi işine girişti ve tarafların son sözünü sormaya başladı. Ama ben ayrıntılara girmeyeceğim. Sonunda jüri üyeleri ayağa kalktılar ve aralarında tartışmak üzere dışarı çıktılar. Mahkeme başkanı çok yorgundu, bu nedenle jüri üyelerine çok zayıf bir sesle “Tarafsız olun, savunmanın parlak sözlerine kapılmayın, her şeyi ölçüp biçin, büyük bir sorumluluk taşıdığınızı unutmayın vs. vs.” dedi. Jüri üyeleri çıktılar ve duruşmaya ara verildi. Ayağa kalkmak, dolaşmak, edinilen izlenimleri paylaşmak, büfeden bir şeyler atıştırmak mümkündü. Çok geç olmuştu, gece yarısı saat bir civarıydı, ama hiç kimse bırakıp gitmiyordu. Herkes gergin ve huzursuzdu. Herkes yüreği donmuş bekliyordu. Hoş herkes de aynı durumda değildi. Hanımlar yalnızca isterik bir sabırsızlık içinde bulunuyorlardı, ama yürekleri sakindi. “Beraat kararı kaçınılmaz” diye düşünüyorlardı. Hepsi de ortak heyecanın doruğa varacağı dakikaya hazırlanıyordu. İtiraf edeyim, salonda erkeklerin bulunduğu bölümde de sanığın kesinlikle beraat edeceğine inananlar son derece çoktu. Bazıları seviniyor, bazıları kaşlarını çatıyor, diğer bazıları ise sanığın aklanmasını istemiyorlardı. Fetyukoviç başarıdan kesinlikle emindi. Çevresi sarılmış, kutlamaları kabul ediyor, insanlar karşısında yaltaklanıyorlardı. Daha sonra anlattıklarına göre bu grubun arasında konuşurken şöyle demişti:</p>
				<p>“Savunma avukatını jüri üyelerine bağlayan görünmez bağlar vardır. Bunlar daha savunma avukatı konuşurken bağlanır ve hissedilirler. Ben bu bağları hissettim, bu bağlar var. Sakin olun dava bizim.”</p>
				<p>Çatık kaşlı, suratı çiçek bozuğu olan şişman bir toprak sahibi, sohbet etmekte olan beylerden oluşan bir gruba yaklaşarak, “Ama bakalım bizim köylücükler ne diyecekler?” dedi.</p>
				<p>“Sadece köylüler değil ki. Dört tane de memur var.”</p>
				<p>“Evet, bakalım memurlar ne diyecekler,” dedi bölge kurulu üyelerinden biri.</p>
				<p>“Siz Prohor İvanoviç Nazaryev’i tanır mısınız, jüri üyesi olan şu madalyalı tüccarı?”</p>
				<p>“Ne olmuş?”</p>
				<p>“Çok akıllıdır.”</p>
				<p>“Ama hep susar.”</p>
				<p>“Susarsa sussun, daha iyi ya. Petersburglu ona değil, o bütün Petersburg’a ders verir. On iki tane çocuğu var, düşünün!”</p>
				<p>“Bağışlayın ama, bunlar beraat ettirmeyecekler galiba, değil mi?” diye bağırdı başka bir gruptaki genç memurlardan biri.</p>
				<p>“Mutlaka beraat ettirecekler,” diye kararlı bir ses işitildi.</p>
				<p>“Beraat ettirmezlerse çok ayıp!” diye bağırdı memur. “Öldürmüş olabilir, ama baba da ne babaydı ya! Hem adam çılgına dönmüş... Gerçekten de havanelini sadece şöyle bir sallamış olabilir, beriki de yığılıp kalmıştır. Yalnız uşağı işin içine karıştırmaları iyi olmadı. Gülünç bir durum ortaya çıktı. Ben avukatın yerinde olsaydım yüzlerine karşı, öldürmüş, ama suçlu değil, canınız cehenneme derdim.”</p>
				<p>“O da öyle yaptı zaten, sadece canınız cehenneme demedi.”</p>
				<p>“Hayır, Mihail Semyoniç, hemen hemen aynı şeyi söyledi,” diye atıldı üçüncü bir ses.</p>
				<p>“Bağışlayın ama beyler, âşığının resmi karısının boğazını kesen aktrisi Büyük Perhiz’de beraat ettirmişlerdi ya.”</p>
				<p>“Zaten tam kesmemişti.”</p>
				<p>“Fark etmez ki, bir kere kesmeye başlamış!”</p>
				<p>“Çocuklar hakkındaki lafları nasıldı? Harika!”</p>
				<p>“Harika.”</p>
				<p>“Ya mistisizm konusu, ha?”</p>
				<p>“Mistisizmi bırakın da,” diye haykırdı biri daha, “İppolit’in bugünden sonraki halini bir düşünün! Yarın karısı Mitenka yüzünden gözlerini oyar onun.”</p>
				<p>“Burada mı o?”</p>
				<p>“Niye olsun ki? Burada olsaydı hemen oyardı gözlerini. Evde, dişi ağrıyor. He-he-he!”</p>
				<p>“He-he-he!”</p>
				<p>Üçüncü gruptakiler:</p>
				<p>“Mitenka’yı herhalde beraat ettirirler.”</p>
				<p>“İyi ya, yarın ‘Başkent’ Meyhanesi’nde yer yerinden oynar, on gün boyunca içer durur.”</p>
				<p>“Şeytanın teki!”</p>
				<p>“Evet, şeytan mı şeytan, şeytanın parmağı olmadan olmazdı bu iş, burada olmayıp da nerede olacaktı zaten.”</p>
				<p>“Beyler, konuşma güzeldi, ama babaların kafaları da el kantarıyla kırılmaz ki. Yoksa iş nereye varır!”</p>
				<p>“Arabayı hatırlıyor musunuz, arabayı?”</p>
				<p>“Evet, at arabasından savaş arabası yapıp çıkardı.”</p>
				<p>“Yarın da savaş arabasından at arabası çıkarır, ‘gerektiği ölçüde’, ‘her şey gerektiği ölçüde’.”</p>
				<p>“Yaman milletiz. Rusya’da gerçek var mı, yok mu, beyler?”</p>
				<p>Ama bu sırada zil çaldı. Jüri üyeleri tam bir saat tartışmışlardı, ne az, ne çok. İzleyiciler yerlerine oturur oturmaz salonda derin bir sessizlik hâkim oldu. Jüri üyelerinin salona girişlerini hatırlıyorum. İşte nihayet! Soruları madde madde vermeyeceğim, zaten de unuttum. Sadece başkanın ilk ve en önemli sorusuna, yani “Hırsızlık amacıyla taammüden adam öldürdü mü?” (tam metni hatırlamıyorum) sorusuna verilen cevabı hatırlıyorum. Salonda çıt çıkmıyordu. Jürinin başkanı, hepsinden daha genç olan memur, salonun ölü sessizliği içinde yüksek sesle ve tane tane cevap verdi:</p>
				<p>“Evet, suçludur!”</p>
				<p>Daha sonra da bütün maddelerde hep aynı şey oldu: Suçlu, evet, suçlu, hem de en ufak bir hafifletici sebep olmaksızın! Bu kadarını artık hiç kimse beklemiyordu, hiç değilse hafifletici sebepten hemen hemen herkes emindi. Salondaki ölü sessizliği bozulmadı, sanki herkes taş kesilmişti, mahkûm edilmesini isteyenler de, beraat etmesini isteyenler de. Ama bu sadece ilk dakikalardaydı. Daha sonra korkunç bir kargaşa çıktı. Erkek seyirciler arasında birçokları pek memnun görünüyorlardı. Hatta bazıları sevinçlerini gizlemeksizin ellerini ovuşturuyorlardı. Memnun olmayanlar adeta şaşkına dönmüşlerdi, omuzlarını kaldırıyorlar, fısıldaşıyorlar, ancak henüz bir şey anlamamış gibi davranıyorlardı. Aman Tanrım, hanımlarımıza ne olmuştu böyle! İsyan çıkaracaklarını sandım. İlk başta kulaklarına inanamamış gibiydiler. Sonra birden bütün salona “Bu da ne böyle? Nasıl olur bu?” haykırışları dağıldı. Yerlerinden fırlamışlardı. Galiba her şey değiştirilip yeni baştan yapılabilecekmiş gibi geliyordu onlara. Bu anda Mitya birden ayağa kalktı ve ellerini öne doğru uzatarak yürek parçalayan bir sesle şöyle dedi:</p>
				<p>“Tanrı ve mahşer günü adına yemin ederim, babamın kanında benim suçum yok! Katya, seni bağışlıyorum! Kardeşler, dostlar, ötekine merhamet edin!”</p>
				<p>Sözünü bitiremedi ve bütün salona karşı korkunç, sanki kendisine ait olmayan, nerden çıktığını Tanrı bilir yeni ve hiç beklenmedik bir sesle hüngür hüngür ağlamaya başladı. Yukarıdan, galerinin en arka köşesinden tiz bir kadın çığlığı duyuldu: Gruşenka’ydı bu. Biraz önce birine yalvar yakar olmuş, tartışmalar başlamadan önce tekrar salona girmesine izin vermişlerdi. Mitya’yı götürdüler. Kararın okunması ertesi güne bırakıldı. Salonda telaş iyice artmıştı, ama ben daha fazla beklemedim ve söylenenleri dinlemedim. Kapıdan çıkarken duyduğum birkaç haykırışı hatırlıyorum sadece:</p>
				<p>“Yirmi yıl maden ocaklarını soluyacak.”</p>
				<p>“En azından.”</p>
				<p>“Evet, efendim, köylülerimiz bildiklerini okudular.”</p>
				<p>“Ve Mitenkamızın işini bitirdiler!”</p>
				
				</div>
  </body>
</html>