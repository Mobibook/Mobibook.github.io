<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter85">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">SAVCININ KONUŞMASI. KARAKTER TAHLİLLERİ</h1>
				</div>
				
				<p>İppolit Kirilloviç, iddianamesini okumaya tepeden tırnağa sinirli bir ürpertiyle, alnında ve şakaklarında soğuk ve hastalıklı bir terlemeyle, bütün vücudunda bir üşüme, bir ateş nöbeti hissederek başlamış. Bunu sonradan kendisi anlattı. Bu konuşmayı <em>chef d’oeuvre,</em> tüm hayatının <em>chef d’oeuvre</em>’ü, kuğunun son şarkısı sayıyordu. Doğrusu, dokuz ay sonra veremden öldüğünü göz önüne alırsak eğer sonunu önceden kestirebilmiş olsaydı kendisini son şarkısını söyleyen kuğuyla karşılaştırmakta gerçekten haklı olduğu anlaşılabilirdi. Zavallı İppolit Kirilloviç, konuşmasına tüm yüreğini ve kafasının içinde ne varsa her şeyi koymuş ve gerek yurttaşlık duygusu olsun, gerekse “melun” sorunlar olsun içinde gizlediği her şeyi, en azından kafasına sığdırabildiği her şeyi beklenmedik bir anda göstermişti. Sözlerinin etkinliği içtenliğinden geliyordu: Sanığın suçluluğuna içtenlikle inanmıştı; sanığı, sadece görevini yerine getirmiş olmak için suçlamıyordu, “öç almaya” çağırarak “toplumu kurtarma” arzusuyla gerçekten sarsılıyordu. Hatta İppolit Kirilloviç’e düşman kesilen hanım izleyicilerimiz bile onun konuşmasının bıraktığı olağanüstü etkiyi kavramışlardı. Konuşmasına çatlak ve kısık bir sesle başlamıştı, ama çok kısa bir süre sonra sesi kuvvetlendi ve konuşmasının sonuna kadar bütün salonu çınlattı. Ancak konuşmasını bitirdiğinde neredeyse bayılıyordu.</p>
				<p>“Sayın jüri üyeleri,” diye söze başladı iddia makamı, “bu dava bütün Rusya’da gürültü koparmıştır. Peki, neden bu kadar ilgi uyandırmış, neden bu derece dehşet yaratmıştır? Özellikle de bizler için? Hem de bizim gibi bütün bu adamlara alışkın kişiler için! Korkumuzun nedeni, böyle karanlık davaların bizim için artık hemen hemen korkutucu olmaktan çıkmış olmasıdır! Şu veya bu bireyin işlediği bir cinayetten değil, bizim alışkanlık edinmemizden dehşete düşmek gerekir. Bu tür davalara, bize önümüzde kötü bir gelecek olduğunu gösteren işaretlere olan kayıtsızlığımızın, sıcacık ilgimizin nedenlerini nerede aramak gerekir? Küstahlığımızda mı, henüz bu kadar genç, ama vaktinden önce içi geçmiş toplumumuzda zekâ ve hayal etme gücünün erkenden tükenmesinde mi? Temellerine kadar sallanan ahlak kurallarımızda mı, yoksa bu ahlak kurallarına hatta belki de hiç sahip olmadığımız konusunda mı? İnsana azap veren ve her yurttaşın acı çekmesi gereken değil, acı çekmek zorunda olduğu bu sorunlara burada çözüm arayacak değilim. Henüz ilk adımlarını atmakta olan çekingen basınımız topluma bazı hizmetler yapmıştır, çünkü eğer basın olmasaydı başını alıp gitmiş bir keyfiliğin ve ahlak düşüklüğünün insanı korkutacak boyutlara ulaştığını hiçbir zaman tam olarak öğrenemezdik. Basınımız, bu korkuları sadece şu anki hükümetin sağlamış olduğu açık mahkeme salonlarını ziyaret eden kişilere değil, herkese sayfalarında sürekli olarak aktarıyor. Hemen hemen her gün ne okuyoruz? Her dakika elimizdeki bu davanın bile karşısında sönük kaldığı ve sıradan bir dava olarak göründüğü şeyleri okuyoruz. Ama her şeyden önemlisi, Rusya’daki ulusal ceza davalarımızdaki artışın, yaşadığımız ve her yanı sarmış bir kötülükle mücadele edercesine mücadele etmenin artık güçleştiği genel ve ortak bir felaketi kanıtlıyor olmasıdır. Bir bakarsınız, hayata ve mesleğe yeni atılmış yüksek sosyeteden parlak genç bir subay, bir dereceye kadar kendi velinimeti olan küçük bir memuru ve bu memurun hizmetçisi olan kadını, imzaladığı borç senedini ve memurun kalan parasını çalmak için, ‘yüksek sosyetedeki ihtiyaçlarım için ve gelecekteki kariyerim için’ falan diyerek hiçbir vicdan azabı duymadan alçakça boğazlayıverir. İkisini de öldürdükten sonra kafalarının altına birer yastık koyar ve gider. Öbür tarafta göğsü cesaret madalyalarıyla dolu genç kahraman, komutanı ve velinimeti olan kişinin annesini ıssız bir yolda bir eşkiya gibi katleder ve suç ortaklarını kışkırtırken ‘kadının onu öz oğlu gibi sevdiğine, bu yüzden de onun sözünü dinleyeceğine ve yolda herhangi bir önlem almayacağına’ inandırır. Bu adam kesinlikle bir canavardır, ama ben şu anda bunun tek canavar olduğunu söyleyemeyeceğim. Bir başkası hiç kimseyi kesmemiştir, ama o da tıpkı öteki gibi düşünmekte ve hissetmektedir, onun da içinde aynen öbürü gibi alçakça bir şeyler vardır. Tek başına, vicdanıyla baş başa kalınca belki de şöyle soracaktır kendi kendine: “Namus da nedir ki, cinayet işlemek kör bir inançtan başka ne olabilir?” Belki de bana karşı çıkacak ve benim hasta, isterik bir adam olduğumu, korkunç iftiralar attığımı, saçmaladığımı, abarttığımı söyleyeceklerdir. Yapsınlar, varsın öyle yapsınlar, vallahi ilk başta ben sevinirdim buna! Ah, bana inanmayın, beni hasta yerine koyun, ama yine de sözlerimi sakın unutmayın: Söylediklerimin yalnızca onda biri, ya da yirmide biri bile doğru olsa yine de korkunçtur! Bakın beyler, bakın, ülkemizde genç insanlar nasıl da kendilerini vuruyorlar: ‘<em>Orada</em> ne olacak?’ gibi en ufak bir Hamlet’vari soru sormadan, sanki ruhumuzla ve bizi tabuta girdikten sonra bekleyen şeylerle ilgili bu madde, bu insanların yapılarından çoktan silinmiş, gömülmüş ve üzeri toprakla örtülmüştür. Bir de bizdeki işret âlemlerine, şehvet düşkünlerine bakın. Bu davadaki talihsiz kurban Fedor Pavloviç, bu şehvet düşkünlerinden bazılarına göre neredeyse bir bebek kadar masumdur. Onu hepimiz tanırdık, ‘aramızda yaşayan biriydi’... Evet, belki de bir gün gelir, gerek bizimkiler, gerekse Avrupalılar olsun en akıllı insanlar Rusya’da işlenen cinayetlerin psikolojisiyle ilgilenirler, çünkü incelenmeye değer bir konudur bu. Ancak bu inceleme daha sonra, daha boş bir vakitte, şu anda içinde bulunduğumuz acıklı kargaşa ortamı geri planda kaldığında olacaktır, bu konuyu örneğin benim gibi insanların yapabileceğinden hem daha akıllıca, hem de daha tarafsız olarak incelemek mümkün olacaktır. Şu anda ise biz, ya dehşete kapılıyoruz, ya da kendimizi dehşete kapılmış gibi gösteriyoruz, oysaki, tam tersine olanları arsız ve tembel aylaklığımızı harekete geçiren güçlü, garip duygulara bayılan insanlar olarak tadını çıkara çıkara seyrediyoruz, ya da küçük çocuklar gibi, korkunç hayaletleri elimizle kendimizden uzaklaştırıyoruz ve bu dehşet verici görüntü yok olana dek kafamızı yastığın altına saklıyoruz ve daha sonra da bu korkunç görüntüyü hemen unutup neşe içinde oyunlara dalıyoruz. Ama bir gün gelecek bizim de kendimize tıpkı topluma bakar gibi bir göz atmamız ve toplumsal meselemizi bir nebze olsun kavramamız ya da en azından kavramaya başlamamız gerekecektir. Geçen yüzyılın büyük yazarı, en büyük eserinin finalinde Rusya’yı meçhul bir hedefe doğru doludizgin giden yaman bir Rus troykasına benzeterek ‘Ah, troyka, kuş troyka, seni kim icat etti!’ diye haykırıyor ve gururlu bir heyecan içinde tüm halkların bu doludizgin troykanın önünde başlarını saygıyla eğerek kenara çekildiklerini ekliyor. Öyle olsun, beyler, saygı göstererek veya göstermeksizin kenara çekilsinler, ancak benim naçizane görüşüme göre dahi sanatçı, ya çocukça bir saflıkla güzel düşüncelere kapılmış, ya da sadece o günkü sansürden çekinerek böyle demiştir. Çünkü, eğer onun troykasına sadece kendi kahramanları, Sobakeviç’ler, Nozdrev’ler ve Çiçikov’lar koşulacak olsaydı o zaman arabacı yerinde kim oturacaktı, bu atlarla nereye varılabilecekti! Hem bunlar şimdikilerle hiç boy ölçüşemeyecek eski zaman atlarıdır, bir de bizimkilere bakın...”</p>
				<p>İppolit Kirilloviç’in konuşması bu sırada alkışlarla kesildi. Rus troykasının tasvirindeki serbest fikirlilik pek beğenilmişti. Aslında topu topu iki ya da üç alkış duyulmuştu. Mahkeme başkanı, izleyicilere dönüp “salonu boşaltma” tehdidinde bulunmayı bile gerekli görmedi ve alkışlayanlardan yana ters ters bakmakla yetindi. Ama İppolit Kirilloviç coşmuştu: Daha önce hiçbir zaman alkışlanmamıştı! Yıllarca kimsenin dinlemek istemediği bir insan birdenbire tüm Rusya’ya görüşlerini açıklama fırsatı yakalamıştı!</p>
				<p>“Aslında,” diye devam etti, “bir anda bütün Rusya’da bu derece acı verici bir ün kazanmış olan Karamazov ailesi kimdir? Belki de abartıyorum, ama bana öyle geliyor ki, bu ailenin çizdiği tabloda günümüz aydın topluluğunun bazı ortak unsurları görülmektedir. Ah, tabii bütün unsurları değil, sadece ‘küçük bir su damlasındaki güneş gibi’ mikroskobik bir görüntü söz konusudur, ama yine de bir şeyler yansımış, yine de bir şeyler ortaya çıkmıştır. Bu ailenin bu derece acıklı bir sonla hayatını kaybetmiş ‘babası’ olan bu talihsiz, azgın ve ahlaksız ihtiyara bir göz atalım. Hayata zavallı bir sığıntı olarak atılmış, tesadüfen ve hiç beklenmedik bir evlilikle drahoma olarak küçük bir sermaye kapmış doğuştan soylu biri, başlangıçta küçük bir düzenbaz ve herkesi pohpohlayan oldukça zeki bir soytarı, ama her şeyden önce bir tefeci. Yıllar geçtikçe, yani küçük sermayesi büyüdükçe cesareti de artıyor. Boynu büküklük ve dalkavukluk gidiyor, geriye sadece alaycı ve öfkeli bir ahlaksız ve şehvet düşkünü kalıyor. Manevi yönü tamamen silinmiş, yaşama hırsı ise aşırı boyutlara ulaşmıştır. O hale geliyor ki, hayatta şehvetten başka hiçbir şeyi gözü görmüyor ve çocuklarını da öyle yetiştiriyor. Bir babada olması gereken manevi sorumlulukların hiçbiri onda yoktur. Bu sorumluluklarla alay ediyor, küçük çocuklarını arka bahçede büyütüyor ve çocukları yanından alıp uzağa götürdükleri zaman çok memnun oluyor. Hatta onları tamamen unutup gidiyor. İhtiyarın tüm ahlak kuralları <em>apres moi le déluge</em>.<a class="si-noteref epub-type_noteref" href="#f72" id="ref_f72">72</a> Yurttaşlık anlayışına ters düşecek ne varsa hepsi, toplumdan tam olarak, hatta düşmanca duygularla uzaklaşma: ‘Varsın dünya alev alev yansın, yeter ki, ben iyi olayım.’ Durumu iyidir, halinden pek memnundur, yirmi-otuz yıl daha yaşama hırsıyla doludur. Öz oğlunu kandırıp onun parasıyla, anasından miras kalıp da oğluna geri vermek istemediği parayla öz oğlunun elinden sevgilisini almaya çalışıyor. Hayır, sanığın savunmasını Petersburg’dan gelmiş olan üstün yetenekli savunma avukatına bırakmak istemiyorum. Gerçeği söyleyeceğim, bu adamın oğlunun yüreğinde yarattığı öfkenin ne kadar büyük olduğunu anlıyorum. Ama bu zavallı ihtiyar için bu kadar söz yeter, layığını buldu zaten. Yalnız, bu babanın çağdaş babalardan biri olduğunu hatırlatalım. Bu adamın pek çok çağdaş babadan biri olduğunu söylersem toplumu gücendirmiş olur muyum acaba? Ne yazık ki, bu çağdaş babaların birçokları daha iyi yetiştirilmiş, daha iyi okumuş oldukları için kafalarının içindekini onun kadar arsızca ortaya dökmüyorlar, ama aslında onunla hemen hemen aynı düşünce yapısına sahipler. Ama ben belki de karamsarım. Olsun varsın. Zaten beni affedeceğiniz konusunda anlaşmıştık. Şu konuda da önceden anlaşalım: Bana inanmayın, ben konuşacağım, ama siz bana inanmayın. Ama yine de bana içimi dökme fırsatı verin, yine de sözlerimden bazılarını unutmayın. Bakın işte bu ihtiyarın, bu aile babasının çocuklarından biri karşınızda sanık sandalyesinde oturuyor, biraz sonra ona geleceğiz; birazcık ötekilerden söz edeceğim. Öbür ikisinden büyük olanı, parlak bir tahsil yapmış, son derece zeki, ancak hiçbir inancı olmayan, aynen babası gibi hayatta pek çok şeyi tamamen reddetmiş ve silip atmış günümüz gençlerinden biridir. Konuşmalarını hepimiz dinlerdik, toplumumuzda dostça kabul görürdü. Düşüncelerini gizlemezdi. Hatta tam tersine, evet tam tersine, bu durum şu anda bana onun hakkında, kuşkusuz kişisel olarak değil, Karamazov ailesinin bir üyesi olarak açık kalplilikle konuşma cesareti veriyor. Dün burada bir budala, davamızla yakından ilgisi bulunan, Fedor Pavloviç’in eski uşağı ve belki de yasadışı oğlu olan Smerdyakov, şehrin kenar mahallelerinden birinde canına kıydı. Smerdyakov, hazırlık soruşturması sırasında bana bu genç Karamazov’un, yani İvan Fedoroviç’in manevi bakımdan pervasızlığıyla kendisini nasıl korkuttuğunu isterik gözyaşları arasında anlatmıştı. ‘Kendilerine göre, dünyada ne varsa her şey mubahmış ve ilerde de hiçbir şeyin yasaklanmaması gerekiyormuş, bana hep bunu öğretiyorlardı’ demişti. Anlaşılan bu budala kendisine öğretilmiş olan bu tezle kesin olarak aklını bozmuştu. Gerçi sara hastalığı ve evlerinde patlak veren bu korkunç felaket de onun akli dengesinin bozulmasında etkili olmuştu ama. Yalnız bu budaladan ona çok daha akıllı bir gözlemci onuru veren son derece ilginç bir düşünce duymuştum, zaten bu yüzden bu konuyu açtım: ‘Eğer,’ demişti bana, ‘oğullarının arasında karakter bakımından Fedor Pavloviç’e en çok benzeyen biri varsa bu İvan Fedoroviç’tir!’ Lafı daha fazla uzatmayı nezaketsizlik sayarak başladığım kişilik tahlilini bu düşünceyle kapatıyorum. Yeni sonuçlar çıkarmak ve bir baykuş gibi, genç bir adamın kaderinin yalnızca mahvolmak olduğu kehanetinde bulunmak istemiyorum. Daha bugün, burada, bu salonda onun genç yüreğinde gerçeğin doğal gücünün hâlâ yaşamakta olduğunu, ailesine olan bağlılık hislerinin inançsızlıkla ve düşüncelerinden duyduğu gerçek ıstıraptan ziyade kalıtım yoluyla geçmiş olan ahlak düşüklüğüyle henüz boğulmamış olduğunu gördük. Öteki oğula gelince, o, ağabeyinin karamsar dünya görüşüne karşılık dindar ve alçakgönüllü, ‘halkçılık ilkelerine’ ya da bazı düşünür aydınlarımızın teorilerinde bu hikmetli sözle ifade ettikleri şeye bağlanmak isteyen çok genç biridir. Bildiğiniz üzere, manastıra sığınmıştı; nerdeyse rahip olacaktı. Günümüzün biçare toplumunda pek çok insanın kapıldığı, ahlaksızlıktan ve ahlaksızlığın getireceği kötülüklerden korkarak ve bir hata yapıp bütün kötülükleri Avrupa aydınlanmasına bağlayarak kendilerini, tıpkı hayaletlerden korkup zayıf düşmüş analarının kurumuş göğsüne başlarını gizleyerek sırf kendilerini korkutan şeyleri görmemek için huzur içinde uykuya dalıp bir ömür boyu uyumak isteyen çocuklar gibi ‘ana toprağa’, yani anayurdun bir ananınkine benzeyen bağrına atmalarına neden olan ürkek umutsuzluk, bence bu genç adamda çok erken bir yaşta bilinçsiz olarak ortaya çıkmıştı. Ben kendi adıma bu iyi ve yetenekli delikanlıya her şeyin en iyisini diliyorum, onun körpe ve temiz ruhunun ve halkçılık ilkelerine olan hevesinin ilerde genellikle olduğu gibi, ahlaki yönden karamsar bir mistisizme, medeni yönden ise kör bir şovenizme, yani belki de ağabeyinin bu derece ıstırabını çektiği yalan yanlış anlaşılmış ve boşu boşuna sahip olunmuş Avrupa aydınlanmasından kaynaklanan erken bir bozulmadan çok daha büyük bir kötülükle ulusları tehdit eden bu iki niteliğe bürünmemesini diliyorum.”</p>
				<p>Şovenizm ve mistisizm için yine iki üç alkış duyuldu. İppolit Kirilloviç kendini iyice kaptırmıştı, ama bütün bunlar bu davaya pek de uygun düşmüyordu. Üstelik yeterince açık bir konuşma da değildi, ama bu veremli ve öfkeli adam hayatında bir defa olsun içini dökmek istemişti. Daha sonra anlattıklarına göre, İvan Fedoroviç’in karakter tahlilini yaparken pek de nazik olmayan bir duyguyla hareket etmişti, çünkü İvan Fedoroviç tartışma sırasında bir veya iki kez herkesin içinde ona haddini bildirmiş ve İppolit Kirilloviç de bunu unutmayarak şimdi öcünü almak istemişti. Ancak böyle bir yargıya varılıp varılamayacağını bilmiyorum. Her ne ise bunların hepsi de yalnızca işin giriş faslıydı, daha sonra iddianame davayla daha doğrudan ve yakın ilgili hale geldi.</p>
				<p>“Bu çağdaş babanın üçüncü oğlu da,” diye devam etti İppolit Kirilloviç, “karşınızda, sanık sandalyesinde oturuyor. Onun davranışları da, yaşamı da, yaptığı işler de karşınızda: Vakit geldi ve her şey anlaşıldı, her şey ortaya çıktı. Kardeşlerinin ‘Avrupa düşkünlüğünün’ ve ‘halkçı ilkelerinin’ aksine Rusya’yı tabii haliyle temsil ediyor, ah, hayır Rusya’nın tümünü değil, aman tümünden Tanrı saklasın! Ancak, burada o, yani Rusyacığımız, anacığımız hissediliyor, kokusu geliyor, sesi işitiliyor. Bizler olduğumuz gibiyiz, iyilik ve kötülüğün şaşırtıcı bir karışımıyız, aydınlanmanın ve Schiller’in hayranlarıyız ve aynı zamanda da meyhanelerde azıp sarhoşların, kadeh arkadaşlarımızın sakallarını yolarız. İyi ve güzel oluruz, ama sadece bize karşı iyi ve güzel olunduğunda. Aksine en soylu ideallere bile kapılırız, evet kapılırız, ama bir tek koşulla, bu idealler kendiliğinden ortaya çıkarsa, gökten masamıza pat diye düşerse ve en önemlisi karşılığında hiçbir bedel ödemeden elimize geçerse. Bedel ödemeyi hiç sevmeyiz, ama almayı çok severiz ve bu her alanda geçerlidir. Bize hayatın her çeşit nimetini verin (hem her çeşit olacak, daha aşağısı kurtarmaz), hiçbir şekilde keyfimize karışmayın, işte o zaman biz de ne kadar iyi ve güzel olabileceğimizi size gösteririz. Açgözlü değiliz, hayır, ama bize daha fazla, mümkün olduğu kadar daha fazla para verin ve aşağılık metali nasıl bir nefretle ve eli açıklıkla bir gecede hızlı bir içki âleminde nasıl yiyip bitirdiğimizi görün. Yok eğer para vermezseniz, o zaman da çok istediğimizde bu parayı nasıl bulabileceğimizi gösteririz. Yalnız bundan daha sonra bahsedeceğiz, sırasıyla gidelim. Biraz önce ne yazık ki, aslı yabancı olan saygıdeğer bir yurttaşımızın ifade ettiği gibi karşımızdaki her şeyden önce ‘çıplak ayak arka bahçeye’ terk edilmiş zavallı bir çocuktur! Bir kere daha tekrarlıyorum: Sanığın savunmasını kimseye bırakmayacağım! Suçlayan da benim, savunan da. Evet, efendim, hepimiz insanız ve çocukluktaki ve baba ocağındaki ilk izlenimlerin insan karakterini nasıl etkileyebileceğini bilebiliriz. Ama bu çocuk artık bir delikanlı, genç bir adam, bir subaydır; taşkın hareketleri ve düellolar yüzünden bereketli Rusyamızın uzak sınır kasabalarından birine sürgüne gönderilir. Burada hem çalışır hem de içki âlemlerinde vakit geçirir, eh büyük gemi büyük deniz ister tabii. Para gerekmektedir, efendim, öncelikle para. Uzun tartışmalardan sonra babasıyla arasında son altı bin rubleyle ilgili mesele hallolur ve bu parayı gönderirler. Dikkat buyurun, bir belge vermiş. Ayrıca kalan paradan feragat ettiğini ve babasıyla arasındaki miras tartışmasının bu altı binle sona erdiğini gösteren bir mektubu da var. Tam bu sırada genç, yüksek karakterli ve eğitimli bir kızla karşılaşır. Ah hayır, ayrıntıları tekrarlamaya kalkışmayacağım, bunları daha demin dinlediniz, hem onura, hem özveriye tanık oldunuz, artık ben bir şey demiyorum. Düşüncesiz ve ahlaksız, ama gerçek soyluluğun, yüksek bir düşüncenin önünde eğilen genç bir adam tipi karşımızda son derece sempatik bir şekilde beliriverdi. Ama bunun hemen arkasından, yine bu mahkeme salonunda madalyonun öbür yüzü hiç beklenmedik bir şekilde ortaya çıktı. Bu konuda da tahminlere girişmeyeceğim ve neden böyle olduğunu çözümlemeye kalkışmayacağım. Ancak böyle olmasının nedenleri vardı. Aynı şahıs, uzun süre sakladığı öfkesinin neden olduğu gözyaşları arasında bize kendisinin bu ihtiyatsız, belki de önüne geçilmez, ama yine de yüce duygulara sahip taşkınlığını en başta nişanlısı olan bu adamın kınadığını açıkladı. Bu adamın, genç kızın nişanlısı olan bu adamın dudaklarında herkesten önce alaycı bir gülümseme, genç kızın bir tek ondan gelmesine katlanamadığı alaycı bir gülümseme belirmiş. Genç kız, nişanlısının kendisine ihanet ettiğini bilerek (adam ihanet etmişti, çünkü kızın ihanet de dahil olmak üzere artık her şeyine katlanacağına inanmıştı), evet bunu bilerek, adama mahsus üç bin ruble teklif ediyor ve bu parayı ona kendisine ihanet etmesi için verdiğini son derece açık bir biçimde belli ediyor: ‘Bakalım alacak mısın, almayacak mısın, o kadar ahlaksız olabilecek misin,’ diyor kız hiçbir şey söylemeden yargılayan ve deneyen bakışıyla. Adam kıza bakıyor ve düşüncesini tümüyle anlıyor (zaten biraz önce hepimizin önünde her şeyi anlamış olduğunu itiraf etmişti) ve bu üç bin rubleyi kesin olarak cebine indiriyor ve paraları iki gün içinde yeni sevgilisiyle birlikte yiyip bitiriyor! Hangisine inanmalı? Birinci hikâyeye, yani varını yoğunu feda eden ve erdemin önünde eğilen yüksek soyluluk hikâyesine mi, yoksa madalyonun o derece iğrenç olan öteki yüzüne mi? Hayatta iki zıtlık arasında gerçeği genellikle ortada aramak gerekir; ama burada durum hiç de öyle değil. Büyük olasılıkla adam birinci durumda içtenlikle bir soylu gibi davranmış, ikincisinde ise aynı içtenlikle bir alçak gibi davranmıştı. Niçin? Tabiatımızın geniş, Karamazov tabiatı olmasından (ben de zaten sözü buna getiriyorum), her çeşit zıtlığı bir araya getirebilecek ve iki uçurumu, tepemizdeki yüce idealler uçurumunu ve altımızdaki en aşağılık, en pis kokulu uçurumu aynı anda görebilme yeteneği kazandıran Karamazov tabiatından. Biraz önce genç bir gözlemci tarafından, bütün Karamazov ailesini yakından ve derinlemesine gözlemiş olan Bay Rakitin tarafından ifade edilmiş olan parlak düşünceyi anımsayınız: ‘Bu tür azgın, zaptedilmez tabiatlar için düşmenin alçaklığını hissetmek en yüksek soyluluk duygularını hissetmek kadar gereklidir,’ doğrudur: Doğal olmayan bu karışım bu tip insanlar için sürekli olarak gereklidir. İki uçurum, iki uçurum beyler, aynı anda iki uçurum, aksi takdirde mutsuz oluruz ve tatmin olamayız, yaşamımızın tadı tuzu olmaz. Genişiz, anamız Rusyamız kadar genişiz, her şeyi içimize sığdırırız, her şeyle bağdaşabiliriz! Sayın jüri üyeleri, şu üç bin rubleye biraz önce değinmiştik, ben birazcık daha ileriye gideceğim izninizle. Düşünün, bu adam, o gün bu paraları aldıktan sonra, hem de o derece utanılacak, rezil bir şekilde, iyice küçülerek aldıktan sonra, aynı gün bu paranın yarısını ayırıyor, bir bezin içine dikiyor ve daha sonra koca bir ay boyunca paranın tüm cazibesine ve aşırı ihtiyaçlarına rağmen onları boynunda taşıma kararlılığını gösteriyor! Ne meyhanelerde içki âlemlerindeyken ne de sevgilisini rakibi olan babasının baştan çıkarıcı vaatlerinden uzaklaştırmak için gereken parayı Tanrı bilir kimden bulmak üzere şehirden rüzgâr gibi ayrıldığı sırada bu muskaya dokunmaya kalkışmıyor. Sırf sevgilisini o kadar kıskandığı ihtiyarın eline bırakmamak için boynundaki muskayı açmalı ve sevgilisini şu anda içine düştüğü durumdan uzaklara götürmek için ‘Seninim’ diyeceği anı bekleyerek ısrarla onun yanında evde kalmalıydı. Ama hayır, muskasına dokunmuyor, hem de hangi bahaneyle? Birinci bahane, söylemiştik, ‘Seninim, nereye istersen götür beni’ dendiği zaman götürebilecek parasının olmasıydı. Ancak bu birinci bahane, sanığın kendi ifadesiyle ikinci bahanenin karşısında sönük kaldı. Paraları üzerimde taşıyorum, ‘Alçağım, ama hırsız değilim,’ çünkü aşağıladığım nişanlıma her an gidebilirim ve hileyle cebime indirdiğim paranın yarısını önüne koyup her zaman için ona şöyle diyebilirim: ‘Görüyorsun, senin paranın yarısını harcadım ve böylece zayıf ve ahlaksız bir adam olduğumu (sanığın diliyle ifade ediyorum), hatta alçağın biri olduğumu kanıtlamış oldum, ama alçak bile olsam hırsız değilim, çünkü eğer hırsız olsaydım paranın kalan yarısını sana getirmezdim, aynen öteki yarısı gibi onu da cebime indirirdim.’ Şaşırtıcı bir açıklama! Son derece çılgın, ama aynı zamanda da yüz kızartıcı bir şekilde üç bin rubleyi cebine indirmenin çekiciliğinden kendini alamayan bu zayıf adam, evet bu adam, birdenbire kendisinde büyük bir kararlılık hissediyor ve binlerce rubleyi elini bile sürmeden boynunda taşıyabiliyor! Bu durum çözmeye çalıştığımız karakterle birazcık olsun uyuşuyor mu? Hayır, izninizle asıl Dmitriy Fedoroviç’in paralarını bu muskanın içine dikmeye gerçekten de karar vermiş olsa bile böyle bir durumda nasıl davranması gerektiğini sizlere anlatacağım. Aklı ilk çelindiğinde, paraların ilk yarısını birlikte yediği yeni sevgilisinin bir kere daha gönlünü almak için muskasını sökecek ve içinden diyelim, ilk başta bir yüz ruble çekip alacaktı, çünkü paranın yarısını, yani bin beş yüz rubleyi sürekli olarak taşımasına ne gerek vardı, bin dört yüz ruble de yeterli olurdu, zaten gidip ‘Ben alçağın biriyim, ama hırsız değilim, çünkü her şeye rağmen bin dört yüz rubleyi geri getirdim, hırsız olsaydım hiçbir şey getirmezdim’ diyecekti. Bir süre sonra muskayı tekrar sökecek ve ikinci yüzlüğü, sonra üçüncüyü, dördüncüyü, ayın sonuna kadar diğer kalanları ve nihayet son yüzlüğü çıkaracaktı: Bir tane yüzlük götürürüm, nasıl olsa aynı kapıya çıkar: ‘Alçağım, ama hırsız değilim. Yirmi dokuz tane yüzlük yedim, ama yine de bir tanesini geri getirdim, hırsız olsaydım onu da getirmezdim.’ Nihayet sondan bir önceki yüzlüğü de yedikten sonra sonuncuya bakıp kendi kendine ‘Bu bir tanecik yüz rubleyi de geri vermeye değmez zaten, onu da harcayayım!’ diyecekti. İşte bizim bildiğimiz gerçek Dmitriy Fedoroviç böyle davranırdı! Bu muska hikâyesi gerçekle öyle çelişiyor ki, bundan büyük yalan olmaz. Her şey aklımıza gelir, ama bu değil. Ama bu konuya tekrar döneceğiz.”</p>
				<p>Baba ile oğul arasındaki mal mülk tartışmaları ve aile ilişkileri konusunda soruşturmada ortaya çıkmış olan her şeyi bir bir sıraladıktan sonra eldeki bilgilere göre mirasın nasıl paylaşılacağını, kimin kime hakkının geçmiş olduğunu belirleyecek en ufak bir olanak bile olmadığı sonucuna bir kere daha varan İppolit Kirilloviç, Mitya’nın kafasında sabit fikir haline gelmiş olan bu üç bin ruble hususunda sözü tıbbi muayeneye getirdi.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f72"><a class="backref" href="#ref_f72">72</a> (Fr.) Benden sonra tufan (Ç.N.)</div>
</div>
  </body>
</html>