<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter46">
<div class="html5_section">
				<div class="html5_header">
					<h1 class="book">SEKİZİNCİ KİTAP</h1>
					<h1 class="book-title narrow">MİTYA</h1>
				<h1 class="chapter-num">I</h1>
				<h1 class="chapter-title">KUZMA SAMSONOV</h1>
				</div>
				
				<p>Gruşenka’nın yeni bir hayata uçup giderken son selamını iletmeyi “emrettiği” ve bir saatçik aşkını sonsuza dek anımsamasını tembih ettiği Dmitriy Fedoroviç ise bu anda Gruşenka’nın başından geçenler konusunda hiçbir şey bilmeksizin korkunç bir panik ve telaş içinde bulunuyordu. Son iki gündür öyle tasavvur edilemez bir durumdaydı ki, daha sonra kendisinin de söylediği gibi, gerçekten de beyin humması geçirebilirdi. Bir gün önce Alyoşa sabahleyin onu bulamamış, kardeşi İvan ise aynı gün onunla meyhanede buluşamamıştı. Kirada oturduğu küçük dairenin sahipleri, verdiği emir üzerine izini gizlemişlerdi. O ise bu iki gün içinde daha sonradan kendisinin de ifade ettiği gibi, “kaderiyle boğuşarak ve kendisini kurtarmaya çalışarak” tam anlamıyla oraya buraya koşuşturup durmuş, hatta Gruşenka’yı bir an için bile olsa gözden uzak bırakarak gitmek kendisine çok korkunç geldiği halde çok önemli bir iş için birkaç saatliğine şehir dışına gitmişti. Bütün bunlar sonradan en ufak ayrıntısına kadar ve belgeler üzerinde ortaya çıktı, ama biz şimdilik onun kaderi üzerinde aniden bir bomba etkisi yapan o tüyler ürpertici felaketten önce yaşadığı iki korkunç günün öyküsünden yalnızca gerekli olan noktaları belirteceğiz.</p>
				<p>Gruşenka, onu bir saatçik de olsa gerçekten ve içtenlikle sevmişti. Bu doğruydu, ama aynı zamanda da ona gerçekten acımasız ve korkunç işkenceler etmişti. En önemlisi, Gruşenka’nın kafasındaki niyetleri hiç tahmin edemezdi; güzellikle ya da kaba kuvvetle ondan bir şey koparabilmeye olanak yoktu: Hiçbir şey vermez, hatta kızar ve tamamen yüz çevirirdi. Bunu o zamanlar açıkça anlamıştı. Gruşenka’nın da bir tür mücadele ve olağanüstü bir kararsızlık içinde bulunduğundan, bir dereceye kadar karara varmış olsa bile her şeyi henüz çözümleyemediğinden daha o zaman son derece kesin olarak kuşkulanıyordu. İşte bu nedenle de zaman geçtikçe Gruşenka’nın, kendisinin ona duyduğu tutku yüzünden ona karşı sadece nefret beslediğini kesinlikle tahmin ediyordu. Belki de öyleydi, ama Gruşenka’nın özellikle neye sıkıldığını yine de anlamıyordu. Onu üzen meselenin kendisi açısından sadece iki tanımı vardı: “Ya o, yani Mitya ya da Fedor Pavloviç meselesi.” Zamanı gelmişken burada çok kesin bir olguya işaret etmek gerekir: Fedor Pavloviç’in Gruşenka’ya yasal olarak nikâhlanmayı teklif edeceğinden (tabii daha önce etmediyse) kesinlikle emindi ve şehvet düşkünü ihtiyarın sadece üç bini verip bu işi bırakmak niyetinde olduğuna bir an olsun inanmamıştı. Gruşenka’yı ve onun karakterini iyi tanıyan Mitya bu sonuca varmıştı. İşte bu yüzden de zaman geçtikçe Gruşenka’nın bütün sıkıntısının ve bütün kararsızlığının yalnızca içlerinden hangisini seçeceğini ve hangisinin kendisi için daha kazançlı olacağını bilememesinden kaynaklandığını zannediyordu. Subayın, yani Gruşenka’nın gelişini böylesi bir heyecanla ve korkuyla beklediği o uğursuz adamın yakında geri dönebileceği düşüncesi, gariptir ama bugünlerde bile Mitya’ nın hiç aklına gelmiyordu. Son zamanlarda Gruşenka’nın bu konuda onunla hiçbir şey konuşmadığı da bir gerçekti. Ancak Gruşenka’nın kendisini baştan çıkaran bu adamdan geçen ay aldığı mektuptan haberi vardı ve bunu Gruşenka’dan öğrenmişti. Mektubun içeriğini de kısmen biliyordu. O zaman, Gruşenka bu mektubu ona kötü bir anda göstermişti, ama Mitya mektuba Gruşenka’yı da şaşırtarak hemen hemen hiç önem vermemişti. Nedenini açıklamak ise çok zordu: Belki de neden, sadece bu kadın uğruna kendi öz babasıyla giriştiği mücadelenin tüm çirkinliği ve dehşeti altında ezilmiş olarak en azından şu sıralarda kendisi için bundan daha korkunç ve daha tehlikeli bir şey düşünememesiydi. Beş yıl kaybolduktan sonra birdenbire ortaya çıkıveren bir sevgiliye ve özellikle de bu adamın yakında gelecek olmasına inanmıyordu bile. Aslında subayın Mitenka’ya da gösterdikleri ilk mektubunda bu yeni rakibinin gelişinden son derece belirsiz olarak söz ediliyordu: Mektup çok üstü kapalı, cafcaflı bir dille yazılmıştı ve yalnızca hassas duygular ifade edilmişti. Gruşenka’nın o zaman subayın geri dönüşüyle ilgili daha belirgin birkaç sözün yer aldığı son satırları Mitya’dan sakladığını da belirtmek gerekir. Ayrıca Mitenka, o anda Gruşenka’nın yüzünde de Sibirya’dan gönderilmiş olan bu mesaja karşı adeta elinde olmayan ve gururlu bir nefret sezdiğini sonradan anımsamıştı. Daha sonraları Gruşenka, Mitenka’nın bu yeni rakibiyle arasında bundan sonraki ilişkileri konusunda hiçbir laf etmemişti. Böylece Mitya da subay meselesini yavaş yavaş tümüyle unutmuştu. Yalnızca ne olursa olsun, iş ne hale gelirse gelsin Fedor Pavloviç’le arasındaki kesin hesaplaşmanın çok ama çok yakın olduğunu ve her şeyden önce bu meselenin halledilmesi gerektiğini düşünüyordu. Gruşenka’nın vereceği kararı her an soluğu kesilerek bekliyordu ve hep bu kararın birdenbire, kendiliğinden ortaya çıkacağına inanıyordu. Durup dururken Gruşenka ona “Beni al, ebediyen seninim” diyecek ve her şey bitecek, onu kaptığı gibi hemen dünyanın öbür ucuna götürecekti. Ah, o zaman onu hemen olabildiğince uzağa, dünyanın öbür ucunda olmasa bile Rusya’nın öbür ucunda bir yere götürecek, onunla orada evlenecek ve birlikte <em>incognito</em><a class="si-noteref epub-type_noteref" href="#f2" id="ref_f2">2</a> yaşayacaklar, böylece artık ne burada, ne orada, ne de başka bir yerde kim olduklarını hiç kimse bilmeyecekti. O zaman, ah, işte o zaman hemen yepyeni bir yaşam başlayacaktı! Bu farklı, yeni ve “erdemli” (“mutlaka, mutlaka erdemli”) hayatı her an çılgınca hayal ediyordu. Böyle bir dirilişe ve yenilenmeye susamıştı. Kaderinin bağlı olduğu bu iğrenç girdap onu haddinden fazla içine çekiyordu ve böylesi durumlarda pek çok insanın yaptığı gibi bu yer değişikliğine giderek daha fazla inanıyordu: Sadece bu insanlar olmasa, bu koşullar olmasa, bu iğrenç yerden uçup bir kurtulsa ve her şey yeniden doğsa, yeni bir yolda yürüse! İşte buna inanıyordu ve bunun için ıstırap çekiyordu.</p>
				<p>Ama bu ancak sorunun birinci yani <em>mutlu</em> çözümü halinde olabilirdi. Bu meselenin başka bir çözümü daha vardı, başka, ama korkunç bir çözüm olurdu bu. Gruşenka, birden ona “Sen git, ben Fedor Pavloviç’e karar verdim, onunla evleneceğim, sana gerek yok” diyecek ve o zaman, işte o zaman... Bununla birlikte Mitya, o zaman ne olacağını bilmiyordu, en son saate kadar da bilmiyordu. Bu konuda ona hak vermek gerekir. Belirli bir niyeti yoktu, cinayet işlemeyi düşünmemişti. Sadece izlemiş, hafiyelik etmiş ve azap çekmişti, ama yine de sadece ve sadece geleceğinin birinci, mutlu çözümüne kendisini hazırlamıştı. Hatta başka her türlü düşünceyi kafasından kovuyordu. Ama burada da bambaşka bir acı başlıyordu, tamamen yeni ve dolaylı, ama yine de uğursuz ve çözümü olmayan bir durum ortaya çıkıyordu. </p>
				<p>İşte burada Gruşenka’nın ona, “Seninim, hadi beni götür” demesi halinde onu buralardan nasıl götürecekti? Para nerdeydi hani? Yıllardır Fedor Pavloviç’in verdiği sadakalardan gelmeye devam eden geliri tam da bu sırada kesilivermişti. Elbette Gruşenka’nın parası vardı, ama bu konuda Mitya’da birdenbire müthiş bir gurur belirivermişti: Gruşenka’yı kendi parasıyla götürmek ve birlikte yeni bir hayata Gruşenka’nın parasıyla değil, kendi parasıyla başlamak istiyordu; Gruşenka’dan para almayı tasavvur bile edemiyordu ve bu düşünceden büyük bir tiksinti duyuyordu. Bu konuyu fazla dağıtmadan ve incelemeden sadece bu anda onun ruhsal yapısının bu şekilde olduğunu belirtmekle yetineceğim. Bütün bunlar, dolaylı olarak ve hatta bir hırsız gibi üzerine yattığı Yekaterina İvanovna’nın paraları yüzünden çektiği gizli vicdan azabının bile bilincinde olmadan olmuş olabilirdi: “Birinin karşısına bir alçak olarak çıktım, şimdi diğerinin karşısına da bir alçak olarak çıkacağım,” diye düşünmüştü daha sonraları kendi kendine bunu itiraf ettiğinde. “Gruşenka da bunu bildiğine göre bir alçağı o da istemeyecektir.” Peki öyleyse parayı nereden alacak, bu lanet olası parayı nereden bulacaktı? Yoksa her şey boşa gidecek ve hiçbir şey elde edemeyecekti “ve bunun tek nedeni de parasının yeterli olmamasıydı, of, ne rezillikti bu!”</p>
				<p>Biraz ilerilere gideceğim: Bu paraları nereden ele geçireceğini belki de biliyordu, bu paraların nerede bulunduğunu da belki biliyordu. Şimdi daha ayrıntılı bir şey söylemeyeceğim, çünkü her şey sonradan anlaşılacak; ama onun için en önemli felaketin ne olduğunu çok açık olmasa da söyleyeceğim; bu bir yerlerde yatan parayı almak için ve bu parayı alma hakkına <em>sahip olmak </em>için önce Yekaterina İvanovna’nın üç binini geri vermesi gerekiyordu, aksi takdirde “Ben bir yankesiciyim, ben alçağın biriyim, yeni bir yaşama ise bir alçak olarak başlamak istemiyorum,” diye karar vermişti Mitya. Bu yüzden de gerekirse bütün dünyayı altüst etmeye, ama bu üç bin rubleyi, ne olursa olsun,<em> her şeyden önce</em> Yekaterina İvanovna’ya hemen geri vermeye karar vermişti. Bu kararla ilgili süreç, deyim yerindeyse, geride kalan en son saatlerinde, özellikle de iki gün önce akşamleyin, yolda Alyoşa’yla en son buluşmasından, yani Gruşenka’nın Yekaterina İvanovna’yı aşağılamasından, Mitya’nın ise bu öyküyü Alyoşa’dan işitip kendisinin bir alçak olduğunu anlamasından ve bunu “eğer durumunu bir parça hafifletecekse” Yekaterina İvanovna’ya iletmesini emretmesinden sonra cereyan etmişti. O zaman, yani o gece, kardeşinden ayrıldıktan sonra o çılgın durumunda “birini öldürüp soymanın ve Katya’ya olan borcunu geri vermenin” daha iyi olacağını hissetmişti. “Katya’nın, haklı olarak onu aldattığını ve parasını alıp Gruşenka’yla erdemli bir hayata başlamaya gittiğini söylemesindense öldürülmüş ve soyulmuş bir adamın karşısında olmak, bütün insanların önüne bir katil ve bir hırsız olarak çıkmak ve Sibirya’ya gitmek daha iyidir! Bunu yapamam!” Mitya dişlerini gıcırdatarak böyle diyordu. Zaman zaman gerçekten de beyin hummasından öleceğini sanıyordu. Ama şimdilik dayanıyordu...</p>
				<p>Tuhaftır, böylesi bir kararda da artık onun için umutsuzluktan başka bir şey yok gibi görünüyordu; bu kadar parayı nereden bulacaktı, üstelik de onun gibi bir baldırı çıplak? Bununla birlikte, bu üç bin rubleyi bulacağını, bu paranın geleceğini, gökten de olsa uçup kendi kendine geleceğini sürekli umut ediyordu. Ama Dmitriy Fedoroviç gibi, bütün hayatı boyunca sadece para harcamayı ve miras kalmış bir parayı oraya buraya saçıp savurmayı beceren, para kazanma işinden ise hiç anlamayan insanlara hep böyle olur. Alyoşa’dan ayrıldığının üçüncü günü kafasında pek hayalci bir rüzgâr esti ve bütün düşüncelerini allak bullak etti. Böylece işe en anlamsız girişimi yaparak başladı. Evet, belki de böyle durumlarda bu tip insanlar, en olmayacak, en hayalci girişimleri ilk gerçekleşebilecek girişimler olarak görüyorlardır. Birdenbire Gruşenka’nın koruyucusu tüccar Samsonov’a gitmeye ve ona bir “plan” teklif etmeye, aradığı paranın tamamını bu “plan” dahilinde ondan almaya karar verdi; planın ticari yönünden zerre kadar kuşkusu yoktu. Tek kuşkusu, Samsonov’un meseleye eğer yalnızca ticari açıdan bakmak arzusunda değilse, yaptığı bu münasebetsizliği nasıl karşılayacağı konusundaydı. Mitya, bu tüccarı sima olarak tanısa bile kendisiyle tanışmamıştı ve hatta bir kere bile konuşmuşluğu yoktu. Ama her nedense içinde, hem de uzunca bir zamandır, artık bir ayağı çukurda olan bu ahlaksız ihtiyarın, Gruşenka’nın şerefli bir hayat kurmasına ve “itibar sahibi bir adamla” evlenmesine şu anda asla karşı çıkmayacağına ilişkin bir inanç vardı. Hem karşı çıkmak bir yana, bunu kendisi de isteyecek ve böyle bir fırsat yakalarsa yardım bile edecekti. Bazı söylentilere göre ya da Gruşenka’nın bazı sözlerinden çıkardığına göre, ihtiyarın belki de kendisini Gruşenka için Fedor Pavloviç’e tercih edebileceği sonucuna varmıştı. Öykümüzün okurlarından pek çoğu, Dmitriy Fedoroviç’in böyle bir yardım görme ve sevgilisini koruyucusunun elinden alma hesabını son derece bayağı ve tiksindirici bir hesap olarak görebilirler. Yalnızca Gruşenka’nın geçmişinin Mitya’ya artık kesinlikle geride kalmış bir dönem olarak göründüğünü belirtebilirim. Bu geçmişe sonsuz bir merhametle bakıyordu ve Gruşenka’nın kendisini sevdiğini ve peşinden geleceğini söylemesi halinde hemen yepyeni bir Gruşenka’nın doğacağına, onunla birlikte de yepyeni bir Dmitriy Fedoroviç’in, her türlü rezillikten uzak, sadece erdemleri olan bir Dmitriy Fedoroviç’in ortaya çıkacağına aşkının bütün ateşiyle karar vermişti: Her ikisi de birbirlerini affedecekler ve yepyeni bir hayata adım atacaklardı. Kuzma Samsonov’a gelince, onu, Gruşenka’nın çökmüş geçmişinde hiçbir zaman sevmediği ve asıl önemlisi, artık “ahı gitmiş vahı kalmış,” tükenmiş, şu anda olmayan lanet bir adam sayıyordu. Üstelik de Mitya artık bu adamı erkekten bile sayamazdı, çünkü şehirde herkesin bildiği üzere, artık Gruşenka’yla arasında yalnızca bir baba-kız ilişkisi bulunan hasta bir yıkıntıdan farksızdı, ilişkileri eskisi gibi değildi ve hemen hemen bir yıldır da böyleydi. Yine de Mitya’nın bu konudaki düşünceleri pek safçaydı, çünkü Mitya bütün kusurlarının yanı sıra çok da saf biriydi. Öteki dünyaya gitmeye hazırlanan ihtiyar Kuzma’nın Gruşenka’yla olan geçmişi yüzünden içten bir pişmanlık duyduğuna ve artık genç kadının bu zararsız ihtiyar gibi bir koruyucusu ve sadık bir dostu daha olmadığına da bu saflığı yüzünden ciddi bir şekilde inanmıştı.</p>
				<p>Alyoşa ile kırda konuşmasından sonraki gece Mitya hemen hemen hiç uyumadı, ertesi gün saat on civarında Samsonov’un evine gitti ve geldiğini haber vermelerini emretti. Eski, karanlık, çok geniş, iki katlı, avlusunda birtakım yapılar ve bir pavyon bulunan bir evdi. Alt katta Samsonov’un ikisi de evli olan oğulları aileleriyle birlikte, yaşlı kız kardeşi ve hiç evlenmemiş olan tek kızı oturuyordu. Pavyona ise iki tezgâhtarı yerleşmişti. Bunlardan birinin ailesi çok kalabalıktı. Çocukları da, tezgâhtarları da sıkış sıkış oturuyorlardı, ama ihtiyar evin üst katını tek başına işgal ediyordu ve kendisine bakan ve çok eskiden beri çektiği nefes darlığına rağmen belirli saatlerde ve olur olmaz her seslenişinde aşağıdan yukarıya koşup gelmek zorunda kalan kızının bile kendisiyle birlikte oturmasına izin vermiyordu. Bu “üst kat” birçok büyük odadan oluşuyordu. Odalar tüccarlara özgü eski bir tarzda döşenmişti. Duvar diplerinde kırmızı ahşaptan yapılmış hantal koltuklar, uzun ve sıkıcı sıralar halinde dizilmişti. Kristal avizelere kılıf geçirilmişti. Pencere aralarına insanın içini karartan aynalar konmuştu. Bu odaların hepsi de tamamen boş duruyordu, çünkü hasta ihtiyar, küçücük bir odaya, bütün odalardan uzak olan küçük yatak odasına tıkılıp kalmıştı. Burada kendisine saçlarını bir örtüyle örten ihtiyar hizmetçi kadınla antredeki sandığın üzerinde bekleyen bir delikanlı hizmet ederlerdi. İhtiyar ayaklarının şişmesi yüzünden hemen hemen hiç yürüyemiyor, pek ender olarak deri koltuğundan kalkıyor ve ihtiyar hizmetçi kadın elinden tutarak onu odanın içinde bir iki kez dolaştırıyordu. Sert bir adamdı ve bu kocakarıyla bile konuşmazdı. Yüzbaşının geldiğini haber verdiklerinde hemen geri çevirmelerini emretti. Ancak Mitya ısrar etti ve bir kere daha bildirdiler. Kuzma Kuzmiç uşağa daha ayrıntılı olarak sordu: Görünüşü nasıl, sarhoş falan olmasın? Kavga çıkaracak gibi mi? Ve “Ayık, ama gitmek istemiyor” yanıtını aldı. İhtiyar, tekrar geri göndermelerini emretti. Bütün bunları önceden tahmin etmiş ve her ihtimale karşı yanına kâğıt ve kalem almış olan Mitya, o zaman bir kâğıt parçasına şu satırı yazdı: “Agrafena Aleksandrovna’yı çok yakından ilgilendiren, son derece önemli bir iş için.” Ve bunu ihtiyara gönderdi. İhtiyar biraz düşündükten sonra uşağa ziyaretçiyi salona buyur etmesini emretti, yaşlı hizmetçi kadını ise küçük oğluna hemen yukarıya, yanına gelmesini söylemek üzere aşağıya yolladı. İrikıyım, müthiş kuvvetli, sakalını tıraş eden ve Almanlar gibi giyinen (Samsonov kendisi kaftan giyerdi ve sakallıydı) bu küçük oğul, hemen, hiç ses çıkarmadan geldi. Hepsi de babalarının karşısında tir tir titrerlerdi. Babası bu babayiğidi yüzbaşıdan korktuğu için çağırmamıştı, kendisi son derece cesur bir insandı, sadece her olasılığa karşı yanında bir tanık bulunsun istemişti. Elini tutan oğlunun ve uşağın eşliğinde nihayet salona çıktı. Oldukça fazla meraklanmış olduğunu belirtmek gerekir. Mitya’nın beklemekte olduğu bu salon, büyük, kasvetli, insanın içini karartan, iki pencereli, galerisi bulunan, duvarları “mermer taklidi” ve üzerine kılıf geçirilmiş kristal avizeli bir odaydı. Mitya giriş kapısının yanındaki küçük bir sandalyede oturuyor ve sinirli bir sabırsızlık içinde akıbetini bekliyordu. İhtiyar giriş kapısının karşısında Mitya’nın sandalyesinden on <em>sajen</em><a class="si-noteref epub-type_noteref" href="#f3" id="ref_f3">3</a> uzaklıkta belirince Mitya birden ayağa fırladı, sert, geniş asker adımlarıyla onu karşıladı. Mitya şık giyinmişti. Tam tamına bundan üç gün önce manastırda, staretsin yanında Fedor Pavloviç’le ve kardeşleriyle bir aile toplantısında buluştukları sıradaki gibi redingotu ilikliydi, siyah eldivenli elinde yuvarlak şapkası vardı. İhtiyar, onu ciddi ve sert bir şekilde ayakta durarak bekliyordu ve Mitya, yaklaştığı sırada berikinin onu tepeden tırnağa incelediğini hissetti. Kuzma Kuzmiç’in son zamanlarda aşırı derecede şişmiş yüzü de Mitya’yı etkilemişti: Zaten kalın olan altdudağı, şimdi asılı duran bir pide gibi görünüyordu. Hiçbir şey söylemeden ve ciddi bir ifadeyle konuğunu selamladı, ona oturması için divanın yanındaki koltuğu gösterdi, kendisi ise oğlunun koluna dayanarak ve inildeyerek Mitya’nın karşısındaki divana oturmaya çalıştı. Onun bu zayıf çabalarını gören Mitya, hemen yüreğinde bir pişmanlık ve onun bu kadar ciddi ve tedirgin yüz ifadesi karşısında şu anda kendisinin bir hiç olduğunu düşünerek nazik insanlara özgü bir utanç duydu.</p>
				<p>“Benden ne istiyorsunuz, beyefendi?” dedi nihayet yerine oturabilmiş olan ihtiyar. Yavaş yavaş, tane tane, sert, ama nazik konuşuyordu.</p>
				<p>Mitya irkildi, ayağa fırladı, ama tekrar oturdu. Daha sonra hemen yüksek sesle, çabuk, ama sinirli bir şekilde, birtakım el kol hareketleriyle ve kesinlikle kendini kaybetmiş gibi konuşmaya başladı. Halinden son raddeye gelmiş, mahvolmuş ve son çareyi arayan, eğer bunu başaramazsa kendini hemen suya atıverecek bir adam olduğu anlaşılıyordu. Suratı bir putunki gibi hiç değişmeden hep aynı soğuk biçimde kalan ihtiyar Samsonov, bütün bunları herhalde hemen anlamıştı.</p>
				<p>“Pek muhterem Kuzma Kuzmiç, öz anamın ölümünden sonra bana miras kalanları çalan babam Fedor Karamazov’la aramızdaki kavgaları herhalde birçok kez duymuşsunuzdur... bütün şehir bu konudan söz ettiğine göre... zaten burada herkes üzerine vazife olmayan şeyleri konuşur... Ayrıca Gruşenka’dan da... affedersiniz... Agrafena Aleksandrovna’dan... çok saydığım Agrafena Aleksandrovna’dan da işitmiş olmalısınız...” diye başlamış ve daha ilk sözcükten itibaren Mitya konuşmayı şaşırmıştı. Ancak biz, onun konuşmasını kelimesi kelimesine aktarmayıp sadece bir özetini vereceğiz. Mesele şundan ibaretti: O, yani Mitya, üç ay önce bir maksatla (konuşmasında mahsus değil de özellikle bu “bir maksatla” sözünü kullanmıştı) vilayet merkezinde bir avukata danışmıştı. “Ünlü bir avukata, Pavel Pavloviç Korneplodov’a, Kuzma Kuzmiç herhalde adını duymuşlardır? Geniş alınlı, hemen hemen devlet adamı zekâsına sahip biri... sizi de tanıyor... sizin hakkınızda iyi şeyler söyledi...” Mitya yine ne diyeceğini şaşırmıştı. Ancak bu kesilmeler onu durdurmuyordu, bunları hemen atlıyor ve daha ilerilere gidiyordu. Sözde bu Korneplodov, ayrıntılı sorular sorduktan ve Mitya’nın kendisine verebildiği belgeleri (Mitya konuşmasının burasında belgelerden üstü kapalı olarak ve özellikle pek acele olarak söz etmişti) inceledikten sonra güya anasından dolayı, ona, yani Mitya’ya ait olması gereken Çermaşnya köyü konusunda gerçekten de dava açılabileceğini ve böylece edepsiz ihtiyarın köşeye kıstırılabileceğini söylemişti... çünkü bütün kapılar henüz kapanmamıştı, hukuk ise nereye gireceğini iyi bilirdi. Tek kelimeyle, güya Fedor Pavloviç’ten altı bin, hatta yedi bin ruble daha alınabilirdi, çünkü Çermaşnya, hâlâ en azından yirmi beş bin, hayır mutlaka yirmi sekiz bin ederdi. “Otuz bin, otuz bin Kuzma Kuzmiç, düşünebiliyor musunuz, bense bu zalim adamdan on yedi bini bile alamadım!..” İşte böylece ben, yani Mitya, adliyeyle falan uğraşamadığım için bu işin peşini bıraktım, buraya geldikten sonra ise karşı tarafın açtığı davayla donakaldım (Mitya burada lafları yine karıştırdı ve yine ansızın başka bir konuya atladı): İşte böyle, pek muhterem Kuzma Kuzmiç, eğer isterseniz bu canavarla olan davadaki bütün haklarımı devralın, bana sadece üç bin ruble verin... Hiçbir şekilde kayba uğramayacağınıza şeref sözü veririm, tam tersine üç binin yerine altı ya da yedi bin bile kazanabilirsiniz... En önemlisi ise bu işin “hemen bugün” olup bitmek zorunda olması. “Notere gider size gerekli belgeleri çıkarırım ya da başka ne isterseniz... Tek kelimeyle her şeyi yapmaya hazırım, istediğiniz bütün belgeleri veririm, hepsini imzalarım... bu kâğıdı şimdi de, eğer mümkünse, tabii eğer mümkünse, bugün sabahtan da hazırlayabiliriz... Bu üç bini bana vermiş olsaydınız... bu berbat şehirde de para babası olarak karşınıza başka kim çıkabilir ki... ve böylece beni... kurtarmış olurdunuz... tek kelimeyle, çok hayırlı bir iş için, çok yüce bir iş için zavallı kellemi kurtarmış olurdunuz... çünkü son derece yakından tanıdığınız ve bir baba şefkati gösterdiğiniz bu malum hanımefendiye karşı çok asil duygular besliyorum. Baba şefkati göstermeseydiniz zaten size gelmezdim. Eğer isterseniz, burada üç kişi kafa kafaya tokuştu diyelim, çünkü kader bir umacıdır, Kuzma Kuzmiç! Gerçekçilik, Kuzma Kuzmiç, gerçekçilik! Sizi epeydir aradan çıkartmak gerektiğine göre geriye iki kafa kalıyor. Belki pek beceriksizce ifade ettim, ama ben yazar falan değilim. Yani biri benim kafam, öteki ise bu canavarın kafası. Bu durumda seçin bakalım: Ben mi, yoksa bu canavar mı? Şimdi her şey sizin elinizde; üç kader ve iki zar... Özür dilerim şaşırdım, ama siz anlıyorsunuz... muhterem gözlerinizden anladığınızı görüyorum... Eğer anlamadıysanız, hemen bugün kendimi suya atmam gerekiyor, işte o kadar!”</p>
				<p>Mitya, ipe sapa gelmez konuşmasını bu “işte o kadar” sözüyle kesti ve yerinden fırlayıp bu aptalca önerisine gelecek yanıtı bekledi. Son cümleyle birlikte birden ve umutsuzca her şeyin suya düştüğünü, en önemlisi de korkunç şekilde saçmaladığını hissetti. “Tuhaf iş, buraya gelinceye kadar her şey iyi görünüyordu, şimdi ise ortaya çıkan sadece bir saçmalık!” düşüncesi geçti birden umutsuzluğa düşmüş kafasından. İhtiyar o konuştuğu sürece hareketsiz oturmuş ve onu bakışlarındaki buz gibi bir ifadeyle izlemişti. Mitya’yı dinledikten sonra bir dakika bekleyen Kuzma Kuzmiç en nihayet en kararlı ve en umutsuz ses tonuyla şöyle dedi:</p>
				<p>“Özür dilerim, efendim, biz böyle işlerle ilgilenmiyoruz.”</p>
				<p>Mitya birdenbire dizlerinin kesildiğini hissetti.</p>
				<p>“Şimdi ne yapacağım, Kuzma Kuzmiç,” diye mırıldandı solgun bir yüzle gülümseyerek. “İşte şimdi tamamen mahvoldum, ne dersiniz?”</p>
				<p>“Özür dilerim, efendim...”</p>
				<p>Mitya hâlâ dikiliyordu ve hâlâ hiç kıpırdamadan ısrarla adamın gözlerinin içine bakıyordu. Birden ihtiyarın suratında bir hareket olduğunu fark etti. İrkildi.</p>
				<p>“Görüyorsunuz, beyefendi, bu tip işler bize göre değil,” diye yavaşça mırıldandı ihtiyar, “yargıçlar, avukatlar gelecek, gerçek bir felaket. Ama eğer isterseniz, burada bir adam var, ona başvurun...”</p>
				<p>“Tanrım, kimmiş o!... Bana hayat veriyorsunuz, Kuzma Kuzmiç,” dedi birden Mitya.</p>
				<p>“Buralı değil bu adam, hem şimdi burada da bulunmuyor. Köylülükten gelme biri, orman alıp satıyor, lakabı da Lyagavıy. Bir yıldır Fedor Pavloviç’ten Çermaşnya’daki sizin şu korunuzu almaya çalışıyor, ama belki de duymuşsunuzdur, fiyatta anlaşamıyorlar. Şu sıra tam da tekrar gelmişti. Şu anda İlyinskoye papazının evinde kalıyor. Volovya İstasyonu’ndan on iki <em>verst</em> uzaklıkta, İlyinskoye köyünde. Bu işle ilgili olarak, yani bu koru konusunda buraya, bana da yazmış ve akıl sormuştu. Fedor Pavloviç ona kendisi gitmek istiyor. Eğer siz Fedor Pavloviç’ten önce davranırsanız, bana anlattıklarınızı Lyagavıy’a teklif edersiniz, ola ki o...”</p>
				<p>“Dâhice bir düşünce!” diyerek coşkuyla sözünü kesti Mitya. “İşte tam ona göre bir iş! Pazarlık ediyor, çok para istiyorlar, mülkiyeti gösteren belge de burada, ha-ha-ha!” Ve Mitya birden kısa, ifadesiz ve hiç beklenmedik bir kahkaha attı, öyle ki Samsonov bile irkilerek kafasını salladı.</p>
				<p>“Size nasıl teşekkür etsem, Kuzma Kuzmiç,” dedi Mitya heyecanla.</p>
				<p>“Bir şey değil, efendim,” diyen Samsonov başını eğdi.</p>
				<p>“Ama beni kurtardığınızı bilmiyorsunuz, oh, önsezilerim beni size çekmiş... Demek ki, istikametimiz bu papaz!”</p>
				<p>“Teşekküre değmez, efendim.”</p>
				<p>“Uçarak gideceğim. Hasta halinizde sizi de rahatsız ettim. Ebediyen unutmayacağım. Bunu size bir Rus söylüyor, Kuzma Kuzmiç, bir R-rus!”</p>
				<p>“Evet.”</p>
				<p>Mitya, sıkmak üzere ihtiyarın elini tutacaktı, ama berikinin gözlerinde kindar bir parıltı belirdi. Mitya elini çekti, ama hemen evhamı yüzünden kendisini ayıpladı. “Yoruldu...” diye geçirdi aklından.</p>
				<p>“Onun için! Onun için, Kuzma Kuzmiç! Anlıyor musunuz, onun için bu!” diye bağırarak bütün salonu çınlattı, eğilerek selam verdi, sert bir şekilde geri döndü, aynı hızlı ve geniş adımlarla başını çevirmeden çıkışa doğru yürüdü. Heyecandan titriyordu. “Her şey mahvoluyordu ki, koruyucu meleğim beni kurtardı,” diye geçti içinden. “Eğer artık bu ihtiyar (saygıdeğer ihtiyar, ne duruştu ama!) gibi bir işadamı da bu yolu gösteriyorsa, demek ki... demek ki artık bu yolun kazançlı olduğundan hiç kuşku edilemez. Hemen uçarak gitmeli. Gece olmadan dönerim ya da geceleyin dönerim, ama dava kazanılmış demektir. Sakın ihtiyar benimle alay etmiş olmasın? Mitya, evine doğru yürürken böyle düşünüyordu. Artık aklına başka türlüsü gelemezdi elbette, yani bu, ya işi bilen ve şu Lyagavıy’ı<a class="si-noteref epub-type_noteref" href="#f4" id="ref_f4">4</a> (ne tuhaf bir soyadı!) tanıyan böyle bir işadamının işe yarayacak bir tavsiyesiydi ya da evet, ya da ihtiyar kendisiyle alay etmişti! Heyhat! Bu son düşünce, ne yazık ki tek doğru düşünceydi. Daha sonra, uzunca bir süre sonra, o felaket olduğunda, ihtiyar Samsonov, o zaman yüzbaşıyla alay ettiğini kendisi de gülerek itiraf etmişti. Bu adam, kindar, soğuk ve alaycı, üstelik de hastalıklı çekememezlikleri olan bir adamdı. Yüzbaşının heyecanlı görünüşü mü, bu “müsrif ve tutumsuz adamın” Samsonov’un onun kurduğu “plan” gibi bir saçmalığa kendini kaptırabileceğine olan aptalca inancı mı, yoksa bu “haylazın” uğruna para istemek için böyle bir saçmalıkla kendisine geldiği Gruşenka’ya duyduğu kıskançlık duygusu mu, bilemiyorum, o sırada Mitya’nın, dizlerinin kesildiğini hissederek karşısında durduğu ve mahvolduğunu düşüncesizce haykırdığı o dakikada, işte tam o dakikada ihtiyar ona sınırsız bir kinle bakmış ve onunla alay etmeyi aklına koymuştu. Mitya çıktığı zaman, öfkeden bembeyaz olmuş olan Kuzma Kuzmiç, oğluna döndü ve bu çulsuzun ruhunun bile bundan sonra bu eve girmemesi için her şeyi yapmasını emretti, aksi takdirde...</p>
				<p>Tehdidinin sonunu getirmedi, ama onu sık sık öfkeli gören oğlu bile korkudan ürpermişti. Tam bir saat sonra ihtiyar öfkeden tir tir titriyordu, akşama doğru hastalandı ve “hekime” haber salındı.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f2"><a class="backref" href="#ref_f2">2</a> (Lat.) Gizlice. (Ç.N.)</div>
<div class="si-footnote html5_aside epub-type_footnote" id="f3"><a class="backref" href="#ref_f3">3</a> 2,13 m’lik bir uzunluk ölçüsüdür. (Ç.N.)</div>
<div class="si-footnote html5_aside epub-type_footnote" id="f4"><a class="backref" href="#ref_f4">4</a> (Rusça) Lyagavıy, tazı demektir. (Ç.N.)</div>
</div>
  </body>
</html>