<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter26">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">BABASININ EVİNDE</h1>
				</div>
				
				<p>Alyoşa önce babasına gitti. Eve yaklaşırken bir gün önce babasının, ağabeyi İvan’a fark ettirmeden içeri girmesi için çok ısrar ettiğini hatırladı. “Neden acaba?” diye aklına geldi birden Alyoşa’nın. “Eğer babam bana gizlice bir şey söylemek istiyorsa neden eve gizli girmem gerekiyor ki? Herhalde dün heyecan içindeyken başka bir şey söylemek istiyordu, ama beceremedi,” diye karar verdi. Ayrıca kendisine kapıyı açan Marfa İgnatyevna’nın (Grigoriy herhalde hastalanmış pavyonda yatıyordu) onun sorusuna karşılık İvan Fedoroviç’in iki saat önce çıkmış olduğunu söylemesine de çok memnun oldu.”</p>
				<p>“Ya babam?”</p>
				<p>“Kalktı, kahve içiyor,” diye kuru bir yanıt verdi Marfa İgnatyevna.</p>
				<p>Alyoşa içeri girdi. İhtiyar masanın başında tek başına oturuyordu. Ayağına terlik, sırtına eski bir palto giymişti ve gönül eğlendirmek için pek de dikkatini vermeden birtakım hesapları inceliyordu. Evde tek başınaydı (Smerdyakov da öğle yemeği alışverişi için gitmişti). Ama hesaplar onu ilgilendirmiyordu. Sabah erkenden yataktan kalktığı ve kendine çekidüzen verdiği halde görünüşü yine de yorgun ve halsizdi. Gece boyunca büyük morlukların arttığı alnına kırmızı bir mendil bağlamıştı. Burnu iyice şişmiş, üzerinde küçük de olsa birkaç tane mor leke oluşmuştu. Bunlar yüzüne özellikle kötü ve kızgın bir görünüş veriyordu. Kendisi de bunu biliyordu. İçeri giren Alyoşa’ya düşmanca baktı.</p>
				<p>“Kahve soğuk,” diye bağırdı, “ikram etmeyeceğim. Birader, bugün ben de bir tek yavan yemeğin başına oturuyorum ve hiç kimseyi de çağırmıyorum. Ne istiyordun?”</p>
				<p>“Sağlık durumunuzu öğrenmek istiyordum,” dedi Alyoşa.</p>
				<p>“Evet. Ayrıca dün sana gelmeni kendim söylemiştim. Hepsi de saçmalık. Boşuna rahatsız oldun. Zor da olsa koşup geleceğini biliyordum zaten...”</p>
				<p>Bunu çok düşmanca bir duyguyla söylemişti. Bu arada yerinden kalktı ve kaygılı kaygılı aynada burnuna baktı (sabahtan beri belki kırkıncı defa bakıyordu). Alnındaki kırmızı mendili düzeltmeye başladı.</p>
				<p>“Kırmızı daha iyi, beyaz hastanede gibi oluyor,” dedi önemli bir şey söylüyormuş gibi. “Senin orada ne var, ne yok? Staretsin nasıl?”</p>
				<p>“Çok kötü, belki de bugün ölür,” diye cevapladı Alyoşa, ama babası duymadı, kendi sorduğu soruyu bile hemen unutmuştu.</p>
				<p>“İvan gitti,” dedi birden. “Var gücüyle Mitka’nın nişanlısını elinden almaya çalışıyor, onun için de burada kalıyor,” diye ekledi hırsla ve ağzını eğip Alyoşa’ya baktı.</p>
				<p>“Böyle olduğunu size kendisi mi söyledi?”</p>
				<p>“Evet, epey önce söyledi. Ne sanıyorsun, söyleyeli üç hafta kadar oldu. Gizlice beni boğazlamak için gelmedi ya buraya? Bir niyeti vardı ki geldi, değil mi?”</p>
				<p>“Neler diyorsunuz? Nasıl böyle konuşabiliyorsunuz?” müthiş şaşırmıştı Alyoşa.</p>
				<p>“Para istemiyor. Doğrusu benden zırnık alamaz zaten. Çok sevgili Aleksey Fedoroviç, ben bu dünyada mümkün olduğu kadar çok yaşamak niyetindeyim, bunu bilin, bu yüzden de her kapik benim için gereklidir ve ne kadar uzun yaşarsam o kadar da gerekli olacak,” diye sözlerine devam etti. Odada bir köşeden öbür köşeye dolaşıyordu, ellerini sarı yazlık kumaştan dikilmiş geniş, yağlanmış paltosunun cebine sokmuştu. “Hâlâ bir erkeğim, topu topu elli beş yaşındayım, daha yirmi yıl erkeklik çizgisinde kalmak istiyorum, ama yaşlanıyorum, pis herifin teki olacağım. Kadınlar o zaman bana gönül rızasıyla gelmeyecekler, işte paralar bana o zaman lazım olacak. İşte böyle, sevgili oğlum Aleksey Fedoroviç, artık sadece kendim için daha çok para biriktiriyorum. Bunu bilin, çünkü kendi pisliğim içinde sonuna dek yaşamak istiyorum, haberiniz olsun. Pisliğin içinde olmak daha tatlıdır: Herkes ona sövüp sayar, ama herkes de onun içinde yaşar, sadece herkes gizlice yaşar, bense açık açık yaşarım. İşte bu saflığım yüzünden de bütün pis herifler saldırdı bana. Senin cennetini de istemiyorum Aleksey Fedoroviç, bunu da bil. Zaten eğer orada bir cennet varsa bile namuslu bir adama cennete gitmek yakışmaz. Bence uykuya dalıyorsun ve uyanmıyorsun, hiçbir şey yok, isterseniz dua edin, yok istemezseniz canınız cehenneme. İşte benim felsefem. Dün burada hepimiz de sarhoştuk, ama İvan güzel konuştu. İvan palavracının teki, hiçbir bilginliği falan da yok... öyle esaslı bir tahsili de yok, konuşmaz, susarak sana bakar, güler. İşte bütün yaptığı bu.”</p>
				<p>Alyoşa onu dinledi ve bir şey söylemedi.</p>
				<p>“Benimle niye konuşmuyor? Konuşunca da kırılıp dökülüyor; alçağın biri bu senin İvan! Gruşka ile de hemen evleneceğim, sadece istediğim için. Çünkü elindeki parayla bir şeyleri istemek gerekir Aleksey Fedoroviç. Hepsi de olacak. İvan da işte bundan korkuyor ve evlenmemem için bana bekçilik ediyor. Bu yüzden Mitka’yı Gruşka ile evlenmeye itiyor: Böylece beni Gruşka’dan korumak istiyor (sanki Gruşka’yla evlenmezsem ona para bırakacakmışım gibi!), öte taraftan eğer Mitka Gruşka’yla evlenecek olursa böylelikle İvan onun zengin nişanlısını kendine alacak, işte onun hesabı bu! Alçağın teki senin şu İvan!”</p>
				<p>“Ne kadar öfkelisiniz. Dün olanlar yüzünden; gidip yatsanız,” dedi Alyoşa.</p>
				<p>“Bunu sen söylüyorsun,” dedi birden ihtiyar, sanki bu aklına ilk kez gelmiş gibiydi. “Evet sen söylüyorsun, sana kızmayacağım, ama eğer bunu bana İvan söylemiş olsaydı kızardım. Seninle sadece iyi anlarım oldu, yoksa ben kötü bir adamım.”</p>
				<p>“Kötü biri değilsiniz, yoldan çıkmışsınız,” diye gülümsedi Alyoşa.</p>
				<p>“Dinle, haydut Mitka’yı bugün bile içeri attırabilirim. Ama henüz ne karar vereceğimi bilmiyorum. Elbette zamanımızdaki modaya göre ana babayı saymak batıl inanç olarak kabul ediliyor, ama yasalara göre herhalde zamanımızda da ihtiyar babaları, üstelik de kendi evlerinde, tanıkların gözü önünde saçından tutup sürüklemeye, yere çarpıp ökçeleriyle suratını ezmeye, canını almaya geleceğini söyleyerek hava atmaya izin verilmiyordur. Eğer isteseydim, onu kıvrandırır ve dün yaptıkları için şu anda hapse tıktırabilirdim.”</p>
				<p>“Demek şikâyet etmek istemiyorsunuz, öyle mi?”</p>
				<p>“İvan vazgeçirdi. İvan’a boş verirdim ama bildiğim bir şey var...”</p>
				<p>Alyoşa’ya eğilerek yarı fısıltıyla devam etti:</p>
				<p>“O alçağı hapse attırdım diyelim, Gruşenka onu hapsettirdiğimi duyar duymaz ona koşar. Ama bugün benim gibi zayıf bir ihtiyarı öldüresiye dövdüğünü duyarsa belki de onu bırakır ve beni ziyarete gelir... İşte bize böyle karakterler verilmiş, sadece tersini yaparız. Gruşenka’yı çok iyi tanırım. Konyak içmez misin? Soğuk kahveden al, dur sana çeyrek kadehçik vereyim, damak zevki için iyidir birader.”</p>
				<p>“Hayır, gerek yok, teşekkür ederim. Şu ekmeği yanıma alayım, eğer verirseniz,” dedi Alyoşa ve üç kapiklik Fransız francalasını alarak cüppesinin cebine soktu. Siz de konyak içmeyin.” İhtiyarın suratına bakarak korka korka uyardı.</p>
				<p>“Haklısın, öfkelendiriyor, huzurumu kaçırıyor. Sadece bir kadehçik... Şu dolaptan alayım...”</p>
				<p>Anahtarla dolabı açtı, kadehi doldurdu, içti, sonra dolabı kilitledi ve anahtarı tekrar cebine koydu.</p>
				<p>“Yeter, bir kadehten gebermem.”</p>
				<p>“İşte şimdi daha iyi oldunuz,” diye gülümsedi Alyoşa.</p>
				<p>“Hmm! Konyak olmasa da seni seviyorum, ama alçaklarla ben de alçak oluyorum. Vanka, Çermaşnya’ya gitmiyor. Niye? Hafiyelik yapması gerekiyor: Eğer gelirse Gruşenka’ya çok para verir miyim? Hepsi alçak! İvan’ı hiç tanımıyorum. Nerden ortaya çıktı? Hiç bizden biri gibi değil. Sanki ona bir şey bırakacağım. Vasiyetname bile bırakmayacağım, haberiniz olsun. Mitka’yı da hamamböceği gibi ezeceğim: Basarsın çıtırdayarak ezilir. Senin Mitkan da öylece ezilecek. <em>Senin</em> Mitkan, çünkü sen onu seviyorsun. Onu seviyorsun, ama senin onu sevmen beni korkutmuyor. Eğer İvan da onu sevseydi, onun Mitka’yı sevmesinden kendi adıma korkardım. Ama İvan hiç kimseyi sevmiyor, İvan bizden değil, birader, havaya kalkan toz gibiler... Rüzgâr eser, toz uçar... Dün, sana bugün gelmeni emrettiğimde aklıma bir saçmalık gelmişti: Senin vasıtanla Mitka’nın hesabını öğrenmek istiyordum. Eğer şimdi eline bin-iki bin sayarsam o namussuz dilenci, beş yıllığına, yok yok en iyisi otuz beş yıllığına Gruşenka’yı almadan, ondan tümüyle vazgeçerek buradan gitmeyi kabul eder mi? Ne dersin?”</p>
				<p>“Ben... ben ona sorayım,” diye mırıldandı Alyoşa. “Eğer üç bin olursa, belki de o...”</p>
				<p>“Yalancı! Artık sormana gerek yok, hiçbir şeye gerek yok! Tekrar düşündüm. Bu saçmalık dün aptallığımdan aklıma geldi. Hiçbir şey vermeyeceğim, zırnık koklatmayacağım, benim paralarım bana lazım,” ihtiyar elini salladı. “Bu iş olmadan da ben onu hamamböceği gibi ezerim. Ona hiçbir şey söyleme, yoksa umutlanır. Evimde yapacak işin kalmadı, hadi git. Benden hep titizlikle sakladığı şu nişanlısı, Yekaterina İvanovna ona varacak mı? Dün ona gittin galiba, değil mi?”</p>
				<p>“Yekaterina İvanovna onu hiçbir şekilde bırakmak istemiyor.”</p>
				<p>“İşte bu tatlı küçük hanımlar da böylelerini severler, alçakların peşinde koşarlar! Sana söyleyeyim, pistir bu solgun benizli küçük hanımlar; hep böyledirler... Ya! Onun gençliği bende olsaydı, bir de o zamanki suratım (çünkü ben yirmi sekiz yaşındayken ondan daha yakışıklıydım), aynı onun gibi zaferler kazanırdım. Rezil herif! Ama Gruşenka’yı gene de alamayacak, alamayacak efendim... Paçavraya çevireceğim onu!”</p>
				<p>Son sözlerinden sonra cinleri iyice tepesine toplanmıştı.</p>
				<p>“Sen de git, bugün burada yapacağın bir şey yok,” diye sertçe kestirip attı.</p>
				<p>Alyoşa veda etmek için yaklaştı ve onu omzundan öptü.</p>
				<p>“Bunu niye yaptın?” İhtiyar biraz şaşırmıştı. “Daha görüşeceğiz. Yoksa görüşmeyeceğimizi mi sanıyorsun?”</p>
				<p>“Hiç değil, ben öylesine öptüm.”</p>
				<p>“Ben de öylesine sordum...” İhtiyar ona bakıyordu. “Dinle dinle,” diye arkasından bağırdı, “en kısa zamanda uha yemeye gel, bugünkü gibi değil, özel olarak uha pişireceğim, mutlaka gel! Hatta yarın, duyuyor musun, yarın gel!”</p>
				<p>Alyoşa kapıdan çıkar çıkmaz da dolaba yaklaştı ve yarım kadeh daha devirdi.</p>
				<p>“Artık içmeyeceğim!” diye hırıldayarak mırıldandı. Dolabı tekrar kilitledi, anahtarı tekrar cebine koydu, sonra yatak odasına gitti, güçsüz bir halde yatağa uzandı ve bir anda uykuya daldı.</p>
				
				
				
				</div>
  </body>
</html>