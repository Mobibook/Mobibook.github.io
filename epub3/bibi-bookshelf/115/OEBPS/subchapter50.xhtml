<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter50">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">ANİ KARAR</h1>
				</div>
				
				<p>Fenya mutfakta büyükannesiyle oturuyordu, ikisi de yatmaya hazırlanıyorlardı. Nazar İvanoviç’e güvenerek kapıyı içerden kilitlememişlerdi. Mitya koşarak içeri girdi, Fenya’nın üzerine atıldı ve kızın boğazına sımsıkı yapıştı.</p>
				<p>“Şimdi söyle bakalım, nerede o, Mokroye’de kiminle birlikte?” diye çıldırmış gibi bağırdı.</p>
				<p>Kadınların ikisi de çığlık attılar.</p>
				<p>“Ay, söyleyeceğim, ay, iki gözüm Dmitriy Fedoroviç, şimdi her şeyi söyleyeceğim, hiçbir şey saklamayacağım,” dedi fena halde korkmuş olan Fenya. Çabuk çabuk konuşuyordu. “Mokroye’ye, subaya gitti.”</p>
				<p>“Hangi subaya?” diye bağırdı Mitya.</p>
				<p>“Önceki subaya, hani şu beş yıl önce beraber olduğu, kendisini bırakıp giden subaya,” diye cırlıyordu Fenya aynı çabuk konuşmasıyla.</p>
				<p>Dmitriy Fedoroviç, kızın boğazına yapışmış olan ellerini indirdi. Fenya’nın önünde bir ölü gibi bembeyaz ve sesini çıkarmadan duruyordu, ama her şeyi bir çırpıda anladığı, her şeyi daha ilk sözcükten sonuncuya kadar bir defada kavradığı ve her şeyin farkına vardığı gözlerinden belliydi. Zavallı Fenya onun anlayıp anlayamadığını bu saniyede gözleyecek durumda değildi kuşkusuz. Mitya içeri girdiğinde sandığın üzerinde nasıl oturuyorsa öylece kalakalmıştı, tir tir titriyordu ve kendini korumak istermiş gibi ellerini öne uzatmış, bu durumda donup kalmıştı. Korkudan koca koca açılmış ürkek gözlerini hiç oynatmadan Mitya’ya dikmişti. Ayrıca Mitya’nın elleri kan içindeydi. Yolda koştuğu sırada yüzündeki teri silerken ellerini alnına sürmüş olmalıydı ki, alnında da sağ yanağında da kan lekeleri kalmıştı. Fenya her an bir sinir krizi geçirebilirdi, ihtiyar aşçı kadın ise yerinden fırlamış ve bilincini hemen hemen tamamen yitirmiş durumda deli gibi bakıyordu. Dmitriy Fedoroviç bir dakika kadar dikildi ve birden Fenya’nın yanındaki sandalyeye bilinçsizce kendini bırakıverdi.</p>
				<p>Oturuyordu ve bir şey düşünecek halde değildi, korku içinde, sanki donmuş gibiydi. Ama her şey gün gibi ortadaydı: Bu subay hakkında bir şeyler biliyordu, hem de her şeyi çok iyi biliyordu. Üstelik Gruşenka’nın kendisinden öğrenmişti. Bir ay önce bir mektup gönderdiğini de biliyordu. Demek ki, bir aydır, koskoca bir aydır bütün bu işler, bu adamın şimdi gelişine kadar ondan son derece gizli olarak yürümüştü. Oysaki, o, bu adamı aklının ucundan bile geçirmemişti! Ama nasıl olabilir, bu adamı nasıl hiç düşünemezdi? Neden daha o zaman, hakkında bir şeyler öğrenir öğrenmez hemen bu subayı aklından çıkarıvermişti? İşte bir ucube gibi karşısında duran bu soruydu. Ve bu ucubeye korku içinde, korkudan ürpererek bakıyordu.</p>
				<p>Ama biraz önce Fenya’yı ne kadar korkuttuğunu, gücendirdiğini ve üzdüğünü tamamen unutup sessiz ve tatlı bir çocuk gibi sakin ve yumuşak bir şekilde birden kızla konuşmaya başladı. Ansızın olağanüstü ve hatta onun durumundaki biri için şaşırtıcı bir doğrulukla Fenya’ya soru sormaya koyuldu. Fenya ise onun kanlı ellerine tuhaf tuhaf baktığı halde her sorusuna insanı hayrete düşürecek bir hazırlıkla ve çabuklukla, hatta tüm “çıplak gerçeği” önüne sermek için acele edercesine yanıt veriyordu. Bütün ayrıntıları yavaş yavaş, hatta bir parça da sevinerek ve onu hiç üzmek istemeden, sanki canı yürekten ona yardım etmek arzusuyla anlatıyordu. O gün olup biten her şeyi, Rakitin ile Alyoşa’nın ziyaretini, kendisinin nasıl gözcülük ettiğini, hanımının nasıl gittiğini ve onun pencereye çıkıp Alyoşa’ya, ona, yani Mitenka’ya selamını ve “kendisini bir saatçik sevdiğini ebediyen unutmamasını” söylediğini en son ayrıntısına kadar anlattı. Selam lafını işiten Mitya birden güldü, solgun yanakları al al oldu. Merakını yenemeyen Fenya o anda artık korkunun zerresini duymadan şöyle dedi:</p>
				<p>“Ellerinize ne oldu Dmitriy Fedoroviç, kan içinde kalmış!”</p>
				<p>“Evet,” diye cevap verdi Mitya, bilinçsizce, dalgın dalgın ellerine baktı ve ellerini de Fenya’nın sorduğu soruyu da o anda unuttu. Tekrar sessizliğe gömüldü. Buraya koşarak geldiğinden beri yirmi dakika kadar geçmişti. Biraz önceki korkusu kaybolmuş, görünüşe bakılırsa korkunun yerini yeni ve azimli bir kararlılık almıştı. Birden yerinden kalktı ve hayallere dalmış gibi gülümsedi.</p>
				<p>“Beyefendi, ne oldu size böyle?” dedi Fenya tekrar ellerini göstererek. Bunu acıyarak, karşısındakinin acısına yakınlık duyan biri olarak söylemişti.</p>
				<p>Mitya tekrar ellerine baktı.</p>
				<p>“Kan bu, Fenya,” dedi tuhaf bir ifadeyle kızın yüzüne bakarak, “insan kanı, Tanrım neden aktı ki sanki! Fakat... Fenya... burada bir duvar var (sanki bir bilmece soruyormuş gibi Fenya’ya bakıyordu), yüksek, korkunç görünüşlü bir duvar, ama... yarın şafakta, ‘güneş yükseldiği’ zaman Mitenka bu duvarı atlayıp geçecek... Nasıl bir duvar bu, anlıyor musun Fenya? Aman boş ver... fark etmez, yarın her şeyi duyar ve anlarsın... haydi şimdi hoşça kal! Engel olmayacağım ve aradan çekileceğim, çekilmeyi becerebilirim. Sen sağ ol sevgilim... beni bir saatçik sevdin ya, Mitenka Karamazov’u ebediyen hatırla... Bana hep Mitenka derdi, hatırlıyor musun?”</p>
				<p>Bu sözleri söyledikten sonra birden mutfaktan çıkıp gitti. Fenya ise onun bu çıkışından demin içeri girip üzerine atıldığı zamankinden daha çok korkmuştu.</p>
				<p>Tam on dakika sonra Dmitriy Fedoroviç, tabancalarını rehin bıraktığı genç memur Pyotr İlyiç Perhotin’in evine geldi. Saat sekiz buçuk olmuştu ve Pyotr İlyiç evde çayını içtikten sonra bilardo oynamak üzere “Başkent” Meyhanesi’ne gitmek için redingotunu henüz giymişti. Mitya onu tam evden çıkmak üzereyken yakaladı. Beriki onu ve kana bulanmış suratını görünce haykırdı:</p>
				<p>“Aman Tanrım! Ne oldu size?”</p>
				<p>“Şey,” dedi Mitya, “tabancalarımı almaya gelmiştim, paranızı getirdim. Teşekkürlerimle. Acelem var. Pyotr İlyiç, lütfen çabuk olun.”</p>
				<p>Pyotr İlyiç’in şaşkınlığı giderek daha çok artıyordu: Birden Mitya’nın elindeki bir tomar parayı fark etti, asıl önemlisi, bu bir tomar parayı, sanki hayatta hiç kimse para taşımaz ve parayla bir yere girmezmiş gibi elinde tutarak içeri girmiş olmasıydı. Banknotların hepsini sağ eline almıştı ve sanki göstermek ister gibi elini önde tutuyordu. Memurun uşağı olan ve Mitya’yı evin girişinde karşılayan çocuk, daha sonradan onun eve de elinde paralarla bu şekilde girdiğini söylemişti, demek ki, sokakta da paraları böyle, ilerde tuttuğu sağ elinde taşımıştı. Banknotların hepsi gıcır gıcır yüz rublelikti. Bunları kanlı parmaklarıyla tutuyordu. Daha sonra Pyotr İlyiç, ilgililerin para ne kadardı sorusuna karşılık gözle saymanın o sırada zor olduğunu, ama destenin büyük ve “kabarık” olduğunu söylemişti. Dmitriy Fedoroviç ise, daha sonra da ifade ettiği gibi, “adeta kendinde değildi, ama sarhoş da değildi, sanki bir taşkınlık içindeydi, çok dalgındı, ama aynı zamanda da zihni bir konuda yoğunlaşmıştı, sanki bir şey düşünüyor, bir şey bulmaya çalışıyor, ancak karar veremiyordu. Çok telaşlıydı, sert ve çok tuhaf cevaplar veriyordu, zaman zaman sanki üzüntü içinde değil de neşeliymiş gibi görünüyordu.</p>
				<p>“Ne oldu size, neyiniz var?” diye tekrar haykırdı Pyotr İlyiç dehşetle konuğuna bakarak. “Nasıl böyle her tarafınızı kana buladınız, yoksa düştünüz mü? Şu halinize bakın!”</p>
				<p>Onu kolundan tuttu ve aynanın karşısına götürdü. Mitya kan içindeki suratını görünce irkildi ve öfkeyle kaşlarını çattı.</p>
				<p>“Aksi şeytan! Bir bu eksikti,” dedi hiddetle. Paraları çabucak sağ elinden sol eline geçirdi ve hemen cebinden mendilini çıkarttı. Ama mendil de kan içindeydi (bu mendille Grigoriy’in başını ve yüzünü silmişti): Üzerinde hemen hemen hiç beyaz yer kalmamıştı, kurumak şöyle dursun bumburuşuk olup sertleşmişti ve açılacak gibi değildi. Mitya mendili öfkeyle yere fırlattı.</p>
				<p>“Aksi şeytan! Bir beziniz yok muydu... silerdim...”</p>
				<p>“Sadece kan bulaştı, yaralı değilsiniz, değil mi? En iyisi yıkayın,” diye cevap verdi Pyotr İlyiç. “Lavabo şurada, size yardım edeyim.”</p>
				<p>“Lavabo mu? Bu iyi... yalnız parayı nereye koyayım?” Son derece garip bir şaşkınlık içinde elindeki yüz rublelik para tomarını Pyotr İlyiç’e gösteriyor ve sanki paralarını nereye koyacağına beriki karar vermek zorundaymış gibi soran gözlerle ona bakıyordu.</p>
				<p>“Cebinize sokun, ya da masanın üzerine, şuraya koyun, kaybolmaz.”</p>
				<p>“Cebime mi? Ha, evet cebime. İyi... Yo, bakın, bunların hepsi de saçma!” diye bağırdı birden dalgınlıktan kurtulmuş gibi. “Bakın, önce şu işi bitirelim, tabancaları yani, onları bana verin, işte paranız... çünkü bana çok lazım, çok lazım... hem zamanım, zamanım da hiç yok...”</p>
				<p>Para destesinden en üstteki yüz rubleliği çekip memura uzattı.</p>
				<p>“Yalnız üstünü verecek param yok,” dedi öteki, “bozuğunuz yok muydu?”</p>
				<p>“Hayır,” dedi Mitya, tekrar desteye baktıktan sonra ve sanki söylediği sözden kendisi de emin değilmiş gibi üstten iki üç banknotu parmaklarıyla yokladı. “Hayır, hepsi de aynı,” diye ekledi ve tekrar Pyotr İlyiç’e soran gözlerle baktı. </p>
				<p>“Fakat bu kadar parayı nerden buldunuz?” diye sordu beriki. “Durun, bizim delikanlıyı Plotnikovlara bir koşu göndereyim. Geç kapatır onlar, belki parayı bozarlar. Hey, Mişa!” diye antreye doğru seslendi.</p>
				<p>“Plotnikovların dükkânına koş, çok önemli bir iş var!” diye bağırdı Mitya sanki aklına birden bir düşünce gelmiş gibi. “Mişa,” diyerek içeriye girmekte olan delikanlıya döndü, “Plotnikovlara koş ve Dmitriy Fedoroviç selam yolladı, kendisi de gelecek de... Ama, dur, dinle: O gelene kadar tıpkı Mokroye’ye gittiğinde yaptığınız gibi üç düzine kadar da şampanya hazır edin de... O zaman dört düzine şampanya almıştım onlardan.” Birden Pyotr İlyiç’e döndü, “Bilirler, merak etmeyin. Mişa,” diye tekrar delikanlıya döndü. “Dinle: Peynir, Strasbourg böreği, kurutulmuş somon, jambon, havyar, ellerindeki her şeyden söyle, yüz ya da yüz yirmi rublelik olsun, önceki gibi. Dinle: Tatlıları da unutmasınlar, şekerleme, armut, iki ya da üç veya dört tane karpuz, yok yok hayır, bir tane karpuz yeter, çikolata, akide şekeri, sütlü karamela; o zaman Mokroye’ye giderken koydukları her şeyden olsun, üç yüz rublelik de şampanya vardı... Hadi, hepsini tam yapsınlar. Unutma Mişa, hepsini adın gibi hatırla... adı Mişa’ydı, değil mi?” tekrar Pyotr İlyiç’e dönmüştü.</p>
				<p>“Durun,” diye sözünü kesti onu endişeyle dinlemekte ve bakmakta olan Pyotr İlyiç, “en iyisi kendiniz gidip söyleyin, karıştırır şimdi o.”</p>
				<p>“Karıştırır, karıştıracağını biliyorum! Eh Mişa, oysa ben bunun karşılığında seni öpecektim... Eğer karıştırmazsan sana on ruble veririm, fırla hadi... Şampanya en önemlisi, şampanya çıkarsınlar, konyak da, hem kırmızı, hem beyaz, hem de o zamankilerin hepsini... O zaman neler olduğunu bilirler zaten.”</p>
				<p>“Dinleyin!” diye artık sabrı taşarak sözünü kesti Pyotr İlyiç. “Ben derim ki: Çocuk sadece parayı bozdurmaya gitsin ve dükkânı kapatmamalarını tembihlesin, siz gidin ve kendiniz söyleyin... Verin paranızı. Marş marş Mişa, bir ayağın orda, bir ayağın burda olsun!” Pyotr İlyiç, Mişa’yı mahsus çabucak kovalamıştı, çünkü çocuk misafirin karşısında gözlerini fal taşı gibi açarak kanlı suratına ve titreyen parmaklarının arasında bir tomar para tuttuğu kana bulanmış ellerine dikmiş, şaşkınlıktan ve korkudan ağzını açmış öylece dikiliyordu ve Mitya’nın kendisine tembihlediklerinin herhalde pek azını anlamıştı.</p>
				<p>“Hadi şimdi yıkanmaya gidelim,” dedi Pyotr İlyiç sert bir şekilde. “Paraları masaya bırakın ya da cebinize sokun... İşte böyle, hadi gidelim. Redingotunuzu da çıkarın.”</p>
				<p>Mitya’nın redingotunu çıkarmasına yardım etmeye koyulmuştu ki birden bir çığlık daha attı:</p>
				<p>“Bakın, redingotunuz da kan içinde!”</p>
				<p>“Hayır, redingot değil, sadece kolunun birazcık şurası... Sadece şurası, mendilin durduğu yer. Cebimden dışarı sızmış, Fenya’dayken mendilin üzerine oturmuşum, kan o zaman sızmış.” Mitya şaşırtıcı bir saflıkla açıklamada bulundu. Pyotr İlyiç kaşlarını çatarak dinliyordu.</p>
				<p>“Sizi bir şey dürtüklemiş, biriyle kavga etmiş olmalısınız,” diye mırıldandı.</p>
				<p>Yıkanma işine giriştiler. Pyotr İlyiç güğümü tutuyor ve su döküyordu. Mitya acele ediyordu ve ellerini pek iyi yıkamamıştı. (Pyotr İlyiç’in daha sonradan hatırladığı gibi elleri titriyordu.) Pyotr İlyiç daha çok yıkamasını ve biraz daha ovmasını söyledi. Bu arada Mitya’nın karşısında giderek artan bir üstünlük elde etmiş gibiydi: Oldukça cesur karakterli bir delikanlıydı.</p>
				<p>“Bakın, tırnaklarınızın dibini yıkamadınız; şimdi de yüzünüzü ovun, işte şurayı, şakaklarınızı, kulaklarınızın yanını... Bu gömlekle mi gideceksiniz? Hem nereye gideceksiniz? Bakın, sağ kolunuzun kol kapağı kan içinde.”</p>
				<p>“Evet, kan içinde,” dedi Mitya gömleğinin kol kapağına bakarak.</p>
				<p>“Değiştirin bari.”</p>
				<p>“Zamanım yok. Şimdi bakın,” diye aynı saflıkla devam etti Mitya, yüzünü ve ellerini havluyla silerken ve redingotunu giyerken, “kolun kenarını şuradan kıvıracağım ve redingotun altında kalıp görünmeyecek... Gördünüz mü!”</p>
				<p>“Şimdi söyleyin bakalım, nerde başınıza geldi bu iş? Biriyle kavga mı ettiniz yoksa? O zamanki gibi yine meyhanede mi? Yoksa yine şu yüzbaşıyla mı aranızda bir şey oldu? Onu dövüp yerlerde mi sürüklediniz?” adeta başına kakar gibi anımsattı Pyotr İlyiç. “Başka birini mi dövdünüz... belki de öldürdünüz?”</p>
				<p>“Saçma!” dedi Mitya.</p>
				<p>“Nasıl saçma yani?”</p>
				<p>“Sözünü etmek gerekmez,” dedi Mitya ve birden güldü. “Biraz önce meydanda bir kocakarıyı ezdim.”</p>
				<p>“Ezdiniz mi? Bir kocakarıyı mı?”</p>
				<p>“İhtiyar bir adamı!” diye bağırdı Mitya dik dik Pyotr İlyiç’in suratına bakarak. Sanki sağır birine bağırıyor ve gülüyordu.</p>
				<p>“Öf, canı cehenneme, ihtiyar adam veya kadın her neyse... Birini mi öldürdünüz yoksa?”</p>
				<p>“Barıştık. Dalaşmıştık ama barıştık. Hemen orda. Dostça ayrıldık. Sersemin biri... beni affetti... herhalde artık affetmiştir... Eğer ayağa kalkmış olsaydı affetmezdi.” Birden Mitya göz kırptı. “Biliyor musunuz, canı cehenneme, Pyotr İlyiç, duyuyor musunuz, canı cehenneme, lafını bile etmeye değmez! Şu anda bahsetmek istemiyorum!” diyerek kararlı bir şekilde kestirip attı Mitya.</p>
				<p>“Her şeye bulaşmaya hevesli olduğunuzu söylemek isterim... o zaman da önemsiz şeyler yüzünden şu yüzbaşıyla kapıştığınız gibi... Dövüştünüz ve şimdi de acele acele içki âlemine gidiyorsunuz; sizin karakteriniz böyle. Üç düzine şampanya, nereye gidecek bu kadar çok şey?”</p>
				<p>“Bravo! Artık tabancaları verin. Vallahi zamanım yok. Seninle konuşmak isterdim, cancağızım, ama vakit yok. Hem hiç gerekli değil, konuşmak için geç. Aa! Paralar nerde, nereye koydum paraları?” diye bağırdı ve ellerini ceplerine soktu.</p>
				<p>“Masanın üzerine koymuştunuz... kendiniz koymuştunuz ya... işte orada duruyor. Unuttunuz mu? Aslında para sizin için çöp ya da su gibi bir şey zaten. İşte tabancalarınız. Şaşılacak şey, daha demin, saat altıda bu tabancaları on ruble için rehin koymuştunuz, şimdi ise elinizde binlerce ruble var. İki ya da galiba üç bin, değil mi?”</p>
				<p>“Üç galiba,” diye gülmeye başladı Mitya paraları pantolonunun yan cebine sokarak.</p>
				<p>“Bu şekilde kaybedersiniz. Altın madenleriniz mi var yoksa?”</p>
				<p>“Maden mi? Altın madenleri mi?” diye Mitya bütün gücüyle bağırdı ve katıla katıla gülmeye başladı. “Madenlere gitmek ister misiniz, Perhotin? Eğer giderseniz buradaki bir bayan size hemen üç bin ruble verir. Bana verdi. Madenleri öyle seviyor ki. Hohlakova’yı tanır mısınız?”</p>
				<p>“Tanışmadık, ama adını duydum ve kendisini gördüm. Yoksa size üç bini veren o mu? Öylesine mi verdi?” diye kuşkuyla baktı Pyotr İlyiç.</p>
				<p>“Yarın sabah, güneş yükselirken, sonsuza kadar genç kalacak olan Güneş Tanrısı Febus, Tanrı’yı överek ve yücelterek yükselirken bu kadına, yani Hohlakova’ya gidin ve bu üç bini bana verip vermediğini kendiniz sorun. Sorun ama.”</p>
				<p>“Aranızdaki ilişkileri bilmiyorum... bu kadar kesin konuştuğunuza göre vermiş olmalı... Siz de paraları pençenize alınca Sibirya yerine doğruca bu üç binin tamamını harcamaya... Sahi, şimdi nereye gidiyorsunuz, ha?”</p>
				<p>“Mokroye’ye.”</p>
				<p>“Mokroye’ye mi? Hem de gece vakti!”</p>
				<p>“Mastrük’ün her şeyi vardı, Mastrük’ün hiçbir şeyi kalmadı!” dedi birden Mitya.</p>
				<p>“Nasıl hiçbir şeyi kalmadı? Şu binlerce rubleyle mi hiçbir şeyi kalmadı?”</p>
				<p>“Binlerden söz etmiyorum. Binleri şeytan alsın! Kadın mizacından söz ediyorum:</p>
				
				<blockquote>
				<div>
				<span>Hafiftir kadın mizacı,</span>
				<span>Hem kararsızdır, hem de kötü.</span>
				</div>
				</blockquote>
				
				<p class="after-bq">Ulysse’yle aynı fikirdeyim, bunu o söylüyor.”</p>
				<p>“Sizi anlamıyorum!”</p>
				<p>“Sarhoş muyum yani?”</p>
				<p>“Sarhoş değil, daha da kötü.”</p>
				<p>“Ben ruhen sarhoşum, Pyotr İlyiç, ruhen sarhoşum, hem de epeyce...”</p>
				<p>“Ne yapıyorsunuz, tabancayı mı dolduruyorsunuz?”</p>
				<p>“Tabancayı dolduruyorum.”</p>
				<p>Gerçekten de Mitya tabanca kutusunu açtıktan sonra barut borusunu da açtı, barutu dikkatlice dökmeye başladı ve namluyu doldurdu. Sonra mermiyi eline aldı ve namluya sürmeden önce iki parmağının arasında karşısındaki mumun üzerine getirdi.</p>
				<p>“Mermiye mi bakıyorsunuz?” diye soran Pyotr İlyiç kaygılı bir merakla izliyordu.</p>
				<p>“Öylesine işte. Hayal ediyorum. Eğer sen bu mermiyi beynine yerleştirecek olsan tabancayı doldururken ona bakar mıydın, bakmaz mıydın?”</p>
				<p>“Ne diye bakayım ki?”</p>
				<p>“Beynime girecek, nasıl olduğuna bakmak çok ilginç... Ama yine de saçma, bir anlık bir saçmalık. İşte bitti,” diye ekledi mermiyi namluya sürdükten ve üstüpüyle sıkıştırdıktan sonra. “Azizim, Pyotr İlyiç, bunların hepsi saçma, bir bilsen hem de ne saçma! Şimdi bana bir parça kâğıt ver.”</p>
				<p>“İşte kâğıt.”</p>
				<p>“Hayır, düzgün, yazı yazılacak bir kâğıt. İşte böyle.” Mitya masadan bir kalem kapıp kâğıdın üzerine çabucak iki satır yazı yazdı, kâğıdı dörde katladı ve yeleğinin cebine koydu. Tabancaları kutuya yerleştirdi, küçük bir anahtarla kilitledi ve kutuyu eline aldı. Daha sonra Pyotr İlyiç’e baktı ve uzun uzun, düşünceli bir şekilde gülümsedi.</p>
				<p>“Artık gidelim,” dedi.</p>
				<p>“Nereye gidiyoruz? Hayır, durun... Belki de onu, yani şu mermiyi kendi beyninize göndermek istiyorsunuz...” dedi Pyotr İlyiç endişeyle.</p>
				<p>“Mermi de saçma! Ben yaşamak istiyorum, hayatı seviyorum! Bunu böyle bil. Altın bukleli Febus’u ve onun yakıcı ışığını seviyorum... Azizim Pyotr İlyiç, sen yoldan çekilmeyi becerebilir misin?”</p>
				<p>“Nasıl yoldan çekilmeyi yani?”</p>
				<p>“Yol vermeyi. Sevdiğin bir varlığa ve can düşmanın olan birine yol vermeyi. Hem can düşmanını da sevdiğin biri yapacaksın, işte yol vermek budur! Ve onlara diyeceksin ki: Gidin, Tanrı sizinle olsun, yanımdan geçip gidin, bense...”</p>
				<p>“Ya siz?”</p>
				<p>“Yeter, gidelim.”</p>
				<p>“Vallahi birilerine söyleyeceğim,” diyerek ona baktı Pyotr İlyiç, “sizi oraya bırakmasınlar. Mokroye’de ne işiniz var şimdi?”</p>
				<p>“Bir kadın var orada, bir kadın. Hem artık yeter, Pyotr İlyiç, tamam!”</p>
				<p>“Dinleyin, vahşi biri de olsanız daima hoşuma gittiniz... bu yüzden kaygılanıyorum.”</p>
				<p>“Teşekkür ederim sana kardeşim. Vahşi olduğumu söylüyorsun. Vahşiler, vahşi adamlar! Ben de hep bunu söyleyip duruyorum: Vahşiler! Ah, evet, Mişa geldi, bense onu unutmuştum.”</p>
				<p>Mişa elinde bozuk para tomarı telaşla içeri girdi ve Plotnikovlarda “her şeyin yolunda gittiğini”, şişelerin de, balığın da, çayın da taşındığını, her şeyin hemen hazır olacağını rapor etti. Mitya bir on rublelik aldı ve Pyotr İlyiç’e verdi, başka bir on rubleliği de Mişa’ya fırlattı.</p>
				<p>“Yo, bunu yapmayın!” diye bağırdı Pyotr İlyiç. “Benim evimde bu mümkün değil, kötü bir şımarıklık bu. Saklayın paranızı, işte şuraya koyun, ne diye sağa sola savurup duruyorsunuz? Yarın lazım olacak, on ruble istemeye yine bana geleceksiniz. Hem ne diye hepsini yan cebinize sokuşturuyorsunuz? Kaybedeceksiniz.”</p>
				<p>“Dinle azizim, Mokroye’ye beraber gidelim mi?”</p>
				<p>“Benim ne işim var orada?”</p>
				<p>“Dinle, istersen hemen bir şişe açayım, hayata içelim! Canım içmek istiyor, en çok da seninle birlikte içmek istiyor. Seninle hiç içki içmedim ben, değil mi?”</p>
				<p>“Belki meyhanede içebiliriz, gidelim, ben de zaten oraya gidiyordum.”</p>
				<p>“Meyhaneye gitmeye zaman yok, ama Plotnikovlar’ın dükkânında, arka odada olur. İstersen şimdi sana bir bilmece sorayım.”</p>
				<p>“Sor.”</p>
				<p>Mitya yeleğinin cebinden kâğıdı çıkarttı, açtı ve gösterdi. Düzgün ve iri bir yazıyla şöyle yazılıydı:</p>
				<p>“Bütün yaşamım için kendimi cezalandıracağım, tüm hayatımı cezalandıracağım!”</p>
				<p>“Doğrusu birine söyleyeceğim, hemen gidip birine haber vereceğim,” dedi Pyotr İlyiç kâğıdı okuduktan sonra.</p>
				<p>“Yetişemezsin, azizim, gidelim ve içelim, marş marş!”</p>
				<p>Plotnikovların dükkânı, Pyotr İlyiç’ten hemen hemen bir ev sonra, caddenin köşesindeydi. Şehrimizdeki en büyük bakkal dükkânıydı. Zengin tüccarlara aitti ve hiç kötü sayılmazdı. Başkentin herhangi bir dükkânındaki her şey, her türlü bakkaliye vardı: “Şişelenmiş Yeliseyev Kardeşler” şarabı, çeşitli meyveler, purolar, çay, şeker, kahve ve başka şeyler. Her zaman üç tezgâhtar bulunurdu ve ayak işlerine bakan iki çocuk da oraya buraya koşuşturup dururdu. Memleketimizin yoksullaşmış, toprak ağalarının dağılmış, ticaretin azalmış olmasına rağmen bakkallık eskiden olduğu gibi gelişiyordu ve hatta her geçen yıl daha da iyiye gidiyordu: Bu malların alıcısı eksilmiyordu. Dükkândakiler Mitya’yı sabırsızlıkla bekliyorlardı. Üç dört hafta kadar önce onun peşin parayla (elbette ona veresiye bir şey vermezlerdi) bir defada çeşit çeşit mal ve birkaç yüz rublelik şarap aldığını, tıpkı şimdiki gibi elinde koca bir yüzlük destesi olduğunu ve bu paraları pazarlık etmeden, ne kadar erzak ve şarap vs. alması gerektiğini hiç düşünmeden ve bunu düşünmek istemeden saçıp savurduğunu çok iyi anımsıyorlardı. Daha sonraları, o zaman onun Gruşenka’yla birlikte Mokroye’ye gittikten sonra “bir gece boyunca ve ertesi gün üç bin rubleyi bir çırpıda harcadığını ve bu sefahat âleminden tek kuruşsuz, anasından doğduğu gibi döndüğünü” bütün şehirde konuşup durmuşlardı. O zaman koca bir Çingene kafilesini kapatmış (o sıralar Çingeneler göç ederlerdi). Bu Çingeneler, iki günün içinde ondan sarhoşken hesapsız para yürütmüşler ve hesapsız pahalı şarap içmişler. Mitya’yla alay ederek Mokroye’de onun kaba saba köylüleri, köylü kızlarını şampanyayla sarhoş ettiğini ve köylü kadınları şekerlemelerle ve Strasbourg börekleriyle beslediğini anlatırlardı. Şehrimizde, özellikle de meyhanede, Mitya’nın, bütün bu “âleme” karşılık Gruşenka’dan sadece “ayağını öpme izni alabildiğini, kadının başkaca bir şeye izin vermediğini” herkesin içinde açıkça itiraf etmesiyle de alay ediyorlardı (kuşkusuz, yüzüne karşı alay etmiyorlardı, yüzüne karşı alay etmek biraz tehlikeli olurdu).</p>
				<p>Pyotr İlyiç’le Mitya dükkâna yaklaştıklarında kapıda hazır bir troyka buldular. Halıyla kaplanmış olan arabanın içi zillerle ve çanlarla süslenmişti. Arabacı Andrey Mitya’yı bekliyordu. Dükkânda içi erzak dolu bir sandığı hemen hemen tamamen “doldurmuşlar” ve ağzını çivileyip arabaya yerleştirmek için yalnızca Mitya’nın gelmesini bekliyorlardı. Pyotr İlyiç hayretler içinde kalmıştı.</p>
				<p>“Troyka’yı da nereden buldun?” diye sordu Mitya’ya.</p>
				<p>“Sana koşarken buna, Andrey’e rastladım ve dosdoğru buraya, dükkâna gitmesini söyledim. Kaybedecek zamanım yok ki! Geçen defa Timofey’le gitmiştim, ama Timofey, benden önce büyücünün biriyle gitmiş. Andrey, çok geç kalır mıyız?”</p>
				<p>“Bizden ancak bir saat önce varırlar, belki o kadar bile olmaz, topu topu bir saat öndeler!” diye çabuk çabuk yanıtladı Andrey. “Timofey’i ben gönderdim, nasıl gideceklerini biliyorum. Bizim gibi gidemez onlar, Dmitriy Fedoroviç, nerde! Bir saat önce bile varamazlar!” dedi Andrey heyecanla. Henüz pek yaşlı olmayan, sarışın, zayıf bir arabacıydı. Kısa bir palto giymişti ve sol kolunda kalın kumaştan bir kaftan vardı.</p>
				<p>“Eğer sadece bir saat geri kalırsan sana elli ruble bahşiş.”</p>
				<p>“Bir saat de söz mü, Dmitriy Fedoroviç, bir saat değil ama, eh bir yarım saat önde olabilirler!”</p>
				<p>Mitya sağa sola iş buyurarak koşuşturup duruyordu, ama konuşması ve verdiği emirler bir tuhaf, kesik kesik ve düzensizdi. Bir lafa başlıyor, ama sonunu getirmeyi unutuyordu. Pyotr İlyiç işe karışma ve yardım etme gereği duydu.</p>
				<p>“Dört yüz rublelik, en azından dört yüz rublelik, tam o zamanki gibi,” diye emretti Mitya. “Dört düzine şampanya, bir şişe az olmasın.”</p>
				<p>“Bu kadarına ne gerek var, ne olacak bu kadar şey? Dur!” diye bağırdı Pyotr İlyiç. “Bu sandık da ne? Ne için? Dört yüz ruble bunun için mi?”</p>
				<p>Etrafta dört dönen tezgâhtarlar hemen ona en tatlı dille bu birinci sandıkta sadece yarım düzine şampanya ve mezelerden, şekerlemelerden vb. “ilk anda gerekli olacak şeylerin” bulunduğunu anlattılar. Ancak asıl “erzak” hazır edilecek, tıpkı o zaman olduğu gibi tam saatinde özel olarak ayrı bir arabayla gönderilecek ve “Dmitriy Fedoroviç’ten topu topu bir saat sonra yerine ulaşacaktı.”</p>
				<p>“En fazla bir saat, daha uzun sürmesin, hem mümkün olduğu kadar fazla akide şekeri ve sütlü karamela koyun; oradaki kızlar bayılıyor bunlara,” dedi heyecanla Mitya.</p>
				<p>“Sütlü karamela tamam, ama dört düzine şampanyayı ne yapacaksın? Bir düzinesi yeter,” diyen Pyotr İlyiç öfkelenmişti. Pazarlık etmeye başladı, hesabı istedi, yatışacak gibi görünmüyordu. Sadece bir yüz rublelik kurtarabildi. En fazla üç yüz rublelik mal teslim edildiği üzerinde anlaştılar.</p>
				<p>“Aman topunuzu şeytan alsın!” diye bağırdı Pyotr İlyiç sanki birdenbire fikrini değiştirmiş gibi. “Bana ne? Havadan kazandıysan savur gitsin paralarını!”</p>
				<p>“Buraya gel, tutumlu adam, buraya gel, kızma.” Mitya onu dükkânın arkasındaki odaya sürükledi. “Şimdi burda bize bir şişe açarlar, biz de kafayı çekeriz. Pyotr İlyiç beraber gidelim, çünkü sen sevimli bir adamsın, ben senin gibileri severim.”</p>
				<p>Mitya üzerine çok kirli bir peçete örtülmüş olan küçücük bir masanın önündeki hasır sandalyeye oturdu. Pyotr İlyiç de karşısına yerleşti ve bir anda şampanya ortaya çıkıverdi. Beylerin istiridye isteyip istemediklerini sordular, “birinci sınıf, en taze istiridyelerden.”</p>
				<p>“İstiridyeyi şeytan alsın, ben yemem, hiçbir şeye lüzum yok,” diye öfkeyle tersledi Pyotr İlyiç.</p>
				<p>“İstiridye için zaman yok,” diye belirtti Mitya, hem iştahımız da yok. Biliyor musun dostum,” dedi birden Mitya duygulanarak, “bütün bu karışıklığı hiçbir zaman sevmedim.”</p>
				<p>“Kim sever ki zaten! Köylüler için üç düzine şampanya, kim olsa patlar.” </p>
				<p>“Ben onu kastetmedim. Yüce düzeni kastediyorum. İçimde düzen yok benim, yüce düzen... Ama... bütün bunlar sona erdi, yanacak bir şey kalmadı. Artık çok geç, şeytan alsın! Tüm hayatım düzensizliklerle doluydu, bir düzen kurmak gerekliydi. Kelime oyunu yapıyorum, ha?”</p>
				<p>“Kelime oyunu yapmıyorsun, sayıklıyorsun.”</p>

				<blockquote>
				<div>
				<span>“Dünyadaki en yüce şeye şan olsun</span>
				<span>İçimdeki en yüce şeye şan olsun!</span>
				</div>
				</blockquote>

				<p class="after-bq">Bu şiircik bir zamanlar içimden kopuvermişti. Şiir de değil ya, gözyaşı... kendim uydurdum... ama yüzbaşıyı sakalından sürüklediğim zaman değil tabii...”</p>
				<p>“Onu niye hatırladın birden?”</p>
				<p>“Onu niye hatırladım birden? Saçma! Sonunda her şey olacağına varacak.”</p>
				<p>“Doğrusu, hep gözümün önünden senin tabancalar geçiyor.”</p>
				<p>“Tabancalar da saçma! İçkini iç ve hayal kurma. Yaşamayı seviyorum, yaşamı öylesine çok seviyorum ki, tiksinecek kadar çok. Yeter! Yaşama, iki gözüm, yaşama içelim, kadehlerimizi yaşam için kaldıralım! Neden kendimden memnunum? Ben bir alçağım, ama kendimden memnunum. Bir alçak olduğum için azap duyuyorum, ama kendimden de memnunum. Yaratılmış her şeyi kutsal sayıyorum, Tanrı’yı ve onun yarattıklarını hemen şimdi kutsamaya hazırım, ama... başkalarının hayatına girip mahvetmemesi için pis kokulu bir böceği yok etmem gerekiyor... Yaşama içelim sevgili kardeşim! Yaşamdan daha değerli ne olabilir ki! Hiçbir şey, hiçbir şey! Yaşama ve bir kraliçeler kraliçesine!”</p>
				<p>“Yaşama ve hatta senin şu kraliçene de içelim.”</p>
				<p>Birer kadeh içtiler. Mitya coşkulu olmasına karşın sıkıntılıydı da. Sırtında sanki taşınması zor, ağır bir yük vardı.</p>
				<p>“Mişa... gelen şu senin Mişa mı? Mişa, iki gözüm Mişa, buraya gel, hatırım için şu bardaktaki içkiyi iç, yarınki altın bukleli Febus’un şerefine iç...”</p>
				<p>“Ona niye böyle davranıyorsun!” diye öfkeyle bağırdı Pyotr İlyiç.</p>
				<p>“Hadi izin ver, hadi ben istiyorum.”</p>
				<p>“E-eh!”</p>
				<p>Mişa içkiyi içti, selam verdi ve koşarak çıktı.</p>
				<p>“Uzun zaman hatırlayacak,” dedi Mitya. “Bir kadını seviyorum, bir kadını! Bir kadın nedir? Dünyanın kraliçesi! Efkârlıyım, Pyotr İlyiç, efkârlıyım. Hamlet’i hatırla: “Öyle efkârlıyım, öyle efkârlıyım ki, Horatio... Ah, zavallı Yorik!” Ben, belki de Yorik’im. Özellikle şu anda Yorik’im, kafatası ise sonradan gelecek.”</p>
				<p>Pyotr İlyiç dinliyor ve susuyordu. Mitya da susmuştu. Birden dalgın bir şekilde tezgâhtara, “Köpeğinizin cinsi nedir?” diye sordu. Köşede kara gözlü, küçük, güzel bir köpek görmüştü.</p>
				<p>“Köpeğin sahibi Varvara Alekseyevna,” diye yanıtladı tezgâhtar, “demin kendisi getirmişti, ama unutup gitti. Geri götürmek gerekiyor.”</p>
				<p>“Böyle bir tane görmüştüm... alayda...” dedi Mitya düşünceli bir şekilde, “yalnız onun arka ayağı kırılmıştı... Pyotr İlyiç, sırası gelmişken sana bir şey sormak istiyorum: Hayatın boyunca hiç hırsızlık yaptın mı?”</p>
				<p>“Bu sorunun altında ne yatıyor?”</p>
				<p>“Yo, öylesine sordum. Başkasının cebinden falan, ha? Devlet hazinesinden söz etmiyorum, onu herkes soyar, sen de tabii...”</p>
				<p>“Canın cehenneme.”</p>
				<p>“Başkasına ait bir şey demek istiyorum: Dosdoğru cebinden, cüzdanından, ha?”</p>
				<p>“Bir keresinde annemden bir yirmi kapiklik aşırmıştım. Dokuz yaşındaydım, masanın üzerinden aldım. Sessizce aldım ve avucumda sımsıkı tuttum.”</p>
				<p>“Ee, sonra?”</p>
				<p>“Sonrası hiçbir şey. Üç gün sakladım, utandım, itiraf ettim ve geri verdim.”</p>
				<p>“Sonra?”</p>
				<p>“Tabii ki, dayak attılar. Ne demek istiyorsun, sen hiç çalmadın mı?”</p>
				<p>“Çaldım,” diyerek kurnazca göz kırptı Mitya.</p>
				<p>“Ne çaldın?” diye merakla sordu Pyotr İlyiç.</p>
				<p>“Annemden yirmi kapiklik çaldım, dokuz yaşındaydım, üç gün sonra geri verdim.” Mitya bunu söyledikten sonra aniden yerinden kalktı.</p>
				<p>“Dmitriy Fedoroviç, geç kalmıyor muyuz?” diye bağırdı Andrey dükkânın kapısından.</p>
				<p>“Tamam mı? Gidelim!” diye telaşlandı Mitya. “Daha son menkıbeyi söylemedik, hem... yola çıkmadan Andrey’e bir bardak votka verin! Votkadan ayrı bir kadeh de konyak! Bu kutu (içinde tabancaların olduğu) oturduğum yerin altına konacak. Elveda Pyotr İlyiç, bir kusurum olduysa bağışla.”</p>
				<p>“Yarın geri dönecek misin?”</p>
				<p>“Kesinlikle.”</p>
				<p>“Hesabı hemen kapatabilir miyiz?” diye atıldı tezgâhtar.</p>
				<p>“Ha, evet, hesap! Kesinlikle!” Cebinden tekrar para tomarını kaptı, üç tane yüzlük çıkarttı, tezgâha attı ve acele dükkândan çıktı. Hepsi onu izliyorlardı, eğilerek selamlarla ve iyi dileklerle uğurladılar. Andrey biraz önce içtiği konyak yüzünden kesik kesik öksürdü ve arabacı koltuğuna sıçradı. Tam Mitya yerine oturuyordu ki, birden karşısında hiç beklenmedik bir anda Fenya belirdi. Soluk soluğa koşmuştu, bağırarak ellerini uzattı ve Mitya’nın ayaklarına kapandı.</p>
				<p>“Efendiciğim, Dmitriy Fedoroviç, iki gözüm, hanımıma kıymayın! Size her şeyi anlattım!.. Subayı, öncekini, onunkini de öldürmeyin! Agrafena Aleksandrovna’yı alacak artık, bunun için Sibirya’dan döndü... Anam babam Dmitriy Fedoroviç, başkasının hayatını mahvetmeyin.”</p>
				<p>“Vay, vay, vay, şuna da bakın! Bir işler karıştıracaksın orada demek!” diye kendi kendine mırıldandı Pyotr İlyiç. “Şimdi her şey anlaşıldı, artık anlamamak imkânsız. Dmitriy Fedoroviç, eğer insan olarak kalmak istiyorsan hemen tabancaları bana ver,” diye yüksek sesle Mitya’ya seslendi, “duyuyor musun, Dmitriy?”</p>
				<p>“Tabancaları mı? Dur, cancağızım, onları yolda suya atacağım,” diye cevap verdi Mitya. “Fenya, ayağa kalk, önümde yatıp durma. Mitya öldürmeyecek, bu aptal adam ilerde de hiç kimseyi öldürmeyecek. İşte bu kadar Fenya,” diye bağırdı Fenya’ya. Artık yerine yerleşmişti. “Demin seni üzdüm, beni, bu alçağı affet... Affetmezsen de fark etmez! Çünkü artık hiçbir şey fark etmez! Haydi bakalım, Andrey, çabuk uç!”</p>
				<p>Andrey atları sürdü; çıngırağı çaldı.</p>
				<p>“Elveda, Pyotr İlyiç! Son gözyaşım senin için!..”</p>
				<p>“Sarhoş değil, ama saçmalıyor!” diye düşündü Pyotr İlyiç Mitya’nın arkasından. Mitya’yı aldatacaklarını ve malları eksik vereceklerini sezerek geri kalan erzakla şaraplardan oluşan yükü nasıl yükleyeceklerini (troykaya) görmek için kalmak niyetindeydi, ama birden kendi kendisine öfkelenerek yere tükürdü ve bilardo oynamaya meyhaneye yollandı.</p>
				<p>“İyi bir delikanlı olmasına rağmen ahmak...” diye mırıldandı yolda kendi kendine. “Gruşenka’nın bu ‘eski’ subayı hakkında bir şeyler işitmiştim. Peki, eğer gelmişse, o zaman... Ah, şu tabancalar! Aman, canı cehenneme, dayısı mıyım ben onun? Ne halleri varsa görsünler! Hiçbir şeycik de olmaz. Yaygaracıdır bunlar, başka bir şey değil. İçer içer dövüşürler, dövüşür sonra da barışırlar. Ciddi bir adamın işi mi bunlar? Bu ‘aradan çekileceğim’in, ‘kendimi cezalandıracağım’ın arkasında ne var sanki, hiçbir şey olmayacak! Bu lafları sarhoşken meyhanede bin defa haykırmıştır. Şimdi sarhoş değil. ‘Ruhen sarhoş’ lafını da pek severler alçaklar. Dayısı mıyım ben onun? Mutlaka kavga etmiştir, suratı kan içindeydi. Kiminle kavga etmiş olabilir? Meyhanede öğrenirim. Mendili de kan içindeydi... Tuh, şeytan alsın, evde döşemenin üzerinde kaldı... aman boş ver!”</p>
				<p>Çok berbat bir ruhsal durumda meyhaneye gitti ve hemen oyuna başladı. Oyun onu neşelendirmişti. Bir parti daha oynadı ve birden oyun arkadaşlarından biriyle konuşmaya başladı, Dmitriy Karamazov’un eline yine üç bin ruble kadar para geçtiğini, bunu gözleriyle gördüğünü, Gruşenka’yla içki âlemi yapmak için yine Mokroye’ye gittiğini söyledi. Bu sözler dinleyenler tarafından beklenmedik bir merakla karşılandı. Hepsi de alay etmeden, hatta tuhaf bir şekilde ciddiyetle konuşmaya başladılar. Oyuna bile ara vermişlerdi.</p>
				<p>“Üç bin mi? Üç bini nereden bulmuş ki?”</p>
				<p>Başka sorular da sormaya başladılar. Hohlakova hakkındaki havadisi kuşkuyla karşıladılar.</p>
				<p>“İhtiyarı soymuş olmasın?”</p>
				<p>“Üç bin! Bir terslik var bu işte.”</p>
				<p>“Babasını öldüreceğini uluorta söyleyip övünüyordu, buradaki herkes duydu. Özellikle de üç bin rubleden bahsediyordu.”</p>
				<p>Pyotr İlyiç dinliyordu ve birden sorulan sorulara kuru ve kısa yanıtlar vermeye başladı. Mitya’nın yüzündeki ve ellerindeki kandan bir tek sözcükle bile söz etmedi, oysa buraya geldiğinde bunu anlatmak istiyordu. Üçüncü partiye başladılar, Mitya hakkındaki konuşma da yavaş yavaş sönüp gitti; ancak üçüncü parti oyunu bitiren Pyotr İlyiç daha fazla oynamak istemedi, istekayı bıraktı ve önceden niyetlendiği halde yemek yemeden meyhaneden çıktı. Meydana çıkarken şaşkınlık içindeydi, kendisine bile hayret ediyordu. Birden bir şey olup olmadığını öğrenmek için hemen Fedor Pavloviç’in evine gitmek istediğini düşündü. “Saçma bir şey yüzünden tanımadığım insanları uyandıracağım ve bir skandal yaratacağım, tüü, canı cehenneme, dayısı değilim ya onun!”</p>
				<p>Çok kötü bir ruhsal durumda dosdoğru evinin yolunu tuttu, ama birden Fenya’yı anımsadı: “Şeytan alsın, demin ona sorabilirdim,” diye düşündü sıkıntıyla, “her şeyi öğrenebilirdim.” Aniden içinde Fenya’yla konuşmak ve her şeyi sormak için sabırsız ve inatçı bir istek alevlendi ve yarı yoldan bir kavis çizerek Gruşenka’nın oturduğu Morozova’nın evine döndü. Kapıya yaklaşarak vurdu. Gecenin karanlığında dağılan ses birden aklını başına getirdi ve kızdırdı. Üstelik hiç kimse de cevap vermemişti, evdekilerin hepsi de uyuyordu. “Burada da skandal yaratacağım!” diye düşündü içinde bir tür sıkıntıyla. Ama çekip gitmek yerine bütün gücüyle tekrar kapıyı çalmaya koyuldu. Ses bütün sokağa dağıldı. “Çaresi yok, duyurana kadar çalacağım!” diye mırıldandı. Çıkan her sesle birlikte kudurmuşçasına kendisine sinirleniyor, ama kapıya da gitgide daha hızlı vuruyordu.</p>
				</div>
  </body>
</html>