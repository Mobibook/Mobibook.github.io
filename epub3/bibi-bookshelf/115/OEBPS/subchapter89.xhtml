<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter89">
<div class="html5_section">
				<div class="html5_header">
				<h1 class="chapter-num">X</h1>
				<h1 class="chapter-title">AVUKATIN KONUŞMASI.<br/>
					İKİ UCU PİS DEĞNEK </h1>
				</div>
				
				<p>Ünlü konuşmacının ilk sözleri duyulduğunda herkes susmuştu. Bütün salon gözünü ona dikmişti. Söze son derece açık, basit ve inandırıcı şekilde, ama en ufak bir mağrurluk belirtisi göstermeden başladı. Güzel konuşmak, sesine karşısındakileri duygulandırıcı bir ton vermek, duygulu sözler söylemek için en küçük bir denemede bulunmadı. Kendisine sevgi duyan insanların oluşturduğu bir çevrede konuşan biri gibiydi. Sesi, güzel, güçlü ve sempatikti ve hatta bu seste adeta içten ve saf bir şey duyuluyordu. Ancak konuşmacının bir anda gerçekten duygusal bir noktaya yükselebileceğini ve “esrarengiz bir güçle yürekleri küt küt attırabileceğini” herkes hemen anlamıştı. Belki İppolit Kirilloviç’ten daha kuralsız konuşuyordu, ama cümleleri onunkiler kadar uzun değildi ve hatta ifadesi de ondan daha doğruydu. Yalnız bir şey hanımların hoşuna gitmemişti: Durmadan eğilip bükülüyordu, özellikle konuşmasının başlarında öyle selam verir gibi değil de, sanki seyircilere doğru uçacakmış gibi, sanki uzun ve ince sırtının ortasında bir menteşe varmış da bu menteşenin yardımıyla sırtı neredeyse dik açı yaparak eğiliyormuş gibiydi. Konuşmasının başında adeta sistemsiz bir şekilde, dağınık, olayları ordan burdan yakalayarak konuşuyordu, ama sonunda ortaya bir bütün çıktı. Konuşmasını iki yarıya ayırmak mümkündü: Birinci yarı, eleştiriye ve suçlamanın zaman zaman öfkeli ve alaylı bir biçimde çürütülmesine yer verdiği bölümdü. Ama konuşmanın ikinci yarısında ses tonunu ve hatta konuşma yöntemini aniden değiştirdi ve bir anda duygulara hitap eden bir düzeye yükseldi. Salondakiler de zaten bunu bekler gibiydiler ve heyecandan titremeye başladılar. Davaya yaklaşımı dolaysızdı ve söze asıl çalışma alanının Petersburg olmasına karşın suçluları savunmak amacıyla Rusya’nın başka şehirlerine birçok kez gittiğini, ancak bu suçluların, ya masumiyetlerinden emin olduğu ya da bunu önceden sezdiği suçlular olduğunu söyleyerek başladı. “Bu olayda da aynen öyle oldu,” diye açıkladı. “Hatta daha ilk günlerde gazete haberlerinden beni sanığın lehine olağanüstü etkileyen bir şeyler görüyordum. Kısacası, beni öncelikle ilgilendiren şey, mahkeme pratiklerinde sık sık tekrarlansa bile bana öyle geliyor ki, bu davada olduğu gibi böylesi karakteristik özellikleri böyle bir bütünlük içinde bir araya toplayan bir hukuksal olayın daha görülmemiş olmasıdır. Bu olaydan konuşmamın sonunda, sözümü tamamladığım zaman bahsetmem gerekirdi, ama ben düşüncemi en başta söyleyeceğim, çünkü birtakım etkileri gizlemeksizin ve izlenimlerde hesaplı davranmaksızın konuya doğrudan girmek gibi bir zaafım vardır. Bu, belki benim adıma hesapsız bir şey olur, ama hiç olmazsa içten bir davranıştır. Benim bu konudaki düşüncem, formülüm şu şekilde: Bir tarafta sanığın aleyhindeki kanıtlar ezici bir şekilde bir araya toplanmış bulunuyor, öte tarafta ise bu kanıtları tek tek ele almamız durumunda tek başına önemsenecek bir tek kanıt bile bulunmuyor! Daha sonra da söylentileri ve gazeteleri izlerken bu düşüncemden giderek daha çok emin oldum ve birden sanığın akrabalarından onu savunma daveti aldım. Hemen buraya gelmeye karar verdim ve burada da düşüncemden kesinlikle emin oldum. Kanıtların bu derece korkunç bir şekilde bir araya gelişini bozmak ve suçlayıcı her bir kanıtın ayrı ayrı ele alındığında ne derece ispattan uzak ve hayali olduğunu göstermek için bu davada savunma görevini üzerime aldım.”</p>
				<p>Avukat konuşmasına böyle başladı ve birden haykırdı:</p>
				<p>“Sayın jüri üyeleri, ben burada yeni biriyim. Beni etkileyen şeylerde hiçbir önyargı söz konu değildir. Taşkın ve zapt edilmez bir kişiliğe sahip olan sanık beni, bu şehirdeki belki de yüzlercenizi olduğu gibi, aleyhinde peşin fikirlere sahip olacak şekilde daha önceden kızdırmış ve gücendirmiş değildir. Buradaki insanların hissettiklerinin haklı olduğunu elbette ben de biliyorum: Sanık, ele avuca sığmaz çılgının biridir. Yalnız kendisi bura toplumu içinde kabul görmüş, hatta çok yetenekli savcı beyin ailesi içinde bile kendisine ilgi ve yakınlık gösterilmiştir! (Bu sözler üzerine seyirciler arasında iki üç gülüşme duyuldu. Bunlar çabucak kesilmiş olsa bile yine de herkes tarafından fark edilmişti. Şehrimizde savcının kendisi istemediği halde Mitya’nın evine gelmesine izin verdiğini, bunun tek nedeninin de savcının karısının her nedense Mitya’yı ilginç bulması olduğunu herkes bilirdi. Savcının son derece erdemli ve saygıdeğer bir kadın olan karısı, aynı zamanda da hayalci ve dikbaşlı, bazı durumlarda, en çok da en önemsiz konularda kocasına karşı gelmeyi seven bir kadındı. Ancak Mitya evlerini pek az ziyaret etmişti.) Bununla birlikte,” diye devam etti avukat, “muarızım gibi böylesine bağımsız bir zekâya ve haksever bir karaktere sahip birinde bile talihsiz müşterime karşı yanlış bir peşin fikir oluşabilmiş olduğunu söyleme cüretini göstereceğim. Ah, bu öyle tabii bir şeydir ki, zavallıcık kendisine peşin yargılı davranılmasını tamamen hak etmiştir. Hakarete uğramış manevi ve estetik duygular bazen aman zaman bilmez. Kuşkusuz üstün yetenekli savcının konuşmasında bizler sanığın karakterinin ve davranışlarının sıkı bir analizini, davaya sert eleştirel yaklaşımı dinledik, asıl önemlisi, bize davanın özünün açıklanması için öyle psikolojik derinlikler ortaya çıkarıldı ki, bu derece derinlere ancak sanığın şahsına karşı kasıtlı ve kindar önyargılara sahip olunarak girilebilirdi. Ancak bu gibi durumlarda davaya karşı en kötü niyetli ve kasıtlı yaklaşımdan daha kötü ve daha mahvedici şeyler de vardır. Örneğin, Tanrı’nın bize armağan ettiği zengin psikolojik yeteneklerle bir sanat oyununa, deyim yerindeyse bir roman yazmaya kapılırsak. Daha Petersburg’da, buraya gelmeye hazırlanırken de biliyordum, evet, burada karşılaşacağım muarızımın henüz daha pek genç olan hukuk dünyamızda bu özelliğiyle çoktandır özel bir ün kazanmış olan derin ve ince bilgilere sahip bir psikolog olduğunu biliyordum. Ancak, baylar, psikoloji derin bir konu olduğu halde yine de iki ucu pis bir değneğe benzer (seyirciler arasında gülüşmeler). Bu kaba karşılaştırmam için beni bağışlarsınız kuşkusuz; güzel konuşmayı hiç beceremem. Ancak, savcının konuşmasından rasgele ilk örneği alalım. Sanık, gece, bahçede kaçarken duvardan atlamaya çalışıyor ve ayağına yapışan uşağı havaneliyle yere seriyor. Sonra hemen gerisingeri bahçeye atlıyor ve uşağı öldürüp öldürmediğini anlamak için beş dakika yerdeki adamın başında uğraşıyor. Savcı, sanığın ihtiyar Grigoriy’e acıdığı için bahçeye geri atladığı şeklinde verdiği ifadenin doğruluğuna hiçbir şekilde inanmak istemiyor. ‘Hayır,’ diyor, ‘öyle bir anda bu şekilde bir duyarlılık göstermesine imkân olabilir mi’; bu, sözde doğal bir şey olmazmış, işlediği cinayetin tek tanığının yaşayıp yaşamadığından emin olmak için duvardan atlamış, başka herhangi bir nedenle, içinden gelen bir istekle veya başka bir duyguyla atlamış olamayacağına göre böylece bu cinayeti kendisinin işlediğini doğrulamış oluyormuş. İşte psikoloji budur; şimdi aynı psikolojiyi alalım ve davaya uygulayalım, ancak bu uygulamayı öteki ucundan yapalım, en azından bunun kadar gerçeğe benzeyen bir sonuç ortaya çıkacaktır. Katil, tanığın sağ olup olmadığından emin olmak için ihtiyatlılık gösterip aşağı atlıyor, oysaki, bizzat savcının ifadesine göre, biraz önce öldürdüğü babasının çalışma odasında üzerinde içinde üç bin ruble bulunduğu yazılı olan yırtık bir zarfı aleyhinde en önemli kanıt olarak bırakmıştır. ‘Zarfı yanına almış olsaydı koca dünyada hiç kimse böyle bir zarfın var olduğunu ve içinde de para bulunduğunu bilemezdi, şu halde para sanık tarafından çalınmıştır.’ Bu da bizzat savcının ifadesidir. Ama gördüğünüz gibi, tek başına ihtiyatlılık yetmedi, adam şaşırdı, korktu ve yerde kanıt bırakıp kaçmaya başladı, iki dakika kadar sonra ise başka bir adama vurdu ve öldürdü. Burada da en kalpsiz ve hesaplı bir ihtiyatlılık duygusu emrimize amadedir. Varsın öyle olsun, ziyanı yok, öyle olmuş olsun: Psikolojinin inceliği de buradadır zaten. Bu durumda, şimdi Kafkas kartalı gibi kana susamış ve keskin gözlü biri, bir dakika sonra ise küçük bir köstebek gibi kör ve korkak biri oluveriyorum. Ama eğer ben aleyhimdeki bu tanığı öldürdükten sonra sırf sağ mı, ölü mü diye bakmak için yere atlayacak kadar kana susamış ve acımasız hesapları olan biriysem bu yeni kurbanımla neden beş dakika uğraşayım ki, başka yeni tanıklara yem olmak için mi? Yere serdiğim adamın kafasını silerek mendilimi neden kana bulayayım, daha sonra bu mendil aleyhimde bir delil olsun diye mi? Hayır, eğer o kadar hesaplı ve o kadar katı yürekli biriysek yere atladıktan sonra yaralı uşağı kesin olarak öldürmek için havaneliyle kafasına defalarca vurmak ve tanığı ortadan kaldırıp her türlü tasayı yüreğimizden söküp atmak daha iyi olmaz mıydı? Ve nihayet, aleyhimdeki tanığın sağ mı, ölü mü olduğunu anlamak için yere atlıyorum ve hemen oracıkta, patikada başka bir kanıtı, iki kadının evinden kaptığım ve her ikisinin de daha sonra kendilerine ait olduğunu itiraf edebilecekleri ve bunu onların evinden aldığımı doğrulayabilecekleri havanelini bırakıyorum. Zaten havanelini patikada unutmuş, dalgınlık ve şaşkınlıkla düşürmüş değilim. Yo, Grigoriy’in yere yığıldığı yerden on beş adım kadar uzakta bulunduğuna göre silahımızı özellikle fırlatıp atmıştık. Neden böyle yaptığımız sorulacaktır. Birini, yani yaşlı uşağı öldürdüğümüz için çok üzüldüğümüzden böyle yapmıştık, bu üzüntüyle ve lanetler okuyarak cinayet silahı olarak havanelini fırlatıp atmıştık. Başka türlü olamazdı, başka ne için havaneli bu kadar uzağa atılabilir ki? Bir adamı öldürdüğümüz için bu kadar acı ve merhamet hissedebiliyorsak demek ki babamızı öldürmedik: Babamızı öldürdükten sonra sırf merhametimizden diğer yaralı için yere atlamazdık, o zaman içimizde başka bir duygu olurdu, merhamete sıra gelmezdi, kendimizi kurtarmaya bakardık, kesinlikle böyle olurdu. Tekrarlıyorum, tam aksine, kafasını kesin olarak kırardık, beş dakika boyunca onunla uğraşmazdık. Eğer merhamet ve iyilik etme duygusu uyandıysa bunun tek nedeni daha önceden vicdanımızın temiz olmasıdır. Demek ki, başka bir psikoloji daha var. Sayın jüri üyeleri, demin psikolojiye kasıtlı olarak, psikolojiden işine gelen sonucu çıkarabileceğini açıkça göstermek için başvurmuştum zaten. Bütün mesele, psikolojinin kimin elinde bulunduğuna bağlıdır. Psikoloji, en ciddi insanları bile roman yazmaya çağırır ve bu tamamen sizin iradeniz dışında olur. Sayın jüri üyeleri, benim kastettiğim aşırı derecede psikolojiye başvurulması ve psikolojinin kötüye kullanılmasıdır.”</p>
				<p>Burada tekrar halkın arasında bu sözleri onaylayan ve savcıyla alay eden gülüşmeler duyuldu. Savunma avukatının konuşmasının tamamını ayrıntılarıyla vermeyeceğim, sadece bazı yerlerini, en önemli bazı maddelerini aktaracağım.</p>
				
				
				
				</div>
  </body>
</html>