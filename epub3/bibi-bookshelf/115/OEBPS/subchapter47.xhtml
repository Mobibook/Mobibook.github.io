<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter47">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">LYAGAVIY</h1>
				</div>
				
				<p>Şu halde “dörtnala gitmek” gerekiyordu, ama at için parası yoktu, yani iki tane yirmi kapikliği vardı ve hepsi buydu, onca yıllık refahından geriye topu topu bu kalmıştı! Ancak evde epeydir çalışmayan eski gümüş bir saati vardı. Saati kaptığı gibi pazaryerinde küçük bir dükkânı olan Yahudi saatçiye götürdü. Saatçi altı ruble verdi. “Bu kadarını beklemiyordum!” diye bağırdı Mitya coşkuyla (coşkunluğu hep devam ediyordu), altı rublesini aldı ve eve koştu. Evde ev sahiplerinden üç ruble daha ödünç alarak parayı tamamladı. Ev sahipleri, onu çok sevdikleri için ellerinde kalan son para olduğu halde bu parayı ona seve seve vermişlerdi. Mitya büyük bir coşkunluk içinde onlara kaderinin artık çözümlendiğini hemen oracıkta açıkladı ve biraz önce Samsonov’a ilettiği “planını”, daha sonra Samsonov’un gösterdiği çözüm yolunu, geleceğe ilişkin umutlarını vs. vs. pek tabii ki, pek hızlı geçerek anlattı. Ev sahipleri onun pek çok sırrını zaten biliyorlardı ve bu yüzden de onu asla mağrur bir beyzade olarak değil, <em>kendi </em>adamları olarak görüyorlardı. Böylece dokuz rubleyi bir araya getirmiş olan Mitya, Volovya İstasyonu’na kadar gitmek üzere bir araba çağırttı. Ama böylelikle “bir olayın arifesinde, öğlen vakti Mitya’nın cebinde metelik olmadığı ve para bulmak için saatini sattığı ve ev sahiplerinden üç ruble borç aldığı ve bütün bunların tanıkların gözü önünde olduğu” olgusu akıllarda kaldı ve ortaya çıktı.</p>
				<p>Bu olguyu önceden belirtiyorum, bunu neden böyle yaptığım sonradan anlaşılacaktır.</p>
				<p>Dörtnala Volovya İstasyonu’na doğru yola çıkmış olan Mitya, “bütün bu işlerin” en nihayet sona ereceği ve hallolacağı önsezisiyle sevinçten uçsa da bir yandan da korkudan titriyordu: Ya o yokken Gruşenka’yla ilgili bir şey olursa? Ya sonunda tam bugün Fedor Pavloviç’e gitmeye karar verirse? İşte bu nedenle Gruşenka’ya hiçbir şey söylemeden ve ev sahiplerine de eğer biri gelip de onu sorarsa nereye kaybolduğunu hiçbir şekilde açıklamamalarını tembih ederek gitmişti. “Bugün akşama doğru mutlaka dönmek zorundayım,” diye tekrarlıyordu arabada sarsıntılar içinde giderken, “belki de bu Lyagavıy’ı buraya getirmek gerekebilir... şu sözleşmeyi yapmak için...” Mitya bunu soluğu kesilerek hayal ediyordu. Ama heyhat, hayallerini “planına” uygun olarak yerine getiremeyecekti.</p>
				<p>Birincisi, Volovya İstasyonu’ndan ayrıldıktan sonra köy yollarından gittiği için geç kaldı. Yol on iki değil, on sekiz <em>verst’</em>ti. İkincisi, İlyinskoye papazını evde bulamadı, komşu köye gitmişti. Mitya’nın artık canı çıkmış atlarla bu komşu köye gidip orada papazı arayıp bulduğu sırada nerdeyse gece olmuştu. Görünüşüne bakılırsa çekingen ve güler yüzlü olan papaz ona hemen bu Lyagavıy’ın önce onun evinde kalmış olsa da şu anda Suhoy köyünde bulunduğunu, orada bir orman alışverişi olduğu için bu gece bu köydeki orman bekçisinin kulübesinde kalacağını anlattı. Mitya’nın onu hemen Lyagavıy’a götürmesi ve “böylece, deyim yerindeyse, onu kurtarması için” yaptığı ısrarlı ricalar üzerine papaz başta biraz tereddüt etmiş olsa da onu Suhoy köyüne götürmeye razı oldu. Besbelli ki, içinde bir merak uyanmıştı; ama bir hata yaparak “yayan” gitmeyi önermişti, çünkü yol topu topu bir <em>verst</em>’ten “biraz fazla” tutacaktı. Mitya elbette ki kabul etti ve kocaman adımlarıyla yürümeye başladı. Zavallı papaz arkasından adeta koşuyordu. Öyle pek yaşlı olmayan çok dikkatli bir adamdı. Mitya, onunla hemen planları hakkında konuşmaya başladı, Lyagavıy konusunda ondan hararetle ve sinirli bir şekilde tavsiyeler istedi ve yol boyunca hep konuşup durdu. Papaz dikkatle dinliyordu, ama pek az tavsiyede bulunuyordu. Mitya’nın sorularına “Bilmiyorum, ah, bilmiyorum, nerden bileyim” vb. kaçamak yanıtlar veriyordu. Mitya, miras konusunda babasıyla arasındaki kavgalardan söz etmeye başladığında papaz korkmuştu, çünkü Fedor Pavloviç’le aralarında bazı ilişkiler olmuştu. Bununla beraber Mitya’nın ticaretle uğraşan köylü Gorstkin’e neden Lyagavıy dediğini de hayretle sordu ve bu adamın aslında gerçekten Lyagavıy olmasına rağmen Lyagavıy olmadığını ve bu isimden ciddi şekilde alındığını ve ona mutlaka Gorstkin demek gerektiğini açıklama zorunluluğu duydu ve “aksi takdirde onunla hiçbir iş yapamazsınız, sizi dinlemez bile” diye sözünü tamamladı. Mitya biraz şaşırdı ve Samsonov’un adamı bu şekilde adlandırdığını açıkladı. Bunu duyan papaz, hemen lafı değiştirdi. Oysa eğer o zaman şu tahminini Dmitriy Fedoroviç’e söylemiş olsaydı ne iyi bir iş yapmış olurdu: Eğer Samsonov, onu bu Lyagavıy denen köylüye kendisi yollamışsa sakın bunu herhangi bir nedenle alay etmek için yapmış olmasın, bunun arkasından kötü bir şey çıkmasın? Ama Mitya hiçbir zaman “böyle ufak şeyler” üzerinde durmazdı. Acele acele yürüyordu ve ancak Suhoy köyüne girerken yürüdükleri yolun bir ya da bir buçuk <em>verst</em> değil, galiba üç <em>verst</em> olduğunu tahmin etti; içinden buna kızdı, ama kendini tuttu. Kulübeye girdiler. Papazın tanıdığı olan ormancı, kulübenin bir yarısında oturuyordu, sofanın öbür tarafına, temiz olan diğer yarıya ise Gorstkin yerleşmişti. Bu temiz odaya girdiler ve mumu yaktılar. Oda aşırı derecede sıcaktı, çam ağacından bir masanın üzerinde sönmüş bir semaver, üzerinde fincanlarla bir tepsi, içi boş bir rom şişesi, yarısına kadar içilmiş bir votka şişesi ve buğday ekmeği artıkları duruyordu. Yolcu, yastık niyetine buruş buruş ceketini kafasının altına koymuş, kerevete uzanmış yatıyor ve ağır ağır horluyordu. Mitya hayretler içindeydi. “Tabii ki, uyandırmak gerek. Benim işim son derece önemli, o kadar acele ettim, bugün geri dönmek için de acele ediyorum,” diyerek telaşlanmaya başladı Mitya; ama papaz ve bekçi fikirlerini söylemeden dikiliyorlardı. Mitya yaklaştı ve kendisi uyandırmaya çalıştı, hem de çok çalıştı, ama adam uyanmıyordu. “Sarhoş,” diye kararını verdi Mitya, “şimdi ne yapayım, Tanrım, ne yapayım!” Ve aniden korkunç bir sabırsızlık içinde adamı elinden, ayağından çekiştirmeye, kafasını sarsmaya, kaldırıp kerevete oturtmaya çalıştı ve uzun çabalardan sonra bunu tam başarmıştı ki, beriki saçma sapan laflarla böğürmeye, pek anlaşılmasa da sövüp saymaya başladı.</p>
				<p>“Hayır, en iyisi bekleyin,” dedi sonunda papaz, “görünüşe bakılırsa kendinde değil.”</p>
				<p>“Bütün gün içti,” dedi bekçi,</p>
				<p>“Tanrım!” diye bağırdı Mitya. “Benim için ne kadar gerekli olduğunu ve şu anda nasıl bir umutsuzluk içinde bulunduğumu bir bilseydiniz!”</p>
				<p>“Hayır, sabaha kadar bekleseniz daha iyi olur,” diye tekrarladı papaz.</p>
				<p>“Sabaha kadar mı? İnsaf edin, buna imkân yok!” dedi ve umutsuzluk içinde nerdeyse sarhoşu tekrar uyandırmak için atılıyordu ki, çabalarının işe yaramayacağını anlayıp hemen durdu. Papaz susuyordu, uykulu bekçinin ise suratı asıktı.</p>
				<p>“Gerçekler insanlara ne korkunç felaketler hazırlıyor!” dedi Mitya son derece umutsuz bir şekilde. Yüzünden ter akıyordu. Bu fırsattan faydalanan papaz, son derece haklı olarak uyuyan adamı uyandırmayı başarmış bile olsa, sarhoş olduğu için adamın yine de konuşamayacağını söyledi ve “Sizin işiniz önemli olduğuna göre sabaha bıraksanız daha doğru olur...” dedi. Mitya kollarını açtı ve razı oldu.</p>
				<p>“Ben mumla burada kalacağım peder ve uygun bir fırsat kollayacağım. Uyanırsa başlayacağım... Mumun parasını sana öderim,” diyerek bekçiye döndü, “burada kaldığım için de tabii... Dmitriy Karamazov’u unutmayacaksın. Ama sizin için ne yapabileceğimi bilmiyorum, peder: Nerede yatacaksınız?”</p>
				<p>“Hayır, ben evime döneceğim, efendim. İşte bunun kısrağıyla giderim,” diyerek bekçiyi gösterdi. “Hoşça kalın, efendim, tam bir başarı elde etmenizi dilerim.”</p>
				<p>Böylece karar verdiler. Papaz kısrağa binip yola çıktı. Sonunda kurtulduğu için sevinçliydi, ama yine de heyecanla kafasını sallıyor ve yarın bu meraklı olayı velinimeti Fedor Pavloviç’e haber vermek gerekir mi, “yoksa, saati saatine uymaz, öğrenince sinirlenip yardımlarını kesiverir mi?” diye düşünüyordu. Bekçi kaşınarak hiçbir şey söylemeden odasına yollandı, Mitya ise kendi deyimiyle bir fırsat yakalamak için kerevetin üzerine oturdu. Ruhuna tıpkı yoğun bir sis gibi derin bir kasvet çöktü. Derin, korkunç bir kasvet! Oturdu, düşünmeye başladı, ama hiçbir şey düşünemiyordu. Mum is çıkarıyordu, bir ocak çekirgesi cır cır ötmeye başlamıştı. Aşırı derecede ısınmış olan odanın içi dayanılmaz şekilde boğucuydu. Birden gözünün önüne bahçe, bahçenin arkasındaki kapı geldi, babasının evinde gizlice bir kapı açılıyor, kapıdan koşarak Gruşenka giriyor... Kerevetten fırlayıp kalktı.</p>
				<p>“Ne feci!” dedi dişlerini gıcırdatarak ve bir makinenin hareketleriyle uyuyan adama yaklaştı, yüzüne bakmaya başladı. Kuru, henüz pek yaşlı olmayan, aşırı derecede uzun suratlı, kumral kıvırcık saçlı, sarımsı, uzun, incecik sakallı, basma gömlek ve siyah yelek giymiş bir adamdı. Yeleğinin cebinden gümüş saatinin zinciri görünüyordu. Mitya bu surata korkunç bir nefretle bakıyordu ve her nedense adamın kıvırcık saçlı olması ona özellikle nefret verici geliyordu. En önemlisi de, işte onun, yani Mitya’nın o kadar şeyi feda edip, terk edip, son derece bitkin bir şekilde acil bir iş yüzünden tepesinde dikilirken “şimdi tüm kaderinin bağlı olduğu bu serserinin hiçbir şey yokmuş gibi, sanki başka bir gezegenden gelmiş gibi horul horul uyuyor olmasıydı.” “Ah, kaderin cilvesi!” diye bağırdı Mitya ve birden tamamen kendini kaybederek tekrar sarhoş köylüyü uyandırmak için üzerine atıldı. Kudurmuş gibi adamı uyandırmaya çalışıyordu, çekiştiriyor, dürtüklüyor, hatta vuruyordu, ama beş dakika kadar uğraştıktan sonra yine hiçbir şey elde edemeyince gücünü kaybedip umutsuzluk içinde kerevetine geri döndü ve oturdu.</p>
				<p>“Ahmaklık bu, ahmaklık!” diye haykırıyordu Mitya, “Hem... bütün bunlar ne namussuzca şeyler!” diye ekledi birden. Korkunç şekilde başı ağrımaya başlamıştı: “Vazgeçsem mi acaba? Bırakıp gitsem mi?” düşüncesi bir an aklından geçti. “Hayır, sabaha kadar bekleyeceğim. Mahsus kalacağım, mahsus! Gideceksem niye geldim buraya? Hem şimdi buradan neyle gidebilirsin ki? Of, ne aptallık!”</p>
				<p>Ancak baş ağrısı arttıkça artıyordu. Hareketsiz oturuyordu ve nasıl uyukladığını ve oturduğu yerde birden nasıl uyuyup kaldığını anımsamıyordu. Galiba iki saat kadar ya da daha fazla uyumuştu. Bağırtacak kadar dayanılmaz bir baş ağrısı yüzünden uyandı. Şakakları zonkluyordu, tepesi ağrıyordu: Gözlerini açtıktan sonra uzun bir süre daha tam olarak kendine gelemedi ve ne olduğunu anlayamadı. Nihayet çok sıcak olan odada korkunç şekilde kömür gazı olduğunu ve ölebileceğini fark etti. Sarhoş köylü ise hâlâ yatıyor ve horluyordu; mum dibine kadar yanmıştı ve sönmek üzereydi. Mitya bağırmaya başladı ve yalpalaya yalpalaya sofadan geçerek bekçinin odasına atıldı. Bekçi kısa süre sonra uyandı, ama öbür odada kömür gazı olduğunu işittikten sonra bir şeyler yapmak için gelmiş olmasına rağmen bu olayı, Mitya’yı gücüne gidecek kadar şaşırtacak bir kayıtsızlıkla karşıladı.</p>
				<p>“Ama ya ölmüşse, ya ölmüşse, o zaman... o zaman ne olacak?” diye çılgınca bağırıyordu Mitya karşısında.</p>
				<p>Kapıyı arkasına dayadılar, pencereyi açtılar, soba borusunun anahtarını çevirdiler, Mitya sofadan kovayla su getirdi, önce kendi kafasını ıslattı, sonra bir bez bularak suya batırdı ve Lyagavıy’ın başına koydu. Bekçi ise bütün bu olup bitenlere nerdeyse nefretle bakmaya devam ediyordu ve pencereyi açtıktan sonra asık bir suratla “Tamam, oldu” dedi ve Mitya’ya yanan madeni bir fener bırakıp tekrar uyumaya gitti. Mitya, kömür gazından zehirlenmiş olan sarhoşla yarım saat kadar uğraştı, kafasını ıslattı ve bu defa gece boyunca uyumamaya ciddi şekilde niyetlendi, ama yorgun düşmüştü, soluk almak için bir dakikalığına oturdu ve bir an gözlerini kapadı, sonra elinde olmadan kerevete uzandı ve ölü gibi uyudu kaldı.</p>
				<p>Çok geç uyandı. Hemen hemen sabahın dokuzuydu. Kulübenin iki penceresinden güneş pırıl pırıl parlıyordu. Dünkü kıvırcık saçlı köylü, kısa pardösüsünü giymiş olarak kerevetin üzerinde oturuyordu. Önünde yeni bir semaver ve yeni bir votka şişesi duruyordu. Dünkü eski şişe bitmişti, yenisinin ise yarısından fazlası boşalmıştı. Mitya fırladı ve kahrolasıca köylünün yine sarhoş olduğunu, hem de zilzurna sarhoş olduğunu anladı. Gözlerini fal taşı gibi açarak bir an adama baktı. Köylü de hiçbir şey demeden, sinsi sinsi, hakaret eder gibi bir rahatlıkla ona bakıyordu. Hatta bakışlarında başkalarını hor gören bir kibir varmış gibi geldi Mitya’ya. Adama doğru atıldı.</p>
				<p>“İzninizle görüyorsunuz... ben... siz, siz herhalde şu kulübedeki bekçiden işitmişsinizdir, ben Karamazov’um, koruluğu satın almak istediğiniz ihtiyar Karamazov’un oğluyum...”</p>
				<p>“Yalan söylüyorsun!” dedi birden köylü tok ve sakin bir sesle.</p>
				<p>“Ne yalanı? Fedor Pavloviç’i tanıyor musunuz?”</p>
				<p>“Senin Fedor Pavloviç’i hiç tanımıyorum,” dedi köylü dilini ağır ağır döndürerek.</p>
				<p>“Koruluk, ondan koruluk alacakmışsınız; uyanın da hatırlayın. Beni buraya Peder Pavel İlyinskiy getirdi... Siz, Samsonov’a yazmışsınız, o da beni size gönderdi...” Mitya soluk soluğa kalmıştı.</p>
				<p>“Yalan söylüyorsun!” diye heceledi tekrar Lyagavıy.</p>
				<p>Mitya’nın ayakları buz kesti.</p>
				<p>“İnsaf edin, bu bir şaka değil! Belki de sarhoşsunuz. Konuşabilir, hatırlayabilirsiniz... yoksa... yoksa hiçbir şey anlamıyorum!”</p>
				<p>“Sen boyacısın!”</p>
				<p>“İnsaf, ben Karamazov’um, Dmitriy Karamazov, size bir teklifim var... kârlı bir teklif... son derece... kârlı... şu korulukla ilgili.”</p>
				<p>Köylü ciddi bir şekilde sakalını sıvazladı.</p>
				<p>“Hayır, sen sözleşme yapmıştın ve namussuz çıktın. Sen namussuzsun!”</p>
				<p>“Sizi temin ederim ki, yanılıyorsunuz!” Mitya umutsuzluk içinde ellerini ovuşturuyordu. Köylü hâlâ sakalını sıvazlıyordu ve birden kurnazca göz kırptı.</p>
				<p>“Hayır, sen bana göster bakalım: Alçaklık etmeye izin veren bir yasa göster bakalım bana, duydun mu? Sen namussuzsun, anladın mı?”</p>
				<p>Mitya suratını asarak geri çekildi ve daha sonra kendisinin ifadesine göre birden sanki “alnına bir yumruk yemiş gibi oldu.” Bir anda zihninden bir parıltı geçti, “bir meşale yandı ve her şeyi anladı.” Onun gibi yine de akıllı sayılabilecek birinin böyle bir saçmalığa nasıl kapılabildiğini, böyle bir serüvene nasıl girebildiğini ve bütün bunları koca bir gün boyunca nasıl devam ettirebildiğini, şu Lyagavıy’la nasıl uğraşabildiğini ve onun kafasını nasıl ıslatabildiğini aklı almayarak put gibi dikiliyordu... “Adam sarhoş, körkütük sarhoş, bu ayyaşlığı daha bir hafta sürer, ne demeye beklemeli? Ya Samsonov beni buraya mahsus göndermişse? Ya o, Gruşenka... Aman Tanrım, ben ne yaptım!..”</p>
				<p>Köylü oturuyordu. Ona bakıyor ve arada bir gülüyordu. Başka bir zaman olsa Mitya hırsından bu salağı belki de öldürürdü, ama şu anda bir bebek kadar güçsüzdü. Sessizce kerevete yaklaştı, paltosunu aldı, konuşmadan paltosunu giydi ve odadan çıktı. Öteki odada bekçiyi bulamadı, hiç kimse yoktu. Cebinden elli kapiklik bozuk para çıkarttı ve geceleme, mum ve verdiği rahatsızlık için masanın üzerine bıraktı. Kulübeden çıkarken çevrede ormandan başka bir şey olmadığını gördü. Kulübeden çıkınca sağa mı, sola mı, nereye döneceğini bile hatırlamadan rasgele yürüdü; dün gece papazla birlikte acele acele buraya gelirken yola dikkat etmemişti. İçinde hiç kimseye karşı, hatta Samsonov’a karşı bile intikam alma isteği yoktu. Dar orman yolunda hiçbir şey düşünmeden, şaşkın, “kaybettiği bir düşünceyle” ve nereye gittiğini hiç düşünmeden yürüyordu. Ruh ve vücut olarak birden o kadar zayıf düşmüştü ki, karşısına çıkacak bir çocuk bile onu yenebilirdi. Nasıl olduysa ormandan kurtulmuştu: Birden karşısına uçsuz bucaksız enginlikte biçilmiş çıplak tarlalar çıktı. “Çevremdeki şu umutsuzluğa, şu ölüm sessizliğine bak!” diye tekrarladı ileriye doğru yürürken.</p>
				<p>Onu ordan geçenler kurtardı: Arabacının biri ihtiyar bir tüccarı köy yolundan götürüyordu. Aynı hizaya geldiklerinde Mitya yolu sordu ve bu adamların da Volovya’ya gittikleri anlaşıldı. Konuşmaya başladılar ve Mitya’yı yol arkadaşı olarak yanlarına aldılar. Üç saat kadar sonra ulaştılar. Volovya İstasyonu’nda Mitya, hemen şehre gitmek üzere posta arabası çağırttı, ama birdenbire dayanılmaz şekilde aç olduğunu fark etti. Atları koşarken ona sahanda yumurta yaptılar. Hemen hepsini yedi, koca bir dilim de ekmek yedi, bulup getirdikleri sucuğu da yedi ve üç kadeh de votka içti. Kuvveti yerine gelince cesareti de arttı ve yeniden içi açıldı. Yolda uçuyor, arabacıyı acele ettiriyordu. Birden şu “lanet olası parayı” bugün akşama kadar nasıl bulacağı konusunda yeni ve artık “tartışılmaz” bir plan yaptı. “Bir düşünsen, yalnızca düşünsen, şu adi üç bin ruble yüzünden bir insanın geleceği mahvoluyor!” diye nefretle haykırdı. “Bugün bu işi halledeceğim!” Eğer aklından hep Gruşenka düşüncesi geçmeseydi ve başına bir şey gelip gelmediğini düşünmeseydi belki de tekrar tam anlamıyla neşelenirdi. Ama onunla ilgili düşünceler bir anda ruhuna sivri bir bıçak gibi saplanıyordu. Sonunda geldiler ve Mitya hemen Gruşenka’ya koştu. </p>
				
				
				
				</div>
  </body>
</html>