<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Karamazov Kardeşler</title>
	<link href="main.css" rel="stylesheet" type="text/css"/>
</head>
<body class="epub-type_subchapter" id="subchapter30">
	<div class="html5_section">
		<div class="html5_header">
			<h1 class="chapter-num">VI</h1>
			<h1 class="chapter-title">KULÜBEDEKİ ÇIRPINMA</h1>
		</div>
		
		<p>Gerçekten de şimdiye kadar pek ender hissettiği cinsten ciddi bir derdi vardı. Aşk duyguları gibi bir işin içine atlamış ve “aptallık etmişti!” “Peki, ama ben bundan ne anlarım, bu işlerin içinden nasıl çıkabilirim?” Yüzüncü defa kızararak kendi kendine tekrarlıyordu: “Of, utanç bir şey değil, utanmak sadece benim hak ettiğim bir ceza, asıl felaket, kesinlikle yeni mutsuzluklara neden olacak olmam... Oysa starets beni uzlaştırmak ve birleştirmek için göndermişti. Böyle mi birleştirilir?” Tam burada birden “elleri nasıl birleştirdiğini” tekrar anımsadı ve bir kez daha müthiş utandı. “Bütün bunları içtenlikle yaptım, ama bundan böyle daha akıllı olmam gerek,” diye bir sonuca vardı ve hatta vardığı bu sonuca gülümsedi.</p>
		<p>Yekaterina İvanovna’nın verdiği görev Ozernaya Caddesi’ndeydi. Ağabeyi Dmitriy de tam bu yolun üzerinde, Ozernaya Caddesi’ne yakın bir ara sokakta oturuyordu. Kardeşini evde bulamayacağını hissetse de yüzbaşıya gitmeden önce ne yapıp edip ona uğramaya karar verdi. Dmitriy’in belki de kasıtlı olarak artık ondan saklanacağından kuşkulanıyordu, ama ne olursa olsun onu arayıp bulması gerekiyordu. Bu arada zaman da geçiyordu: Staretsin ölüm döşeğinde olduğu düşüncesi, ta manastırdan çıktığı saatten beri onu bir dakika, bir saniye rahat bırakmıyordu.</p>
		<p>Yekaterina İvanovna’nın verdiği görevde onu da son derece ilgilendiren bir durum ortaya çıkmıştı: Yekaterina İvanovna, bu yüzbaşının avaz avaz ağlayarak babasının yanına koşan öğrenci oğlundan söz ettiği zaman Alyoşa’nın aklına birden bu çocuğun, büyük olasılıkla kendisini kimin üzdüğünü sorduğu zaman parmağını ısıran deminki öğrenci olduğu düşüncesi geldi. Böylece dolaylı düşüncelerle uğraşarak oyalandı ve şimdi kendi yarattığı “felaket” konusunda düşünmek ve pişmanlık duyarak kendine eziyet çektirmektense iş yapmaya karar verdi. Zaten ne olacaksa olacaktı. Bu düşünce üzerine kesinlikle cesaretlendi. Tam Dmitriy Ağabey’e giden ara sokağa döndükten sonra açlığını hissederek cebinden babasından aldığı çöreği çıkardı ve yürürken yedi. Bu onun gücünü artırmıştı.</p>
		<p>Dmitriy evde değildi. Ev sahipleri –yaşlı marangoz, oğlu ve ihtiyar karısı– Alyoşa’ya kuşkuyla baktılar. “Üç gecedir gelmiyor, belki de bir yere gitmiştir,” diye cevap verdi ihtiyar, Alyoşa’nın ısrarlı sorularına karşılık olarak. Alyoşa, onun aldığı talimata göre cevap verdiğini anlamıştı. “Gruşenka’da ya da yine Foma’da saklanıyor olamaz mı?” (Alyoşa mahsus böyle samimi konuşmuştu.) Sorusu üzerine ev sahiplerinin hepsi de ona korkuyla baktılar. “Onu seviyorlar, demek ki elinden tutacaklar,” diye düşündü Alyoşa, “bu iyi.”</p>
		<p>Ozernaya Caddesi’nde Kalmıkova’nın evini sonunda buldu. Çarpılmış köhne bir evceğizdi. Sokağa bakan topu topu üç penceresi vardı. Ortasında tek başına bir ineğin durduğu avlu çamur içindeydi. Avludan sundurmaya geçiliyordu; sundurmanın sol tarafında yaşlı ev sahibi kadınla geçkin kızı oturuyorlardı. Galiba ikisi de sağırdı. Alyoşa’nın yüzbaşıyla ilgili olarak birkaç kez tekrarladığı soru üzerine içlerinden biri, nihayet kiracılarının sorulduğunu anlayıp temiz kulübenin kapısını gösterirken parmağını neredeyse onun gözüne sokuyordu. Yüzbaşının evi, gerçekten de çok basit bir kulübeydi. Alyoşa, kapıyı açmak için demir kapı koluna yapışmıştı ki, kapının arkasındaki olağanüstü sessizlik birdenbire onu etkiledi. Ancak Yekaterina İvanovna’nın sözlerinden eski yüzbaşının ailesine düşkün bir insan olduğunu biliyordu: “Ya hepsi de uyuyorlar ya da belki geldiğimi duydular ve kapıyı açmamı bekliyorlar; en iyisi önce kapıyı çalayım.” Ve kapıyı tıklattı. Yanıt geldi, ama hemen değil, belki de on saniye sonra.</p>
		<p>“Kim o?” diye bağırdı birisi aşırı derecede öfkeli ve yüksek bir sesle.</p>
		<p>Alyoşa o zaman kapıyı açtı ve eşikten geçti. Kendini oldukça geniş, ama hem insanlarla hem de her türlü ev eşyasıyla tıklım tıklım dolu bir kulübede buldu. Solda büyük bir Rus sobası vardı. Sobadan soldaki pencereye kadar üzerine çeşitli pılı pırtı asılmış bir ip odayı baştan başa geçiyordu. Solda ve sağda her iki duvarda üzerlerine el örgüsü battaniyeler örtülmüş yataklar konmuştu. Bunlardan birinin, soldakinin üzerinde biri diğerinden küçük dört tane basma yastık ufak bir yığın oluşturmuştu. Sağ taraftaki öteki yatağın üzerinde sadece çok küçük bir yastık görünüyordu. Daha ilerdeki köşede bir perdeyle ya da enlemesine köşeden köşeye bağlanmış bir ipin üzerinden atılmış bir yatak çarşafıyla ayrılmış küçük bir yer vardı. Bu perdenin arkasından da bir kerevetin ve ona bitiştirilmiş bir sandalyenin üzerine yapılmış bir yatak yandan fark ediliyordu. Ağaçtan, dört köşe, basit, köylü işi masa, köşeden ortadaki pencereye doğru çekilmişti. Her birinde dört küçük, yeşil, küflenmiş cam bulunan üç pencerenin üçü de donuk ve sıkı sıkı kapalıydı. Bu yüzden odanın içi oldukça havasızdı ve pek aydınlık değildi. Masanın üzerinde içinde omlet artıkları bulunan bir tava, birazı yenmiş bir ekmek dilimi duruyordu ve ayrıca bir şişenin dibinde dünya nimeti artıkları bulunuyordu. Soldaki karyolanın yanındaki sandalyede basma elbise giymiş hanımefendi görünüşlü bir kadın oturuyordu. Yüzü çok zayıf ve sarıydı; iyice çökmüş avurtları ilk bakışta onun hasta olduğunu gösteriyordu. Ama Alyoşa’yı en çok etkileyen zavallı hanımefendinin soru soran ve aynı zamanda korkunç kibirli olan bakışıydı. Kadın konuşmaya başlamadan önce ve Alyoşa’nın ev sahibiyle konuştuğu süre içinde hep aynı kibirli ve soran bakışlarla kahverengi gözlerini konuşanlardan bir birine, bir ötekine çeviriyordu. Bu hanımefendinin yanında, soldaki pencerenin önünde epey çirkince suratlı, sarı saçları yağlı, son derece temiz, ama yoksul giyimli bir genç kız ayakta duruyordu. İçeri giren Alyoşa’ya tiksinerek bakıyordu. Sağda, yine yatağın yanında bir dişi yaratık daha oturuyordu. Bu çok acınacak bir yaratık, yirmi yaşlarında genç bir kızdı, ama kambur ve daha sonra Alyoşa’ya söylendiğine göre ayakları felç olmuş kötürüm bir kızdı. Koltuk değnekleri yanda, köşede, karyolayla duvarın arasında duruyordu. Zavallı kızcağızın çok güzel gözleri Alyoşa’ya huzur veren bir yumuşaklıkla baktı. Masada omletini bitirmek üzere olan kırk beş yaşlarında, orta boylu, kuru, zayıf yapılı, sarışın, yıpranmış bir hamam kesesine çok benzeyen (bu karşılaştırma ve özellikle “hamam kesesi” sözcüğü, nedense daha ilk bakışta Alyoşa’nın zihninde şimşek gibi çakmıştı, bunu sonradan hatırladı) sarı, seyrek sakallı bir adam oturuyordu. Odada başka bir erkek olmadığına göre, kapının arkasından “Kim o?” diye bağıran besbelli ki bu adamdı. Ama Alyoşa içeriye girdiğinde masanın arkasında üzerinde oturduğu sıradan adeta fırlamış ve delik deşik peçeteyle acele acele ağzını silerek Alyoşa’ya yaklaşmıştı.</p>
		<p>Bu arada sol köşede ayakta duran kız yüksek sesle, “Manastıra yardım isteyen rahip, kime geleceğini çok iyi bilmiş!” dedi.</p>
		<p>Ancak Alyoşa’nın yanına koşarak gelen adam, bir anda topuklarının üzerinde kıza doğdu döndü ve heyecanlı, kesik kesik bir sesle şu cevabı verdi:</p>
		<p>“Hayır, Varvara Nikolayevna, bu o değil, bilemediniz efendim! Soru sormama izin veriniz.” Birden tekrar Alyoşa’ya döndü: “Bu çukuru ziyaretinize sebep nedir, efendim?”</p>
		<p>Alyoşa, ona dikkatle baktı, bu adamı ilk kez görüyordu. Kaba, aceleci ve çabuk sinirlenen bir hali vardı. Besbelli biraz önce içki içmişti, ama sarhoş değildi. Suratı son derece küstah ve aynı zamanda da, bu tuhaftı, gözle görülür bir korkaklık ifadesi taşıyordu.Uzun zaman emir altında bulunmuş ve sabretmiş, ama bir anda sıçrayabilecek ve kendini ortaya koymak isteyebilecek bir adama benziyordu. Ya da daha çok, sizi korkunç şekilde dövmek isteyen, ama sizin ona vurmanızdan müthiş korkan bir adama benziyordu. Sözlerinde ve oldukça tiz sesinin tonlamasında kâh kötü, kâh çekingen, tonunu tutturamayan ve kesilen bir tür delice alay hissediliyordu. “Çukur” hakkındaki soruyu, adeta tepeden tırnağa titreyerek, gözlerini fal taşı gibi açarak ve Alyoşa’nın üstüne atlar gibi sormuştu ki, Alyoşa elinde olmadan bir adım geri çekildi. Bu bey, koyu renk bir cins pamuklu kaba kumaştan dikilmiş, yer yer delikleri örülmüş, leke içinde son derece kötü bir palto giymişti. Üzerindeki pantolon, çoktandır hiç kimsenin giymediği cinsten açık renk, kareli çok ince bir kumaştan yapılmış, paçaları buruşuk ve yukarı doğru kalkık bir pantolondu. Sanki küçük bir çocukken giydiği pantolonmuş da hep onunla büyümüş gibi görünüyordu.</p>
		<p>“Ben Aleksey Karamazov,” dedi Alyoşa yanıt olarak.</p>
		<p>“Çok iyi anlıyorum, efendim.” Bunu söylemeden de Alyoşa’nın kim olduğunu bildiğini ima ederek hemen sözünü kesti. “Ben de Yüzbaşı Snegiryov, efendim; ama yine de neden geldiğinizi öğrenmek isterim...”</p>
		<p>“Sadece şöyle bir uğramıştım. Aslında size içimden gelerek bir şey söylemek istiyorum... Eğer izin verirseniz...”</p>
		<p>“Öyleyse bir sandalye buyrun, efendim, yerinizi alın. Eski komedilerde böyle derlermiş: ‘Yerinizi alın’...” Ve yüzbaşı hızlı bir hareketle boş bir sandalye, basit, köylü işi, ahşap ve üzerinde hiçbir kaplama olmayan bir sandalye kaptı ve hemen hemen odanın ortasına koydu; sonra kendisi için başka bir sandalye daha aldı ve Alyoşa’nın karşısına, burnunun dibine oturdu. Dizleri nerdeyse Alyoşa’nınkine değiyordu.</p>
		<p>“Nikolay İlyiç Snegiryov, eski Rus piyade yüzbaşısı, efendim, suçları yüzünden aşağılanmış olsa da bir yüzbaşı. Daha ziyade şöyle demek gerekir: Snegiryov değil, Yüzbaşı Slovoyersov, çünkü, ancak hayatımın ikinci yarısından sonra ‘s’ eki kullanarak konuşmaya başladım.<a class="si-noteref epub-type_noteref" href="#f33" id="ref_f33">33</a> İnsan aşağılandıkça bu ‘s’ ekini kullanma alışkanlığı kazanıyor.”</p>
		<p>“Öyle,” diye gülümsedi Alyoşa, “yoksa bilerek mi oluyor?”</p>
		<p>“Tanrı bilir istemeden. Hiç söylemiyordum, hayatım boyunca ‘s’li konuşmadım, birden düştüm ve ‘s’ ekiyle ayağa kalktım. Bu, çok büyük bir güç harcanarak yapılıyor. Görüyorum ki, günümüz sorunlarıyla ilgileniyorsunuz. Ancak konuksever olamayacak bir halde bulunduğuma göre sizde nasıl bu derece merak uyandırabildim?”</p>
		<p>“Geliş nedenim... şu mesele...”</p>
		<p>“Şu mesele mi?” Sabırsızca sözünü kesti yüzbaşı.</p>
		<p>“Ağabeyim Dmitriy Fedoroviç’le şu karşılaşmanız hakkında,” dedi Alyoşa sıkılarak.</p>
		<p>“Hangi karşılaşma bu, efendim? Şu karşılaşma olmasın, efendim? Yani hamam kesesi meselesi mi?” Birden öyle yaklaştı ki, dizleri bu defa Alyoşa’ya iyice çarptı. Dudakları bir iplik gibi büzüldü.</p>
		<p>“Hangi hamam kesesi?” diye mırıldandı Alyoşa.</p>
		<p>“Beni sana şikâyet etmeye geldi, babacığım!” Köşedeki perdenin arkasından Alyoşa’ya artık tanıdık gelen deminki çocuğun sesi duyuldu. “Biraz önce onun parmağını ısırdım!” Perde yana çekildi ve Alyoşa, ikonaların altında, köşede, peykeyle sandalye üzerine yapılmış yatakta biraz önceki düşmanını gördü. Çocuk paltosuna ve daha da eski olan pamuklu bir örtüye sarınmış yatıyordu. Besbelli iyi değildi, ateşli gözlerine bakılırsa sıtma nöbeti geçiriyordu. Şimdi Alyoşa’ya önceden olduğu gibi değil, korkusuzca, “Evde artık bir şey yapamazsın” der gibi bakıyordu.</p>
		<p>“Hangi parmağınızı ısırdı?” diyerek sandalyeden fırladı yüzbaşı. “Sizin parmağınızı mı ısırdı, efendim?”</p>
		<p>“Evet, benim parmağımı ısırdı. Demin sokakta çocuklarla birbirlerine taş atıyorlardı; altı tane çocuk ona taş atıyordu, o tek başınaydı. Yanına yaklaştım, ama bana da taş attı, sonra biri kafama geldi. Ona ne yaptığımı sordum. Birden üzerime atıldı ve parmağımı canımı yakacak şekilde ısırdı. Neden yaptığını bilmiyorum.”</p>
		<p>“Şimdi onu döverim, efendim! Hemen döverim, efendim.” Yüzbaşı sandalyeden kalkmıştı.</p>
		<p>“Ama ben şikâyetçi değilim, sadece anlattım... Onu dövmenizi hiç istemem. Hem galiba şu anda hasta...”</p>
		<p>“Döveceğimi mi sanmıştınız, efendim? İlyuşeçka’yı alıp sizi memnun etmek için hemen önünüzde döveceğimi mi sandınız? Bu sizin için hemen gerekli mi, efendim?” dedi yüzbaşı. Sanki üzerine atılmak istiyormuş gibi bir hareketle birden Alyoşa’ya doğru dönmüştü. “Parmağınıza üzüldüm, efendim, ancak İlyuşeçka’yı pataklamadan önce sizin için hak yerini bulsun diye dört parmağımı hemen gözünüzün önünde şu bıçakla kesmemi ister misiniz? Öç alma isteğinizi gidermek için dört parmak sanırım yeterlidir, efendim, beşinci de gerekir mi?..” Birden durdu ve sanki soluğu kesildi. Yüzündeki bütün çizgiler oynuyor ve atıyordu, bakışları meydan okuyordu. Çıldırmış gibiydi.</p>
		<p>“Artık her şeyi anladım galiba.” Alyoşa oturmaya devam ederek sessizce ve sıkıntılı cevap verdi. “Demek ki, oğlunuz iyi bir çocuk, babasını seviyor ve size hakaret eden adamın kardeşi olduğum için bana saldırdı... Bunu şimdi anlıyorum,” dedi duraksayarak. “Ama ağabeyim Dmitriy Fedoroviç davranışından pişmanlık duyuyor, bunu biliyorum ve eğer size gelme ya da en iyisi aynı yerde sizinle tekrar karşılaşma olanağı bulacak olursa herkesin içinde sizden af dileyecek... eğer isterseniz.”</p>
		<p>“Yani sakalımdan sürüklemiş ve özür dilemiş olacak... Güya her şeyi bitirmiş ve beni memnun etmiş olacak, öyle mi, efendim?”</p>
		<p>“Oh, hayır, aksine, sizin için uygun olan, size uygun gelecek her şeyi yapacak!”</p>
		<p>“Demek, eğer istersem aynı meyhanede –adı ‘Başkent’tir– ya da meydanda önümde diz çökecek, öyle mi, efendim?”</p>
		<p>“Evet, diz çökecek.”</p>
		<p>“İçimi parçaladınız, efendim. Gözlerimi yaşarttınız ve içimi parçaladınız, efendim. Son derece duygusal biriyim ben. Ailemi, iki kızımı ve oğlumu, yani gübre yığınımı takdim etmeme müsaade buyurun, efendim. Ben ölünce biri çıkıp da onları sevecek mi, efendim? Ben yaşadığım sürece ya beni, benim gibi berbat birini onlardan başka kim sever? Tanrı bu yüce işi benim yapımdaki insanlar için yapmış, efendim. Çünkü benim gibi bir insanı da birinin olsun sevebilmesi lazımdır, efendim...”</p>
		<p>“Ah, bu tamamen doğru!” diye bağırdı Alyoşa.</p>
		<p>“Evet, tamamen. Bırakın artık şu maskaralıkları. Karşısında soytarılık edeceğiniz bir budala gelir ve siz de bizi rezil edersiniz!” pencerenin önündeki genç kız, babasına nefret ve tiksintiyle bakarak beklenmedik bir anda bağırdı.</p>
		<p>“Biraz sabredin, Varvara Nikolayevna, izin verin de rotamdan ayrılmayayım,” dedi babası. Ses tonu buyurgandı, ama kızına son derece onaylayıcı bakışlarla bakıyordu. “Bizim artık karakterimiz böyle, efendim,” diyerek tekrar Alyoşa’ya döndü.</p>
		
		<blockquote>
			<div>
				<span>“Ve tüm doğada hiçbir şeyi</span>
				<span>Kutsamak istemedi o adam. </span>
			</div>
		</blockquote>

		<p class="after-bq">Yani bunu dişi cins olarak söylemek gerekir: Kutsamak istemedi o kadın, efendim. Ama sizi karıma takdim etmeme izin veriniz: İşte efendim, Arina Petrovna, kırk üç yaşlarında kötürüm bir hanımefendi, ayakları birazcık yürüyebiliyor, efendim. Basit insanlardan, efendim. Arina Petrovna kendinize çekidüzen verin: İşte Aleksey Fedoroviç Karamazov. Ayağa kalkın Aleksey Fedoroviç.” Alyoşa’yı elinden tuttu ve kendisinden hiç beklenmeyen bir güçle onu birden ayağa kaldırdı. “Bir hanımefendiye tanıştırılıyorsunuz, ayağa kalkmanız gerekir, efendim. Bu o Karamazov değil, anacığım, hani... hmm vesaire... onun uzlaşmacı erdemlerle parlayan kardeşi. İzninizle Arina Petrovna, izninizle anacığım, önce elinizi öpmeme izin verin.”</p>
		<p>Saygılı ve sevecen bir şekilde karısının elini öptü. Pencerenin önündeki kız, bu sahne üzerine öfkeyle arkasını döndü. Kadının kibirli bir şekilde sorgulayan yüzü birdenbire olağanüstü tatlı bir ifade aldı.</p>
		<p>“Merhaba, oturun Bay Çernomazov,” dedi.</p>
		<p>“Karamazov, anacığım, Karamazov (biz basit insanlarız, efendim),” diye fısıldadı tekrar.</p>
		<p>“Aman Karamazov ya da her neyse, ben hep Çernomazov diyorum... Oturun, sizi neden ayağa kaldırdı? Ayaksız kadın diyor, ayaklarım var, ama kova gibi şiştiler, bense kurudum kaldım. Eskiden şişmandım, şimdi ise iğne yutmuş gibi oldum.”</p>
		<p>“Biz basit insanlardanız, efendim, basit insanlardanız,” dedi bir kez daha yüzbaşı.</p>
		<p>“Baba, ah, baba!” dedi birdenbire o ana kadar sandalyesinde sessiz sessiz oturan kambur kız ve mendiliyle gözlerini kapattı.</p>
		<p>“Soytarı!” diye ağzından kaçırdı pencerenin önündeki kız.</p>
		<p>“Bizde ne haberler var görüyorsunuz.” Anne kızlarını göstererek ellerini açmıştı. “Sanki bulutlar gidiyor; bulutlar geçecek ve tekrar müziğimiz başlayacak. Eskiden, asker olduğumuz zamanlar böyle pek çok konuk gelirdi bize. Anacığım ben bunu kıyaslamak için söylemiyorum. Kim, kimi severse sevsin. O zaman diyakozun karısı geliyor ve ‘Aleksandr Aleksandroviç çok yüce ruhlu bir insan, ama Nastasya Petrovna cehennem zebanisi’ diyor. ‘Tamam,’ diye cevap veriyorum, ‘gönül kimi severse güzel odur, sen de küçücüksün ama pis kokuyorsun.’ ‘Seni de hizaya getirmeli’ diyor. ‘Ah sen,’ diyorum ona, ‘kara maşa, sen kimi hizaya getirmeye geldin?’ ‘Ben,’ diyor, ‘temiz hava saçıyorum, sense pis.’ ‘Sor bakalım,’ diye cevap veriyorum ona, ‘bütün subaylara sor, içimdeki hava pis mi, temiz mi?’ İşte bu böyle ta o zamandan beri içime oturuyor. Burada böyle şimdiki gibi oturuyorum ve Paskalya’da buraya gelen generalin içeri girdiğini görüyorum: ‘Ekselansları, diyorum, soylu bir bayanın içeri temiz hava alması mümkün müdür?’ ‘Evet,’ diye cevap veriyor, ‘evinizdeki hava temiz olmadığına göre pencerenizi ya da kapınızı açmanız gerekir.’ İşte hepsi böyleler! Onlara ne benim havamdan? Ölülerden daha da kötü kokular gelir. ‘Ben,’ diyorum, ‘havanızı bozmayacağım, potin ısmarlayacağım ve gideceğim.’ Anam babam öz ananızı kınamayın! Nikolay İlyiç, anacığım, sana yaranamadım mı, zaten benim okuldan gelince beni seven tek İlyuşeçkam var. Dün elma getirmişti. Affedin anam babam, havam size neden iğrenç geliyor artık?”</p>
		<p>Zavallı kadın birden hüngür hüngür ağlamaya başladı, gözyaşları oluk gibi akıyordu. Yüzbaşı hemen yanına gitti.</p>
		<p>“Anacığım, anacığım, şekerim, yeter, yeter! Yalnız değilsin. Herkes seni seviyor, herkes sana tapıyor!” Tekrar iki elini birden öpmeye ve şefkatle kadının yüzünü okşamaya başladı; peçeteyi kapıp birden yüzündeki gözyaşlarını silmeye girişti. Alyoşa’ya onun da gözlerinde yaşlar parlıyormuş gibi geldi. “Gördünüz mü, efendim? İşittiniz mi, efendim?” Eliyle zavallı yarım akıllı kadını göstererek birden öfkeyle Alyoşa’ya döndü.</p>
		<p>“Görüyorum ve duyuyorum,” diye mırıldandı Alyoşa.</p>
		<p>“Babacığım, babacığım! Yoksa sen onunla... Bırak onu babacığım!” diye bağırdı çocuk. Yatağında doğrulmuştu ve ateşli bakışlarıyla babasına bakıyordu.</p>
		<p>Artık iyice kızmış olan Varvara Nikolayevna da hep aynı köşeden bağırıyor, hatta ayağını yere vuruyordu:</p>
		<p>“Yeter artık, soytarılık etmeye ve hiçbir zaman yararı olmayan aptalca numaralarınızı göstermeye son verin!..”</p>
		<p>“Kendinizi kaybetmekte bu defa son derece haklısınız, Varvara Nikolayevna, sizi hemen memnun edeceğim. Şapkanızı giyin Aleksey Fedoroviç, ben de şu kasketimi alayım, gidelim, efendim. Size ciddi bir kelimecik söylemem lazım, ama bu duvarların dışında. Şu oturan kız, benim kızım, efendim, Nina Nikolayevna, onu size takdim etmeyi unuttum. Tanrı’nın ölümlüler arasına karışmış kanlı canlı bir meleğidir o... tabii bunu anlayabilirseniz...”</p>
		<p>“Hâlâ kramp girmiş gibi kıvranıyor,” diye devam etti Varvara Nikolayevna öfke içinde.</p>
		<p>“İşte bu biraz önce benim yüzümden ayağını yere vuran ve demin soytarılığımı ortaya çıkaran da insan kılığında bir melektir ve bana haklı bir ad takmıştır, efendim. Gidelim, Aleksey Fedoroviç, işimizi bitirmemiz gerekli, efendim...”</p>
		<p>Alyoşa’yı elinden tutup odadan dışarı, doğruca sokağa çıkarttı. </p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f33"><a class="backref" href="#ref_f33">33</a> “S” eki, konuşmaya kibarlık ya da dalkavukluk nüansı vermek için kullanılır. (Ç.N.) </div>
	</div>
</body>
</html>