<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter68">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">ERKEN GELİŞME</h1>
				</div>
				
				<p>“Ne dersiniz, doktor ne diyecek?” dedi Kolya hızlı hızlı konuşarak. “Ne iğrenç bir suratı var, değil mi? Tıbba tahammül edemiyorum!”</p>
				<p>“İlyuşa ölecek. Bu bana artık kesin görünüyor,” diye yanıtladı Alyoşa kederle.</p>
				<p>“Adiler! Tıp adiliktir! Ama sizi tanıdığıma sevindim, Karamazov. Çoktandır sizinle tanışmak istiyordum. Ne yazık ki, böyle üzüntülü bir ortamda tanıştık...”</p>
				<p>Kolya daha ateşli, daha coşkulu şeyler söylemek istiyordu, ama sanki ona engel olan bir şey vardı. Alyoşa bunu fark etti, gülümseyerek Kolya’nın elini sıktı.</p>
				<p>“Sizin şahsınızda çoktandır ender bulunur bir insanı takdir etmeyi öğrendim,” diye mırıldandı Kolya. Şaşırmıştı ve lafları karıştırıyordu. “Bir mistik olduğunuzu ve manastırda yaşadığınızı işitmiştim. Mistik olduğunuzu biliyorum, ama... bu, beni durdurmadı. Gerçeklere dokunmak size iyi gelecektir... Sizin yapınızdaki insanlara hep böyle olur.”</p>
				<p>“Niye mistik diyorsunuz ki? Hem iyi gelecek olan nedir?” Alyoşa biraz şaşırmıştı.</p>
				<p>“Şey... orada Tanrı ve diğer başka şeyler var.”</p>
				<p>“Nasıl, yoksa Tanrı’ya inanmıyor musunuz?”</p>
				<p>“Tam tersine, Tanrı’ya karşı değilim. Kuşkusuz Tanrı sadece bir varsayımdır... ama... gerekli olduğunu kabul ediyorum... düzen için... dünya düzeni için vesaire... ve eğer Tanrı olmasaydı, Tanrı’yı icat etmek gerekirdi,” diye ekledi Kolya kızarmaya başlayarak. Birdenbire aklına Alyoşa’nın şimdi onun fikirlerini ortaya koymak ve ne kadar “büyüdüğünü” göstermek niyetinde olduğunu zannedeceği düşüncesi geldi. “Oysaki ben hiç de onun karşısına geçip düşüncelerimi söylemek niyetinde değilim,” diye düşündü Kolya öfkeyle. Birden fena halde canı sıkıldı.</p>
				<p>“İtiraf edeyim, bu tür tartışmalara girmeye tahammül edemiyorum,” diye kestirip attı, “aslında Tanrı’ya inanmadan da insanları sevmek mümkündür, siz ne dersiniz? Voltaire de Tanrı’ya inanmıyor, ama insanları seviyordu, öyle değil mi? (‘Bak işte gene, gene başladın!’ diye düşündü kendi kendine.)</p>
				<p>“Voltaire Tanrı’ya inanıyordu, ama galiba az inanıyordu ve galiba insanları da az seviyordu,” dedi Alyoşa sakin, kendine hâkim ve son derece doğal bir şekilde. Sanki yaşça kendisiyle aynı, hatta daha büyük birisiyle konuşur gibiydi. Alyoşa’nın onun Voltaire hakkındaki düşüncesine pek inanmaması ve sanki bu sorunun yanıtını ona, yani küçük Kolya’ya bırakması Kolya’yı özellikle etkilemişti.</p>
				<p>“Voltaire’i okudunuz mu?” diye sordu Alyoşa.</p>
				<p>“Yo, pek okudum sayılmaz... Ama <em>Candide</em>’i okudum, Rusça çevirisinden... eski, beş para etmez, komik bir çeviriden... (Bak gene, gene!)”</p>
				<p>“Anladınız mı?”</p>
				<p>“Ah evet, her şeyi anladım... yani... neden anlamadığımı düşünüyorsunuz? Tabii, pek çok açık saçık söz var orda... Bunun felsefi bir roman olduğunu ve bir düşünce ileri sürmek için yazıldığını anlayacak durumdayım elbette...” Kolya iyice ipin ucunu kaçırmıştı artık. “Ben sosyalistim Karamazov, ıslah olmaz bir sosyalistim,” deyiverdi nedense.</p>
				<p>“Sosyalist mi?” diye gülmeye başladı Alyoşa. “Ne zaman becerebildiniz bunu? Daha on üç yaşında değil misiniz?”</p>
				<p>Kolya bozuldu.</p>
				<p>“Birincisi, on üç değil, on dört, iki hafta sonra on dört olacağım,” diye parladı, “ikincisi, hiç anlamıyorum yaşımın ne ilgisi var bununla? Mesele benim kaç yaşında olduğumda değil, hangi düşüncelere sahip olduğumda, doğru değil mi?”</p>
				<p>“Yaşınız ilerlediği zaman yılların düşünceler üzerinde ne denli öneme sahip olduğunu kendi gözlerinizle göreceksiniz. Ayrıca sanıyorum, söyledikleriniz size ait sözler değil,” dedi Alyoşa alçakgönüllü ve sakin bir şekilde. Ama Kolya onun sözlerini heyecanla kesti:</p>
				<p>“Rica ederim, sizin istediğiniz itaat ve mistisizm. Kabul edin ki, Hıristiyan inancı, alt sınıfı köle olarak tutmak için sadece ve sadece zenginlere ve soylulara hizmet etmiştir, öyle değil mi?”</p>
				<p>“Ah, bunu nerede okuduğunuzu biliyorum, bunları size mutlaka birisi öğretmiş olmalı!” diye haykırdı Alyoşa.</p>
				<p>“Rica ederim, neden mutlaka bir yerde okumuş olayım ki! Ayrıca hiç kimse de öğretmedi. Kendim de bilebilirim... Şayet öğrenmek istiyorsanız, İsa’ya karşı değilim. İsa tam anlamıyla bir insandı ve eğer zamanımızda yaşamış olsaydı devrimcilere katılır, belki de gözle görülür önemli bir rol oynardı... Evet, mutlaka öyle olurdu.”</p>
				<p>“Bu fikirleri nereden kaptınız? Hangi ahmakla konuştunuz?” diye haykırdı Alyoşa.</p>
				<p>“Rica ederim, gerçekleri saklayamazsınız. Evet, tesadüfen sık sık Bay Rakitin’le konuşuyorum, ama ihtiyar Belinski<a class="si-noteref epub-type_noteref" href="#f39" id="ref_f39">39</a> de böyle söylemiş diyorlar.”</p>
				<p>“Belinski mi? Ben hatırlamıyorum. Böyle bir şeyi hiçbir yerde yazmamıştır.”</p>
				<p>“Yazmamışsa da dediklerine göre söylemiş. Birinden duymuştum... aman neyse ne...”</p>
				<p>“Peki Belinski’yi okudunuz mu?”</p>
				<p>“Bakın... şey... hayır, pek okumadım, ama... Tatyana’yla ilgili yeri, Tatyana’nın Onegin’le<a class="si-noteref epub-type_noteref" href="#f40" id="ref_f40">40</a> neden gitmediğini anlatan bölümü okudum.”</p>
				<p>“Onegin’le gitmemesi mi? Demek bunları... anlıyorsunuz artık.”</p>
				<p>“Rica ederim, galiba siz beni küçük Smurov’la bir tutuyorsunuz,” dedi ve sinirli sinirli sırıttı Kolya. “Bu arada, rica ederim benim öyle devrimci falan olduğumu sanmayın. Bay Rakitin’le genellikle fikirlerimiz uyuşmuyor. Tatyana konusuna gelecek olursak, ben hiçbir zaman kadınların serbestliğinden yana değilim. Kadınların başkalarına bağımlı ve söz dinlemek zorunda yaratıklar olduğu görüşündeyim. <em>Les femmes tricottent</em><a class="si-noteref epub-type_noteref" href="#f41" id="ref_f41">41</a> Napoleon’un dediği gibi.” Kolya bunu söylerken nedense gülümsedi, “bu sahte büyük adamın en azından bu konudaki düşüncesini tam olarak paylaşıyorum. Ayrıca, örneğin anavatanımızdan Amerika’ya kaçmayı da alçaklık, alçaklıktan da kötü, ahmaklık sayıyorum. İnsanlık için yurdumuzda da bir sürü faydalı şey yapmak mümkünken Amerika’ya gitmek de ne oluyor? Üstelik tam da şu sırada. Hem de verimli çalışmalar için büyük bir kitle varken. Ben de böyle cevap verdim zaten.”</p>
				<p>“Ne cevap verdiniz? Kime? Yoksa biri sizi Amerika’ya mı çağırdı?”</p>
				<p>“İtiraf edeyim, beni kandırmaya çalıştılar, ama kabul etmedim. Bu, pek tabii aramızda kalacak, Karamazov, hiç kimseye bir şey söylemedim. Sadece size söylüyorum. Üçüncü Şube’nin pençesine düşmeye ve Tsepnoy Köprüsü’nde<a class="si-noteref epub-type_noteref" href="#f42" id="ref_f42">42</a> ders almayı hiç istemem.</p>
				
				<blockquote>
				<div>
				<span>Hatırlayacaksın o binayı</span>
				<span>Tsepnoy Körüsü’ndeki!</span>
				</div>
				</blockquote>
				
				<p class="after-bq">Hatırlıyor musunuz? Harika! Niye gülüyorsunuz? Size söylediğim her şeyin yalan olduğunu mu düşünüyorsunuz yoksa?” (“Ya bir de babamın dolabında <em>Kolokol</em>’un<a class="si-noteref epub-type_noteref" href="#f43" id="ref_f43">43</a>bir tek bu sayısının bulunduğunu, bundan başka da bir şey okumadığımı öğrenirse?” diye aklından geçirdi Kolya ürpererek.)</p>
				<p>“Ah hayır, gülmüyorum ve bana yalan söylediğinizi de hiç sanmıyorum. Sanmıyorum, çünkü bunların hepsi de ne yazık ki, gerçeğin ta kendisi! Peki söyleyin bakalım, Puşkin’i, örneğin <em>Onegin</em>’i okudunuz mu?.. Demin Tatyana’dan bahsetmiştiniz, değil mi?”</p>
				<p>“Hayır, henüz okumadım, ama okumak niyetindeyim. Benim saplantılarım yoktur Karamazov. Her iki tarafı da dinlemek isterim. Neden sordunuz?”</p>
				<p>“Öylesine.”</p>
				<p>“Söyleyin Karamazov, beni çok küçümsüyorsunuz, değil mi?” diye birden terslendi Kolya ve adeta Alyoşa’nın karşısında hazırola geçti. “Lütfen açık açık söyleyin.”</p>
				<p>“Sizi küçümsüyor muyum?” Alyoşa hayretle ona baktı. “Ne için? Sadece sizin gibi henüz daha hayata atılmamış güzel huylu bir insanın bütün bu çirkin saçmalıklarla yoldan çıkarılması beni üzüyor.”</p>
				<p>“Benim huyum için tasalanmayın,” diyerek kendini beğenmişlik etmeden de duramadı Kolya, “kuruntulu biri olmama gelince, öyleyim işte ne yapayım. Ahmakça, adice kuruntulu biriyim. Demin siz gülümseyince ben de sanmıştım ki, sanki siz...”</p>
				<p>“Ah, ben bambaşka bir şeye güldüm. Bakın neye güldüm: Geçenlerde bir zamanlar Rusya’da yaşamış bir Alman’ın şimdiki öğrenci gençlerimizle ilgili bir eleştirisini okumuştum. Şöyle yazıyor: ‘Bir Rus öğrenciye şimdiye dek hakkında hiçbir bilgi sahibi olmadığı bir yıldız haritası gösterin, ertesi gün bu haritayı size üzerinde düzeltmeler yapılmış olarak geri verir.’ Hiçbir bilgiye sahip olmadığı halde alabildiğine kendini beğenmişlik; işte Alman’ın Rus öğrencisi hakkında söylemek istediği bu.”</p>
				<p>“Ah evet, son derece doğru!” diye birden kahkahayı bastı Kolya. “Çok doğru, noktası noktasına! Bravo Alman’a! Ama herif işin iyi tarafını da görmemiş, ne dersiniz? Kendini beğenmişlik olabilir, kendini beğenmişlik gençlikten kaynaklanır, düzelmesi gerekiyorsa da düzelir. Ayrıca çocukluğumuzdan itibaren var olan bağımsız ruhla birlikte düşünce ve inançlarında yürekli olmak söz konusudur burada, yoksa onlarınki gibi yetkililerin karşısında sucukçulara özgü dalkavukluk ruhu değil... Ama yine de Alman güzel söylemiş! Bravo Alman’a! Gerçi yine de Almanları boğmak gerekir ama. Bilimde varsın kuvvetli olsunlar, yine de onları boğmak gerekir...”</p>
				<p>“Niye boğmak gereksin ki?” diye gülümsedi Alyoşa.</p>
				<p>“Pekâlâ, kabul ediyorum, belki de yalan söyledim. Bazen korkunç bir çocuk olurum ve bir şeye sevinmişsem kendimi tutamayıp saçmalamaya başlarım. Bakın, sizinle burada durmuş boş şeylerden söz ediyoruz. Şu doktor da ne zamandır orada takılıp kaldı. Ama belki de ‘anacığa’ ve kötürüm Ninoçka’ya bakıyordur. Biliyor musunuz, bu Ninoçka hoşuma gitti. Odadan çıkarken bana ‘Daha önce neden gelmediniz?’ diye fısıldadı. Sesinde öyle bir sitem vardı ki! Bence çok iyi ve zavallı bir kız.”</p>
				<p>“Evet, evet! Buraya gelip gittikçe onun nasıl bir insan olduğunu göreceksiniz. Böylesi insanları tanımak sizin için çok yararlı olacaktır, özellikle de bu insanlarla tanışıklığınızdan öğreneceğiniz diğer bir sürü şeyi de değerlendirebilmek için yararlı olacaktır,” dedi Alyoşa heyecanla. “Bu, size her şeyden daha iyi gelecektir.”</p>
				<p>“Of, daha önce gelmediğim için ne kadar pişmanım ve kendime nasıl küfrediyorum!” diye kederle haykırdı Kolya.</p>
				<p>“Evet, çok yazık. Zavallı yavrucağın üzerinde ne denli sevindirici bir etki yaptığınızı kendi gözlerinizle gördünüz. Sizi beklerken acılar içinde kıvranıyordu.”</p>
				<p>“Böyle söylemeyin! Derdimi depreştiriyorsunuz. Bu arada bana da oh olsun: Gururum yüzünden, bencilce gururum ve hayatım boyunca kırmaya çalışsam da bir türlü kurtulamadığım alçakça hükmetme huyum yüzünden gelmemiştim. Şimdi bunu görüyorum, ben alçağın biriyim Karamazov!”</p>
				<p>“Yo hayır, biraz bozulmuş olsa bile iyi huylu birisiniz ve bu dürüst ve hassas çocuğun üzerinde neden bu kadar büyük bir etkiye sahip olduğunuzu çok iyi anlıyorum!” diye hararetle karşılık verdi Alyoşa.</p>
				<p>“Hem de bunu bana söylüyorsunuz!” diye bağırdı Kolya. “Oysa ben de sanmıştım ki... hem de deminki gibi birçok defalar beni küçümsediğinizi sanmıştım! Sizin düşüncenize nasıl değer verdiğimi bir bilseydiniz!”</p>
				<p>“Gerçekten o kadar kuruntulu biri misiniz? Hem de bu yaşta! Demin orada, odada konuştuğunuz sırada size baktığımda sizin için vesveseli biri olmalı diye düşünmüştüm.”</p>
				<p>“Gerçekten bunu düşündünüz mü? Ama sizde de ne göz varmış! Bahse girerim, kaz meselesini anlattığım sırada olmuştur. Tam o anda kabadayılık ettiğim için beni iyice küçümsüyormuşsunuz gibi gelmişti bana da. Hatta ben de bu yüzden birdenbire sizden nefret etmiş ve saçmalamaya başlamıştım. Sonra demin burada ‘Eğer Tanrı yoksa Tanrı’yı icat etmek gerekir’ dediğimde bildiklerimi ortaya koymakta aceleci davranıyormuşum gibi geldi, üstelik de bu cümleyi bir kitapta okumuştum. Ama size yemin ederim, aceleciliğimin nedeni şöhrete düşkün olmam değildi, öylesine, nedenini bilmiyorum, ama yemin ederim sevinçtendi, yani sanki sevinçten gibiydi... gerçi bu da insanın sevinip herkesin boynuna sarıldığı anlarda ortaya koyduğu çok ayıplanacak bir özelliğidir ama. Bunu biliyorum. Ama beni küçümsemediğinize artık inanıyorum, her şeyi kafamda ben uydurmuşum. Ah Karamazov, ben çok talihsiz biriyim. Bazen Tanrı biliyor ya, herkesin, bütün dünyanın benimle alay ettiğini sanıyorum ve işte o zaman, işte o zaman her şeyi yok etmeye hazır biri olup çıkıyorum.”</p>
				<p>“Etrafınızdakileri de üzüyorsunuz,” diye gülümsedi Alyoşa.</p>
				<p>“Etrafımdakileri de üzüyorum, özellikle de annemi. Söyleyin Karamazov, şu anda çok mu gülünç durumdayım?”</p>
				<p>“Yo, bunu düşünmeyin, hiç düşünmeyin!” diye haykırdı Alyoşa. “Hem niye gülünç olasınız ki? İnsanların gülünç oldukları veya gülünç göründükleri durumlar az mıdır? Ayrıca artık hemen hemen tüm yetenekli insanlar gülünç olmaktan korkuyorlar ve bu yüzden mutsuz oluyorlar. Beni şaşırtan tek şey, bunu bu kadar erken hissetmeye başlamanız. Gerçi bunu sadece sizde değil, epeydir başkalarında da fark ediyorum ama. Artık nerdeyse çocuklar bile bundan etkilenmeye başladılar. Delilik gibi bir şey bu. Şeytan gurur kılığına girmiş ve bütün nesillerin içine sızmış,” diye ekledi Alyoşa. Aslında hiç de gözünü ısrarla ona dikmiş bakan Kolya’nın düşündüğü gibi gülümsediği falan yoktu. “Siz de herkes gibi, yani pek çokları gibisiniz,” dedi Alyoşa, “yalnız herkes gibi olmaya hiç gerek yok.”</p>
				<p>“Herkes öyle olduğu halde mi?”</p>
				<p>“Evet, herkes öyle olduğu halde. Tek siz öyle olmayın. Zaten herkes gibi değilsiniz: Bakın, daha demin çirkin ve gülünç durumda olduğunuzu itiraf etmekten çekinmediniz. Artık kim bunun bilincinde ki? Hiç kimse. Dahası insanlar kendinde kusur bulma ihtiyacı bile duymuyorlar. Herkes gibi olmayın; tek başına kalsanız bile öyle olmayın.”</p>
				<p>“Harika! Sizin hakkınızda yanılmamışım. İnsanın gönlünü almayı iyi biliyorsunuz. Ah, sizinle tanışmaya nasıl can atıyordum Karamazov, ne kadar zamandır sizinle görüşme fırsatı arıyordum! Acaba siz de aynı şekilde benim hakkımda düşündünüz mü? Biraz önce benim hakkımda düşündüğünüzü söylemiş miydiniz?”</p>
				<p>“Evet, hakkınızda bir şeyler işitmiş ve düşünmüştüm... ve biraz da gururunuz sizi bu soruyu sormaya zorlamış olsa bile bunun hiç önemi yok.”</p>
				<p>“Biliyor musunuz Karamazov, şu açıklamamız bir aşk ilanına benzedi,” dedi Kolya zayıf ve mahcup bir sesle. “Gülünç değil mi?”</p>
				<p>“Hiç gülünç değil, hem gülünç bile olsa güzel bir şey olduğuna göre ne önemi var bunun?” diyerek tatlı tatlı gülümsedi Alyoşa.</p>
				<p>“Siz de kabul edin ki Karamazov, şu anda benimle beraberken siz de birazcık utanıyorsunuz... Gözlerinizden anlıyorum bunu...” Kurnazca, ama mutlulukla gülümsedi Kolya.</p>
				<p>“Niye utanayım ki?”</p>
				<p>“Öyleyse neden kızardınız?”</p>
				<p>“Sizin yüzünüzden kızardım!” Alyoşa gülmeye başladı ve gerçekten kıpkırmızı oldu. “Pekâlâ, birazcık utandım, nedenini Tanrı bilir, ben bilmiyorum...” diye mırıldandı utanarak.</p>
				<p>“Ah, sizi ne kadar çok seviyorum ve özellikle yanımdayken utandığınız için şu yaşadığımız ana ne kadar büyük değer veriyorum! Çünkü siz de tıpkı benim gibisiniz!” diye büyük bir coşkuyla haykırdı Kolya. Yanakları alev alev yanıyor, gözleri parlıyordu.</p>
				<p>“Dinleyin Kolya, siz hayatta çok talihsiz bir insan olacaksınız,” dedi Alyoşa nedense.</p>
				<p>“Biliyorum, biliyorum! Her şeyi nasıl da önceden biliyorsunuz!” diye hemen doğruladı Kolya.</p>
				<p>“Ama bir bütün olarak düşünürsek yine de hayatı güzel bulacaksınız.”</p>
				<p>“Tamamen öyle! Çok yaşayın! Peygambersiniz siz! Oh, sizinle anlaşacağız Karamazov! Biliyor musunuz, beni en çok etkileyen de bana sizinle eşitmişim gibi davranmanız. Ama biz eşit değiliz, yo hayır, eşit değiliz, siz daha yükseksiniz! Ama anlaşacağız. Biliyor musunuz, bütün bir ay boyunca kendi kendime ‘Onunla ya bir kerede sonsuza dek dost olacağız ya da ilk görüşte mezara kadar düşman olup ayrılacağız!’ demiştim.”</p>
				<p>“Bunu söylerken de beni seviyordunuz tabii!” diye neşeyle güldü Alyoşa.</p>
				<p>“Seviyordum, korkunç şekilde seviyordum, seviyordum ve hep sizi hayal ediyordum! Her şeyi nasıl önceden bilebiliyorsunuz? Vay canına, işte doktor da göründü. Tanrım, bir şeyler söylüyor, suratına bakın!”</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f39"><a class="backref" href="#ref_f39">39</a> Büyük Rus eleştirmeni. (Ç.N.)</div>
<div class="si-footnote html5_aside epub-type_footnote" id="f40"><a class="backref" href="#ref_f40">40</a> <em>Yevgeni Onegin,</em> ünlü Rus şairi A.S. Puşkin’in manzum romanıdır. (Ç.N.)</div>
<div class="si-footnote html5_aside epub-type_footnote" id="f41"><a class="backref" href="#ref_f41">41</a> (Fr.) “Kadınlar örgü örer.” (Ç.N.)</div>
<div class="si-footnote html5_aside epub-type_footnote" id="f42"><a class="backref" href="#ref_f42">42</a> Çarlık Rusyası’nda gizli siyasi polis şubesi. (Ç.N.).</div>
<div class="si-footnote html5_aside epub-type_footnote" id="f43"><a class="backref" href="#ref_f43">43</a> Kolokol (Çan): A. Herzen’in Londra’ya sığındıktan sonra yayımladığı siyasal muhalefet gazetesi. (Ç.N.)</div>
</div>
  </body>
</html>