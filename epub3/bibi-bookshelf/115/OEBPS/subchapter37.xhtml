<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter37">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">HENÜZ ÇOK BELİRLİ DEĞİL</h1>
				</div>
				
				<p>Alyoşa’dan ayrılan İvan Fedoroviç ise eve, yani Fedor Pavloviç’in evine gitti. Ama tuhaftır, üzerine ansızın dayanılmaz bir sıkıntı çökmüştü. Asıl önemlisi, her adım atışında, eve yaklaştıkça bu sıkıntı giderek artıyordu. Tuhaf olan bu sıkıntı değil, İvan Fedoroviç’in sıkıntısının ne olduğunu bir türlü belirleyememesiydi. Daha önceden de sık sık tasalandığı anlar olmuştu ve sıkıntının böyle bir anda gelmiş olması da hiç şaşırtıcı değildi, çünkü ertesi gün onu buraya çekmiş olan şeylerle bağlantısını koparıp bir kez daha sert bir dönüş yapmaya ve yine önceki gibi yapayalnız, pek çok şey umut ederek, ama ne umut ettiğini bilmeksizin, yaşamdan pek çok şey bekleyerek, ama ne beklentilerinde ve hatta ne de isteklerinde hiçbir şeyi kendisi belirleyemeden yeni ve tamamen belirsiz bir yola adım atmaya hazırlanacaktı. Yüreğinde yeni ve belirsiz şeylerin sıkıntısı gerçekten var olsa da şu anda ona acı veren bu değildi. “Baba evinden duyduğum nefret olmasın sakın?” diye düşündü kendi kendine. “Galiba iyice soğudum, bugün bu berbat eşikten son kez içeri girecek olsam bile yine de itici...” Ama hayır, bu da değildi. Yoksa Alyoşa’yla vedalaşması ve onunla yaptığı konuşma mı? “Onca yıl hiç kimseyle konuşmadım, konuşmaya tenezzül etmedim ve birdenbire bu derece saçmaladım.” Aslında bu, gençliğin verdiği deneyimsizliğin ve kibrin sonucu olan gençlere özgü bir can sıkıntısı, Alyoşa gibi, üzerine yüreğinde kuşkusuz büyük hesaplar yaptığı bir varlıkla bile konuşmayı becerememesinin sıkıntısı olabilirdi. Kesinlikle böyleydi, yani bu can sıkıntısı mutlaka olmak zorundaydı, ama bu da değildi, hiç değildi. “Sıkıntı canıma yetti, ama ne istediğimi bilemiyorum. En iyisi düşünmemek...”</p>
				<p>İvan Fedoroviç “düşünmemeyi” denedi, ama bu da işe yaramadı. En önemlisi, hissettiği bu kaygı can sıkıcıydı ve rastlantısal ve tamamen görünüşte bir sıkıntı olduğu için de sinirlendiriciydi; bu hissediliyordu. Bir yerde bir yaratık veya bir nesne dikiliyor ve sırıtıyordu, sanki zaman zaman gözünün önüne bir şey fırlayıp çıkıyor ve uzun süre, iş yüzünden ya da hararetli bir konuşma sırasında onu fark etmiyorsun, oysaki, görünüşe göre sinirleniyorsun, hatta acı çekiyorsun ve bu işe yaramaz, genellikle de çok saçma ve gülünç nesneyi, yerine konması unutulmuş bir eşyayı, yere düşmüş bir mendili, dolaba yerleştirilmemiş bir kitabı vs. vs. ortadan kaldırmak gerektiğini nihayet akıl ediyorsun. İvan Fedoroviç, bu çok berbat ve sinirli ruh hali içinde babasının evine ulaştı ve bahçe kapısına yaklaşık on beş adım kala birden kapıyı görünce onu bu kadar üzen ve tedirgin eden şeyin ne olduğunu anladı.</p>
				<p>Kapının yanındaki sırada uşak Smerdyakov oturmuş, akşam serinliğinde hava alıyordu. İvan Fedoroviç, daha ona ilk bakışında ruhunda uşak Smerdyakov’un oturmuş olduğunu ve ruhunun özellikle bu adama tahammül edemediğini anlamıştı. Her şey birden aydınlandı ve apaçık anlaşıldı. Demin, daha Alyoşa’nın Smerdyakov’la karşılaşmasını anlatmasından itibaren yüreğine birden iç karartıcı ve iğrenç bir şey saplanmış ve hemen bir öfke uyandırmıştı. Sonra, konuşma sırasında Smerdyakov bir süre unutulmuş, ancak ruhunda kalmış ve İvan Fedoroviç Alyoşa’dan ayrılıp tek başına eve gelir gelmez bu unutulmuş his birdenbire yine hızla dışarıya çıkmaya başlamıştı. “Beni bu derece rahatsız eden bu alçak herif olmasın!” diye düşündü tahammül edilmez bir öfkeyle.</p>
				<p>İvan Fedoroviç son zamanlarda, özellikle de son günlerde bu adama karşı gerçekten çok büyük bir antipati duyuyordu. Bu mahluka karşı artan nefretini kendisi de fark etmeye başlamıştı. Belki de ilk zamanlarda, yani İvan Fedoroviç eve yeni geldiği sırada bambaşka bir şeyin cereyan etmiş olması yüzünden nefret süresi böylesine kesinleşmişti. O zaman İvan Fedoroviç, Smerdyakov’a birden bir ilgi göstermiş, hatta onu çok ilginç bulmuştu. Onu kendisiyle konuşmaya yine kendisi alıştırmıştı, ama her zaman biraz ahmak oluşuna, ya da daha iyi bir ifadeyle söylemek gerekirse onun kafasındaki tedirginliğe şaşıyor ve “bu içine kapanık adamı” bu derece sürekli ve sırnaşık bir şekilde rahatsız eden şeyin ne olabileceğini anlayamıyordu. Felsefe sorunlarından ve hatta güneş, ay ve yıldızların ancak dördüncü günde yaratılmış olmalarına rağmen birinci gün ortalığın neden aydınlık olduğundan ve bunu nasıl anlamak gerektiğinden söz ediyorlardı; ancak İvan Fedoroviç, meselenin asla güneş, ay ve yıldızlarda olmadığından, güneş, ay ve yıldızların ilginç olsalar bile Smerdyakov için ancak üçüncü dereceden nesneler olduğundan ve onun bambaşka bir şeye gerek duyduğundan çok kısa bir sürede emin olmuştu. Öyle ya da böyle, ama her türlü durumda uçsuz bucaksız bir onur, ancak kırık bir onur ortaya çıkmaya başlamıştı. Bu İvan Fedoroviç’in pek de hoşuna gitmedi. Bu andan itibaren de içinde bir nefret doğdu. Daha sonra evde karışıklıklar başladı. Gruşenka ortaya çıktı, Dmitriy Ağabey’le ilgili olaylar patlak verdi, bir yığın telaş oldu. Bu konuda da konuşuyorlardı, ama Smerdyakov, bu konudaki konuşmayı her zaman büyük bir heyecanla sürdürdüğü halde bu meselede de ne istediğini anlamak hiçbir şekilde mümkün olmuyordu. Hatta onun elinde olmadan dışa vurduğu ve her zaman hep belirsiz olan bazı isteklerinin mantıksızlığına ve karışıklığına şaşırabiliyordu. Smerdyakov hep dolaylı, önceden düşünüldüğü anlaşılan sorular ortaya atar ve sorardı, ama ne için olduğunu açıklamazdı ve sorularının en ateşli anında genellikle susar ya da bambaşka bir konuya geçerdi. Ama sonunda İvan Fedoroviç’i sinirlendiren ve içinde böyle bir nefret yaratan asıl önemli şey, Smerdyakov’un kendisine karşı gittikçe daha fazla göstermeye başladığı bir tür iğrenç ve özel laubalilikti. Bunu saygısızlık olarak yapmıyordu, tam aksine her zaman son derece saygılı konuşuyordu, ama Smerdyakov, Tanrı bilir nedendir, kendini İvan Fedoroviç’le sanki bir dayanışma içinde saymaya başlamış, sanki ikisinin arasında önceden sözleşilmiş gizli bir şey, bir zamanlar her ikisinin de söylediği, sadece ve sadece kendilerinin bildiği, ama çevrelerinde kaynaşıp duran öteki ölümlülerin anlamadığı bir şey varmış gibi bir durum ortaya çıkmıştı. Bununla birlikte İvan Fedoroviç artan bu nefretinin gerçek nedenini uzun süre anlayamadı ve nihayet ancak son zamanlarda meseleyi kavrayabildi. İğrenme ve öfke duygularıyla kapıdan Smerdyakov’a bakmadan ve bir şey söylemeden geçmek istiyordu, ama Smerdyakov sıradan kalktı ve İvan Fedoroviç, bu hareket üzerine berikinin kendisiyle özel bir konuşma yapmak istediğini hemen anladı. İvan Fedoroviç ona baktı ve durdu. Böyle birdenbire durmuş olması ve bir dakika önce yapmak istediği gibi geçip gitmemesi onu sarsacak kadar sinirlendirdi. Smerdyakov’un bir hadımınkine benzeyen soluk yüzüne, özenerek taranmış favorilerine ve kabarık, küçük perçemine öfke ve tiksintiyle bakıyordu. Hafifçe süzdüğü sol gözünü kırptı ve “Nereye gidiyorsun, geçemezsin, görüyorsun bizim, ikimiz gibi akıllı insanların konuşacak şeyleri var” der gibi gülümsedi. İvan Fedoroviç titremeye başladı:</p>
				<p>“Defol alçak herif, seninle ne işim olur ki, ahmak!” sözleri tam dilinden dökülecekti ki, kendisini de olağanüstü hayrete düşürecek bir şekilde bambaşka sözler çıktı ağzından:</p>
				<p>“Babam uyuyor mu, uyandı mı?” dedi kendisinin de hiç beklemediği bir şekilde sakin ve tatlı bir ifadeyle ve birden yine hiç beklenmedik bir biçimde sıraya oturdu. Bir an için bu durum ona hiç korkunç gelmemişti. Bunu sonradan anımsadı. Smerdyakov, eli arkasında karşısında duruyor ve güvenle, hemen hemen dik dik bakıyordu.</p>
				<p>“Henüz uyuyorlar, efendim,” dedi acele etmeden. (“Güya, ben değil de ilk kendisi konuşmaya başladı.”) “Size şaşıyorum, efendim,” diye ekledi, biraz durduktan sonra. Kırıta kırıta gözlerini yere indirmiş, sağ ayağını ileriye uzatıp cilalı ayakkabısının burnunu oynatıyordu.</p>
				<p>“Niye bana şaşıyorsun?” dedi İvan Fedoroviç, bütün gücüyle kendini tutarak kesik kesik ve sert bir ifadeyle. Sonra aniden çok büyük bir merak duyduğunu ve bu merakını yenmeden buradan hiçbir yere gitmeyeceğini fark etti.</p>
				<p>“Çermaşnya’ya neden gitmiyorsunuz, efendim?” Smerdyakov birden gözlerini kaldırdı ve laubali bir şekilde gülümsedi. “Eğer akıllı bir adamsa benim neye gülümsediğimi anlamalı.” Süzgün sol gözü böyle der gibiydi.</p>
				<p>“Neden mi Çermaşnya’ya gitmiyorum?” İvan Fedoroviç şaşırmıştı.</p>
				<p>Smerdyakov yine bir süre sustu.</p>
				<p>“Kendileri, Fedor Pavloviç de bu konuda size ne kadar yalvarmışlardı, efendim,” dedi sonunda, acele etmeden ve sanki kendi yanıtına kendisi de değer vermiyormuş, üçüncü dereceden bir neden olarak görüyormuş ve sırf bir şey söylemiş olmak için konuşmuş gibiydi.</p>
				<p>“Ee, açık konuş iblis, ne öğrenmek istiyorsun?” diye öfkeyle bağırdı sonunda İvan Fedoroviç.</p>
				<p>Sakinliğini kaybedip kabalaşmıştı.</p>
				<p>Smerdyakov, sağ ayağını sol ayağına bitiştirdi, ileriye doğru uzandı, ama aynı rahatlık ve aynı gülümsemeyle bakmaya devam etti.</p>
				<p>“Önemli bir şey değil, efendim... işte öylesine efendim, laf olsun diye...”</p>
				<p>Tekrar bir sessizlik oldu. Bir dakika kadar sustular. İvan Fedoroviç, hemen ayağa kalkması ve kızması gerektiğini biliyordu, Smerdyakov ise karşısında duruyor ve sanki “İşte sana bakıyorum, kızıyor musun, kızmıyor musun?” der gibi bekliyordu. En azından İvan Fedoroviç’e böyle geliyordu. Sonunda ayağa kalkmak için doğruldu. Smerdyakov sanki bu anı kolluyordu.</p>
				<p>“Durumum korkunç, İvan Fedoroviç, kimden yardım isteyeceğimi bile bilmiyorum, efendim,” dedi birden. Kesin ve tane tane konuşuyordu, son sözcüğünden sonra da iç geçirdi. İvan Fedoroviç hemen geri oturdu.</p>
				<p>“İkisi de tam anlamıyla deli, efendim, ikisi de minicik çocuktan farksız, efendim,” diye devam etti Smerdyakov. “Babanızdan ve ağabeyiniz Dmitriy Fedoroviç’ten söz ediyorum. İşte şimdi Fedor Pavloviç kalkarlar ve her dakika ‘Niye gelmedi? Neden gelmedi?’ diye beni sıkıştırmaya başlarlar ve bu böyle gece yarısına kadar, hatta gece yarısından sonra da devam eder. Eğer Agrafena Aleksandrovna gelmeyecek olursa, çünkü belki de hiçbir zaman gelmek niyetinde değiller, efendim, yarın sabah yine ‘Neden gelmedi? Niye gelmedi, ne zaman gelecek?’ diye üzerime atılacak, sanki bundan ben suçluymuşum gibi davranacak. Öte taraftan da aynı hikâye, efendim, birazdan ortalık kararır kararmaz, hatta daha bile önce ağabeyiniz elinde silah komşunun bahçesinde görünür, ‘Bak, çorbacı kerata: Onu görüp de geldiğini bana haber vermezsen en önce seni öldürürüm’ der. Gece geçer, sabah olunca onlar da, aynen Fedor Pavloviç gibi, bana zalimce işkence etmeye başlarlar: ‘Neden gelmedi, yakında mı gelecek?’ Hanımefendileri gelmediği için onlara karşı da yine ben suçlu olacağım, efendim. Üstelik her ikisi de her geçen gün, her geçen saat giderek daha sinirli oluyorlar, efendim, öyle ki, bazen korkudan hayatıma kendim son vermeyi bile düşünüyorum, efendim. Beyefendi, onlara güvenmiyorum.”</p>
				<p>“Peki, neden bulaştın bu işe? Neden Dmitriy Fedoroviç’e laf taşımaya başladın?” dedi öfkeyle İvan Fedoroviç.</p>
				<p>“Nasıl bulaşmazdım, efendim? Her şeyi dosdoğru bilmek istiyorsanız söyleyeyim, aslında hiç bulaşmamıştım. Ta en başından beri itiraza cesaret edemeyerek hep susuyordum, ama yanlarında uşak Liçarda olarak bulunma görevine beni kendileri tayin ettiler. O zamandan beri de yalnızca bir tek söz biliyorlar: ‘İçeri sokarsan seni gebertirim kerata!’ Yarın, öyle sanıyorum ki efendim, uzun bir sara nöbeti geçireceğim.”</p>
				<p>“Nasıl uzun bir sara nöbeti?”</p>
				<p>“Öyle uzun bir nöbet ki efendim, son derece uzun. Birkaç saat efendim, ya da belki bir-iki gün devam eder. Bir keresinde üç gün sürmüştü. O zaman tavan arasından düşmüştüm. Ordan oraya çarpar, durur, sonra tekrar başlar; bu üç gün boyunca aklım başıma gelmemişti. O zaman Fedor Pavloviç, buradaki Doktor Hertsenştube’yi çağırtmıştı, o da tepeme buz koymuştu, daha başka bir de ilaç vermişti... Ölebilirdim efendim.”</p>
				<p>“Ama saranın öyle ne zaman geleceğini önceden kestirmek imkânsızdır derler. Yarın geleceğini nasıl söyleyebiliyorsun?” Öfkeli bir merakla sordu İvan Fedoroviç.</p>
				<p>“Önceden kestirmenin olanaksız olduğu doğru, efendim.”</p>
				<p>“Üstelik o zaman tavan arasından düşmüşsün.”</p>
				<p>“Tavan arasına her gün çıkıyorum, efendim, yarın da tavan arasından düşebilirim. Tavan arasından değil de bakarsınız bodruma düşerim, efendim, bodruma da her gün gerektikçe iniyorum, efendim.”</p>
				<p>İvan Fedoroviç, ona uzun uzun baktı.</p>
				<p>“Bir şeyler çeviriyorsun sen, görüyorum ve seni anlamıyorum,” dedi sessizce, ama tehdit eder gibiydi. “Yarın üç günlüğüne sara nöbeti geçiriyormuş gibi rol yapmak mı istiyorsun yoksa, ha?”</p>
				<p>Yere bakan ve yeniden sağ ayağının ucunu oynatan Smerdyakov, sağ ayağını yere koydu, onun yerine sol ayağını ileri çıkardı, kafasını kaldırdı ve gülerek şöyle dedi:</p>
				<p>“Eğer bu oyunu, yani rol yapmayı becerebilseydim, ki bunu yapmak tecrübeli biri için hiç de zor değildir, hayatımı kurtarmak için bu yolu kullanmakta tamamen haklı olurdum; çünkü ben hasta yatarken Agrafena Aleksandrovna pederlerine gelmiş olsa bile hasta yatan bir adama ‘Niye haber vermedin?’ diye soramazlar. Kendileri de bundan utanırlar.”</p>
				<p>“Vay iblis!” diye bağırdı İvan Fedoroviç, öfkeden gerilmiş suratıyla. “Niye hep hayatından korkuyorsun ki! Bütün bu tehditler sadece Dmitriy Ağabey’in taşkınlıkla söylediği sözler, başka bir şey değil. Seni öldürmez; öldürür, ama seni değil!”</p>
				<p>“Sinek gibi öldürür, efendim, hem en önce de beni, efendim. Başka bir şeyden, pederlerine karşı aptalca bir şey yaparlarsa beni de onun suç ortağı saymalarından daha da çok korkuyorum.”</p>
				<p>“Seni niye suç ortağı saysınlar ki?”</p>
				<p>“Suç ortağı sayarlar, çünkü ben ona çok gizli işaretleri haber verdim, efendim.”</p>
				<p>“Hangi işaretleri? Kime haber verdin? Şeytan götürsün seni, daha açık konuş!”</p>
				<p>“Tamamen itiraf etmeliyim ki,” diye ukalaca bir rahatlıkla lafı uzattı Smerdyakov, “Fedor Pavloviç’le aramızda bir sır var. Sizin de bildiğiniz gibi, eğer bunu biliyorsanız, birkaç gündür, yani gece, hatta akşamleyin kapısını hemen içerden kilitliyor. Siz son zamanlarda erkenden hep yukarıya odanıza çıkmaya başladınız. Dün de hiçbir yere gitmediniz, efendim. Belki de bu yüzden artık geceleri nasıl özenle kapıyı kilitlemeye başladıklarını bilmiyorsunuz. Grigoriy Vasilyeviç bile gelse böyle yapıyorlar, ancak sesinden emin olduktan sonra kapıyı açıyorlar, efendim. Ama Grigoriy Vasilyeviç gelmiyor, efendim, çünkü artık oda hizmetini yalnız ben yapıyorum, efendim. Bu Agrafena Aleksandrovna hikâyesi başladığı andan itibaren kendileri böyle buyurdular, emirlerine göre geceleri pavyona gidiyor ve orada geceliyorum, çünkü gece yarısına kadar uyumayıp nöbet bekliyorum, kalkıp avluyu dolaşıyorum, Agrafena Aleksandrovna’nın gelmesini bekliyorum, efendim. Birkaç gündür sanki çıldırmış gibi bu kadını bekliyorlar. Şöyle düşünüyorlar, efendim: Agrafena Aleksandrovna, diyorlar, ondan, Dmitriy Fedoroviç’ten yani (ona Mitka diyorlar, efendim) korkar, bu yüzden gece geç vakit arka sokaklardan bana gelecektir; sen, diyor, gece yarısına kadar, hatta daha sonra bile onu bekle. Ve eğer gelecek olursa kapıya koş ve benim kapımı ya da bahçeden pencereyi elinle iki kere yavaş, işte şöyle: Bir-iki, sonra da üç kere çabuk: Tak-tak-tak vur. İşte, diyorlar, onun geldiğini hemen anlarım ve sana kapıyı sessizce açarım. Acil bir şey olması halinde de bana başka bir işaret öğrettiler: Önce iki kere hızlı: Tak-tak, sonra biraz bekleyip kuvvetli bir vuruş daha. Ani bir şey olduğunu ve kendilerini çok görmek istediğimi işte böyle anlayacaklar ve bana kapıyı açacaklar, ben de girip raporumu vereceğim. Her şey, Agrafena Aleksandrovna’nın kendisinin gelemeyip haber göndereceği varsayımına göre düşünüldü; ayrıca Dmitriy Fedoroviç de gelebilirler, onun da yakında olduğunu haber vermek gerekiyor. Dmitriy Fedoroviç’ten çok korkuyorlar. Eğer Agrafena Aleksandrovna gelmiş ve onunla odaya kapanmış olsalar, Dmitriy Fedoroviç de bu sırada yakınlarda bir yerdeyse kapıyı üç kere çalarak bunu da haber vermek zorundayım. Demek ki, beş vuruşluk birinci işaret ‘Agrafena Aleksandrovna geldiler,’ üç vuruşluk ikinci işaret ‘Çok önemli, sizi görmem gerekiyor’ anlamına geliyor; bunları birkaç defa kendileri örnek göstererek bana öğrettiler ve açıkladılar. Bu işaretleri bütün dünyada yalnızca ben ve kendileri bildiğimiz için, beyefendi artık hiçbir kuşku duymadan ve kim o diye seslenmeden (yüksek sesle seslenmekten çok korkarlar) kapıyı açıyorlar. İşte bu işaretleri Dmitriy Fedoroviç de artık biliyor.”</p>
				<p>“Nerden biliyor? Sen mi söyledin? Buna nasıl cesaret ettin?”</p>
				<p>“Sadece korkudan, efendim. Karşılarında nasıl susabilirdim, efendim? Dmitriy Fedoroviç her gün ‘Sen beni kandırıyorsun, benden ne saklıyorsun? Bacaklarını kırarım senin!’ diye sıkıştırıyorlardı. Kulu kölesi olduğumu iyice görmesi ve böylece kendisini kandırmadığıma, ona her bilgiyi getireceğime inanması için bu çok gizli işaretleri ona da söyledim.”</p>
				<p>“Onun bu işaretleri kullanacağını ve içeri girmek isteyeceğini sezersen girmesine izin verme.”</p>
				<p>“Ama onun ne kadar gözü kara olduğunu bildiğim halde içeri sokmama cesaretini gösterebilmiş olsam da nöbet geçirip yatarken onu nasıl içeri sokmam, efendim.”</p>
				<p>“Ee, şeytan alsın seni! Nöbet geçireceğinden niye bu kadar eminsin ki, kahrolasıca? Benimle alay mı ediyorsun yoksa?”</p>
				<p>“Sizinle alay etmeye nasıl cesaret edebilirim, hem böyle bir korku içindeyken alay edilir mi? Sara nöbeti geçireceğimi seziyorum, içimde öyle bir his var, sırf korku yüzünden olacak, efendim.”</p>
				<p>“Seni iblis! Sen yatacak olursan o zaman Grigoriy gözcülük edecek. Grigoriy’i önceden uyar da bari, o da içeri sokmasın.”</p>
				<p>“Beyefendinin emri olmadan Grigoriy Vasilyeviç’e işaretlerden hiçbir şekilde bahsetmeye cesaret edemem, efendim. Grigoriy Vasilyeviç’in onları dinleyip içeri sokmamasına gelince, kendileri bugün akşam hastalandılar. Marfa İgnatyevna ise kendilerini yarın tedavi etmek niyetindeler. Biraz önce öyle sözleştiler. Bu tedavileri ise son derece ilginç, efendim: Marfa İgnatyevna bir şurup biliyorlar, efendim ve sürekli olarak bulunduruyorlar. Bir ottan yapılan kuvvetli bir şurup bu, sır olarak saklıyorlar, efendim. Senede üç defa inme inmiş gibi beli tutulduğu zamanlar Grigoriy Vasilyeviç’i senede üç kez bu gizli ilaçla tedavi ediyorlar efendim. O zaman bir havlu alıyorlar, efendim, bu sıvıya batırıyorlar ve Marfa İgnatyevna onun bütün sırtını yarım saat, havlu kuruyuncaya kadar ovuyor, sırtı kızarıyor ve kabarıyor, efendim, sonra da şişede kalan şurubu bazı dualar okuyarak içiriyorlar, efendim, tabii hepsini değil, çünkü pek ender olarak birazını da kendilerine bırakıyorlar, efendim ve içiyorlar. Şunu da söyleyeyim, her ikisi de içkiye alışkın olmadıklarından öylece devrilip kalıyorlar, efendim ve çok uzun zaman derin derin uyuyorlar; Grigoriy Vasilyeviç uyandığında her zaman sağlıklı oluyor, efendim, Marfa İgnatyevna ise uyanıyor ve hep başı ağrıyor, efendim. Eğer yarın Marfa İgnatyevna bu niyetini gerçekleştirecek olursa onların bir şeyler işitip Dmitriy Fedoroviç’i içeri sokmamaları pek kuşkulu, efendim. Uyuyup kalacaklar, efendim.”</p>
				<p>“Ne saçma! Bunların hepsi de sanki kastenmiş gibi bir anda oluyor: Senin saran, ikisinin kendini bilmeden uyuması!” diye bağırdı İvan Fedoroviç. “Bunların hepsinin bir araya gelmesi için sakın sen kötü bir oyun oynamak istemiş olmayasın?” sözleri birden ağzından döküldü ve tehdit eder gibi kaşlarını çattı.</p>
				<p>“Nasıl kötü bir oyun oynayabilirim, efendim... her şey sadece Dmitriy Fedoroviç’e ve yalnızca onun düşüncelerine bağlıyken neden oyun oynayayım ki, efendim... Bir olay çıkartmak isterlerse çıkarırlar, efendim, istemezlerse kendilerini kasten getirip de babalarının yanına iteleyecek değilim ya.”</p>
				<p>“Eğer senin söylediğin gibi, Agrafena Aleksandrovna hiç gelmeyecekse babamın yanına, hem de gizlice niye gelsin ki,” diye devam etti İvan Fedoroviç öfkeden benzi atarak, “bunu kendin de söylüyorsun, zaten ben de burada bulunduğum sürece ihtiyarın yalnızca hayal kurduğundan ve bu aşağılık kadının ona gelmeyeceğinden hep emin oldum. Kadın gelmeyecek olduktan sonra Dmitriy neden ihtiyarın yanına zorla girsin ki? Konuş! Düşüncelerini öğrenmek istiyorum.”</p>
				<p>“Neden geleceklerini siz de biliyorsunuz, benim düşüncelerime ne gerek var? Sırf duydukları öfkeden ya da benim hastalığıma benzer bir kuşkulanma evhamıyla gelecekler ve dünkü gibi, Agrafena Aleksandrovna kendilerinden gizli geldi mi, gelmedi mi diye acele acele odaları arayacaklar. Aynı zamanda Fedor Pavloviç’in elinde içinde üç bin ruble bulunan, üç mühürle mühürlenmiş, kurdeleyle bağlanmış ve üzerine kendilerinin eliyle ‘Meleğim Gruşenka’ya, eğer gelmek isterse’ sözleri yazılmış, üç gün sonra da ‘ve pilicime’ sözleri eklenmiş büyük bir zarf olduğunu da biliyorlar. Bu da kuşku verici bir durum, efendim.”</p>
				<p>“Saçma,” diye bağırdı İvan Fedoroviç, çıldırmış gibiydi. “Dmitriy para çalmaya, hem de bunun için babasını öldürmeye gelmez. Dün çılgınca öfkeli bir ahmak gibi Gruşenka için onu öldürebilirdi, ama para çalmak için gelmez!”</p>
				<p>“Şu anda kendilerine para çok gerekli, efendim, son derece gerekli, İvan Fedoroviç. Siz ne kadar gerektiğini bile bilmiyorsunuz,” Smerdyakov çok rahat ve fark edilir bir açıklıkla konuşuyordu. “Bu üç bini üstelik de kendi paraları sayıyorlar, efendim, bana da kendileri, ‘Söylediklerine göre, babamın bana daha üç bin ruble borcu kalıyor’ demişlerdi. Bütün bunlara bakarak açık gerçeğin ne olduğuna karar verin İvan Fedoroviç: Zaten söylemek gerekirse bu hemen hemen böyle, eğer Agrafena Aleksandrovna kendileri isterlerse beyefendiyi, yani Fedor Pavloviç’i kendileriyle mutlaka evlenmek zorunda bırakırlar, tabii eğer isterlerse, efendim, kim bilir belki de isterler, efendim. Onun gelmeyeceğini sadece öylesine söylüyorum, ama belki de o, bunu, yani açıkçası bey karısı olmayı daha fazla istiyor olabilir. Kendilerinin tüccarı Samsonov’un ona, bütün açık yürekliliğiyle bu işin hiç de aptalca olmayacağını söylediklerini ve bir de üstelik güldüklerini ben biliyorum. Kendileri pek de aptal değillerdir, efendim. Dmitriy Fedoroviç gibi bir çıplağa varmak işlerine gelmez, efendim. İşte şimdi bütün bunları hesaba katarak kendiniz karar verin İvan Fedoroviç, o zaman ne Dmitriy Fedoroviç’e, ne de hatta kardeşiniz Aleksey Fedoroviç’le size babanızın ölümünden sonra hemen hemen hiçbir şey, tek bir ruble bile kalmayacaktır, çünkü Agrafena Aleksandrovna, her şeyi kendi üzerine kaydettirmek, ne kadar para varsa üzerine geçirtmek için kendileriyle evlenecektir, efendim. Ama babanız şu anda, henüz böyle bir şey olmadan ölmüş olsa her birinize, hatta bu kadar nefret ettikleri Dmitriy Fedoroviç’e bile sağlam kırkar bin düşer, çünkü henüz vasiyetname hazırlanmadı, efendim... Dmitriy Fedoroviç bunların hepsini çok iyi biliyor...”</p>
				<p>İvan Fedoroviç’in yüzünde sanki bir çarpılma ve titreme oldu. Birden kızardı. Aniden Smerdyakov’un sözünü kesti:</p>
				<p>“Bütün bunlardan sonra öyleyse neden Çermaşnya’ya gitmemi öğütleyip duruyorsun? Ne söylemek istiyorsun? Ben gideceğim ve burada neler neler olacak.” İvan Fedoroviç güçlükle nefes alıyordu.</p>
				<p>“Çok doğru, efendim,” dedi Smerdyakov, sessizce ve düşünüp taşındıktan sonra. Ancak aynı zamanda da İvan Fedoroviç’i dikkatle izliyordu.</p>
				<p>“Nasıl çok doğru yani?” diye sordu İvan Fedoroviç. Kendini zor tutuyor ve gözleri tehditler saçarak parlıyordu.</p>
				<p>“Size acıdığım için söyledim. Sizin yerinizde ben olsam hepsini burada bırakır giderdim... ne diye böyle bir işin içinde oturayım, efendim...” diye yanıtladı Smerdyakov, çok açık bir şekilde İvan Fedoroviç’in parlayan gözlerine bakarak. İkisi de bir an için sustular. </p>
				<p>“Galiba sen büyük bir budalasın ve kesinlikle... korkunç bir alçaksın!” diyerek birden sıradan kalktı İvan Fedoroviç. Sonra hemen bahçe kapısından geçmek istedi, ama ansızın durdu ve Smerdyakov’a döndü. Tuhaf bir şey oldu: İvan Fedoroviç kramp geçiriyormuş gibi dudağını ısırdı, yumruklarını sıktı ve bir an daha geçse Smerdyakov’un üzerine atılabilirdi. Beriki en azından o anda bunu fark etti, irkildi ve bütün vücuduyla geri çekildi. Ama bu an Smerdyakov’un işine yaradı ve İvan Fedoroviç bir şey söylemeden, ama şaşkınlık içinde kapıya yöneldi.</p>
				<p>“Eğer bilmek istersen yarın Moskova’ya gideceğim, yarın sabah erkenden, işte hepsi bu!” dedi birden öfkeyle, tane tane ve yüksek sesle konuşarak. O sırada bunu Smerdyakov’a söylemeye neden gerek duyduğuna kendisi de sonradan hayret etmişti.</p>
				<p>“En iyisi bu, efendim,” diyerek lafı kaptı beriki, sanki bunu bekliyordu, “ancak böyle bir durumda buradan telgraf çekip sizi Moskova’dan çağırarak rahatsız edebilirler, efendim...”</p>
				<p>İvan Fedoroviç tekrar durdu ve tekrar hızla Smerdyakov’a döndü. Ama sanki öbüründe de bir değişiklik olmuştu. Bütün laubaliliği ve kabalığı bir anda kaybolmuştu; suratı son derece büyük bir dikkat ve bekleyiş ifadesi taşıyordu, ama artık ürkek ve dalkavukça bir ifadeydi bu: “Bir şey daha söylemeyecek misin, başka bir ekleyeceğin yok mu?” Onun dikkatli ve İvan Fedoroviç’e batan bakışında bu sözler okunuyordu.</p>
				<p>“Böyle bir şey olursa... Çermaşnya’dan da çağırmayacaklar mı nasılsa?” dedi birden İvan Fedoroviç. Ansızın neden sesini o kadar yükselttiğini kendisi de bilmiyordu.</p>
				<p>“Aynen efendim... Çermaşnya’dan da... rahatsız ederler, efendim...” diye mırıldandı Smerdyakov fısıltıyla. Sanki kendini kaybetmiş gibiydi, ama İvan Fedoroviç’in gözlerinin içine dik dik bakmaya devam ediyordu.</p>
				<p>“Sadece Moskova daha uzak, Çermaşnya ise daha yakın, Çermaşnya’da ısrar ederken harcanacak paraya mı acıyorsun, yoksa giderken büyük bir kavis çizeceğim için bana mı acıyorsun?”</p>
				<p>“Çok doğru, efendim...” diye mırıldandı Smerdyakov artık kesilen sesiyle. Pis pis sırıtıyordu ve gerektiği anda geriye sıçramaya hazır durumdaydı. Ama İvan Fedoroviç, Smerdyakov’u şaşırtacak şekilde birden gülmeye başladı ve gülmeye devam ederek hızla kapıdan geçti. Biri onun yüzüne bakmış olsaydı, herhalde onun neşeli olduğu için gülmediğini anlardı. Zaten kendisi de o anda kendisine ne olduğunu hiçbir şekilde açıklayamazdı. Sanki kramp geçiriyormuş gibi yürüyordu.</p>
				
				
				
				</div>
  </body>
</html>