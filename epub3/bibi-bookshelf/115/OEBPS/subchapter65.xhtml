<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter65">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">ÖĞRENCİ</h1>
				</div>
				
				<p>Ancak Kolya artık dinlemiyordu. Sonunda dışarı çıkabilmişti. Kapıdan çıkarken etrafına bakındı, omuzlarını oynattı ve “Hava da ayazmış!” deyip dosdoğru caddeden, sonra da sağa dönerek pazar meydanına giden sokaktan yürüdü. Meydana bir ev kala bir kapının önünde durdu, cebinden bir düdük çıkardı ve sanki önceden kararlaştırılmış bir işaret verir gibi var gücüyle düdüğü öttürdü. Bir dakika kadar beklemesi gerekti, birden kalınca, temiz ve hatta çok şık bir palto giymiş olan on bir yaşlarında, kırmızı yanaklı bir çocuk bahçe kapısından fırlayıp ona doğru geldi. Bu çocuk, okulun hazırlık sınıfında okuyan (o sırada Kolya Krasotkin ondan iki sınıf büyüktü) ve zengin bir memurun oğlu olan Smurov’du. Çocuğun ana babası, çok tanınmış bir haylaz olan Krasotkin’le arkadaşlık etmesine herhalde izin vermiyorlardı ki, Smurov gizlice kaçmıştı. Eğer okurum unutmadıysa bundan iki ay önce kanalın ötesinden İlyuşa’ya taş atan bir grup çocuktan Alyoşa Karamazov’a İlyuşa hakkında bir şeyler anlatan çocuktu bu.</p>
				<p>“Bir saattir sizi bekliyorum, Krasotkin,” dedi Smurov kararlı bir tavırla. Daha sonra çocuklar meydana doğru yürümeye başladılar.</p>
				<p>“Geciktim,” diye yanıtladı Krasotkin. “Koşullar öyle gerektirdi. Benimle beraber olduğun için dayak yemezsin ya?”</p>
				<p>“Yok canım, beni kim dövecekmiş? Perezvon da yanınızda mı?”</p>
				<p>“Perezvon da yanımda!”</p>
				<p>“Onu da oraya mı götürüyorsunuz?”</p>
				<p>“Onu da oraya götürüyorum.”</p>
				<p>“Ah, keşke Juçka olsaydı!”</p>
				<p>“Juçka olamaz. Juçka yok. Juçka bilinmezliğin karanlığında kayboldu.”</p>
				<p>“Ah, şöyle olamaz mıydı acaba,” diyerek birden durdu Smurov. “İlyuşa, Juçka’nın da aynen Perezvon gibi uzun tüylü ve böyle duman rengi olduğunu söylüyor. Bunun Juçka olduğunu söylesek olmaz mı, belki inanır.”</p>
				<p>“Öğrenci, yalan söylemekten kaçınmalısın, bu bir; hatta hayırlı bir iş için bile olsa, iki. Ama asıl önemlisi, geleceğimi orada ilan etmemişsindir umarım.”</p>
				<p>“Tanrı korusun, durumun farkındayım. Ama onun gönlünü Perezvon’la alamazsın,” diye iç geçirdi Smurov. “Biliyor musun, babası, yüzbaşı, hani şu hamam kesesi, bugün ona halis Medelyan cinsi siyah burunlu bir köpek yavrusu getireceğini söyledi bize. Onunla İlyuşa’yı teselli edebileceğini sanıyor. Ama öyle mi acaba?”</p>
				<p>“Ya İlyuşa nasıl?”</p>
				<p>“Ah, kötü, kötü! Verem olduğunu sanıyorum. Aklı tamamen başında, yalnız soluk alışı hiç iyi değil. Geçen gün ayağa kaldırmalarını, çizmesini giydirmelerini istedi, yürürken yığılıverdi. ‘Ah,’ diyor, ‘ben sana söyledim baba, şu benim eski, kötü çizmelerimle önceden de doğru dürüst yürüyemezdim.’ Ayağındaki çizmeler yüzünden düştüğünü sanıyordu, oysa zayıflıktan yığılıvermişti. Bir hafta bile yaşamaz. Hertsenştube gelip gidiyor. Artık yine zenginler, bol paraları var.”</p>
				<p>“Keratalar.”</p>
				<p>“Kim kerata?”</p>
				<p>“Doktorlar ve genel konuşursak bütün bu tıp alçaklarının hepsi. Tıbbı kabul etmiyorum. Yararsız bir kuruluş. Bununla birlikte, bütün her şeyi araştırıyorum. Duygusallığın dışında neler yaptınız orada? Galiba bütün sınıf oraya gidiyorsunuz, değil mi?”</p>
				<p>“Hepimiz değil, her gün onar kişi gidiyoruz. Bu da bir şey değil.”</p>
				<p>“Bütün bunlarda Aleksey Karamazov’un oynadığı rol beni şaşırtıyor: Yarın ya da öbür gün kardeşini öyle bir suçtan yargılayacaklar, o ise çocuklarla birlikte duygusal konulara o kadar zaman harcıyor!”</p>
				<p>“Bunda hiç de duygusal bir şey yok. İşte sen kendin de İlyuşa’yla barışmaya gidiyorsun.”</p>
				<p>“Barışmaya mı? Gülünç bir laf. Bu arada hiç kimsenin benim davranışlarımı tahlil etmesine izin vermem.”</p>
				<p>“Ama İlyuşa seni görünce ne kadar sevinecek! Senin geleceğini aklından bile geçirmez. Neden bu kadar zamandır gitmek istemedin?” diye birden heyecanla haykırdı Smurov.</p>
				<p>“Sevgili küçüğüm, bu benim meselem, senin değil. Kendi başıma gidiyorum, çünkü bu benim kararım, oysa hepinizi buraya Aleksey Karamazov getirmişti, demek ki, arada bir fark var. Hem nereden biliyorsun, belki hiç de barışmaya gitmiyorum. Aptalca bir laf.”</p>
				<p>“Hiç de Karamazov yüzünden değil, asla onun yüzünden değil. Bizimkiler oraya öylesine gitmeye başladılar, kuşkusuz ilk başta Karamazov’la birlikte. Hem bu, öyle aptalca bir şey de değil. Önce biri, derken sonra öteki. Babası gitmemize müthiş sevindi. Bilirsin, İlyuşa ölürse adamcağız aklını kaçırır. İlyuşa’nın öleceğinin farkında. İlyuşa’yla barışmış olmamız bizi de çok sevindiriyor. İlyuşa seni sordu, başka hiçbir şey söylemedi. Soruyor ve susuyor. Babası ise aklını kaçıracak ya da kendini asacak. Zaten eskiden de deli gibi davranıyordu. Biliyorsun, o şerefli bir insan, o zaman bir hata olmuştu. Bütün bunlar o zaman onu döven o baba katilinin suçu.”</p>
				<p>“Yine de Karamazov benim için bir bilmece. Onunla çoktan tanışabilirdim, ama bazen gururlu olmayı severim. Ayrıca onun hakkında henüz daha doğrulanması ve açıklık kazanması gereken bir düşünce oluşturdum.”</p>
				<p>Kolya ciddi bir ifadeyle sustu; Smurov da. Pek tabii ki, Smurov, Kolya Krasotkin karşısında saygı gösteriyor ve kendisini onunla aynı ayardaymış gibi düşünmeye kalkışmıyordu. Kolya, “kendi başına” gittiğini söylediği için onun durup durup da tam şimdi, özellikle bugün aniden gitmeye kalkışmasında mutlak surette bir muamma olması gerektiğinden bu konuya müthiş bir ilgi duyuyordu. Pek çok yük arabasının durduğu ve pek çok da kümes hayvanının bulunduğu pazar yerinde yürüyorlardı. Şehirli kadınlar, sundurmaların altında küçük simitler, iplik vs. satıyorlardı. Pazar günü yapılan bu toplantılara şehrimizde panayır derler ve bu panayırlar yıl boyunca birçok defa olur. Perezvon bir şeyleri koklamak için durmadan sağa sola saparak büyük bir keyifle koşuyordu. Öteki köpeklerle karşılaştığında köpek kurallarının hepsine uyarak onlarla görülmemiş bir hevesle koklaşıyordu.</p>
				<p>“Gerçekleri gözlemeyi severim, Smurov,” diye birden söze başladı Kolya. “Köpeklerin birbirleriyle karşılaştıklarında nasıl koklaştıklarını fark ettin mi? Onların bu konuda bir tür doğa yasaları var.”</p>
				<p>“Evet, gülünç bir yasa.”</p>
				<p>“Yani gülünç değil, bu konuda yanılıyorsun. Birtakım kör inançları olan insanoğluna nasıl gelirse gelsin doğada gülünç hiçbir şey yoktur. Şayet köpekler karar verebilseler ve eleştiri yapabilselerdi, kendileri için gülünç buldukları şeyler, efendileri olan insanların kendi aralarındaki sosyal ilişkilerinde yer alan gülünç durumlar kadar çok olmazdı, tekrarlıyorum, çok olmazdı, çünkü bizim yaptığımız saçmalıkların çok çok daha fazla olduğundan kesinlikle eminim. Bu, Rakitin’in düşüncesi, önemli bir düşünce. Ben sosyalistim, Smurov.”</p>
				<p>“Sosyalist ne demek?”</p>
				<p>“Herkes eşit, herkesin tek bir ortak düşüncesi olacak, evlenme olmayacak, din ve bütün yasalar nasıl istersen öyle olacak, diğer bütün her şey de öyle. Henüz bunu anlayacak yaşta değilsin, senin için erken. Hava amma da soğukmuş.”</p>
				<p>“Evet, sıfırın altında on iki derece. Demin babam termometreye bakmıştı.”</p>
				<p>“Sen de fark etmişsindir, Smurov, kışın ortasında sıcaklık sıfırın altında on beş, hatta on sekiz bile olsa hava, örneğin şimdiki gibi sıfırın altında on iki derecede ayazın aniden vurduğu, üstelik karın henüz az olduğu kış başındakinden daha soğuk değildir. Bu demektir ki, insanlar henüz daha soğuğa alışkın değiller. Her konuda, hatta devlet ve siyaset ilişkilerinde bile insanlarda her şey alışkanlıktan ibarettir. Alışkanlık, en büyük harekete geçiricidir. Şuna bak, ne komik bir köylü.”</p>
				<p>Kolya, arabasının yanında durmuş, tek parmaklı eldiven giydiği ellerini soğuktan birbirine vuran güleç yüzlü, uzun boylu, gocuklu bir köylüyü gösterdi. Kumral uzun sakalı soğuktan tamamen buz tutmuştu.</p>
				<p>“Köylünün sakalı donmuş!” diye bağırdı Kolya, köylünün yanından geçerken yüksek sesle ve muzip bir şekilde.</p>
				<p>“Çoğununki donmuş,” diye karşılık verdi köylü sakin bir şekilde.</p>
				<p>“Takılma ona,” dedi Smurov.</p>
				<p>“Yok bir şey, kızmaz, iyidir o. Hoşça kal Matvey.”</p>
				<p>“Güle güle.”</p>
				<p>“Sen yoksa Matvey misin?”</p>
				<p>“Matvey’im. Bilmiyor muydun?”</p>
				<p>“Bilmiyordum; öylesine söylemiştim.”</p>
				<p>“Bak sen. Öğrencisin galiba, öyle mi?”</p>
				<p>“Öğrenciyim.”</p>
				<p>“Dayak atarlar mı sana?”</p>
				<p>“Pek değil, ara sıra.”</p>
				<p>“Canın yanar mı?”</p>
				<p>“Yanmaz olur mu?”</p>
				<p>“Eee, hayat bu!” diyerek köylü derin derin iç geçirdi.</p>
				<p>“Hoşça kal Matvey.”</p>
				<p>“Güle güle. Sevimli bir delikanlısın sen.”</p>
				<p>Çocuklar yürümeye devam ettiler.</p>
				<p>“İyi bir köylü,” dedi Kolya Smurov’a. “Halkla konuşmayı severim ve halka hak vermekten daima mutlu olurum.”</p>
				<p>“Bizi dövüyorlar diye neden yalan söyledin?” diye sordu Smurov.</p>
				<p>“Adamın gönlünü hoş etmek gerekmez miydi?”</p>
				<p>“Nasıl yani?”</p>
				<p>“Bak Smurov, ağzımdan çıkan sözü anlamayıp tekrar tekrar soru sorulmasından hoşlanmam. Bazı şeyleri açıklayamazsın. Köylünün düşüncesine göre, öğrenciye dayak atarlar ve dayak atmaları gerekir; dayak yemeyen öğrenciden ona ne? Ona kalkıp da bizi dövmediklerini söyleseydim üzülecekti. Ama sen bunu anlamazsın zaten. Halkla nasıl konuşulacağını bilmek gerekir.”</p>
				<p>“Aman kimseyi kızdırma lütfen, şu kaz meselesi gibi bir hikâye çıkmasın.”</p>
				<p>“Korkuyor musun?”</p>
				<p>“Alay etme, Kolya, vallahi korkuyorum. Babam çok kızar. Seninle dolaşmamı kesinlikle yasakladı.”</p>
				<p>“Kaygılanma, bu defa hiçbir şey olmayacak. Merhaba Nataşa,” diye tenteli tezgâhlardan birine bağırdı.</p>
				<p>“Ne Nataşa’sı, ben Marya’yım,” diye şamatacı bir şekilde cevap verdi pek yaşlı olmayan satıcı kadın.</p>
				<p>“Marya da olsan iyi, hoşça kal.”</p>
				<p>“Ah, seni yumurcak, yerden bitme, hele şuna da bak.”</p>
				<p>“Vaktim yok, seninle geçirecek zamanım yok, gelecek pazara anlatırsın,” diye elini salladı Kolya, sanki kendisi kadına değil de kadın ona sataşmış gibi.</p>
				<p>“Pazar günü sana ne anlatacağım ki? Ben sana değil, sen bana musallat oldun yumurcak,” diye bağırdı Marya, “iyi bir sopa atmalı sana, yaramazlıklarını bilmeyen yok!”</p>
				<p>Marya’nın yanındaki tezgâhlarında satış yapan öteki kadınlar arasında gülüşmeler duyuldu. Dükkânların önündeki kemerlerin altından birdenbire tezgâhtar kılıklı öfkeli bir adam fırladı. Adam bizim şehirden değildi, dışardan gelmiş biriydi. Uzun etekli mavi bir kaftan ve kasket giymişti. Gençten biriydi. Koyu kumral kıvırcık saçları, uzun, soluk, çiçek bozuğu bir suratı vardı. Anlamsız bir heyecan içindeydi ve hemen yumruğuyla Kolya’yı tehdit etmeye koyuldu.</p>
				<p>“Seni tanıyorum,” diye öfkeyle haykırdı, “seni tanıyorum!”</p>
				<p>Kolya ona dikkatle baktı. Bu adamla ne zaman tartışmış olabileceğini hatırlayamadı. Tabii, sokaklarda giriştiği tartışmalar az mıydı ki hepsini hatırlayabilsin.</p>
				<p>“Tanıyor musun?” diye alayla sordu.</p>
				<p>“Seni tanıyorum! Seni tanıyorum!” diye bir ahmak gibi tutturdu şehirli.</p>
				<p>“İyi o zaman. Ama benim hiç vaktim yok, hoşça kal!”</p>
				<p>“Niye yaramazlık ediyorsun?” diye bağırdı şehirli. “Yine mi bir haylazlık edeceksin? Seni tanıyorum! Yine ne yaramazlık yapacaksın?”</p>
				<p>“Benim haylazlık etmem seni ilgilendirmez, birader,” dedi Kolya durarak ve onu süzmeye devam ederek.</p>
				<p>“Nasıl beni ilgilendirmez?”</p>
				<p>“Öyle, ilgilendirmez işte.”</p>
				<p>“Peki, kimi ilgilendirir? Kimi? Kimi, ha?”</p>
				<p>“Trifon Nikitiç’i ilgilendirir, birader, seni değil.”</p>
				<p>“Trifon Nikitiç de kim?” Delikanlı hep aynı öfkeli haline rağmen ahmakça bir hayretle gözlerini Kolya’ya dikmişti. Kolya, onu bakışlarıyla ciddi bir şekilde ölçtü.</p>
				<p>“Voznesenye’ye gittin mi?” diye birden sert ve ısrarlı bir sesle adama sordu.</p>
				<p>“Ne Voznesenye’si? Neden? Hayır, gitmedim.” Delikanlının şaşkınlığı daha da artmıştı.</p>
				<p>“Sabaneyev’i tanır mısın?” diye devam etti Kolya daha da ısrarlı ve sert bir şekilde.</p>
				<p>“Sabaneyev’i mi? Hayır, tanımam.”</p>
				<p>“Hadi canın cehenneme öyleyse!” diye birden kestirip attı Kolya ve sağa dönüp Sabaneyev’i bile tanımayan böyle bir ahmakla konuşmayı adeta küçümseyerek hızlı adımlarla yoluna devam etti.</p>
				<p>“Dursana, hey! Hangi Sabaneyev?” İyice meraklanmış olan delikanlının aklı başına gelmişti. “Niye böyle konuştu?” diyerek birden aptal aptal baktığı satıcı kadınlara döndü.</p>
				<p>Kadınlar gülüştüler.</p>
				<p>“Akıllı çocuk,” dedi biri.</p>
				<p>“Hangi Sabaneyev’den bahsetti?” diye deli gibi tekrarlıyordu delikanlı sağ elini sallayarak.</p>
				<p>“Kuzmiçevlerde çalışan Sabaneyev olmalı, evet o olmalı,” diye tahminde bulundu kadınlardan biri.</p>
				<p>Delikanlı kadına dik dik baktı. </p>
				<p>“Kuz-mi-çev mi?” dedi başka bir kadın . “Nasıl Trifon olur canım? Öteki Kuzma, Trifon değil ki. Çocuk Trifon Nikitiç demişti, demek ki o değil.”</p>
				<p>“Ne Trifon ne de Sabaneyev Çijov bu,” diye birden lafa karıştı o ana kadar susup ciddi ciddi dinlemiş olan üçüncü kadın, “adı Aleksey İvaniç’tir. Çijov, Aleksey İvanoviç.”</p>
				<p>“Öyle, öyle, Çijov bu,” diye ısrarla doğruladı dördüncü kadın.</p>
				<p>Şaşkına dönen delikanlı bir ona, bir ötekine bakıyordu.</p>
				<p>“Bunu niye sordu, niye sordu, dostlar!” artık neredeyse umutsuzluk içinde haykırıyordu. “‘Sabaneyev’i tanır mısın?’ diye neden sordu? Canı cehenneme, kimse kim bu Sabaneyev.”</p>
				<p>“Be akılsız adam, Sabaneyev değil, Çijov, Aleksey İvanoviç Çijov, anladın mı?” diye bağırdı satıcı kadın ciddi bir ifadeyle.</p>
				<p>“Ne Çijov’u? Hangi Çijov? Biliyorsan söyle.”</p>
				<p>“Hani şu uzun boylu, uzun saçlı, yazın pazarda otururdu ya.”</p>
				<p>“Bana ne lazım senin Çijov’un ha?”</p>
				<p>“Sana ne lazım ben nerden bileyim.”</p>
				<p>“Onun sana niye lazım olduğunu kim bilsin ki,” diye atıldı başka bir kadın, bu kadar yaygara kopardığına göre onun sana niye lazım olduğunu senin bilmen gerekir. Zaten çocuk da bize değil, sana söyledi, aptal herif. Sahi gerçekten tanımıyor musun?”</p>
				<p>“Kimi?”</p>
				<p>“Çijov’u.”</p>
				<p>“Şeytan alsın şu Çijov’u, seni de beraber götürsün! Pataklayacağım onu, görür gününü! Benimle alay etti!”</p>
				<p>“Çijov’u mu pataklayacaksın? Yoksa o mu seni! Aptalın tekisin sen!”</p>
				<p>“Çijov’u değil, Çijov’u değil, çocuğu döveceğim, sen de ne fesat karısın be! Getirin onu, buraya getirin, benimle alay etti!”</p>
				<p>Kadınlar kahkahalarla gülüyorlardı. Kolya ise yüzünde zafer kazanmış bir ifadeyle çoktan uzaklaşmıştı. Smurov, uzaktan bağırtıları gelen gruba arada bir göz atarak Kolya’nın yanında yürüyordu. Kolya’yla birlikte bir maceraya girmekten hâlâ korktuğu halde o da çok eğlenmişti.</p>
				<p>“Ona sorduğun şu Sabaneyev de kimdi?” diye sordu Kolya’ya cevabını önceden sezinleyerek.</p>
				<p>“Ne bileyim kim olduğunu. Artık akşama kadar bağırır dururlar. Toplumun bütün katmanlarındaki salakları galeyana getirmeyi severim. Bak işte bir ahmak daha orada duruyor, bak işte şu köylü. ‘Aptal bir Fransız’dan daha aptal bir varlık yoktur’ derler, ama Rusların yüz ifadesi de kendini ele verir. Şu köylünün suratında da aptal olduğu yazılı değil mi, ha?”</p>
				<p>“Bırak onu Kolya, yürü gidelim.”</p>
				<p>“Asla bırakmam, bir kere ok yaydan çıktı artık. Hey, merhaba köylü!”</p>
				<p>Yanlarından yavaş yavaş yürüyen, biraz kafayı bulmuş, yuvarlak safça suratlı, kırçıl sakallı, çam yarması gibi iriyarı köylü kafasını kaldırdı ve delikanlıya baktı.</p>
				<p>“Eğer dalga geçmiyorsan merhaba,” dedi cevap olarak acele etmeden.</p>
				<p>“Ya dalga geçiyorsam?” diye güldü Kolya.</p>
				<p>“Dalga geçiyorsan geç, Tanrı seni affetsin. Bunda bir şey yok, olabilir tabii. Her zaman şaka edilebilir.”</p>
				<p>“Kusuruma bakma, birader, şaka yapmıştım.”</p>
				<p>“Tanrı seni affetsin.”</p>
				<p>“Sen de affeder misin?”</p>
				<p>“Ederim. Hadi git yoluna.”</p>
				<p>“Vay canına, sen akıllı bir köylüsün galiba.”</p>
				<p>“Senden akıllıyım,” diye yanıtladı köylü beklenmedik bir şekilde ve önceki ciddiyetiyle.</p>
				<p>“Hiç sanmam.” Kolya biraz şaşırmıştı.</p>
				<p>“Doğru söylüyorum.”</p>
				<p>“Belki de öyledir.”</p>
				<p>“Tamam birader.”</p>
				<p>“Hoşça kal köylü kardeş.”</p>
				<p>“Güle güle.”</p>
				<p>“Köylüler de çeşit çeşit,” dedi Kolya Smurov’a biraz sustuktan sonra. “Akıllısına çatacağımı nerden bilirdim. Halkın içindeki zekâyı kabul etmeye her zaman hazırım.”</p>
				<p>Uzaktan kilisenin saati on bir buçuğu vurdu. Çocuklar acele etmeye başladılar ve Yüzbaşı Snegiryov’un evine giden oldukça uzun yolu hızlı adımlarla ve hemen hemen hiç konuşmadan yürüdüler. Eve yirmi adım kala Kolya durdu ve Smurov’a önden gitmesini ve Karamazov’u oraya, yanına çağırmasını söyledi.</p>
				<p>“Önceden havayı koklamak gerek,” dedi Smurov’a.</p>
				<p>“Çağırmaya ne gerek var ki,” diye itiraz etti Smurov, “git, içeri gir, gelişine müthiş sevinecekler. Ayazda tanışmaya ne lüzum var?”</p>
				<p>“Onu buraya, bu soğuk havaya neden çağırdığımı ben biliyorum,” diye sert bir şekilde kestirip attı Kolya (bu “bücürlere” bu şekilde davranmayı pek severdi) ve Smurov verilen emri yerine getirmeye koştu.</p>
				
				
				
				</div>
  </body>
</html>