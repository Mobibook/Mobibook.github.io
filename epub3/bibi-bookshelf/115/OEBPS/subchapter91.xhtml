<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter91">
<div class="html5_section">
				<div class="html5_header">
				<h1 class="chapter-num">XII</h1>
				<h1 class="chapter-title">ZATEN CİNAYET DE YOKTU</h1>
				</div>
				
				<p>“İzninizle sayın jüri üyeleri, burada söz konusu olan bir insanın hayatıdır ve daha dikkatli olmak gerekir. İddia makamının en son güne, yani bugüne, duruşma gününe kadar sanığı taammüden adam öldürmekle suçlamakta tereddüt ettiğini, bugün mahkemeye sunulan şu uğursuz <em>‘</em>sarhoş<em>’</em> mektuba kadar da tereddüt içinde olduğunu kendi sözleriyle de doğruladığını biraz önce duyduk. <em>‘</em>Yazıldığı gibi olmuş!<em>’</em> Bir kere daha tekrarlıyorum: Sanık, sadece kadının nerede olduğunu öğrenmek için peşinden koşmuştur. Bu tartışma götürmez bir gerçektir. Kadını evde bulmuş olsaydı hiçbir yere gitmeyecek, yanında kalacak ve mektupta yazdıklarını yerine getirmeyecekti. Hiçbir plan yapmadan aniden koşup gitti ve yazdığı <em>‘</em>sarhoş<em>’</em> mektubu o sırada belki de hiç aklına bile getirmedi. <em>‘</em>Havanelini kapmış<em>’</em> hatırlarsınız, sadece bir havanelinden bize ne büyük bir psikoloji çıkarmışlardı: Neden bu havanelini silah olarak almış olmalıymış falan falan. Burada aklıma son derece olağan bir düşünce geliyor: Peki, eğer bu havaneli göz önünde bir yerde, sanığın kaptığı rafın üzerinde değil de dolaba kaldırılmış olsaydı, o zaman sanığın gözüne çarpmaz ve o da silahsız ve eli boş olarak gider, hiç kimseyi de öldürmezdi. Havanelinin bir silah olduğu ve kasıtlı olarak alındığı sonucunu nasıl çıkarabilirim? Evet, sanık meyhanelerde babasını öldüreceğini avaz avaz bağırarak söylemiş, ama cinayetten iki gün önce, sarhoşken mektubu yazdığı o gece sakinmiş ve meyhanede sadece bir tezgâhtarla tartışmış <em>‘</em>Oysa Karamazov kavga etmeden duramazmış.<em>’</em> Buna da şöyle yanıt vereceğim: Eğer bu şekilde, planlı, mektupta yazdıklarına uygun bir cinayet işlemeyi tasarlamışsa bu tezgâhtarla da kesinlikle tartışmaz, hatta belki bu meseleyle meşgul olan kafası kimsenin görmemesi ve duymaması için sakin bir yer ve sessizlik arayacağından hiç meyhaneye gitmez, <em>‘</em>Mümkünse beni tamamen unutun<em>’</em> diye düşünebilir ve bu durum da hem kafasındaki hesaplara hem de içgüdülerine uygun düşerdi. Sayın jüri üyeleri, psikoloji iki uçludur ve psikolojiyi anlama yeteneğine az çok biz de sahibiz. Geçen bir ay boyunca meyhanelerdeki bütün bu bağrış çağrışlara gelince, delikanlıların ya da sarhoş serserilerin meyhaneden çıkarken birbirleriyle kavga ederek <em>‘</em>Seni öldüreceğim<em>’</em> diye bağırdıkları olmaz mı hiç? Ama kimseyi de öldürmezler. Bu uğursuz mektup da aynen bir sarhoşun öfkesinin ifadesi, meyhaneden çıkan birinin öldürürüm, hepinizi asarım, keserim bağrışı değil midir? Neden öyle olmasın? Neden bu mektup, gülünç bir mektup değil de, böylesine uğursuz bir mektuptur? Öyledir, çünkü babanın cesedi bulunmuştur, çünkü bir tanık sanığı silahlı olarak ve kaçarken bahçede görmüştür ve tanığın kendisi de sanığın saldırısına uğramıştır, demek ki, her şey mektupta yazıldığı gibi olmuştur, mektup da bu yüzden gülünç değil, uğursuz bir mektuptur. Çok şükür, <em>‘</em>Bahçede olduğuna göre, demek ki o öldürdü<em>’</em> noktasına da ulaştık. Şu iki sözcükle, <em>olduğuna göre,</em> bu mutlak surette her şey bitmiş, suçlama tamam <em>demektir.</em> Peki, orada olsa bile bu ille de öldürdü anlamına mı gelir? Ah, evet, olayların bir araya gelişinin ve birbiriyle uyumunun gerçekten de oldukça anlamlı olduğunu kabul ediyorum. Yalnız bu olaylara aralarındaki uyumdan huylanmadan tek tek bakınız: Örneğin, iddia makamı, sanığın, babasının penceresinin önünden kaçıp uzaklaştığı hakkındaki ifadesinin doğruluğunu neden hiçbir şekilde kabul etmek istemiyor? Hatta iddia makamının katilin birden kapıldığı saygı ve <em>‘</em>dindarlık<em>’</em> duyguları konusundaki alaylarını hatırlayın. Ya gerçekten de o anda buna benzer bir şey olmuşsa, yani saygı duygusu olmasa bile dindarlık söz konusu olmuşsa? <em>‘</em>O anda annem benim için dua etmiş olmalıydı,<em>’</em> diyor sanık soruşturmada verdiği ifadede. Svetlova’nın, babasının evinde olmadığına kanaat getirir getirmez de kaçıp gitmiştir. <em>‘</em>Ama pencereden bakarak bundan emin olamazdı<em>’</em> diyerek iddia makamı bize itiraz edecektir. Peki neden emin olamazdı? Pencere zaten sanığın verdiği işaretler üzerine açılmıştı. O anda Fedor Pavloviç tarafından bir söz söylenmiş, bir çığlık atılmış olabilir ve sanık da böylece Svetlova’nın orada olmadığına kanaat getirmiştir. Neden mutlaka hayal ettiğimiz gibi ya da başkalarının hayal etmemizi istedikleri şekilde varsayımlarda bulunmalı? Aslında en titiz bir romancının bile gözünden kaçan binlerce şey olabilir. <em>‘</em>Ama Grigoriy kapıyı açık görmüştü, demek ki, sanık mutlaka eve girmişti ve dolayısıyla da o öldürmüştü.<em>’</em> Bu kapı konusuna gelince, sayın jüri üyeleri... Gördüğünüz gibi, kapının açık olduğuna sadece bir kişi tanıklık ediyor, ancak onun da o sıradaki durumu... Her neyse, varsın kapı açık olsun, sanık açmış ve içinde bulunduğu durum için son derece anlaşılır bir şekilde kendini korumak için açık değildi diye yalan söylemiş olsun, varsın eve girmiş, evde dolaşmış olsun. Eve girdiğine göre ille de öldürmüş mü olmalı? Eve zorla girmiş, odalarda dolaşmış, babasını itip kakmış, hatta dövmüş olabilir, ama Svetlova’nın onun yanında olmadığına kanaat getirdikten sonra kadının orada bulunmadığına ve babasını öldürmeden çekip gideceğine sevinerek oradan kaçmıştır. Kendinden geçtiği bu anda yere yıktığı Grigoriy’in yanına bir dakika sonra duvardan atlayıp gelmesi de belki saf bir duygu, bir merhamet duygusu hissettiği için, babasının canına kıyıp günaha girmekten kurtulduğu, babasını öldürmediği için yüreğinde temiz duygular ve bir sevinç hissettiği içindir. Savcı bey, sanığın karşısında kendisini yeni bir hayata çağıran aşkın kapılarının tekrar açıldığı, ancak arkasında babasının kanlı cesedini bıraktığı ve bu yüzden idama mahkûm edileceği için artık sevmenin de olanaksız hale geldiği bir sırada, Mokroye köyündeki korkunç durumunu bizleri dehşete düşüren anlamlı sözlerle tasvir etti. Ancak, savcı bey kendi psikoloji anlayışına göre açıkladığı bir sevgiye yine de ihtimal tanıyor. <em>‘</em>Sarhoşluk hali, suçluyu idama götürecekler, ama daha uzun süre beklemesi gerekiyor, falan, falan.<em>’</em> Savcı bey, yine farklı bir tip yaratmadı mı, diye tekrar soruyorum. Sanık öyle biri midir, eğer gerçekten elini babasının kanına bulamışsa o anda hâlâ aşkını ve mahkeme karşısında ne söyleyeceğini düşünebilecek kadar kaba ve vurdumduymaz biri midir? Yo, hayır hayır! Kadının onu sevdiği, birlikte gidelim dediği, ona yeni bir saadet vaat ettiği o sırada daha yeni ortaya çıkmıştır. Size yemin ederim, o anda sanık kendini öldürme ihtiyacını iki kat, üç kat daha fazla hissetmiş olmalıdır. Arkasında babasının cesedini bırakmış olsaydı, kendini mutlaka öldürürdü! Ah hayır, tabancalarının nerede olduğunu unutmazdı! Sanığı tanıyorum: İddia makamınca kendisine atfedilen vahşi hayvanlara özgü katı kalplilik, onun karakteriyle bağdaşmıyor. Kendisini öldürürdü, kesinlikle öldürürdü: Kendisini öldürmemesinin tek nedeni, <em>‘</em>annesinin onun için dua etmiş olması<em>’</em> ve babasının kanının akmasında hiçbir suçunun bulunmamasıdır. O gece Mokroye’de sadece yere yıktığı ihtiyar Grigoriy için acı çekiyor, yüreği yanıyordu ve ihtiyarın kendine gelip ayağa kalkması için, vurduğu darbenin öldürücü bir darbe olmaması ve bu yüzden idam edilme olasılığının ortadan kalkması için içinden dua ediyordu. Olayların bu şekilde yorumu neden kabul edilmesin? Sanığın bize yalan söylediği hakkında elimizde hangi kesin kanıt var? Bize hemen yine babasının cesedini gösterecek ve kaçıp gittiğine göre, o öldürmediyse kim öldürdü o zaman, diyecekler. Tekrarlıyorum, iddia makamının bütün mantığı, o değilse o zaman kim öldürdü, şeklindedir. Onun yerine koyacak kimse yokmuş. Peki, öyle mi, sayın jüri üyeleri? Sahiden de yerine koyacak hiç kimse yok mu? İddia makamının o gece o evde bulunan ve oraya uğrayanların hepsini bir bir saydığını dinledik. Beş kişi bulunuyordu. Bunlardan üçünün tamamen suçsuz olduğunu kabul ediyorum: Öldürülenin kendisi, ihtiyar Grigoriy ve karısı. Demek ki, geriye sanık ve Smerdyakov kalıyor ve savcı bey, sanığın Smerdyakov’dan başka suçlayacak kimse olmadığı için onu suçladığını, şayet altıncı bir kişi, hatta altıncı bir kişi olduğuna dair bir işaret olsaydı, sanığın yaptığından utanarak Smerdyakov’u suçlamaktan hemen vazgeçip bu altıncı kişiyi suçlayacağını heyecanla haykırıyor. Ancak, sayın jüri üyeleri, ben neden bunun tam tersi bir sonuç çıkarmayayım? İki kişi var: Sanık ve Smerdyakov. Ben neden sırf suçlayacak başka birini bulamadığınız için müvekkilimi suçluyorsunuz demeyeyim? Sırf peşin fikirleriniz yüzünden Smerdyakov’u her tür kuşkudan uzak tuttuğunuz için illa ki başka biri olması gerekiyor. Evet, gerçekten de Smerdyakov’u sadece sanığın kendisi, iki kardeşi ve Svetlova suçluyorlar, hepsi bu. Ama aslında ifade verenlerin arasında da birileri daha var; toplum içinde bir sorunun, bir kuşkunun pek açık olmasa da kaynaşması söz konusu. Belli belirsiz bir fısıltı duyuluyor, sanki başka bir beklenti varmış gibi geliyor. Nihayet, bazı olguların, itiraf edeyim belirsiz de olsa son derece niteleyici bir şekilde bir araya gelmesi de bunu kanıtlıyor: Birincisi, tam felaketin olduğu gün başlayan ve savcı beyin nedense pek büyük bir gayretle savunmak zorunda kaldığı şu sara nöbeti. Daha sonra Smerdyakov’un mahkemeden bir gün önce birdenbire intihar etmesi. Sonra da sanığın bugüne dek ağabeyinin suçluluğuna inanmış olan ve birden elinde paralarla gelip Smerdyakov’un katil olduğunu ilan eden büyük kardeşinin bugün duruşmada verdiği ani ifade. Mahkeme heyeti ve savcıyla birlikte ben de İvan Karamazov’un hasta olduğuna ve ifadesinin gerçekten de son bir umutla, üstelik hezeyan halinde suçu ölmüş birine atarak ağabeyini kurtarma niyetiyle yapılmış bir deneme olduğuna tamamen inanıyorum. Yalnız, yine de Smerdyakov adı geçti, yine de sanki muammalı bir şey işitildi. Sayın jüri üyeleri sanki burada üzerinde uzlaşma sağlanmamış, henüz bitmemiş bir şey var gibi. Belki de hâlâ üzerinde uzlaşma yolu aranıyordur. Ama şimdilik bunu bir yana bırakalım ve daha sonra konuşalım. Biraz önce mahkeme heyeti duruşmaya devam etme kararı aldı, bu arada ben savcı beyin son derece ince ve ustaca çizmiş olduğu merhum Smerdyakov’un kişilik çözümlemesi konusunda bir şeyler söylemek isterim. Ancak, yeteneğine parmak ısırsam da bu kişilik tahlilinin özünü tümüyle kabul edemiyorum. Smerdyakov’un yanına gittim, onu gördüm ve kendisiyle konuştum. Bende bambaşka bir izlenim uyandırdı. Sağlığı iyi değildi, bu doğru, ama karakteri, yo, hayır, iddia makamının söylediği gibi hiç de öyle karakteri zayıf biri değildi. Özellikle hiçbir korkaklık, daha doğrusu savcı beyin bize pek tipik bir şekilde tasvir ettiği korkaklığı görmedim. Hiç de saf değildi, tam tersine saflığın altına gizlenmiş korkunç bir kuşkuculuk ve pek çok şeyi görebilen bir zekâ gördüm. İddia makamı son derece büyük bir saflık göstererek onu aklı kıt biri saydı. Benim üzerimde son derece belirgin bir izlenim bırakmıştı: Bu adamın kesinlikle kindar, aşırı derecede gözü yüksekte, korkunç derecede kıskanç biri olduğuna inanarak yanından ayrılmıştım. Hakkında bazı bilgiler topladım: Dünyaya geliş şeklinden nefret ediyor, bundan utanıyor ve <em>‘</em>Smerdyaşçaya’dan dünyaya geldiğini<em>’</em> dişlerini gıcırdatarak hatırlıyordu. Çocukluğunda o kadar iyiliklerini gördüğü uşak Grigoriy’e ve karısına karşı saygısızdı. Rusya’ya lanet okur ve alay ederdi. Kendini Fransızlara benzetmek için Fransa’ya gitmek hayalindeydi. Bunu yapmak için parasının yeterli olmadığını daha önce sık sık ve pek çok defa söylemişti. Bence kendisinden başka hiç kimseyi sevmiyordu, kendisine tuhaflık derecesinde büyük saygı duyuyordu. Aydın biri olmak onun için iyi bir giysi, temiz gömlek ve parlak çizmeler giymek demekti. Kendisini Fedor Pavloviç’in yasadışı oğlu (bununla ilgili kanıtlar vardır) sayarken beyinin yasal çocuklarıyla kıyaslanınca kendi durumundan nefret etmemesine imkân yoktu: Her şey onlarındı, onunsa hiçbir şeyi yoktu, bütün haklar ve miras onlarındı, oysa o sadece bir aşçı parçasıydı. Bana paraları Fedor Pavloviç’le birlikte zarfa koyduklarını anlatmıştı. Bu paranın, yani onun geleceğini kurtarabilecek bu paranın gideceği yer onun için kesinlikle tiksindirici bir yerdi. Üstelik pırıl pırıl yüzlük banknotlardan oluşan üç bin ruble görmüştü (paraları ona mahsus sormuştum). Aman, kıskanç ve gururlu birine birdenbire sakın bu kadar çok para göstermeyin. İlk defa bu kadar çok para görüyordu. İlk görüşte herhangi bir sonuç doğurmasa bile rengârenk para destesinin etkisi, hayalinde hastalıklı bir şekilde yansımış olabilirdi. Üstün yetenekli savcı bey, Smerdyakov’u cinayetle suçlama olasılığı konusundaki bütün pro ve contra varsayımları bize olağanüstü bir incelikle çizmiş ve neden sara nöbeti geçiriyormuş gibi yapsın ki, diye üzerine basa basa sormuştu. Evet, rol yapmamış, nöbet tamamen doğal olarak gelmiş olabilirdi, ama tamamen doğal olarak da geçmiş ve hasta kendine gelmiş de olabilirdi. Tamamen iyileşmese de saralılarda görüldüğü gibi, kendine gelebilir ve ayılabilirdi. İddia makamı, Smerdyakov ne zaman cinayeti işlemiştir diye soruyor. Ancak bunu ne zaman yaptığını söylemek son derece kolaydır. İhtiyar Grigoriy duvarın üzerindeyken sanığın ayağını yakalayıp <em>‘</em>baba katili!<em>’</em> diye avaz avaz bağırdığı anda kendine gelebilir ve derin uykusundan uyanabilirdi (çünkü yalnızca uyuyordu, sara nöbetlerinin arkasından hasta daima derin bir uykuya dalar). Sessizlik ve karanlıkta bu çığlık alışılmadık bir şeydir ve o zamana kadar uykusunu almış olan Smerdyakov’u uyandırmış olabilir: Doğal olarak bir saat önce uykusu açılmaya başlamış olabilirdi. Yataktan kalkıp hiçbir şey düşünmeden, hemen hemen tamamen bilinçsiz olarak ne olduğuna bakmak için çığlığın geldiği yere doğru yönelmiştir. Zihni hastalık yüzünden karışık, düşünceleri hâlâ bulanıktır, ama bahçeye çıkar, aydınlık pencerelere yaklaşır ve beyinden kendisi için kuşkusuz çok sevindirici olan haberi alır. Kafasında hemen bir düşünce kıvılcımlanır. Korkak beyinden bütün ayrıntıları öğrenmiştir. Dağınık ve hasta zihninde yavaş yavaş bir fikir doğar. Korkunç, ama çok çekici ve kesinlikle çok mantıklı bir düşüncedir bu: Beyi öldürüp üç bin rubleyi alacak ve sonra da bütün suçu beyin oğluna atacaktır. Beyin oğlundan başka kim akıllarına gelir artık, ondan başka kimi suçlayabilirler? Nasılsa onun buraya geldiğine dair bütün kanıtlar mevcuttur. Korkunç bir para hırsı, cezalandırılmayacağı düşüncesiyle birlikte bütün ruhunu sarmış olmalıdır. Ah, bu ani ve karşı konulmaz taşkınlıklar fırsat bulunca öyle sık gelir ki! En çok da daha bir dakika öncesinde adam öldürmek niyetinde olmayan katillere pek sık gelir! Smerdyakov, böylece beyin yanına girmiş ve herhangi bir silahla, örneğin bahçede eline geçirdiği ilk taşla planını gerçekleştirmiş olabilir. Ancak ne için, hangi amaçla? Üç bin ruble onun geleceği demektir! Ah, hayır, kendimi yalanlamıyorum, para olabilirdi de. Hatta belki paranın nerede olduğunu, beyin odasında nerede durduğunu bir tek Smerdyakov biliyordu. <em>‘</em>Peki ya paraların içinde bulunduğu zarfın üzerindeki kapak yazısı, ya yere atılmış yırtık zarf parçası?<em>’</em> Savcı bey demin bu zarftan söz ederken bu yırtık zarf parçasını yere ancak Karamazov gibi alışık olmayan bir hırsızın bırakabileceğini, oysa Smerdyakov’un kendi aleyhine böyle bir kanıtı asla ortada bırakmayacağını söyleyerek bu konudaki son derece ince düşüncesini açıklamıştı. Sayın jüri üyeleri, demin birden son derece tanıdık bir şey işittiğimi hissettim. Tasavvur edin ki, bu düşünceyi, Karamazov’un zarfı ne yapacağı hakkındaki bu tahmini bundan tam iki gün önce bizzat Smerdyakov’dan duymuştum ve üstelik de beni çok etkilemişti: Rol yapıp kendini saf gösteriyor, bir şeyleri atlayıp geçiyor, bu düşünceye ben kendim varmışım gibi bir sonuç çıkarmam için bana bunu dayatıyor, sanki bana telkin ediyor gibi gelmişti. Sorgu yargıcına da bu düşünceyi telkin etmemiş miydi zaten? Üstün yetenekli savcı beye de bunu empoze etmemiş miydi? Diyecekler ki, peki ya ihtiyar kadın, Grigoriy’in karısı? Yaşlı kadın hastanın bütün gece yanı başında inlediğini duymuştu. Evet duymuş olabilir, ama bu düşünce hiç sağlam olmayan bir düşüncedir. Bütün gece avludaki köpeğin kendisini uyandırdığından, hiç uyutmadığından yakınan bir kadın tanıyordum. Ama zavallı köpekçik, bildiğime göre, gece boyunca topu topu iki üç kere viyaklamıştı. Bu çok doğaldır; insan uyur ve birden bir inilti duyar, uyandırıldığı için sıkıntıyla gözünü açar, ama hemen yeniden uykuya dalar. İki saat kadar sonra tekrar bir inilti duyar, tekrar uyanır ve tekrar uyur, iki saat kadar sonra bir kere daha inilti, topu topu bir gecede üç defa olmuştur bu. Sabahleyin adam kalkar ve birinin bütün gece inlediğinden ve onu sürekli olarak uyandırdığından yakınır. Ona mutlaka öyle gelmiş olmalıdır; uykusu iki saatte bir bölünmüştür tekrar uyuduğunu hatırlamaz, sadece uyanık kaldığı anları hatırlar ve bu yüzden de ona bütün gece uyumamış gibi gelir. İddia makamı, Smerdyakov’un intihar etmeden önce bıraktığı notta neden itirafta bulunmadığını soruyor. <em>‘</em>Vicdanı birine yetti de, öbürüne yetmedi.<em>’</em> Yalnız izninizle, vicdan pişmanlıktır, ama intihar eden birinde pişmanlık değil sadece umutsuzluk olabilir. Umutsuzluk ve pişmanlık, birbirinden tamamen ayrı iki şeydir. Umutsuzluk kindar ve uzlaşmaz olabilir ve intihar eden biri, yaşamına son verirken o anda hayatı boyunca kıskandığı insanlardan iki kat daha fazla nefret edebilir. Sayın jüri üyeleri, hukuki bir hatadan sakının! Biraz önce size anlattığım ve tasvir ettiğim şeyler gerçeğe benzemiyor mu? Açıklamamda bir yanlışlık, olanaksız ve saçma bir şey görüyor musunuz? Ama varsayımlarımda birazcık olsun bir olasılık gölgesi, bir gerçeklik gölgesi varsa kararınızda dikkatli olun. Acaba bu sadece bir gölge midir? Bütün kutsal şeyler üzerine yemin ederim ki, cinayetle ilgili olarak biraz önce size anlattığım yorumumdan tamamen eminim. Beni asıl şaşırtan ve çıldırtan ise iddia makamı tarafından sanığa atfedilen olaylar yığını içinde birazcık olsun doğru ve karşı gelinmez bir tanesinin bile olmaması ve bu talihsiz adamın sırf bu olaylar bu şekilde bir araya geldiği için mahvolacak olmasıdır. Evet, olayların böyle birbirine uygun şekilde bir araya gelmiş olması korkunçtur; kan, sanığın elinden süzülen kan, çamaşırlarına bulaşan kan, <em>‘</em>baba katili!<em>’</em> çığlığıyla yırtılan karanlık gece ve çığlık atan, kafası kırılarak yere düşen adam, daha sonra ise birtakım vecizeler, ifadeler, jestler, bağrış çağrışlar. Bütün bunlar öyle etkileyici ki, insanın inancını bile satın alabilir. Ama, sayın jüri üyeleri, sizin inancınızı satın almak mümkün müdür? Hatırlarsanız, size uçsuz bucaksız bir güç, bağlama ve çözme gücü verilmiştir. Ancak güç arttıkça beraberinde getirdikleri de korkunçlaşır! Biraz önce söylediklerimden küçücük bile olsa geri adım atmış değilim, ama talihsiz müvekkilimin elini baba kanına buladığı hakkında iddia makamının söylediklerini bir an için kabul ediyorum. Tekrarlıyorum, bu sadece bir varsayımdır, müvekkilimin suçsuzluğundan bir an bile kuşku duymadım, ama varsın öyle olsun, müvekkilimin baba katili olduğunu varsayalım. Yüreğimde size söylemek istediğim bir şey daha yatıyor, çünkü sizin yüreklerinizde ve zihinlerinizde de büyük bir mücadele olduğunu hissediyorum... Sayın jüri üyeleri yürekleriniz ve zihinleriniz için söylediğim sözü bağışlayın. Ancak ben sonuna kadar dürüst ve samimi olmak istiyorum. Hepimiz samimi olalım!...”</p>
				<p>Burada savunma avukatının sözleri oldukça kuvvetli bir alkışla kesildi. Aslında son sözlerini öyle içten bir sesle söylemişti ki, salondaki herkes, onun gerçekten de söyleyecek bir şeyi olduğunu ve şimdi söyleyeceği şeyin en önemli şey olduğunu hissetmişti. Ama mahkeme başkanı, alkışlardan sonra “benzer bir olayın” bir kez daha tekrarlanması halinde mahkeme salonunu “boşaltacağını” yüksek sesle ifade etti. Herkes sustu ve Fetyukoviç o ana kadarki sesinden tamamen farklı, yeni, etkileyici bir ses tonuyla konuşmaya başladı.</p>
				
				
				
				</div>
  </body>
</html>