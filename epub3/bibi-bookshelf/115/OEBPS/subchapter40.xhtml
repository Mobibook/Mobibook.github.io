<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter40">
<div class="chapter html5_section">
				<div class="html5_header">
				<h1 class="chapter-num">II</h1>
				<h1 class="chapter-title">TANRI’NIN HUZURUNA ÇIKMIŞ OLAN RAHİP VE KEŞİŞ STARETS ZOSİMA’NIN AĞZINDAN ALEKSEY FEDOROVİÇ KARAMAZOV TARAFINDAN DERLENMİŞ YAŞAM ÖYKÜSÜ</h1>
				</div>
				
				<h1 class="info">Biyografik bilgiler</h1>
				
				<ol>
				<li><h1>a) Starets Zosima’nın genç ağabeyi hakkında</h1>
				<p>Sevgili pederler ve öğretmenler, ben kuzeydeki uzak bir vilayette V. şehrinde bir asilzadenin oğlu olarak doğdum, ama babam ne tanınmış ne de unvan sahibi biriydi. Ben topu topu iki yaşındayken babam öldü. Onu hiç hatırlamıyorum. Anacığıma küçük ahşap bir ev ve çok fazla olmasa da çocuklarıyla birlikte yoksulluk çekmeden yaşamasına yetecek kadar sermaye bırakmıştı. Hepsi hepsi iki kardeştik: Ben, yani Zinoviy ve ağabeyim Markel. O benden sekiz yaş kadar büyüktü. Sinirli ve titiz bir karaktere sahipti, ama iyi yürekli, alaycı olmayan ve özellikle de evde, benimle, annemle ve hizmetçilerle birlikteyken çok tuhaf şekilde suskun bir çocuktu. Jimnazda güzel okuyordu, arkadaşlarıyla tartışmasa bile bir araya da gelmezdi. En azından anacığım onu böyle hatırlıyordu. Vefatından altı ay önce, on yedi yaşını doldurduğu sıralarda galiba serbest fikirliliği yüzünden Moskova’dan siyasi sürgün olarak vilayetimize gönderilmiş olan ve tek başına yaşayan bir adama sık sık gitmeye başlamıştı. Bu adam epeyce okumuş yazmış, üniversitede tanınmış bir filozofmuş. Nedense Markel’den hoşlanmış ve onu kabul etmeye başlamış. Genç adam bütün bir kış boyunca her akşamı onun yanında geçirdi, ta ki sürgün kendi isteğiyle (çünkü koruyucuları vardı) Petersburg’da bir devlet memuriyetine geri dönene kadar. Büyük Perhiz başlamıştı, Markel’se perhiz tutmak istemiyor, bu konuda ileri geri konuşuyor, alay ediyor ve “Bunların hepsi zararlı, zaten Tanrı da yoktur” diyordu. Böylece annemi de, hizmetçileri de, hatta beni bile dehşete düşürdü, çünkü yalnızca dokuz yaşımda olmama karşın bu sözleri duyduğumda ben bile çok korkmuştum. Hizmetçilerimizin hepsi de kölelik döneminden gelmeydi. Dört kişiydiler, tanıdığımız bir toprak sahibinden satın alınmışlardı. Bu dört hizmetçiden birini, topal ve yaşlı aşçı kadın Afimya’yı anacığımın altmış ruble kâğıt para karşılığında sattığını ve onun yerine özgür birini kiraladığını hâlâ hatırlarım. Perhizin altıncı haftasında ağabeyim birden fenalaştı. Zaten hep sağlıksızdı, ciğerleri de, vücut yapısı da zayıftı, vereme temayüllüydü; boyu kısa değildi, ama zayıf ve cılızdı. Yüzü son derece hoştu. Üşütmüştü galiba, ama doktor geldi ve anneciğimin kulağına hızlı gelişen bir verem olduğunu ve ilkbaharı göremeyeceğini fısıldadı. Annem ağabeyimden perhiz yapması ve o sıralar henüz ayakta olduğundan kutsal ekmekle şarap alması için dikkatle ve ihtiyatla, onu korkutmamak için, ağlayıp yalvarmaya başladı. Bunu duyunca kızdı ve Kilise’ye küfretti, ama bir yandan da düşünceye daldı: Tehlikeli şekilde hasta olduğunu ve bu yüzden annemin henüz gücü varken perhiz yapmaya ve kutsal ekmekle şarap almaya gönderdiğini hemen anlamıştı. Ayrıca sağlığının uzun zamandır iyi olmadığını kendisi de biliyordu ve bundan bir yıl önce bir keresinde masa başında otururken bana ve anneme soğukkanlılıkla şöyle demişti: “Bu dünyada sizin aranızda kalıcı değilim, belki bir yıl bile yaşamam.” Sanki kehanette bulunmuştu. Üç gün geçti ve Kutsal Hafta başladı. Ve ağabeyim salı sabahından itibaren perhiz yaparak kiliseye gitti. “Anneciğim bunu sırf sizin için, sizi memnun etmek ve rahatlatmak için yapıyorum,” dedi anneme. Annem sevinçten, hem de aynı zamanda kederden ağlamaya başladı: “Onda böyle birdenbire bir değişiklik olduğuna göre, demek ki sonu yakın.” Ama kiliseye uzun süre gidemedi, yatıp kaldı, artık ona evde günah çıkarttırıyor ve kutsal şarapla ekmek veriyorlardı. Aydınlık, açık, güzel kokulu günler başladı. O yıl Paskalya geç gelmişti. Hatırlıyorum, bütün gece öksürür, az uyur, ama sabahleyin daima giyinir kuşanır ve koltuğa oturmaya gayret ederdi. Onu hep böyle hatırlayacağım: Sessiz sessiz oturur, tatlı tatlı gülümser, hastadır, ama yüzü neşeli ve sevinçlidir. Ruhen tamamen değişmişti; aniden öyle şaşırtıcı bir değişim başlamıştı ki! Yaşlı dadı odaya, yanına girer: “İzin ver, yavrucuğum, ikonanın önüne sana bir kandil yakayım” derdi. Oysaki, eskiden buna izin vermez, hatta üfleyerek söndürürdü. “Yak, canım, yak, daha önce size izin vermediğim için ben bir canavarmışım. Sen kandili yakarak Tanrı’ya dua ediyorsun, ben de sana sevinerek dua ediyorum. Demek ki, aynı Tanrı’ya dua ediyoruz.” Bu sözler bize tuhaf geliyordu. Annemse odasına kaçıyor ve hep ağlıyordu, sadece onun yanına girerken gözlerini siliyor ve neşeli bir ifade takınıyordu. “Anneciğim, ağlama, canım,” diyordu, “daha çok yaşayacağım, sizinle birlikte daha çok neşeleneceğim, hayat ise neşe ve sevinç verici bir şey!” “Ah yavrum, geceleri ateşler içinde yanarken ve göğsün neredeyse yırtılacakmış gibi öksürürken hangi neşeden söz ediyorsun.” “Anneciğim,” diye cevap veriyordu, “ağlama, hayat cennettir, bizler de cennetteyiz, ama bunu bilmek istemiyoruz, eğer öğrenmek isteseydik, hemen yarın bütün dünya cennet olurdu.” Öyle garip ve öyle kararlı konuşurdu ki, herkes onun sözlerine şaşırır, duygulanır ve ağlardı. Tanıdıklarımız gelirdi: “Sevgili, değerli dostlarım,” derdi, “bana gösterdiğiniz bu sevgiyi nasıl hak ettim, ne için beni böyle seviyorsunuz, önceden nasıl oldu da bunu bilemedim, değer vermedim.” Yanına giren hizmetçilere ikide bir: “Canlarım benim, neden bana hizmet ediyorsunuz, bana hizmet etmenize değecek biri miyim ben? Eğer Tanrı bağışlar da sağ kalırsam ben de sizlere hizmet ederim, çünkü herkes birbirine hizmet etmelidir.” Anacığım bu sözleri duyunca kafasını sallardı: “Canım, hastalık yüzünden böyle konuşuyorsun,” derdi. “Anneciğim, iki gözüm, bey de, uşak da olmadan olmaz, ama aynen onların bana yaptığı gibi ben de uşaklarımın uşağı olacağım. Sana bir şey daha söyleyeceğim anacığım, içimizden her biri, herkese karşı her konuda suçludur, bense herkesten daha suçluyum.” Annem bunu duyunca gülmüştü, hem ağlıyor, hem gülüyordu: “Ne için,” diyordu, “herkesin önünde herkesten daha suçluymuşsun? Katiller, haydutlar dururken kendini herkesten fazla suçlayacak ne günah işledin ki?” “Anneciğim, kan damlacığım benim (o sıralar böyle beklenmedik iltifatlar etmeye başlamıştı), benim sevgili, neşeli kan damlacığım, şunu bil ki, gerçekten de herkes, herkese karşı herkes için ve her şey için suçludur. Bunu sana nasıl açıklamalı bilmiyorum, ama bunu ıstırap duyacak derecede hissediyorum. O zamanlar nasıl yaşamışız, öfkelenmişiz ve hiçbir şey bilememişiz?” Gün geçtikçe daha duygulu, daha sevinçli ve sevgiyle dopdolu yataktan kalkar olmuştu. İhtiyar Alman Doktor Eyzenşmidt gelirdi: “Haydi doktor, dünyada bir güncük daha yaşayacak mıyım?” diye onunla şakalaşırdı. “Bir gün değil, günlerce, aylarca, yıllarca yaşayacaksınız,” diye cevap verirdi doktor. “Ne yılı, ne ayı!” diye hayret ederdi, “günleri saymak gerek, mutluluğu tümüyle anlamak için insana bir gün bile yeter. Canlarım, neden tartışıyoruz, birimiz diğerimize karşı kendimizi övüyoruz, birbirimize karşı kırgınlıklarımızı hatırlıyoruz: Hemen bahçeye çıkalım ve gezmeye, hoplayıp zıplamaya, birbirimizi sevmeye, birbirimizi methetmeye ve öpmeye, hayatımıza şükretmeye başlayalım.” Doktor, annem kapıya kadar gelip kendisini uğurladığı sırada, “Oğlunuzun bu dünyada günleri sayılı, hastalığı yüzünden zihni bulanıyor” dedi. Markel’in odasının pencereleri bahçeye bakıyordu. Gölgeli, yaşlı ağaçlarla dolu bir bahçemiz vardı. Ağaçlarda ilkbahar tomurcukları oluşmaya başlamıştı. Erkenci kuşlar uçuşuyor, cıvıldıyor, ona pencereden şarkı söylüyorlardı. Ve birdenbire kuşlara hayran hayran bakarak onlardan da af dilemeye başladı: “Tanrı’nın kuşları, neşeli minik kuşlar, sizler de beni bağışlayın, çünkü sizlere karşı da günah işledim.” O zaman bunu hiçbirimiz anlayamamıştık. Oysa o sevinçten ağlıyordu. “Evet,” diyordu, “etrafım Tanrı’nın nimetleriyle sarılıydı: Kuşlar, ağaçlar, otlar, gökyüzü. Bense bir çirkefin içinde yaşadım, her şeyi kirlettim, güzellikleri ve nimetleri ise hiç fark etmedim.” “Artık ne kadar çok günahı üstüne alıyorsun” diye ağlardı anacığım. “Anneciğim, iki gözüm, kederden değil, sevinçten ağlıyorum; onların önünde suçlu olmayı kendim istiyorum, onları nasıl seveceğimi bilmediğim için sadece sana izah edemiyorum. Hepsine karşı varsın suçlu olayım, hepsi de beni bağışlayacaklar nasılsa, işte cennet de bu. Şu anda da cennette değil miyim?”</p>
				<p>Hatırlanamayacak ve yazılamayacak kadar çok şey daha oldu. Hatırlıyorum bir keresinde odasında hiç kimse yokken yanına gitmiştim. Akşam saatleriydi, hava açıktı, güneş batıyordu ve çaprazlama bir ışık demetiyle bütün odayı aydınlatıyordu. Beni görünce işaret ederek yanına çağırdı. Ona doğru yaklaştım. İki eliyle omuzlarımdan tuttu, tatlı tatlı, sevgiyle yüzüme bakıyordu; hiçbir şey demedi, sadece bir dakika öylece baktı: “Hadi,” diyordu sanki, “şimdi git oyna, benim için yaşa!” O zaman dışarı çıktım ve oynamaya gittim. Onun bana kendisi için yaşamamı emredişini daha sonraları pek çok kez gözyaşlarıyla hatırladım. O sıralar bize pek anlaşılır gelmese de böyle pek çok şaşırtıcı ve güzel sözler söylerdi. Paskalya’dan sonraki üçüncü hafta vefat etti. Şuuru yerindeydi, artık konuşamasa da en son saatine kadar değişmemişti: Sevinçle bakıyordu, gözlerinde neşe vardı, bakışlarıyla bizi arıyor, bize gülümsüyor, bizi çağırıyordu. Vefatı şehirde de çok konuşuldu. Bütün bunlar o zaman beni sarsmasına sarsmıştı, ancak onu gömerlerken çok ağlamış olmama rağmen sarsıntım yine de pek fazla değildi. Küçük bir çocuktum, ama her şey yüreğimde silinmeyecek şekilde kaldı, bir duygu gizlendi sanki içime. Zamanı gelince bütün bunlar canlanmalı ve kendisini göstermeliydi. Öyle de oldu.</p>
				</li>
				<li><h1>b) Peder Zosima’nın yaşamında Kutsal Kitap’ın yeri hakkında</h1>
				<p>O zaman anacığımla yalnız kaldık. İyi yürekli dostlar hemen anneme tavsiyelerde bulundular. Bakın, geriye bir tanecik oğlunuz kaldı, yoksul da değilsiniz, sermayeniz var, başkalarını örnek alıp oğlunuzu neden Petersburg’a göndermeyesiniz, burada kalırsanız onu belki de parlak bir gelecekten yoksun bırakacaksınız, dediler. Daha sonra çarın hassa birliğine girmek üzere beni Petersburg’daki askeri liseye götürmesi için anneme akıl verdiler. Anneciğim uzun süre tereddüt etti: Sonuncu oğlundan nasıl ayrılacaktı, ancak çok gözyaşı dökse de benim geleceğime yardım etmek düşüncesiyle kararını verdi. Beni Petersburg’a götürdü, okula yerleştirdi, o günden sonra da onu hiç görmedim; çünkü üç yıl sonra o da vefat etmişti. Üç yıl boyunca ikimiz için üzülüp endişelendi. Babamın evinden yalnızca paha biçilmez anılar aldım, çünkü bir insanın ilk çocukluk yıllarından itibaren baba evinde sahip olduğu anılarından daha değerli hiçbir şeyi yoktur. Birazcık olsun sevgi ve birliğin bulunduğu bir ailede dahi hemen hemen her zaman bu böyledir. Eğer insanın ruhu değerli şeyler arama yeteneğine sahipse en kötü aileden bile değerli anılar kalabilir. Evle ilgili anılarıma, baba evindeyken çocuk olmama rağmen öğrenmeye pek meraklı olduğum kutsal öykülerle ilgili anıları da katıyorum. O zamanlar elimde bir kitap vardı. <em>Eski Ve Yani Ahit’ten Yüz Dört Kutsal Hikâye</em> adlı, güzel resimli bir kutsal öyküler kitabı. Okumayı da bu kitaptan öğrendim. Hâlâ şurada, rafta durur, değerli bir anı olarak saklarım. Ama henüz okumayı öğrenmeden önceydi, hatırlıyorum, daha sekiz yaşımdayken içimde ilk kez bir manevi sezgi doğmuştu. Annem yalnızca beni (ağabeyim neredeydi hatırlamıyorum) Kutsal Hafta’nın pazartesi günü sabah ayinine Tanrı’nın mabedine götürmüştü. Aydınlık bir gündü ve ben şimdi hatırıma getirdiğimde, buhurdandan günlüğün nasıl tüttüğünü, yukarıya doğru nasıl sessizce yükseldiğini, yukarda kubbenin içindeki dar pencereden de Tanrı’nın ışıklarının kiliseye, bizlerin üzerine nasıl döküldüğünü ve tütsünün dalgalar halinde ışığa doğru yükselirken ışık demetlerinin arasında adeta eridiğini aynı o andaki gibi görüyorum. Duygulanarak bakıyordum ve doğduğumdan beri ilk defa olarak bu sırada ruhumda Tanrı sözünün ilk tohumunu aklım ererek hissettim. Bir delikanlı, elinde kocaman bir kitapla kilisenin ortasına çıktı. Kitap o kadar büyüktü ki, o zaman bana sanki onu güçlükle taşıyormuş gibi geldi. Kitabı rahlenin üzerine koydu, açtı ve okumaya başladı. Birden tam o anda ilk defa bir şeyi anladım. Hayatımda ilk defa Tanrı’nın mabedinde Tanrı sözünün okunduğunu anlamıştım. Un ülkesinde dürüst ve dindar bir adam yaşarmış. Bu adamın bilmem ne kadar malı, ne kadar devesi, koyunu, eşeği varmış, çocukları keyif içindelermiş ve adam onları çok sever, onlar için Tanrı’ya yalvarırmış: Hani belki eğlenirlerken günah işlemişlerdir diye. Sonunda şeytan, Tanrı oğullarıyla birlikte Tanrı’ya gelir ve Tanrı’ya bütün dünyayı ve yerin altını dolaştığını söyler. “Peki, kulum Eyub’u gördün mü?” diye sorar Tanrı ona. Ve Tanrı, yüce kutsal kulunu göstererek şeytana övündü. Tanrı’nın sözleri üzerine şeytan güldü: “Onu bana teslim et ve kulunun nasıl şikâyete başlayacağını ve adına nasıl lanet okuyacağını gör.” Ve Tanrı, o kadar sevdiği mümin kulunu şeytana teslim etti, şeytan onun çocuklarını ve hayvanlarını darmadağın etti, mallarını silip süpürdü, her şey Tanrı’nın yıldırımı gibi bir anda olmuştu. Eyub elbiselerini yırttı, kendini yere attı ve haykırmaya başladı: “Anamın karnından çıplak çıktım, toprağa çıplak döneceğim. Tanrı vermişti, Tanrı aldı. Tanrı’nın adı bundan sonra ebediyen mübarek olsun!” Pederler ve öğretmenlerim, şu anki gözyaşlarımı bağışlayın, çünkü bütün çocukluğum adeta önümde yeniden canlanıyor ve şu anda sanki o zamanki, sekiz yaşındaki çocuk göğsümle soluyorum ve o zamanki gibi hayret, heyecan ve sevinç duyuyorum. Develer de, Tanrı’yla konuşan şeytan da, kulunu ölüme gönderen Tanrı da ve Tanrı’nın “Beni ölüme göndermene rağmen adın mübarek olsun” diye haykıran kulu da o zamanki gibi hayalimde duruyor. Daha sonra ise kilisedeki sessiz ve büyüleyici “Duam Kabul Olsun” ilahisi ve tekrar papazın buhurdanından çıkan tütsü ve diz çökerek okunan dua! O zamandan bu yana (daha dün akşam bile kitabı elime aldım) bu kutsal hikâyeyi gözyaşı dökmeden okuyamam. Bu hikâyede ne yüce, ne esrarlı, ne tasavvur edilmez bir şey vardır! Daha sonra alaycı ve yericilerin sözlerini, kibirli sözlerini duydum: Tanrı mübarek insanları arasından sevdiği birini şeytana eğlence olsun diye nasıl verebilmiş, bu mübarek kişinin çocuklarını nasıl elinden alabilmiş, onu hastalık ve yaralarla nasıl mahvedebilmiş ve bunlar üstelik öyle yaralarmış ki, yaralarının irinini bir çömlek parçasıyla temizleyebiliyormuş, hem de ne için, sadece şeytana karşı “Bak gör, benim kutsal kulum benim için nelere katlanabilir!” diye övünmek için. Ama bunda da yüce bir şey, bir sır var: Gelip geçici dünyanın yüzü ve ebedi gerçek burada bir araya gelmiştir. Dünya gerçeğinin karşısında ebedi gerçek harekete geçmektedir. Burada Yaradan, tıpkı yaratılışın ilk günlerinde, her bir günü tamamladığında “Yarattığım her şey iyidir” diyerek övündüğü gibi, Eyub’a bakıyor ve yarattığı şeyle yine gurur duyuyor. Eyub ise Tanrı’yı överken sadece ona hizmet etmekle kalmıyor, kuşaktan kuşağa ve asırlardan asırlara onun tüm yarattıklarına hizmet ediyor, çünkü zaten bu iş için tayin edilmiştir. Tanrım, bu nasıl kitaptır böyle ve içinde ne dersler vardır! Ne kutsal bir kitaptır, insana verilmiş nasıl bir mucize ve nasıl bir güçtür! Sanki dünyanın ve insanın, insan karakterlerinin bir abidesidir ve her şey adlandırılmış, ebediyen gösterilmiştir. Çözümlenmiş ve açıklanmış ne kadar sır vardır: Tanrı Eyub’u yeniden kalkındırır, ona zenginliğini geri verir, aradan yine yıllar geçer, başka yeni çocukları olur, onları da sever, Tanrım! “Öncekiler yokken, ötekileri yitirmişken bu yenileri nasıl sevebildi? Ötekileri hatırlarken yenileri ne kadar severse sevsin, önceki gibi tam olarak mutlu olması mümkün müdür? Ama mümkündür, mümkündür: Eski bir keder, insan yaşamının yüce sırrıyla yerini yavaş yavaş sessiz, dokunaklı bir sevince bırakır; kaynayan genç kanın yerine uysal, aydınlık bir yaşlılık geçer: Güneşin doğuşunu her gün kutsarım ve yüreğim eskisi gibi ona şarkı söyler, ama artık onun batışını, uzun çapraz ışınlarını daha çok seviyorum, onlarla birlikte de sessiz, uysal ve duygulu anıları, uzun ve bahtiyar yaşamımdan sevdiğim insanları, Tanrı’nın duygulandıran, barıştıran ve her şeyi bağışlatan gerçeği herkese gereklidir! Benim hayatım sona eriyor, bunu biliyorum ve duyuyorum, ama kalan her günümde, bu dünyadaki hayatımın yeni, sonsuz, bilinmeyen, ancak yakında gelecek olan bir yaşamla temasta olduğunu hissediyorum. Bu gelecek yaşamı sezdiğim için ruhum heyecanla titriyor, zihnim ışıklar saçıyor ve yüreğim sevinçle ağlıyor... Dostlarım ve öğretmenlerim, pek çok kez duymuştum, ama artık son zamanlarda daha çok kulağıma geldiğine göre, bizdeki papazlar, en çok da köy papazları her yerde ağlamaklı bir şekilde ücretlerinin azlığından ve hor görüldüklerinden yakınıyorlar ve ücretleri az olduğu için kitabı halka izah edemediklerini ve eğer Lutherciler ve zındıklar gelir ve sürüyü dağıtmaya başlarlarsa varsın dağıtsınlar, çünkü bizim ücretlerimiz az diye açıkça (hatta basında bile) söylüyorlarmış. Bunu ben de okumuştum. Yarabbim! Tanrı onlar için bu derece değerli olan ücretlerinin artışını nasip etsin (çünkü onların yakınmaları haklıdır), ama gerçekten de diyorum ki, bunda bir suçlu varsa yarı yarıya kendimiz suçluyuz! Çünkü varsın hep işle ve törenlerle ezildiğini söylerken haklı olsun, ama yine de Tanrı konusunu hatırlamak için koca haftada bir saat olsun vakit bulabilir. Bütün bir yıl da iş olmuyor ya. Haftada bir kez akşam saatlerinde ilk başta yalnızca çocukları olsun evinde toplasın, çocukların babaları da duyar ve gelmeye başlar. Üstelik bu iş için konaklar kurmak da gerekmez, doğrudan kulübene çağırırsın; korkma evini kirletmezler, zaten onları topu topu bir saatliğine bir araya toplayacaksın. Onlara bu kitabı aç ve hikmetler söyleyerek, caka satarak ve tepelerine çıkarak değil, tatlı ve yumuşak bir şekilde, kendin de onlara bu kitabı okuduğuna ve onların seni dinlediklerine ve anladıklarına memnun olarak, bu sözleri kendin de severek okumaya başla, arasıra dur ve basit insanların anlamadığı bir kelimeyi açıkla, korkma, her şeyi anlayacaklardır, herkes Ortodoks yüreğini kavrayacaktır! Onlara İbrahim ve Sara’yla, İshak ve Rebeka’yla ilgili yerleri, Yakub’un Lavan’a nasıl gittiğini ve rüyasında Tanrı’yla nasıl güreştiğini ve “Burası korkunç bir yer” dediğini oku, basit halkın sofu aklını etkilersin. Onlara, özellikle de çocuklara, rüya habercisi ve yüce peygamber, yakışıklı delikanlı Yusuf’u ağabeylerinin köle olarak sattığını, babalarına ise kanlı elbisesini göstererek oğlunu vahşi bir hayvanın parçaladığını söylediklerini oku. Daha sonra bu ağabeylerin buğday almak için Mısır’a geldiklerini ve ağabeylerince tanınmayan ve artık sarayda yüksek bir yere gelmiş olan Yusuf’un onlara işkence ettiğini, suçladığını ve kardeşi Bünyamin’i alıkoyduğunu ve hepsini sevdiğini, “Sizleri seviyorum ve severken de işkence ediyorum” dediğini oku. Çünkü o, bütün hayatı boyunca kızgın bozkırın ortasında, bir kuyunun başında kendisini tüccarlara nasıl sattıklarını ve ellerini kavuşturarak kendisini başka bir memlekete köle olarak satmamaları için ağladığını ve yalvardığını ve işte bu kadar yıl sonra onları görür görmez yine sonsuz şekilde sevdiğini, ama hepsini bir yandan severken bir yanda da inim inim inlettiğini ve eziyet ettiğini hep hatırlamıştı. Sonunda yüreğinin acılarına dayanamayarak onların yanından kaçar, kendini yatağına atar ve ağlar; sonra yüzünü siler ve sevinçten gözleri parlayarak çıkar ve onlara, “Kardeşlerim, ben sizin kardeşiniz Yusuf’um” der. Daha sonra da ihtiyar Yakub’un, sevgili oğlunun hâlâ hayatta olduğunu öğrenince ne kadar sevindiğini ve hatta yurdunu terk edip Mısır’a gittiğini ve yabancı bir ülkede öldüğünü, hayatı boyunca yumuşak ve korkak yüreğinde gizlice taşıdığı, dünyanın yüce umudunun, uzlaştırıcı ve kurtarıcısının kendi soyundan, yani Yahuda’dan geleceğine ilişkin en yüce sözünü vasiyetnamesinde ebediyen belirttiğini okusun! Pederlerim ve öğretmenlerim, eskiden beri bildiğiniz ve yüz kere daha ustalıkla ve güzel bir şekilde bana öğreteceğiniz şeyleri küçük bir çocuk gibi anlatıp durduğum için kusuruma bakmayın ve kızmayın. Bunları sadece heyecandan söylüyorum, gözyaşlarımı da hoş görün, çünkü bu kitabı seviyorum! Varsın o da, yani Tanrı’nın papazı da ağlasın ve onun söyledikleri karşısında dinleyicilerinin yüreklerinin sarsıldığını görsün. Sadece küçük, küçücük bir tohum atmak gerekiyor: Bu tohumu basit insanların ruhuna atın. Bu tohum ölmeyecek, basit insanların ruhunda hayatları boyunca yaşayacak, onların işledikleri günahların karanlığı ve pis kokuları içinde parlak bir nokta olarak, önemli bir uyarı olarak saklanacaktır. Pek çok şeyi anlatmaya, pek çok şeyi öğretmeye de gerek yoktur, insanlar her şeyi tümüyle anlayacaklardır. Basit insanların anlamayacaklarını mı sanıyorsunuz? Onlara daha sonra güzel Esfira ile mağrur Vastiya’nın heyecanlı ve dokunaklı öyküsünü okumayı deneyin; ya da balinanın karnındaki Yunus Peygamberi anlatan tuhaf hikâyeyi. Özellikle Lucas İncili’nden Tanrı için dualar okumayı (ben öyle yapardım), sonra da “Resullerin İşleri”den Saul’ün nutkunu (bunu mutlaka okuyun!), en sonunda da <em>Çetyi Minei</em>’den Tanrıkulu Aleksey’in ve yücelerin yücesi, mutlu çilekeş, İsa’yı görmüş Mısırlı Marya Ana’nın hayatlarını olsun okumayı unutmayın. Bu basit hikâyelerle onların kalbine girersin ve bu iş, ücretinin azlığına rağmen haftada topu topu bir saatçiğini alır. Halkımızın ne kadar lütufkâr ve minnettar olduğunu, yüzlerce defa teşekkür edeceğini; papazın çabasını ve onun dokunaklı sözlerini hatırlayarak ona tarlasında ve evinde gönüllü olarak yardım edeceğini, üstelik eskisinden daha çok saygı göstereceğini, böylece de ücretinin artacağını kendi gözleriyle görecektir. Bu iş o kadar basittir ki, başka zaman alay ederler diye söylemeye bile çekiniriz, oysaki ne kadar doğrudur! Tanrı’ya inanmayan Tanrı’nın halkına da inanmaz. Tanrı’nın halkına inanan her kimse, onun kutsal olduğunu da görür, üstelik buna kendisi hiç inanmasa bile. Sadece halk ve onun gelecekteki manevi gücü, öz toprağından kopmuş ateistlerimizi yolundan çevirebilir. Örnek olmadan İsa’nın sözü ne işe yarardı? Tanrı’nın sözü olmasa halk mahvolur, çünkü onun ruhu söze ve her türlü güzel kavrama susamıştır. Çok çok eskiden, gençliğimde, bundan kırk yıl kadar önce Peder Anfim’le birlikte bütün Rusya’yı dolaşır, manastıra bağış toplardık. Bir keresinde teknelerin işlediği büyük bir nehrin kıyısında balıkçılarla birlikte geceledik. On sekiz yaşında görünen yakışıklı bir köylü genç yanımıza ilişti. Delikanlı ertesi gün bir mavnayı çekmenin telaşındaydı. Duygulu ve ışıl ışıl bakışlarla önüne baktığını gördüm. Açık, sakin, sıcak bir temmuz gecesi. Nehir geniş. Nehirden buharlar yükseliyor, bizi serinletiyor, küçük bir balık hafifçe suyun üzerine çıkıp hışırdıyor, kuşlar susmuş, her taraf sakin ve güzel, her şey Tanrı’ya dua ediyor. Sadece ikimiz, ben ve bu delikanlı uyumuyoruz. Tanrı’nın dünyasının güzelliğinden ve onun büyük sırrından konuşuyoruz. Her ot, her böcek, karınca, altın sarısı arı, hepsi de aklı olmadığı halde insanı şaşırtacak şekilde gideceği yolu biliyor, Tanrı’nın sırrını ispat ediyorlar, sürekli olarak bu sırrın ta kendisi olduklarını gösteriyorlar. Yakışıklı delikanlının yüreğinin tutuştuğunu görüyorum. Bana ormanı, orman kuşlarını sevdiğini anlattı; kuş avcısıymış, her birini ötüşünden tanırmış, bütün kuşları taklit edebilirmiş; ormandakilerden daha iyi hiçbir şey tanımam, diyor, her şey güzeldir. “Gerçekten,” diye cevap veriyorum, “her şey güzel ve muhteşemdir, çünkü her şey gerçektir. Şu ata bak,” diyorum, “insana yakın, asil bir hayvan, ya da insanı besleyen ve onun için çalışan başını eğmiş, düşünceli duran öküze, onların yüzlerine bak: Yüzlerinde nasıl bir uysallık, onları sık sık acımasızca döven insana karşı nasıl bir bağlılık, kötülük tanımazlık, güven ve güzellik var. Hiçbir günahlarının olmadığını, çünkü hepsinin mükemmel, insan dışında hepsinin günahsız olduğunu ve İsa’nın bizden önce onlarla birlikte olduğunu bilmek bile dokunaklıdır.” “Ne diyorsun,” diye soruyor delikanlı, “onların da mı İsa’sı var?” “Niye olmasın ki,” diyorum, “çünkü Tanrı sözü herkes içindir, bütün yaratıklar ve bütün canlılar, her bir yaprakçık bu sözü bulmaya çabalar, Tanrı’nın şanına şarkı söylerler, İsa’ya ağlarlar, bütün bunları bilinçsiz olarak, günahsız yaşamlarının sırrıyla yaparlar. Bak,” diyorum, “ormanın birinde korkunç, yırtıcı, ama böyle oluşunda kendisinin hiçbir suçu olmayan bir ayı yaşarmış.” Ona bir keresinde bu ayının ormanda, küçük bir kulübede yaşayan yüce bir azizin yanına geldiğini ve azizin ayıya acıdığını, korkmadan yaklaştığını ve ona bir parça ekmek verdiğini anlattım: “Hadi git, İsa seninle olsun” demiş aziz ve vahşi hayvan hiçbir zarar vermeden, söz dinleyip uslu uslu gitmiş. Delikanlı, ayının zarar vermeden gitmesinden ve İsa’nın onunla olmasından duygulandı. “Ah, bu ne kadar güzel,” diyor, “Tanrı’nın her şeyi iyi ve mucizevi!” Oturup sessiz ve tatlı düşüncelere daldı. Anladığını görüyorum. Yanıbaşımda rahat ve masum uykuya daldı. Tanrı gençliğini bağışlasın! Uykuya dalarken ben de onun için dua ettim. Tanrım, kullarına huzur ve aydınlık ver!</p>
				</li>
				<li><h1>c) Starets Zoosima’nın manastıra girmeden önceki yaşamıyla ilgili gençlik anıları. Düello</h1>
				<p>Petersburg’daki hassa birliğinde uzun bir süre, hemen hemen sekiz yıl kaldım ve aldığım yeni eğitimle birlikte hiçbir şeyi unutmasam da çocukluk izlenimlerimden pek çoğu silindi. Buna karşılık o kadar çok yeni alışkanlık ve hatta fikir kazanmıştım ki, neredeyse vahşi, sert ve saçma sapan bir mahluka dönüşmüştüm. Fransızca’yla birlikte nezaket ve sosyetik hitabet gösterişini de edinmiştim. Ben de dahil olmak üzere hepimiz, birliğimizde bize hizmet eden askerleri mükemmel birer hayvan sayardık. Her konuda bütün arkadaşlarımdan daha titiz olduğum için belki de ben herkesten daha çok bu şekilde davranıyordum. Subay çıktığımız zaman alayımızın hakarete uğrayan şerefi uğruna kanımızı akıtmaya hazırdık. Hemen hemen hiçbirimiz gerçek şerefin ne olduğunu bilmezdik, öğrenen biri çıksa da en başta kendisi hemen alay etmeye başlardı. Sarhoşluğumuzla, kavgacılığımızla ve ataklığımızla nerdeyse gurur duyardık. Kötü olduklarını söylemeyeceğim; bu genç adamların hepsi de iyi insanlardı, ama davranışları kötüydü, en çok da benim davranışlarım. En önemlisi, benim param vardı ve bu yüzden de keyfimce, bütün delikanlılık isteklerini yerine getirerek, hiç sınır tanımadan yaşamaya koyulmuştum, pupa yelken gidiyordum. Ama hayret edilecek bir şey vardı: O dönemde de kitap okuyordum, hem de büyük bir keyifle; o sıralar sadece İncil’i hemen hemen hiç açmadım, ama hiçbir zaman da ondan ayrılmadım, gittiğim her yere onu da götürdüm: “Hangi gün ve saat, hangi ay ve yıl için” olduğunu kendim de bilmeden bu kitabı gerçekten saklıyordum. Böylece dört yıl hizmet ettikten sonra kendimi o sırada alayımızın bulunduğu K. şehrinde buldum. Şehir sosyetesi, çeşit çeşit insanlardan oluşan kalabalık ve neşeli, konuksever ve zengin bir topluluktu. Beni her yerde iyi karşıladılar, çünkü yapı olarak neşeli biriydim, ayrıca fakir olmadığım da biliniyordu. Bu da sosyetede epey bir şey demektir. Her şeye başlangıç oluşturan bir olay oldu. Genç ve güzel, akıllı ve faziletli, parlak bir karaktere sahip, soylu bir genç kıza âşık oldum. Kızın anası ve babası saygıdeğer ve önemli insanlardı. Malları mülkleri, etkileri ve güçleri vardı. Beni şefkatle ve güleryüzle kabul ettiler. Kız da bana samimi davranıyor gibi geldi,- bu hayalle kalbim yanıp tutuştu. Sonradan onu belki de o kadar çok sevmediğimi, sadece zekâsına ve yüksek karakterine saygı duyduğumu anladım. Başka türlü de olamazdı. Ancak bencilliğim, evlenme teklifimi zamanında yapmama engel oldu: Bu kadar genç yaşta, üstelik elimde para varken bu serbest bekârlık hayatının güzelliklerinden vazgeçmek zor ve korkunç geldi. Ama bazı imalarda bulunmuştum. Her türlü durumda kesin adımı kısa bir süre için erteledim. Bu arada aniden iki aylığına başka bir vilayete göreve gönderildim. İki ay sonra geri döndüm, bir de ne göreyim, kız bu civardan zengin bir toprak sahibiyle evlenmiş. Adam benden biraz yaşlı olmasına rağmen henüz genç sayılırdı, başkentte ve iyi cemiyetlerde benim sahip olmadığım ilişkilere sahipti, son derece nazik ve üstelik de tahsilli biriydi. Bende ise böyle bir tahsil asla yoktu. Bu beklenmedik olaydan öyle etkilenmiştim ki, kafam karıştı. Asıl önemlisi, o sırada bu durumu öğrendiğimde, bu genç toprak sahibinin çoktandır kızın nişanlısı olması ve adamla kızın evinde defalarca karşılaşmış olmam, ama kendi meziyetlerimden gözlerimin kamaşması nedeniyle hiçbir şeyi fark etmemiş olmamdı. Benim en fazla canımı sıkan da bu oldu; nasıl olurdu, hemen hemen herkes biliyordu da bir tek ben neden hiçbir şey bilmiyordum? Birden tahammül edilmez bir öfke hissettim. Ona kaç kere neredeyse aşkımı ilan ettiğimi yüzüm kızararak hatırladım, bana engel olmadığına ve beni uyarmadığına göre demek ki, benimle alay ediyordu diye aklımdan geçirdim. Daha sonra elbette düşündüm ve onun zerre kadar alay etmediğini, tam tersine bu tür konuşmaları şaka yollu kestiğini ve lafı değiştirdiğini hatırladım. Ama o sırada bunu düşünebilecek durumda değildim ve öç alma duygusuyla alev alev yanıyordum. Bu intikam duygusunun ve öfkenin bana son derece ağır ve itici geldiğini hayretle hatırlıyorum, çünkü yumuşak bir karaktere sahip olduğum için hiç kimseye uzun süre öfkelenemezdim, bu yüzden de kendimi suni olarak kışkırtmış gibi olurdum ve sonunda yakışık almaz ve budalaca bir şey ortaya çıkardı. Bir süre bekledim ve bir gün kalabalık bir topluluk içinde “rakibimi” konuyla hiç ilgisi olmayan bir sebepten dolayı küçük düşürmeyi, onun o sıralar önemli bir olayla ilgili -olay yirmi altı yılında olmuştu- düşüncesiyle alay etmeyi, hem de insanların dediğine göre, zekice ve becerikli bir şekilde alay etmeyi başarmıştım. Daha sonra onu bir açıklama yapmak zorunda bıraktım ve açıklaması sırasında kaba davrandım ki, aramızdaki büyük farka rağmen (çünkü ben ondan daha gençtim, önemli biri değildim ve rütbem de küçüktü) düello teklifimi kabul etsin. Sonradan kesin olarak öğrendim ki, o da düello teklifimi bana karşı beslediği kıskançlık duygusu yüzünden kabul etmiş: O zamanlar henüz nişanlısı olan karısına karşı eskiden de beni birazcık kıskanırmış; şimdi ise benim hakaretime uğradığını ve düelloya çağırmakta tereddüt ettiğini öğrendiği zaman karısının elinde olmadan kendisinden nefret etmemesi ve sevgisinin sarsılmaması için böyle davranmış. Hemen bir tanık buldum. Bu, bizim alaydan bir teğmen arkadaşımdı. O zamanlar düellolar şiddetle soruşturmaya uğradığı halde düello yapmak askerler arasında adeta bir modaydı. Bazen vahşi davranışlar öyle artar, kör inançlar öyle güçlenir ki. Haziran sonuydu ve ertesi gün, şehir dışında, sabah saat yedide karşı karşıya gelecektik. Bu sırada başıma uğursuz bir iş geldi. Akşam eve çok sinirli bir halde döndükten sonra emir erim Afanasiy’e kızdım ve bütüm gücümle suratına iki tokat indirdim. Öyle vurmuşum ki yüzü kan içinde kaldı. Daha kısa bir süre önce bana hizmet etmeye başlamıştı ve daha önce de ona vurduğum olmuştu, ama hiçbir zaman böyle hayvan gibi acımasızca vurmamıştım. İnanır mısınız aziz dostlarım, aradan kırk yıl geçti, ama hâlâ bu olayı utanç ve acıyla hatırlıyorum. Uykuya yattım, saat üç gibi uyandım, kalkacağım, artık gün başlıyor. Birden kalktım, daha fazla uyumak istemedim, pencereye yaklaştım, açtım (pencerem bahçeye açılıyordu) bakıyorum, güneş doğuyor, ılık, güzel bir hava, kuşlar cıvıldıyor. Bu ne böyle diye düşünüyorum, içimde hissettiğim bu utanç verici ve aşağılayıcı şey ne? Kan dökmeye gittiğim için mi yoksa? Hayır sanki ondan değil. Ölümden korktuğum, ölü biri olmaktan korktuğum için olmasın? Hayır, bu da değil, hem de hiç değil... Birden nedenini buldum: Akşam Afanasiy’e vurmuştum! Birdenbire her şey önümde yeniden canlandı, sanki bir kez daha tekrarlandı: Afanasiy önümde duruyor ve ben elimi kaldırıp dosdoğru suratına indiriyorum, o ise ellerini iki yanında, başını dimdik tutuyor, cephedeymiş gibi gözlerini açmış, her vuruşumda sarsılıyor, kendine siper etmek için ellerini kaldırmaya bile cesaret edemiyor ve işi bu noktaya getiren bir insan, bir insanı döven yine bir insan! Cinayetten farksız! Sanki sivri bir iğne ruhumu baştan başa delip geçti. Afallamış gibi dikiliyorum. Oysa güneş ışıldıyor, yaprakçıklar sevinçle parlıyor. Kuşlar, kuşlar ise Tanrı’ya övgüler yağdırıyor... Ellerimle yüzümü kapadım, yatağa yığıldım ve hıçkıra hıçkıra ağlamaya başladım. O anda ağabeyim Markel’i ve onun ölmeden önce hizmetçilere söylediklerini hatırladım: “Canlarım benim, neden bana hizmet ediyorsunuz, bana hizmet etmenize değecek biri miyim ben?” “Evet, değecek biri miyim?” diye kafamda birden bir şimşek çaktı. Gerçekten de ben kim oluyordum da Tanrı’nın aynen benim gibi yarattığı bir başka insan bana hizmet ediyordu? Bu soru hayatımda ilk defa o sırada aklımdan geçti. “Anneciğim, kan damlacığım benim, gerçekten de herkes, herkese karşı, herkes için suçludur, yalnız insanlar bunu bilmiyorlar, eğer bilselerdi, şimdi dünya cennet olurdu!” Tanrım, bu yalan olabilir mi? Ağlıyorum ve düşünüyorum, gerçekten de herkes için, belki de herkes için suçluyum, üstelik dünyadaki insanların hepsinden daha kötüyüm! Ve tüm gerçek birden bütün açıklığıyla gözlerimin önüne serildi: Ben ne yapmaya gidiyorum? Bana karşı hiçbir suçu olmayan iyi yürekli, akıllı ve mert bir adamı öldürmeye gidiyorum, karısını ise ebediyen saadetten yoksun bırakacağım, ıstırap çektireceğim ve mahvedeceğim. Yatakta öylece, yüzümü yastığa gömüp yüzükoyun yattım ve zamanın nasıl geçtiğini hiç anlamadım. Birden arkadaşım teğmen elinde tabancalarla içeri girdi! “Bak bu iyi,” dedi, “kalkmışsın, gitme zamanı geldi.” Bu arada oraya buraya koşuşturmaya başladım, kendimi tamamen kaybetmiştim, çıktık, ancak arabaya otururken, “Burada biraz bekle,” dedim, “bir koşu gidip geleceğim, cüzdanımı unutmuşum.” Ve yalnız başıma koşarak eve, doğruca Afanasiy’in odasına gittim: “Afanasiy,” dedim, “dün yüzüne iki tokat attım, beni affet.” Afanasiy öyle bir titredi ki, korkmuş gibiydi, yüzüme bakıyordu. Anladım ki, bu çok azdı ve birden apoletlerimle pat diye ayaklarına kapandım ve alnımı yere sürdüm: “Affet beni!” dedim. O anda donakaldı: “Beyefendi, iki gözüm, efendim, ne yapıyorsunuz siz... ben buna değer miyim...” Ve birden biraz önce benim yaptığım gibi ağlamaya başladı, elleriyle yüzünü kapattı, pencereden yana döndü ve gözyaşları içinde titremeye başladı, bense arkadaşımın yanına koştum, uçar gibi arabaya bindim, “Çek” diye bağırdım: “Düello galibini gördüm,” diye bağırıyorum, “işte karşında!” İçimde öyle bir coşku var ki, gülüyorum, yol boyunca konuşup duruyorum, ne konuştuğumu bile hatırlamıyorum. Arkadaşım bana bakıyor: “Aferin sana birader, görüyorum ki, üniformanın hakkını vereceksin.” Böylece düello yerine geldik, onlarsa oradalar, bizi bekliyorlar. Bizi birbirimizden on iki adım uzaklaştırdılar. İlk atışı o yapacak. Karşısında neşeyle, yüzüm yüzüne dönük duruyorum, gözümü kırpmıyorum, ona sevgiyle bakıyorum, ne yapacağımı biliyorum. Ateş etti, kurşun sadece yanağımı sıyırdı ve kulağımın yanından geçti. “Çok şükür,” diye bağırdım, “ölen yok!” Tabancama yapıştım, arkama döndüm ve havaya fırlatarak ormana doğru gönderdim: “Hadi sana güle güle!” diye bağırdım. Karşımdakine döndüm: “Sayın bayım, diyorum, beni, bu aptal delikanlıyı bağışlayın, benim yüzümden üzüldünüz, şimdi de sizi kendime ateş etmeye zorladım. Ben sizden on kat daha kötüyüm, belki daha bile fazla. Dünyada herkesten çok saygı duyduğunuz hanımefendiye bunu söyleyiniz.” Ben bunları söyler söylemez üçü birden bağırmaya başladılar: “Rica ederim,” dedi düşmanım, hatta epeyce de öfkeli olarak, “madem dövüşmek istemiyordunuz ne diye benim de rahatımı kaçırdınız?” “Dün aptaldım, bugünse biraz akıllandım.” Ona böyle neşeyle cevap verdim. “Dün öyle olduğunuza eminim,” dedi, “ama bugünkü durumunuzla ilgili düşüncenize katılmak zor.” “Bravo,” diye bağırdım ellerimi çırparak, “bu konuda sizinle mutabıkım, hak ettim bunu!” “Ateş edecek misiniz, etmeyecek misiniz, beyefendi?” “Etmeyeceğim,” dedim, “siz eğer isterseniz bir kere daha ateş edin, ama ateş etmeseniz daha iyi olur.” Düello şahitleri, özellikle de benimki bağırdı: “Alayımızı nasıl rezil edersin, orada öyle durup nasıl af dilersin; keşke bunu önceden bilseydim!” O anda karşılarına geçtim ve artık hiç gülmeden: “Baylar,” dedim, “aptallığını bizzat itiraf eden ve herkesin önünde kendisini suçlu ilan eden birisi demek ki günümüzde hayretle karşılanıyor, öyle mi?” “Evet, ama düello alanında değil,” diye bağırdı benim şahidim tekrar. “Zaten önemli olan da bu,” diye cevap verdim onlara, “asıl şaşılacak şey de bu, çünkü benim buraya gelir gelmez, beyefendinin ateş etmesinden önce suçumu itiraf etmem ve onu büyük ve ölümcül bir günaha sokmamam gerekirdi, ama önceden yapsam biçimsiz olurdu. Dünyada düzeni öyle kurmuşuz ki, o şekilde davranmak hemen hemen imkânsızdı, çünkü ancak şimdi beyefendinin on iki adım mesafeden atışı karşısında durduktan sonra sözlerim kendileri için bir anlam ifade edebilir, oysa bu, ateş etmeden önce, yani buraya gelir gelmez olsaydı hemen şöyle denirdi: Korkak, tabancadan korktu, sözlerini dinlemeye değmez. “Baylar,” diye birden bütün kalbimle bağırdım, “çevrenizdeki Tanrı armağanlarına bir bakın: parlak gökyüzü, temiz hava, yumuşak otlar, kuşlar, güzel ve masum tabiat. Oysa bizler, sadece tek dinsiz imansız ve budala olan bizler hayatın bir cennet olduğunu anlamıyoruz, çünkü sadece ve sadece anlamak istesek bu cennet hemen bütün güzelliğiyle karşımıza dikilecek, birbirimize sarılacağız ve ağlaşacağız...” Daha da devam etmek istiyordum, ama yapamadım, ruhumu büyük bir tatlılık ve tazelik kaplamıştı, yüreğimde ise daha önce hiç hissetmediğim bir mutluluk vardı. “Bunların hepsi de akıllıca ve dindarca sözler,” dedi rakibim, “ne olursa olsun ilginç bir adamsınız.” “Alay edin bakalım,” diyerek ben de ona güldüm, “ama sonra kendiniz de öveceksiniz.” “Şimdi de övmeye hazırım,” dedi, “buyrun size elimi uzatacağım, çünkü öyle görünüyor ki, gerçekten samimi bir insansınız.” “Hayır,” dedim, “şimdi olmaz, daha sonra, daha iyi şeyler yaptığım ve saygınızı hak ettiğim zaman elinizi uzatın, o zaman doğru yapmış olursunuz.” Eve döndük, şahidim yol boyunca söylenip durdu, oysa ben onu öpüyordum. Haberi bütün arkadaşlar hemen duydular, aynı gün beni yargılamak için toplandılar: “Üniforması lekelendi, istifa etsin.” Beni savunanlar da çıktı: “Yine de atışa karşı durdu.” “Evet, tekrar ateş edilmesinden korkmadı ve düello yerinde af diledi.” “Şayet vurulmaktan korksaydı,” diye itiraz ettiler beni savunanlar, “af dilemeden önce kendi silahıyla ateş ederdi, oysa o dolu silahını ormana atmış, hayır, burada ilginç başka bir şey var.” Onlara bakıp neşelenerek dinledim. “Sevgili dostlarım ve arkadaşlarım,” dedim, “istifa etmem konusunda endişelenmeyin, çünkü bu işi zaten yapmış bulunuyorum. Bu sabah istifa dilekçemi kaleme verdim ve istifam kabul edilir edilmez de hemen manastıra gideceğim. Zaten de bunun için istifa ediyorum.” Ben bunu söyler söylemez hepsi birden kahkaha attılar: “Şimdi her şey anlaşılıyor, baştan söyleseydin ya, bir rahibi yargılamak mümkün değil.” Güldüler, kendilerini tutamıyorlar, ama alay etmek için değil sevgiyle, neşeyle güldüler. Birdenbire hepsi de, hatta en öfkeli şekilde beni suçlamış olanlar bile sevgi gösterdiler, daha sonra istifam kabul edilene kadar bir ay boyunca beni adeta ellerinin üzerinde taşıdılar: “Ah sen yok musun, rahip, sen yok musun,” dediler. Hepsi de bana gönül okşayıcı sözler söyledi, vazgeçirmeye çalıştı, hatta acıdı: “Ne yaptığının farkında mısın?” “Hayır,” dediler, “içimizdeki cesurlardan biridir, atışa karşı durmuştur ve kendisi ateş etmemiştir. Bir gün önce rüyasında rahip olmaya gittiğini görmüş, işte bu yüzden böyle davranıyor.” Şehir sosyetesinde de hemen hemen aynı şeyler oldu. Önceleri beni pek fark etmezler, sadece güleryüz gösterirlerdi, şimdi ise herkes beni tanımakta yarışıyordu ve evine davet ediyordu. Benimle eğleniyorlar, ama aynı zamanda da seviyorlardı. Bu arada herkesin düellomuzdan açık açık söz etmesine rağmen büyüklerimizin düellodaki hasmımın bizim generalin yakın bir akrabası olması nedeniyle bu meseleyi kapattığını fark ettim. Ayrıca konu kan dökülmeden, adeta bir şaka gibi olup bittiği, üstelik de ben istifamı vermiş olduğum için olay gerçekten de bir şakaya dönüşmüştü. Ben de o zaman bu insanların alaylarına rağmen, ama yine de alaylar kötü niyetli değil, iyi niyetli olduğu için yüksek sesle ve korkmadan konuşmaya başladım. Bütün bu konuşmalar, daha çok akşamları hanımların toplantılarında oluyordu. O sıralarda kadınlar beni dinlemeyi daha çok seviyorlar ve erkekleri de dinlemek zorunda bırakıyorlardı. Herkes gözümün içine baka baka gülüyordu: “Benim her şeyden suçlu olmam nasıl mümkün olabilir, örneğin, sizin yaptıklarınızın suçlusu ben olabilir miyim?” “Tüm dünyanın artık epeydir bambaşka bir yola saptığı ve açık yalanları gerçek olarak kabul ettiğimiz, üstelik de aynı yalanı başkalarından da beklediğimiz bir dönemde bunu nerden anlayacaksınız? İşte bakın ben bunu hayatta ilk defa yaptım ve içimden geldiği gibi davrandım. Ne oldu? Hepinizin gözünde bir meczup oldum: Beni seviyorsunuz, ama yine de benimle alay ediyorsunuz.” “Sizi sevmemek mümkün mü?” diyerek yüksek sesle güldü ev sahibi hanım, çevresinde ise bir sürü insan var. “Bakıyorum, aniden hanımların arasından uğrunda birini düelloya davet ettiğim ve daha yakın bir zamanda kendime nişanlı olarak tayin etmiş olduğum, ama bu akşam buraya geldiğini bile fark etmediğim en genç hanım ayağa kalkıyor. Evet, ayağa kalktı ve bana doğru yaklaştı, elini uzattı: “İzin verirseniz size açıklamak istiyorum, ben sizinle alay etmiyorum, aksine gözyaşlarıyla size teşekkür ediyor ve o günkü davranışınız için size saygılarımı sunuyorum.” Bu arada kocası da yaklaştı, sonra birden herkes bana doğru geldi, nerdeyse sarılıp öpeceklerdi. Öyle sevindim ki, ama o anda birden yanıma doğru gelen, önceden de ismini bilmeme rağmen daha önce hiç tanıştırılmadığım, o akşama kadar da bir kelime bile konuşmadığım yaşlı bir bey herkesten çok dikkatimi çekmişti.</p>
				</li>
				<li><h1>d) Esrarengiz ziyaretçi</h1>
				<p>Uzun süredir şehrimizde görevliydi, önemli bir mevkide bulunuyordu. Herkes tarafından sayılan zengin biriydi. Hayırseverliğiyle tanınıyordu, kimsesizler yurduna ve yetimhaneye büyük paralar bağışlamıştı. Üstelik de bu hayır işlerini gizli olarak, adını vermeden yapıyordu. Bütün bunlar ölümünden sonra ortaya çıktı. Elli yaşlarındaydı. Hemen hemen sert bir görünüşü vardı, az konuşurdu; henüz genç olan karısıyla en fazla on iki yıldır evliydi, küçük yaşlarda üç çocuğu vardı. İşte böyle ertesi akşam evimde otururken birden kapım açıldı ve içeriye bu beyefendi girdi.</p>
				<p>Bu arada belirtmem gerek, o sırada artık önceki dairemde oturmuyordum, istifamı verir vermez başka bir daireye geçmiş ve memur karısı olan yaşlı dul bir kadından hizmetçisiyle birlikte bu daireyi kiralamıştım. Bu daireye geçişimin tek nedeni, o gün düellodan döndüğümde Afanasiy’i bölüğe geri göndermiş olmamdı, çünkü yaptığım hareketten sonra onun gözlerine bakmaktan utanıyordum. Bu gibi şeylere hazırlıklı olmayan biri, yaptığı en haklı işten bile utanç duyma eğilimindedir.</p>
				<p>“Birkaç gündür,” dedi içeri giren beyefendi, “sizi muhtelif evlerde büyük bir merakla dinliyordum ve sonunda sizinle daha ayrıntılı konuşmak için şahsen tanışmak istedim. Bana bu büyük iyiliği yapabilir misiniz, beyefendi?” “Büyük bir memnuniyetle ve ayrıca şeref duyarım,” dedim, ama nerdeyse korku içindeydim. Beni daha ilk seferde öyle bir etkilemişti ki. Çünkü insanlar beni dinleseler ve ilgi gösterseler de şimdiye kadar hiç kimse bana böyle ciddi ve sert bir içedönüklükle yaklaşmamıştı. Bu adam ise daireme üstelik de kendisi gelmişti. Oturdu. “Sizde bir karakter kuvveti görüyorum,” diye sözlerine devam etti, “kendi doğru bildiğiniz şey uğruna tehlikeyi göze aldığınız böyle bir meselede gerçeğe hizmet etmekten ve herkesin sizi küçümsemesine katlanmaktan çekinmediniz.” “Beni belki de gözünüzde fazla büyütüyorsunuz,” dedim ona. “Hayır, büyütmüyorum,” diye cevap verdi, “böyle bir davranışta bulunmak, emin olun, sizin düşündüğünüzden çok daha zordur. Bu davranışınıza hayran kaldım ve bu yüzden size geldim. Bu belki de uygunsuz kaçacak ama, merakımı hor görmezseniz eğer, düelloda af dilemeye karar verdiğiniz an neler hissettiğinizi bana anlatır mısınız, tabii hatırlıyorsanız? Sorumu düşüncesizlik saymayın; aksine böyle bir soruyu sormakta eğer Tanrı ister de kısa zamanda bizi birbirimize yakınlaştırırsa ilerde size açıklayacağım gizli bir maksadım var.”</p>
				<p>Konuştuğu sürece doğruca yüzüne bakıyordum ve birden ona karşı çok büyük bir güven, ayrıca benim açımdan pek olağan olmayan bir merak duydum, çünkü bu adamın ruhunda bir sır bulunduğunu hissediyordum.</p>
				<p>“Siz, tam hasmımdan af dilediğim anda ne hissettiğimi soruyorsunuz,” diye cevap verdim ona, “ama en iyisi ben size en başından başlayarak anlatayım, başka türlü de anlatamam zaten.” Ve ona Afanasiy’le aramda geçenleri, onun önünde nasıl yere kapandığımı anlattım. “Düello sırasında af dilemenin bana daha kolay geldiği sonucunu buradan çıkarabilirsiniz, çünkü af dilemeye daha evdeyken başlamış ve bir kere bu yola adımımı atmıştım. Daha sonrası sadece kolay olmakla kalmadı, üstelik de sevinçli ve neşeli bile geçti.”</p>
				<p>Dinledi, bana öyle baktı ki, “Bütün bunlar,” dedi, “son derece ilginç, size tekrar tekrar geleceğim.” Ve o günden sonra nerdeyse her akşam bana gelmeye başladı. O da bana kendi hakkında bir şeyler söylemiş olsaydı çok daha iyi dost olabilirdik. Ama kendisiyle ilgili hemen hemen hiçbir laf etmiyor, hep benim hakkımda sorular soruyordu. Buna rağmen onu çok sevdim ve ona bütün duygularımla tam olarak inanıyordum, çünkü onun sırlarından bana ne, sırlarını bilmesem de dürüst bir adam olduğunu görüyorum diye düşünüyordum. Üstelik bu kadar ciddi ve yaş bakımından akranım olmayan bir adam bana, bir delikanlıya geliyor ve beni küçük görmüyordu. Çok akıllı bir insan olduğu için ondan pek çok faydalı şey öğrenmiştim. “Hayat cennettir,” dedi birden bana, “bu konuda uzun bir süredir düşünüyorum.” Ve aniden ekledi: “Sadece bunu düşünüyorum.” Bana baktı ve gülümsedi. “Bu konuda sizden daha eminim, nedenini sonra öğreneceksiniz.” Bunu duydum ve kendi kendime düşündüm: “Galiba bana bir şey açmak istiyor.” “Cennet,” dedi, “hepimizin içinde saklıdır, şu anda benim içimde gizleniyor ve istersem hemen yarın bu cennet, hayatım boyunca benim olabilir.” Baktım: Duygulu konuşuyor ve sanki soru soruyormuş gibi esrarlı bir şekilde bana bakıyordu. “Her insanın kendi günahlarının yanı sıra herkes ve her şey için de suçlu olduğuna gelince,” diye devam etti, “bu konuda son derece doğru bir hükme varmışsınız, hem bu düşünceyi böylesine tam olarak kavrayabilmiş olmanız da şaşırtıcı. İnsanlar bu düşünceyi anladıkları zaman cennetin onlar için artık bir hayal değil, bir gerçek olacağı da sahiden doğrudur.” “Peki, bu ne zaman olacak,” diye acıyla haykırdım, “zamanı gelip de olacak mı? Yoksa bu sadece bir hayal mi?” “Bakın işte,” dedi, “siz de inanmıyorsunuz, propagandasını yapıyorsunuz, ama kendiniz de inanmıyorsunuz. Bilin ki, sizin deyiminizle bu hayal kesinlikle olacak, buna inanın, ama şimdi değil, çünkü her eylemin kendine ait bir yasası vardır. Bu ruhla ilgili, psikolojik bir meseledir. Dünyayı yeniden oluşturmak için insanların psikolojik olarak başka bir yola dönmeleri gereklidir. Bunu sağlamadan hiç kimseyi kardeş yapamazsın, bunu sağlamadan kardeşlik olmaz. İnsanlar, hiçbir zaman hiçbir bilimi ve çıkarı kullanarak mallarını ve haklarını birbirlerini gücendirmeden paylaşamazlar. Her şeyden her bir insanın payına düşen az olacak ve herkes şikâyet edecek, birbirini kıskanacak ve birbirini yiyecektir. Bunun ne zaman olacağını soruyorsunuz. Olacak, ama önce insanın <em>yalnızlık </em>dönemi sona ermelidir.” “Ne yalnızlığı?” diye sordum. “Şu anda, özellikle de yüzyılımızda her yerde hüküm sürmekte olan bir yalnızlık, ama henüz tamamen bitmedi ve henüz süresi dolmadı. Çünkü şimdi insanların her biri kendi suratını en ziyade ayırmaya heves ediyor, yaşamı en dolu şekliyle kendisi yaşamak istiyor. Bu arada da harcadığı bütün çabalardan dolu dolu yaşamak yerine tam anlamıyla bir intihar çıkıyor, çünkü insanlar kendi varlıklarını tam olarak belirlemek yerine tam anlamıyla yalnızlığa düşüyorlar. Çünkü çağımızda bütün, birimlerine ayrılmıştır, bunların her biri kendi deliğine çekilmiş, diğerlerinden uzaklaşıp saklanmakta ve sahip olduklarını gizlemektedir. Böylece mesele, kendisinin insanlardan uzaklaşmasıyla ve insanları kendisinden uzaklaştırmasıyla sonuçlanmaktadır. Tek başına bir servet yığıyor ve artık ne kadar güçlüyüm, her şeyim var diye düşünüyor, ama akılsız, ne kadar çok yığarsa kendisini intihara dek sürükleyebilecek güçsüzlük batağına da o kadar çok batacağını bilmiyor. Çünkü yıllarca kendine güvenmeye alışmış ve bütünden bir birim olarak ayrılmış, insanların yapacağı yardıma, insanlara ve insanlığa inanmamayı ruhuna benimsetmiştir ve sadece parasını ve kazanmış olduğu hakları yitirmekten korkmaktadır. Şimdi her yerde insan aklı, kişinin gerçek güvencesinin onun tek başına, bireysel olarak göstereceği çabayla değil, insanlığın bir bütün olmasıyla sağlanabileceğini alay edercesine anlamazlıktan gelmektedir. Ama mutlak surette bu korkunç yalnızlığın da süresi dolacak ve herkes hiç de doğal olmayan bir şekilde birbirinden koptuğunu bir anda anlayacaktır. Zamanın etkisi böyle olacak ve ne kadar uzun bir zaman karanlıkta oturduklarına ve ışığı görmediklerine şaşıp kalacaklardır. O zaman insanoğlunun işareti göklerde de belirecektir... Ama o güne dek yine de sancağı korumak gerekir, ender de olsa biri bir anda çıkıp örnek olmalı ve ruhunu yalnızlıktan çıkarıp meczup unvanına layık görülse bile kardeşçe ilişkiler kurmalıdır. Yüce düşüncenin ölmemesi için bu gereklidir...”</p>
				<p>Akşamlarımız işte böyle ateşli ve heyecanlı sohbetlerle birbiri arkasına geçip gidiyordu. Sosyeteyi bile terk etmiştim ve misafirliğe artık çok seyrek gidiyordum, ayrıca modam da geçmeye başlamıştı. Bunu kınamak için söylemiyorum, çünkü beni sevmeyi ve bana karşı neşeli davranmayı sürdürüyorlardı; ama modanın gerçekten de sosyetede önemli bir kraliçe olduğunu kabul etmek gerekir. Esrarengiz ziyaretçime sonunda hayranlıkla bakmaya başlamıştım, çünkü zekâsına hayran olmamın dışında onun belirli bir niyet beslediğini ve belki de bir atılım yapmaya hazırlandığını sezmeye başlamıştım. Belki, benim onun sırrını merak etmiyormuş gibi görünmem, ne açık açık, ne de imalı olarak soru sormamam hoşuna gitmişti. Ama sonunda bana bir şey açıklama isteğiyle kendisinin adeta yanıp tutuştuğunu fark ettim. En azından beni ziyaret etmeye başladığından hemen hemen bir ay sonra bu durum iyice gözle görülür hale gelmişti. “Biliyor musunuz,” diye sordu bana bir keresinde, “şehirde ikimizi çok merak ediyorlar ve size bu kadar sık gelmeme şaşıyorlar; varsın merak etsinler, çünkü <em>yakında her şey anlaşılacak.”</em> Bazen birdenbire aşırı bir heyecana kapılıyordu ve böyle durumlarda hemen hemen her zaman kalkıp gidiyordu. Bazen de sanki bakışlarıyla delip geçecekmiş gibi uzun uzun bana bakıyor, “Şimdi bir şey söyleyecek” diye düşünüyordum. O ise hemen bakmaktan vazgeçiyor ve bilinen, sıradan bir konudan bahsetmeye başlıyordu. Sık sık da baş ağrısından şikâyet etmeye başlamıştı. Ve bir gün, hiç beklenmedik bir anda, uzun süre hararetle konuştuktan sonra baktım, birden rengi sarardı, suratı iyice çarpıldı, gözünü ayırmadan bana bakıyordu. </p>
				<p>“Neyiniz var,” dedim, “fenalık mı geçiriyorsunuz yoksa?”</p>
				<p>Ama o sadece başının ağrıdığını söyledi.</p>
				<p>“Ben... biliyor musunuz... ben... bir adam öldürdüm.”</p>
				<p>Bunu gülümseyerek söylemişti, ama yüzü tebeşir gibi bembeyazdı. Neden gülümsüyor acaba? Henüz bir şey anlamadan bu düşünce birdenbire kalbime saplanmıştı. Ben de sarardım.</p>
				<p>“Ne diyorsunuz?” diye bağırdım ona.</p>
				<p>“Gördünüz mü?” diye bana cevap verdi yine o solgun gülümsemeyle, “ilk kelimeyi söylemek bana ne kadar pahalıya mal oldu. Artık söylediğime göre yola çıkmış oldum. Devam edeceğim.”</p>
				<p>Uzun bir zaman ona inanmadım, üstelik ilk söylediğinde de ona inanmamıştım, ancak üç gün boyunca bana gelip her şeyi ayrıntısıyla anlattıktan sonra inanabildim. Aklını kaçırdığını sanıyordum, ama sonunda büyük bir üzüntüyle ve hayretle inandım. On dört yıl önce çok büyük ve korkunç bir cinayet işlemiş, dul bir toprak sahibi olan ve şehrimizde bulunan evine gelmiş olan genç ve güzel zengin bir hanımefendiyi öldürmüştü. Bu hanıma karşı büyük bir aşk hissedince ona aşkını ilan etmiş ve kadını kendisiyle evlenmeye razı etmeye çalışmış. Ama genç kadın kalbini daha önce başka birine, oldukça yüksek rütbeli soylu bir subaya kaptırmış. Adam o sırada seferdeymiş ve kadın yakında geri dönmesini bekliyormuş. Genç hanım teklifini reddetmiş ve bir daha evine gelmemesini rica etmiş. Kadının evine gitmeyi bıraktıktan sonra evin iç yerleşimini bildiği için bir gece yakalanmayı bile göze alarak büyük bir cüretkârlıkla bahçeden geçip çatıdan içeriye gizlice girmiş. Ama pek sık görüldüğü üzere, alelade bir cüretkârlıkla işlenen cinayetler diğerlerinden çok daha başarılı olmaktadır. Çatı penceresinden tavan arasına girerek, buradan da merdivenle aşağıdaki odalara inmiş. Bu merdivenin sonundaki kapının uşakların ihmalkârlığı yüzünden her zaman kilitli olmadığını biliyormuş. Bu defa da uşakların bu hatayı yapacaklarını düşünmüş ve aynen de öyle bulmuş. Karanlıkta odalardan süzülerek geçtikten sonra kadının yatak odasına girmiş. Odada bir kandil yanıyormuş. Sanki kasten yapmışlar gibi, oda hizmetçisi olan iki genç kız da izin almadan gizlice aynı sokaktaki bir komşuya, bir isim günü toplantısına gitmişler. Geri kalan uşaklar ve hizmetçiler de alt kattaki hizmetçi odasında ve mutfakta uyuyorlarmış. Genç kadını uyurken görünce içinde bir arzu tutuşmuş, sonra da yüreğini kindar ve kıskanç bir öfke sarmış ve kendini kaybederek, bir sarhoş gibi yaklaşmış ve bıçağını doğruca kadının kalbine saplamış. Öye bir saplamış ki, kadın çığlık bile atamamış. Daha sonra şeytanca ve canice bir hesapla bu işi uşakların yaptığını düşünsünler diye bir düzen hazırlamış: Kadının cüzdanını almaktan çekinmemiş, yastığın altından aldığı anahtarlarla komodini açmış ve içinden tam kaba saba bir uşağın yapacağı gibi bazı eşyaları almış, yani kıymetli kâğıtları bırakmış, sadece paraları almış, birkaç tane büyükçe altın eşya almış, ancak on kat daha değerli, ama küçük şeylere dokunmamış. Kendisine de hatıra olarak bir şey daha almış, ama bundan daha sonra bahsedeceğiz. Bu korkunç işi yaptıktan sonra aynı yoldan dışarı çıkmış. Ne velvelenin koptuğu ertesi gün ne de daha sonra hiç kimsenin aklına gerçek caniden kuşkulanmak gelmemiş! Zaten onun kadına olan aşkını da hiç kimse bilmiyormuş, çünkü her zaman suskun ve hiç konuşkan olmayan biriymiş ve güvenip içini dökebileceği bir dostu da yokmuş. Onu öldürülen kadının sadece bir tanıdığı ve hatta o kadar da yakın olmayan bir tanıdığı sayıyorlarmış, çünkü son iki hafta kadını hiç ziyaret etmemiş. Hemen ölen kadının uşağı köle Pyotr’dan şüphelenmişler. Bu şüpheyi doğrulamak için bütün olaylar da bir araya gelmiş. Çünkü bu uşak, rahmetlinin askere alınmak üzere takip edilen köylülerinin karşılığında kendisini tek başına yaşadığı ve ayrıca kötü davranışları olduğu için askere göndermek niyetinde olduğunu biliyormuş ve kadın da bunu saklamıyormuş. Bir meyhanede sarhoş ve öfkeliyken kadını öldüreceği tehdidini savurduğu da işitilmiş. Kadının vefatından iki gün önce kaçmış ve şehirde bilinmeyen yerlerde yaşamış. Cinayetin ertesi günü onu şehir çıkışındaki bir yol üzerinde leş gibi sarhoş bulmuşlar. Cebinde bıçak varmış, dahası sağ avucuna nerden geldiyse kan bulaşmış. Kanın burnundan aktığını söylemiş, ama inanmamışlar. Hizmetçiler de isim günü toplantısında olduklarını ve merdivenin giriş kapısının onlar dönene kadar kilitlenmeden kaldığını itiraf etmişler. Daha pek çok benzeri belirti ortaya çıkmış ve bu belirtilere dayanarak masum uşağı yakalamışlar, tutuklamışlar ve yargılamaya başlamışlar, ama tam bir hafta sonra ateşler içinde hastalanmış ve hastanede kendini bilmeden ölmüş. Böylece dava kapanmış, Tanrı’nın iradesine bırakmışlar, herkes de yargıçlar da, yöneticiler de, toplum da cinayeti işleyenin ölen uşaktan başkası olmadığından emin olmuşlar. Daha sonra ise asıl katilin cezası başlamış.</p>
				<p>Artık dostum olan esrarengiz konuğum bana ilk başta hiç vicdan azabı dahi çekmediğini anlattı. Uzun süre acı çekmiş, ama bu, vicdan azabı çekmediği için değilmiş, sadece sevdiği kadını öldürdüğüne, artık onun hayatta olmayışına, onu öldürmekle aşkını da öldürdüğüne üzülmüş, kanında hâlâ ihtiras ateşi yanıyormuş. Ancak akıttığı masum kanı, bir insanın canına kıydığını o sıralar hemen hemen hiç aklına getirmemiş. Kurbanının başkasına eş olabileceği düşüncesi ona imkânsız gelmiş, bu yüzden de uzun zaman vicdanından emin olmuş ve başka türlü de davranamamış. Uşağın tutuklanması ilk başta onu biraz üzmüş, ama tutuklunun hızla gelişen hastalığı, ardından da ölümü onu rahatlatmış, çünkü bu adam, bütün açıklığıyla belliymiş ki (o zaman böyle bir yargıya varmış), tutukluluktan ya da korkudan değil, kaçtığı o günlerde koca bir gece leş gibi sarhoş vaziyette ıslak yerlerde sürünürken üşüterek kaptığı hastalıktan ölmüş. Çalıntı eşyalar ve paralar onu pek az rahatsız etmiş, çünkü (hep de böyle düşünmüş) hırsızlık menfaat için değil, şüpheleri başka bir tarafa çekmek için yapılmış. Çalınan paranın miktarı da pek önemli değilmiş ve kısa bir süre içinde bu paranın tamamını, hatta çok daha fazlasını şehrimizde kurulan kimsesizler yurduna bağışlamış. Bunu hırsızlık yüzünden vicdanını rahatlatmak için bilerek yapmış. Bir süre için, hatta uzun bir süre için rahatlamış olması da dikkat çekicidir. Bunu bana kendisi söylemişti. O sırada iş hayatında büyük işlere girişmiş, iki senesini alan uğraştırıcı ve zor görevleri bizzat kendisi talep etmiş ve kuvvetli bir karaktere sahip olduğu için olup bitenleri hemen hemen tamamen unutmuş; hatırladığında ise bu konuda hiç düşünmemeye çalışıyormuş. Hayır işlerine de girişmiş, şehrimizde pek çok hayır işi ve bağışlar yapmış, büyük şehirlerde de kendini tanıtmış, Moskova ve Petersburg’da buraların hayır derneklerine üye seçilmiş. Ancak yine de sonunda acılar içinde düşünmeye başlamış, dayanacak gücü kalmamış. Bu arada güzel ve aklı başında bir kızdan hoşlanıyormuş ve evlilikle birlikte içindeki o yalnızlık sıkıntısının geçeceğini, yeni bir yola adım attıktan sonra ise karısı ve çocuklarıyla ilgili görevlerini yapmaya uğraşırken eski hatıralardan tamamen uzaklaşacağını hayal ederek kısa bir süre sonra da bu kızla evlenmiş. Ama beklediğinin tam tersi olmuş. Daha evliliğinin ilk ayında “Karım beni seviyor, ya durumu öğrenirse ne olacak?” düşüncesi aralıksız olarak kafasını kurcalamaya başlamış. Karısı ilk çocuğuna hamile kaldığında ve bunu kendisine söylediğinde birden şaşırmış: “Bir hayat veriyorum, oysa bir hayat almıştım.” Çocuklar doğmuş. “Onları sevmeye, okutmaya ve eğitmeye nasıl cesaret edeceğim, ben kan dökmüşken faziletten nasıl bahsedeceğim.” Çocuklar büyüyüp güzelleşiyorlar, onları sevip okşamak istiyormuş: “Ama ben onların masum, pırıl pırıl yüzlerine bakamıyorum; buna layık değilim.” Sonunda öldürdüğü kurbanının kanı, mahvolan genç yaşamı, intikam diye haykıran kanı tehdit ederek ve acı vererek hayalet gibi görünmeye başlamış. Korkunç rüyalar görüyormuş. Ama yüreği dayanıklı olduğu için uzun süre bu acıya katlanmış: “Yaptıklarımın kefaretini bu gizli acımla ödeyeceğim.” Ancak bu umut da boşa çıkmış: Zaman geçtikçe ıstırap daha da artıyormuş. Herkes sert ve içine kapanık karakterinden çekindiği halde yaptığı hayır işleri yüzünden toplumda ona saygı göstermeye başlamış, ama saygı arttıkça ona da daha çekilmez geliyormuş. Bana, kendini öldürmeyi düşündüğünü itiraf ediyordu. Ama öteki hayalinin yerine başka bir hayal görmeye başlamış. Başta imkânsız ve saçma olarak gördüğü bu hayal sonunda yüreğine öyle bir yapışmış ki, koparıp atmak mümkün değilmiş. Şöyle hayal ediyormuş: Kalkacak, halkın önüne çıkacak, herkese bir adam öldürdüğünü ilan edecekmiş. Üç yıl bu hayalle dolaşmış, bu hayali hep farklı şekillerde gözünde canlandırıyormuş. Sonunda işlediği cinayeti açıkladıktan sonra ruhunun kesinlikle iyileşeceğine ve ebediyen huzur bulacağına bütün kalbiyle inanmış. İnanmış, ama bunu yapacağım diye yüreğinde bir korku hissediyormuş. Ve birdenbire benim düellodaki şu olay olmuş. “Size bakarak karara vardım.” Ona bakıyordum.</p>
				<p>“Sizdeki bu kararlılığı doğuran böylesine küçük bir olay olabilir mi?” diye haykırdım ellerimi çırparak.</p>
				<p>“Üç yıl önce de kararlıydım,” diye cevap verdi, “sizin olayınız ise kararlılığıma sadece itici bir güç verdi. Size bakarken kendimi ayıpladım ve size gıpta ettim,” dedi sert bir şekilde.</p>
				<p>“Ama size inanmayacaklar,” dedim, “üzerinden on dört yıl geçmiş.”</p>
				<p>“Önemli kanıtlarım var. Onları göstereceğim.”</p>
				<p>İşte o sırada ben ağlamaya başladım ve onu öptüm.</p>
				<p>“Yalnız bana bir tek şey söyleyin,” dedi (sanki şu anda her şey bana bağlıymış gibi), “karım, çocuklarım ne olacak? Karım belki de kahrından ölecek, çocuklarım ise asalet unvanından ve malikâneden yoksun kalmasalar bile ebediyen bir kürek mahkûmunun çocukları olacaklar. Ya bıraktığım anı, yüreklerinde nasıl bir anı bırakacağım!”</p>
				<p>Ben susuyordum.</p>
				<p>“Ya onlardan ayrılmak, ebediyen onları bırakmak? Hem de ebediyen!”</p>
				<p>Oturuyordum, hiçbir şey söylemeden kendi kendime bir dua mırıldanıyordum. Nihayet ayağa kalktım, korkmuştum.</p>
				<p>“Ne var?” diye bana baktı.</p>
				<p>“Gidin,” dedim, “insanlara açıklayın. Her şey geçip gidecek, yalnızca gerçek kalacak. Çocuklar büyüdüklerinde sizin gösterdiğiniz bu büyük kararlılıkta ne büyük bir gönül yüceliği olduğunu anlayacaklar.”</p>
				<p>O zaman evimden sahiden de kesin kararını vermiş gibi çıktı. Ama sonraki iki haftayı aşkın süre boyunca her gece bana geldi, hep hazırlanıyordu, ancak karar veremiyordu. Yüreğimi daraltıyordu. Kâh kesin kararlı olarak geliyor ve dokunaklı bir şekilde şöyle diyordu:</p>
				<p>“Biliyorum, açıklar açıklamaz cennete kavuşacağım. On dört yıl cehennemde yaşadım. Acı çekmek istiyorum. Acı çekeceğim ve yaşamaya başlayacağım. Yalan söyleyerek dünyanın öbür ucuna gidersin, ama geri dönemezsin. Artık sadece bir yakınımı değil, çocuklarımı bile sevmeye cesaret edemiyorum. Tanrım, çektiğim acının bana neye mal olduğunu çocuklar belki anlar da beni kınamazlar! Tanrı kuvvette değil, doğruluktadır.”</p>
				<p>“Cesaretinizi herkes takdir edecektir,” diyorum ona, “şimdi değil, ama gerçeğe, yüce ve semavi gerçeğe hizmet ettiğiniz için sonradan anlayacaklardır...”</p>
				<p>Benden sanki sakinleşmiş gibi çıkıp gidiyor, ama ertesi gün birden öfkeli ve rengi atmış olarak yine geliyor, alay ederek şöyle diyordu:</p>
				<p>“Size her geldiğimde ‘Yine ni açıklamadın?’ der gibi merakla bakıyorsunuz. Bekleyin, çok fazla kınamayın. Bunu yapmak öyle size göründüğü gibi kolay değil. Belki de hiçbir şey yapmayacağım. O takdirde beni ihbar etmezsiniz, değil mi?”</p>
				<p>Bense bırakın aptalca bir merakla bakmayı, ona şöyle bir göz atmaya bile korkuyordum. Hastalık derecesinde üzgündüm, içim gözyaşlarıyla doluydu. Hatta geceleri uykum kaçıyordu.</p>
				<p>“Şimdi,” diye devam ediyordu, “karımın yanından geliyorum. İnsanın karısının olması ne demektir, anlayabiliyor musunuz? Ben çıktığımda çocuklar arkamdan ‘Güle güle baba, birlikte çocuk dergisi okuyacağız, çabuk dönün’ diye bağırıyorlardı. Hayır, siz bunu anlamazsınız! Başkasının felaketi insana akıl vermez.”</p>
				<p>Gözleri parlamaya, dudakları titremeye başlamıştı. Aniden masaya öyle bir yumruk vurdu ki, masadaki eşyalar yerinden sıçradı. Bu kadar yumuşak bir insan ilk kez böyle bir şey yapıyordu.</p>
				<p>“Gerekli mi ama,” diye haykırdı, “bunu yapmam gerekli mi? Zaten hiç kimse hüküm giymedi, hiç kimseyi benim yüzümden kürek cezasına yollamadılar, uşak hastalıktan öldü. Akıttığım kan için de ıstırap çekerek cezalandırıldım. Üstelik de bana hiç inanmayacaklar. Açıklamak gerekir mi, söyleyin gerekir mi? Döktüğüm kan için sırf karım ve çocuklarım zarar görmesin diye hayat boyu acı çekmeye hazırım. Kendimle birlikte onları da mahvetmem doğru olur mu? Hata etmiyor muyuz? Burada gerçek nerede? Hem bu insanlar gerçeği anlayacaklar mı, gerçeğe değer verip ona saygı gösterecekler mi?”</p>
				<p>“Tanrım!” diye düşünüyorum kendi kendime, “böyle bir anda insanların göstereceği saygıyı düşünüyor!” O sırada ona öyle acıdım ki, sanki onun kaderini paylaşırsam durumunu hafifletebilecekmişim gibi geldi. Çılgın gibiydi, görüyordum. Böylesi bir kararlılığın neye mal olacağını artık yalnızca aklımla değil, canlı bedenimle de anladığım için korkmuştum.</p>
				<p>“Kaderime karar verin!” diye tekrar bağırdı.</p>
				<p>“Gidin ve açıklayın,” dedim fısıltıyla. Sesim çıkmıyordu, ama sert bir şekilde fısıldamıştım. Bu sırada masadan İncil’in Rusça çevirisini aldım ve Yuhanna İncili’nden 12. bap, 24. ayeti gösterdim:</p>
				<p>“Size doğrusunu söyleyeyim, buğday tanesi toprağa düşüp ölmedikçe, yalnız kalır. Ama ölürse çok ürün verir.” Bu ayeti o gelmeden az önce okumuştum.</p>
				<p>Okudu. “Doğru,” dedi, ama acı acı da güldü. “Evet, bu kitaplarda,” diye devam etti biraz sustuktan sonra, “müthiş şeylerle karşılaşırsın. Bunları birilerinin burnuna sokmak kolay. Bu sözleri yazan kim, insanlar mı?”</p>
				<p>“Kutsal Ruh yazdı,” dedim.</p>
				<p>“Sizin için gevezelik etmek de kolay.” Bir kez daha güldü, ama bu defa artık nefret eder gibiydi. Kitabı tekrar aldım, başka bir yer açtım ve ona “İbranilere” bölümünden 10. bap, 31. ayeti gösterdim. Okudu:</p>
				<p>“Tanrı’nın ellerine canlı olarak düşmek korkunç bir şeydir.”</p>
				<p>Okudu ve kitabı öylece fırlattı. Tir tir titriyordu.</p>
				<p>“Korkunç bir ayet,” dedi, “seçiminize diyecek yok doğrusu.” Sandalyeden kalktı. “Pekâlâ, elveda, belki bir daha gelmem... cennette görüşürüz. Demek on dört yıldır ‘Tanrı’nın ellerine canlı olarak düşmüştüm,’ bu on dört yıl demek böyle adlandırılıyor. Yarın bu ellerden beni bırakmasını isteyeceğim...”</p>
				<p>Onu kucaklamak ve öpmek istiyordum, ama cesaret edemedim. Suratı öyle çarpılmıştı ve öyle üzgün bakıyordu ki. Çıktı. “Tanrım,” diye düşündüm, “nereye gitti bu adam!” Bu sırada ikonanın önünde diz çöktüm ve onun için büyük koruyucu ve yardımcı kutsal Meryem Ana’ya yalvarmaya başladım. Ben gözyaşları içinde dua ederken yarım saat geçti, artık gecenin geç bir vaktiydi, saat on iki civarıydı. Birden, bir de baktım, kapı açıldı ve içeri yine o girdi. Şaşırmıştım.</p>
				<p>“Neredeydiniz?” diye sordum.</p>
				<p>“Ben,” dedi, “ben, galiba bir şey unuttum... mendil herhalde... Yoo, hiçbir şey unutmadım, oturmama izin verin...”</p>
				<p>Sandalyeye oturdu. Ben tepesinde dikiliyorum. “Siz de oturun” dedi. Oturdum. İki dakika oturduk, dikkatle bana bakıyordu. Birden güldü, bu gülüşü hatırlamıştım, sonra ayağa kalktı, beni sımsıkı kucakladı ve öptü...</p>
				<p>“Sana bu ikinci gelişimi unutma,” dedi. “Duydun mu, bunu unutma!”</p>
				<p>Bana ilk defa <em>sen</em> demişti. Sonra gitti. “Yarın,” diye düşündüm.</p>
				<p>Öyle de oldu. Ertesi gün doğum günü olduğunu o akşam bilmiyordum. Son günlerde hiçbir yere çıkmıyordum, bu yüzden de hiç kimseden bir şey öğrenemiyordum. Her yıl doğum gününde büyük bir toplantı olurmuş, bütün şehir halkı gelirmiş. Bu defa da gelmişler. Ve yemekten sonra ortaya çıkmış, elinde bir kâğıt tutuyormuş. Bu, üst makamlara yazılmış resmi bir rapormuş. Üst makamlar da zaten orada bulundukları için hemen oracıkta kâğıdı yüksek sesle toplantıdakilere okumuş. Bu kâğıtta ise cinayet bütün ayrıntılarıyla tam olarak anlatılıyormuş: “Bir cani olarak kendimi insanların arasından uzaklaştırıyorum, Tanrı beni ziyaret etti, acı çekmek istiyorum!” diye bitirmiş okumayı. Bu sırada da suçunu kanıtlayacağını düşündüğü ve on dört yıldır sakladığı her şeyi çıkarıp masaya koymuş: Şüpheleri kendisinden uzaklaştırmak için öldürdüğü kadından çaldığı altın eşyalar, boynundan çekip aldığı madalyonla haç, madalyonun içinde kadının nişanlısının resmi, bir not defteri ve nihayet iki adet mektup, nişanlısının kadına yakında geleceğini bildiren mektubu ve genç kadının bu mektuba cevaben başlayıp da bitiremediği, ertesi gün postaya vermek üzere masanın üzerinde bıraktığı mektup. İki mektubu da yanına almıştı, neden? Bunları bir delil olarak yok etmek yerine niye on dört yıl boyunca saklamıştı? Sonunda ne oldu: Herkes hayrete düşmüş ve korkuya kapılmıştı ve hiç kimse inanmak istememişti. Oysaki, herkes onu olağanüstü bir merakla dinlemişti, ama bir hastanın anlattıklarını dinler gibiydiler. Birkaç gün sonra ise bütün evlerde zavallı adamcağızın delirdiğine tam olarak karar verilmişti. Üst makamlar ve mahkeme de meseleyi ele almamazlık edemezdi, ama onlar da bir yerde kaldılar: Gerçi ortaya koyduğu eşyalar ve mektuplar bir şeyler düşündürüyordu, ama bu belgeler doğru olsa bile sadece bu belgelere dayanılarak yine de kesin bir suçlama yapılamayacağına karar verildi. Üstelik bütün bu eşyaları, tanıdığı biri olduğu ve güvendiği için kadının kendisinden de almış olabilirdi. Bununla birlikte, eşyaların gerçekten kadına ait olduğunun daha sonra maktulün pek çok dostu ve akrabası vasıtasıyla doğrulandığını ve bu konuda hiçbir şüphe kalmadığını duymuştum. Ama yine de davanın sonuçlanması kısmet değilmiş. Beş gün sonra çilekeş adamın hastalandığını ve hayatından endişe edildiğini herkes öğrendi. Hastalığının ne olduğunu söyleyemeyeceğim. Dediklerine göre, kalp atışları bozulmuş ve artık aklını kaçırdığı sonucuna varmışlar. Koşa koşa bana soru sormaya gelmelerine rağmen hiçbir şey söylemedim, ama onu ziyaret etmek istediğim zaman uzun bir süre bana izin vermediler. En başta da karısı: “Onun sinirlerini bozan sizsiniz, önceden de içine kapanıktı, ama şu son sene onun alışılmadık bir heyecan ve tuhaf davranışlar içinde olduğunu herkes fark ediyordu, onu siz mahvettiniz; ona okuyup durdunuz, bir aydır evinizden çıkmıyordu.” Sadece karısı olsa iyi, şehirdeki herkes bana hücum etti ve beni suçladı: “Her şey, sizin başınızın altından çıktı,” diyorlardı. Ben ses çıkarmıyordum, üstelik içimde bir sevinç vardı, çünkü Tanrı’nın kendisine karşı isyan etmiş ve vicdan azabı çeken birine gösterdiği tartışılmaz merhameti görmüştüm. Aklını kaçırdığına da inanmıyordum. Sonunda yanına girmeme izin verdiler, benimle vedalaşmak için bunu ısrarla kendisi istemiş. İçeri girdiğimde bırakın günlerinin, saatlerinin bile sayılı olduğunu anladım. Zayıf ve sapsarıydı, elleri titriyordu, soluğu kesiliyordu, ama sevgiyle ve sevinçle bakıyordu.</p>
				<p>“Oldu işte!” dedi, “Çoktandır seni görmeye can atıyordum, niye gelmedin?”</p>
				<p>Beni yanına bırakmadıklarını söylemedim.</p>
				<p>“Tanrı bana acıdı ve yanına çağırıyor. Ölmek üzere olduğumu biliyorum, ama bunca yıldan sonra ilk defa sevinç ve huzur duyuyorum. Gerekeni yapar yapmaz ruhumda birden cenneti hissettim. Artık yavrularımı sevmeye ve öpmeye cesaret edebiliyorum. Bana inanmıyorlar, hiç kimse de inanmadı, ne karım, ne yargıçlar; çocuklarım da hiçbir zaman inanmayacaklar. Tanrı’nın çocuklarıma merhametini bunda görüyorum. Öleceğim ve adım, onlar için lekesiz olacak. Tanrı’yı şimdiden hissediyorum, yüreğim cennetteymiş gibi seviniyor... görevimi yerine getirdim...”</p>
				<p>Konuşamıyor, soluk soluğa kalıyor, hararetle elimi sıkıyor, ateşli ateşli bana bakıyordu. Ama sohbet ettiğimiz kısa sürede karısı sürekli olarak bizi gözetliyordu. Yine de bana şunları fısıldamayı başardı:</p>
				<p>“O gece yarısı, sana ikinci defa gelişimi hatırlıyor musun? Sana unutmamanı söylemiştim ya hani? Ne için geri geldiğimi biliyor musun? Seni öldürmeye gelmiştim!”</p>
				<p>Öyle bir titremiştim ki.</p>
				<p>“O gün senden çıkıp karanlığa daldım, sokaklarda dolaştım ve kendimle savaştım. Birden senden yüreğimin katlanamayacağı kadar nefret ettim. ‘Şimdi,’ diye düşünüyorum, ‘benim elimi kolumu bağlayan ve beni yargılayabilecek bir tek o var. İlerde cezadan artık kurtulamam, çünkü o her şeyi biliyor.’ İhbar edeceğinden korktuğumdan da değil, bunun düşüncesi bile kafamdan geçmemişti, ama şöyle düşünüyorum: ‘Eğer kendi kendimi ihbar etmezsem onun yüzüne nasıl bakarım?’ Uzak yerlerde bile olsan yine de yaşıyor olacaktın, senin hayatta olduğun, her şeyi bildiğin ve beni yargılayacağın düşüncesine tahammül edemiyordum. Sanki her şeyin nedeni ve her şeyin suçlusu senmişsin gibi senden nefret ediyordum. O zaman sana geri döndüm, masanın üzerinde bir hançer olduğunu hatırlıyordum. Oturdum, senin de oturmanı rica ettim ve bir an düşündüm. Eğer seni öldürmüş olsaydım, önceki cinayetim açıklanmamış olsa bile bir şey fark etmeyecekti, bu defa da bu yeni cinayet yüzünden mahvolacaktım. Ama bunu hiç düşünmüyordum ve o anda da düşünmek istemiyordum. Sadece senden nefret ediyordum ve her şeyin intikamını bütün gücümle senden almak istiyordum. Ama yüreğimde benim Tanrım şeytanı yendi. Ancak şunu bil ki, hiçbir zaman ölüme bu kadar yakın olmamışsındır.” </p>
				<p>Bir hafta sonra öldü. Bütün şehir ahalisi cenazesini mezara kadar götürdü. Başpapaz dokunaklı sözler söyledi. Onun hayatına son veren hastalığa ağladılar. Ama gömüldükten sonra bütün şehir bana düşman oldu, hatta beni evlerine kabul etmemeye başladılar. Aslında bazıları, ilk başta pek az kişi, ama sonraları daha çok insan, onun gösterdiği kanıtların doğruluğuna inanmaya ve beni ziyarete gelip büyük bir merak ve neşeyle sorular sormaya başladılar: Çünkü insanoğlu dürüst birinin düşmesinden ve lekelenmesinden pek memnun olur. Ama ben susuyordum ve kısa bir süre sonra da şehirden tamamen ayrıldım, beş ay sonra ise yüce Tanrı tarafından sağlam ve güzel bir yola ayak basmaya layık görüldüm ve bana bu yolu bu kadar açık gösteren o görünmez parmağı kutsadım. Tanrı’nın çok acı çekmiş kulu Mihail’i de o gün bugündür dualarımda hatırlıyorum. </p>
				</li>
			</ol>
				
				</div>
  </body>
</html>