<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter21">
<div class="html5_section">
				<div class="html5_header">
				<h1 class="chapter-num">VIII</h1>
				<h1 class="chapter-title">KONYAK İÇERKEN</h1>
				</div>
				
				<p>Tartışma sona ermişti, ama garip bir durum, o kadar neşelenmiş olan Fedor Pavloviç, sonunda birdenbire suratını asmıştı. Suratını asmış ve bir konyak daha devirmişti, bu da artık iyice ölçüyü aşan bir kadeh olmuştu.</p>
				<p>“Toparlanın, defolun Cizvitler,” diye bağırdı uşaklara. “Defol Smerdyakov. Söz verdiğim on rubleliği bugün göndereceğim, sen çık. Sen de ağlama Grigoriy, Marfa’ya git, o seni teselli eder, yatağına yatırır.” Uşaklar, emrine uyarak gittikleri anda birdenbire sıkıntıyla, “Yemekten sonra şöyle sakin sakin oturmaya fırsat vermiyor herifler,” dedi. “Smerdyakov artık her yemekte buraya geliyor, ona bu kadar ilginç gelen sensin. Ne yaptın da kendini böyle sevdirdin?” diye sordu İvan Fedoroviç’e.</p>
				<p>“Hemen hemen hiçbir şey,” diye yanıtladı beriki, “bana saygı göstermeyi aklına koymuş; kendini bilmez bir uşak işte. Ama zamanı gelince öncü olacak.”</p>
				<p>“Öncü mü?”</p>
				<p>“Başkaları ve daha iyiler de olacak, ama böyleleri de öncülük edecek. Önce böyleleri, daha sonra ise onları daha iyi olanlar izleyecek.”</p>
				<p>“Ne zaman olacak bu?”</p>
				<p>“Fişek ateşlenecek, ama belki sonuna kadar yanmayacak. Halk şimdilik bu çorbacıları dinlemeyi pek o kadar sevmiyor.”</p>
				<p>“Doğru, birader, işte böyle Balam’ın eşeği düşünüyor, düşünüyor, şeytan bilir iş nereye varacak?”</p>
				<p>“Düşünce biriktiriyor,” diyerek gülümsedi İvan.</p>
				<p>“Görüyorsun, sana ‘saygı göstermeyi aklına koymuş’ gibi gelse bile tıpkı sana ve herkese olduğu gibi bana da tahammül edemediğini biliyorum. Alyoşka’ya gelince, Alyoşka’yı hiç adam yerine koymuyor. Evet, hırsızlık yapmıyor, dedikoducu değil, ağzını açmıyor, evden dışarı laf taşımıyor, çok iyi kulebyaka pişiriyor, aman canı cehenneme, aslında lafını etmeye değer mi?”</p>
				<p>“Elbette değmez.”</p>
				<p>“Kendi kendine ne düşündüğüne gelince, Rus köylüsünü genellikle dövmek gerekir. Bunu her zaman söylemişimdir. Bizim köylümüz düzenbazdır, acımaya gelmez, iyi ki, hâlâ onu pataklayanlar çıkıyor. Rus toprağının gücü akağaçtan gelir. Ormanları yok edecek olurlarsa Rus toprağı da gücünü yitirir. Ben, akıllı insanlar tarafındayım. Çok akıllı olduğumuzdan köylüleri dövmekten vazgeçtik, ama onlar birbirlerini pataklamaya devam ediyorlar. İyi de yapıyorlar. Aynı ölçüde ölçülür, aynı ölçüde fazla çıkar, ya da başka bir laf... Tek kelimeyle ölçü kaçıyor. Rusya ise bir pislik yuvası. Dostum, Rusya’dan... yani Rusya’dan değil de bütün bu kusurlardan... belki de Rusya’dan da nasıl nefret ettiğimi bir bilseydin. <em>Tout cela c’est de la cochonnerie.</em><a class="si-noteref epub-type_noteref" href="#f27" id="ref_f27">27</a> Neyi severim, biliyor musun? Nüktedanlığı severim ben.”</p>
				<p>“Daha yeni bir kadeh içtiniz. Yeter artık.”</p>
				<p>“Bekle, bir daha, sonra bir daha içeceğim ve orda bitireceğim. Hayır, dur, sözümü kestin. Mokroye’den geçerken ihtiyarın birine bir soru sordum, bana ne yanıt verdi dersin: ‘Biz en çok emir alıp kızları dövmeye bayılırız, dayağı da hep delikanlılara attırırız. Delikanlı dövdüğü kızla ertesi gün nişanlanır, öyle ki bunu kızlar da bilir, bir daha yapmasın diye böyle yapılır.’ Ne biçim Marquis de Sade’lar değil mi? Ama istersen bundan nükteli bir taraf da çıkarabilirsin. Gitsek de seyretsek mi acaba? Alyoşka kızardın mı? Utanma çocuğum. Yazık, demin başrahibin odasında sofraya oturup da rahiplere Mokroyeli kızları anlatmadım. Alyoşka, senin başrahibi demin kızdırdım diye bana öfkelenme. Birader beni bir kötülük sarıveriyor. Aslında Tanrı varsa eğer, elbette ki suçluyum ve bunun hesabını vereceğim, ama yoksa sizin pederlere ne gerek var hâlâ? Bu takdirde onların kafasını kesmek bile azdır, çünkü gelişmeye engel oluyorlar. Bunun benim duygularımı nasıl didik didik ettiğine inanır mısın İvan? Hayır, inanmıyorsun, gözlerinden anlıyorum. Sen, benim yalnızca bir soytarı olduğumu söyleyen insanlara inanırsın. Alyoşa, benim sadece bir soytarı olmadığıma inanıyor musun?”</p>
				<p>“Bir soytarı olmadığına inanıyorum.”</p>
				<p>“Ben de senin inandığına ve samimi konuştuğuna inanıyorum. İçtenlikli bakıyorsun ve içtenlikli konuşuyorsun. Ama İvan öyle değil, İvan kibirli... Yine de senin şu manastırın işini bitirebilirdim. Bütün Rusya topraklarındaki bu tasavvufçuların hepsini bir çırpıda alabilir ve bütün aptalların kesinlikle akıllarını başlarına getirmek için ortadan kaldırabilirdim. Darphaneye de ne kadar altın, gümüş gelirdi ama!”</p>
				<p>“Neden ortadan kaldırılması gerekiyormuş,” dedi İvan.</p>
				<p>“Gerçeğin en kısa sürede ışıl ışıl parlaması için, işte nedeni bu.”</p>
				<p>“Ama eğer bu gerçek parlayacak olursa ilk önce sizi soyarlar, sonra da... yok ederler.”</p>
				<p>“Vay be! Belki de haklısın. Ah, ben eşeğin biriyim,” Fedor Pavloviç, hafifçe alnına vurarak birden ayağa fırladı. “Pekâlâ Alyoşa, öyleyse senin manastırın öylece kalsın. Biz, akıllı insanlar da sıcak evimizde oturup konyaktan faydalanalım. Bunun Tanrı tarafından mutlaka kasten böyle yapılmış olduğunu biliyor musun İvan? Söyle İvan: Tanrı var mı, yok mu? Dur: Kesin konuş, ciddi konuş! Gene ne gülüyorsun?”</p>
				<p>“Daha demin Smerdyakov’un dağları yerinden oynatabilen iki staretsin varlığına inandığını zekice fark etmiştiniz de ona gülüyorum.”</p>
				<p>“Şimdi bu ona mı benziyor?”</p>
				<p>“Çok.”</p>
				<p>“Peki, demek ki, ben Rus’um, bende Rus özelliği var ve bu özelliğimle senin gibi bir filozofu bile yakalamam mümkün. İstersen yakalayayım. Bahse girelim, yarın yakalarım. Sen yine de söyle: Tanrı var mı, yok mu? Ama ciddi söyle! Bana şimdi ciddi sözler gerekli.”</p>
				<p>“Hayır, Tanrı yoktur.”</p>
				<p>“Alyoşa, Tanrı var mı?”</p>
				<p>“Var.”</p>
				<p>“İvan, ya ölümsüzlük, küçücük, azıcık olsun ölümsüzlük var mı?”</p>
				<p>“Hayır, ölümsüzlük de yok.”</p>
				<p>“Hiç mi?”</p>
				<p>“Hiç.”</p>
				<p>“Yani tam bir sıfır ya da bir şey. Belki bir şey vardır, değil mi? Yine de hiçbir şey değildir!”</p>
				<p>“Tam bir sıfır.”</p>
				<p>“Alyoşka ölümsüzlük var mı?”</p>
				<p>“Var.”</p>
				<p>“Ya Tanrı ve ölümsüzlük?”</p>
				<p>“Tanrı da, ölümsüzlük de vardır. Ölümsüzlük Tanrı’dadır.”</p>
				<p>“Hmm. İvan haklı galiba. Tanrım, insanın bu hayale bunca inancını verdiğini, boşu boşuna gücünü harcadığını ve bunu binlerce yıldır yaptığını düşünürsek! İnsanla böyle alay eden kim? Ne dersin İvan? Son kez ve kesin olarak soruyorum: Tanrı var mı, yok mu? Son kez!”</p>
				<p>“Son kez, yok.”</p>
				<p>“İnsanlarla kim alay ediyor İvan?”</p>
				<p>“Şeytan olmalı,” diyerek güldü İvan Fedoroviç.</p>
				<p>“Peki, şeytan var mı?”</p>
				<p>“Hayır, şeytan da yok.”</p>
				<p>“Yazık. Şeytan alsın, ben olsam Tanrı’yı ilk uydurana ne yapacağımı bilirdim! Onu kavak ağacına asmak bile az gelir.”</p>
				<p>“Tanrı’yı uydurmasalardı o zaman uygarlık hiç olmazdı.”</p>
				<p>“Olmaz mıydı? Tanrı olmadan olmaz mıydı?”</p>
				<p>“Evet. Konyak da olmazdı. Ama yine de konyağı elinizden almak gerekiyor.”</p>
				<p>“Dur, dur, dur, azizim, bir kadehçik daha. Alyoşa’yı gücendirdim. Kızmadın değil mi, Aleksey? Sevgili Alekseyciğim benim, Alekseyciğim!”</p>
				<p>“Hayır, kızmıyorum. Sizin düşüncelerinizi biliyorum. Yüreğiniz kafanızdan daha iyidir.”</p>
				<p>“Yüreğim, kafamdan daha mı iyi? Tanrım, bunu hem de kim söylüyor? İvan, Alyoşka’yı seviyor musun?”</p>
				<p>“Seviyorum.”</p>
				<p>“Sev.” Fedor Pavloviç iyice sarhoş olmuştu. “Dinle Alyoşa, demin senin staretse kabalık ettim. Ama heyecanlıydım. Bu staretsin çok keskin bir zekâsı var, ne dersin İvan?”</p>
				<p>“Belki de vardır.”</p>
				<p>“Var, var, <em>il y a du Piron la-dedans.</em><a class="si-noteref epub-type_noteref" href="#f28" id="ref_f28">28</a> Bu da Cizvit, Rus Cizviti yani. Kendini göstermesi... kutsal bir varlık olarak kendine çekmesi gerektiğinden soylu bir varlıkmışçasına içinde gizli bir hiddet kaynıyor.”</p>
				<p>“O da Tanrı’ya inanıyor.”</p>
				<p>“Zerre kadar inanmıyor. Yoksa bilmiyor muydun? Bunu herkese, yani herkese değil de oraya gelen bütün akıllı insanlara kendisi söylüyor. Vali Şultz’a açıkça şöyle demiş: Credo,<a class="si-noteref epub-type_noteref" href="#f29" id="ref_f29">29</a> ama neye olduğunu bilmiyorum.”</p>
				<p>“Sahi mi?”</p>
				<p>“Aynen öyle. Ama ben ona saygı duyuyorum. Onun içinde Mephistopheles’e benzeyen ya da daha doğrusu ‘zamanımızın kahramanı’ndan bir şey var... Oradaki Arbenin miydi neydi... yani görüyorsun o bir şehvet düşkünü; o derece şehvet düşkünü ki, kızım ya da karım ona günah çıkartmaya gitmiş olsalardı korkardım. Anlatmaya başlıyor, bilsen... Üç yıl önce bizi likör ve çay içmeye çağırmıştı (beyler ona likör gönderirler). Eski zamanları öyle bir ballandıra ballandıra anlattı ki, kasıklarımız çatlıyordu... Özellikle zayıf düşmüş bir kızı nasıl iyileştirdiğini anlatmıştı. ‘Eğer bacaklarım hasta olmasaydı size bir dans gösterirdim’ demişti. Nasıl ama? ‘Zamanında ben de az dalga geçmedim.’ Tüccar Demidov’un altmış binini çarpmış.”</p>
				<p>“Nasıl yani, çalmış mı?”</p>
				<p>“Bu adam ona iyi bir insan diye getirmiş, ‘Birader, şunu sakla, yarın evimde arama var’ demiş. O da saklamış. “Kiliseye bağışta bulundun” deyivermiş. Ona sen alçaksın diyorum. Hayır, diyor, alçak değilim, ama gönlü zengin biriyim... Bu o değildi galiba. Bu başkası. Başkasıyla karıştırdım... farkında değilim. Bir kadehçik daha içeyim, tamam; şişeyi kaldır İvan. Yalan söyledim, neden beni durdurmadın... neden yalan konuştuğumu söylemedin?”</p>
				<p>“Kendiliğinizden duracağınızı biliyordum.”</p>
				<p>“Yalan söylüyorsun, bunu bana kötülük olsun diye, sırf kötülük olsun diye yaptın. Beni hor görüyorsun. Evime geldin ve kendi evimde beni hor görüyorsun.”</p>
				<p>“Gideceğim; konyak size dokunuyor.”</p>
				<p>“Senden Tanrı rızası için Çermaşnya’ya gitmeni istemiştim...bir-iki günlüğüne, sense gitmiyorsun.”</p>
				<p>“Mademki bu kadar ısrar ediyorsunuz, yarın gideceğim.”</p>
				<p>“Gitmeyeceksin. Burada kalıp beni takip etmek istiyorsun. İşte senin istediğin bu, kötü ruhlu, bu yüzden mi gitmiyorsun?”</p>
				<p>İhtiyar sakinleşmiyordu. Sarhoşlukta öyle bir noktaya gelmişti ki, bu, o ana kadar uslu uslu duran bazı sarhoşların aniden öfkelenmek ve kendini göstermek istedikleri bir noktaydı.</p>
				<p>“Ne diye bana bakıyorsun? Nasıl bakış onlar öyle? Gözlerin bana bakıyor ve bana ‘Seni sarhoş surat’ diyor. Bakışların kuşkulu, küçümseyici... Sen çıkarını bilerek geldin. İşte Alyoşka da bakıyor ve gözleri parlıyor. Beni küçümsemiyor Alyoşa. Aleksey, İvan’ı sevme...”</p>
				<p>“Ağabeyime kızmayın! Onu kızdırmaktan vazgeçin,” dedi birden ısrarla Alyoşa.</p>
				<p>“Peki, öyle olsun. Of, başım ağrıyor. Konyağı kaldır İvan, üçüncü defadır söylüyorum.” Düşünceye daldı ve aniden uzun uzun kurnazca güldü. “Bu miskin ihtiyara kızma İvan. Biliyorum, beni sevmiyorsun, ama yine de kızma. Beni neden seveceksin ki. Çermaşnya’ya gidersin, ben de oraya, senin yanına gelirim, hediye de getiririm. Sana orada bir kızcağız göstereceğim, epeydir gözlüyorum. Şimdilik yalınayak. Yalınayaklığından korkma, hor görme, incidir bunlar!..”</p>
				<p>Şapırtıyla parmaklarının ucunu öptü.</p>
				<p>Sanki bir anda aklı başına gelmiş gibi birdenbire canlanıverdi, hemen sevdiği konunun üzerine atladı:</p>
				<p>“Benim için, benim için... Ah siz, çocuklar! Yavrular, domuz yavrularım, benim için... tüm hayatım boyunca çirkin kadın diye bir şey olmamıştır, işte benim kuralım! Bunu anlayabilir misiniz? Ama siz bunu daha nerden anlayacaksınız: Henüz damarlarınızdan kan yerine süt akıyor, daha yumurtadan bile çıkmadınız! Benim kuralıma göre, her kadında son derece ilginç bir şey, başka hiçbir kadında bulamayacağın bir şey bulmak mümkündür, yeter ki bu şeyin nerede olduğunu bulabilesin! Bu bir yetenektir! Benim için hiç çirkin kadın olmadı: Kadın olması bir şeydir, bu bir şey de her şeyin yarısı demektir... Bunu nerden bileceksiniz! Hatta evde kalmış kızlar, bazen onlarda bile öyle şeyler bulursun ki, orada öyle yaşlanmasına izin verdikleri ve şimdiye dek fark etmedikleri için bazı salaklara şaşıp kalırsın! Yalınayakları ve çirkinleri ilk iş olarak şaşırtmak gerekir: Onları işte böyle yakalarsın. Bilmiyor muydun? Onu hayran bırakacak, ıstırap verecek, onun gibi bir kılkuyruğa böyle bir beyefendi âşık olduğu için utandıracak kadar şaşırtmak gerekir. Dünya yüzünde kendini bilmezlerin eskiden beri ve gelecekte de hep olması böyle tahta silen bir hizmetçi kadının ve onun başında da efendisinin daima bulunacak olması gerçekten güzeldir. Bu da zaten yaşamın mutluluğu için gereklidir! Dur... dinle Alyoşka, rahmetli anneni hep şaşırtırdım, ama farklı bir şekilde. Onu hiç okşamazdım, ama o dakika gelince birdenbire önüne yayılır, diz çöker, ayaklarını öperdim ve daima, daima, bunu şimdiki gibi hatırlıyorum, onu inceden, gevrek, çınlayan, ama yüksek sesle değil, sinirli ve kendine özgü bir şekilde güldürürdüm. Sadece böyle gülerdi. Hastalığının her zaman böyle başladığını, hemen ertesi gün havalesi tutup haykırmaya başlayacağını ve o anki bu incecik gülüşün hiçbir coşku anlamı taşımadığını, ama yalandan da olsa bir heyecan gösterdiğini bilirdim. Her şeyde kendi çizgisini bulabilmek budur işte! Bir defasında Belyavskiy adında buralardan yakışıklı ve zengin bir adam ona kur yapıyor ve sık sık bizim eve geliyordu. Bir gün bu Belyavskiy, evde, hem de onun yanında ansızın bana bir tokat attı. O kuzu gibi kadın beni bu tokat yüzünden dövecek sandım. Bana öyle bir saldırıyordu ki: ‘Sen artık dayak yemiş birisin, ondan tokat yedin! Sen beni ona satıyordun... Yoksa benim yanımda sana vurmaya nasıl cesaret edebilir! Bir daha bana yaklaşmaya kalkışma! Hemen koş, onu düelloya çağır...’ O zaman sakinleşmesi için onu manastıra göndermiştim, kutsal pederler okuyup üflemişlerdi. Ama Tanrı biliyor ya Alyoşa, benim havaleliyi hiçbir zaman incitmedim! Belki sadece bir defa, daha ilk yılımızda: O zamanlar çok ibadet ederdi, özellikle Meryem Ana yortularına saygı gösterir ve o sıralarda beni yanından kovar, çalışma odama gönderirdi. ‘Hadi, onu bu sofuluktan kurtarayım’ diye düşündüm. ‘Bak,’ dedim, ‘görüyor musun, işte senin ikonan, işte onu indiriyorum. Sen onu mucize yaratacak sanıyorsun, ama bak, şimdi senin yanında ona tüküreceğim ve bana hiçbir şey olmayacak!..’ Nasıl bir baktı, aman Tanrım, şimdi beni öldürecek diye düşündüm. Ama yalnızca yerinden fırladı, ellerini çırptı, sonra birden elleriyle yüzünü kapadı, tir tir titredi ve yere düştü... öylece kaldı... Alyoşa, Alyoşa! Neyin var, neyin var?”</p>
				<p>İhtiyar korku içinde ayağa fırladı. Annesinden söz etmeye başladığından beri Alyoşa’nın yüzü yavaş yavaş değişiyordu. Kızarmış, gözleri alev alev yanmaya başlamıştı, dudakları titriyordu... Sarhoş ihtiyar salyalarını saçıyordu ve Alyoşa’ya birdenbire o çok tuhaf şey olana kadar da hiçbir şeyin farkında değildi. İşte tam bu sırada birdenbire Alyoşa’nın başına da daha demin onun ‘havaleli’ hakkında anlattıklarının noktası noktasına aynısı gelmişti. Tıpkı annesinin öyküsündeki gibi Alyoşa birden masadan fırlamış, ellerini çırpmış, sonra elleriyle yüzünü kapamış, sanki orakla biçilmiş gibi sandalyeye yığılmış ve ansızın tüm vücudu titrek ve sessiz gözyaşlarıyla bir isteri nöbeti içinde sarsılmaya başlamıştı. Annesiyle arasındaki bu olağanüstü benzerlik ihtiyarı çok etkilemişti.</p>
				<p>“İvan, İvan! Koş ona su getir. Tıpkı annesi, noktası noktasına o, annesinin o zamanki hali! Ağzına su akıt, ben ötekine öyle yapardım. Annesinin yüzünden, annesinin yüzünden...” diye mırıldandı İvan’a.</p>
				<p>“Onun annesi benim de annemdi sanıyorum, ne dersiniz?” Birden tutamadığı öfkeli bir nefretle parladı İvan. İhtiyar onun alev alev yanan bakışlarından ürperdi. Ama tam bu sırada çok garip bir şey olmuştu: Alyoşa’nın annesinin İvan’ın da annesi olduğu olgusu gerçekten de ihtiyarın aklından çıkıvermişti...</p>
				<p>“Nasıl, senin annen mi?” diye mırıldandı bir şey anlamadan. “Sen ne diyorsun? Hangi anneden söz ediyorsun?.. Acaba o... Ah, kör şeytan! Tabii, o senin de annen! Ah, kör şeytan! Birader, bazen öyle zihnim karışıyor ki, bağışla, ben sandım ki, İvan... He-he-he!” Durdu. Uzun, sarhoş, yarı anlamsız bir gülüş suratına yayıldı. İşte tam bu anda antrede birden korkunç bir gürültü koptu. Kudurmuş gibi çığlıklar duyuldu, kapı ardına kadar açıldı ve Dmitriy Fedoroviç salona daldı. İhtiyar korku içinde İvan’a atıldı:</p>
				<p>“Öldürecek, öldürecek! Beni verme, verme!” İvan Fedoroviç’in redingotunun eteğine yapışmış haykırıyordu.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f27"><a class="backref" href="#ref_f27">27</a> (Fr.) “Bütün bunlar pislik yuvası.”</div>
<div class="si-footnote html5_aside epub-type_footnote" id="f28"><a class="backref" href="#ref_f28">28</a> (Fr.) “İçinde Piron var.”</div>
<div class="si-footnote html5_aside epub-type_footnote" id="f29"><a class="backref" href="#ref_f29">29</a> (Lat.) “İnanıyorum.”</div>
</div>
  </body>
</html>