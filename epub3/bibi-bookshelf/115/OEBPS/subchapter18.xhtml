<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter18">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">ATEŞLİ BİR KALBİN İTİRAFI<br/> “TEPETAKLAK”</h1>
				</div>
				
				<p>“Şimdi,” dedi Alyoşa, “bu meselenin ilk yarısını biliyorum.”</p>
				<p>“Birinci yarısını anlıyorsun: Bu bir dramdı ve orada geçti. İkinci yarısı ise bir trajedi ve burada geçecek.”</p>
				<p>“İkinci yarıdan şimdiye kadar hiçbir şey anlamadım,” dedi Alyoşa.</p>
				<p>“Ya ben? Ben anladım mı sanki?”</p>
				<p>“Dur, Dmitriy, burada önemli bir şey daha var. Söyle bana: Sen nişanlıydın, hâlâ da nişanlısın, öyle değil mi?”</p>
				<p>“Hemen nişanlanmadım, bu olanlardan üç ay sonra nişanlandım. Olayın ertesi günü kendi kendime, olay bitti ve kapandı, devamı da olmayacak dedim. Evlenme teklif etmek bana alçaklık gibi geldi. O da daha sonra şehrimizde geçirdiği altı hafta boyunca kendisiyle ilgili olarak bir kelimecik olsun bilgi vermedi. Aslında bir olay hariç: Ziyaretinin ertesi günü oda hizmetçisi gizlice bana geldi, hiçbir şey söylemeden bir paket verdi. Paketin üzerinde adres yazılıydı: Falancaya diye. Paketi açtım, beş binlik hisse senedinin üstü. Toplam dört bin beş yüz gerekliydi, beş bin rublelik hisse senedinin satışında zarar iki yüz küsur ruble kadar olmuştu. Bana topu topu iki yüz altmış rublecik göndermişti, iyi anımsamıyorum ama, sadece paraları göndermişti, ne bir not, ne bir sözcük, ne bir açıklama vardı. Paketin içinde kurşunkalemle bir işaret aradım, hiç, hiçbir şey yoktu! Bu arada kalan rublelerimle içki âlemleri yapıyordum, öyle ki, yeni binbaşı sonunda bana kınama cezası vermek zorunda kaldı. Yarbay ise devletin parasını geri vermiş ve herkesi hayrete düşürmüştü, çünkü paranın tamamını bulabileceğini hiç kimse tahmin etmiyordu. Parayı geri verdi, ama hastalandı, yatağa düştü, üç hafta kadar yattı, sonra birdenbire beyin zarı yumuşaması ortaya çıktı ve beş gün sonra da öldü. Askeri törenle gömüldü, henüz emekli olmamıştı. Yekaterina İvanovna, kız kardeşi ve teyzesi, babasını gömdükten on gün kadar sonra Moskova’ya hareket etmişler. Yalnız yola çıkmadan önce, tam gittikleri gün (onları görmedim ve uğurlamadım) minicik bir zarf aldım, mavi, dantelalı bir kâğıt, üzerinde kurşunkalemle yazılmış yalnızca tek bir satır: ‘Size yazacağım, bekleyin. K.’ İşte hepsi bu.</p>
				<p>“Şimdi sana iki kelimeyle açıklayacağım. Moskova’ daki işleri yıldırım hızıyla ve Arap masallarındaki gibi bir sürprizle hallolmuş. Bu general karısı, yani onun en önemli akrabası, en yakın iki mirasçısı olan iki kız yeğenini bir anda kaybediveriyor; ikisi aynı hafta çiçek hastalığından ölüyorlar. Sarsılan ihtiyar kadın, Katya’ya öz kızı gibi, kurtarıcı bir yıldız gibi sevinmiş, ona dört elle sarılmış, hemen vasiyetnamesini Katya’nın lehine yeniden düzenlemiş. Ama bu değişiklik gelecekle ilgiliymiş, şimdilik eline doğrudan seksen bin vermiş ve işte al sana drahoma, ne istersen yap, demiş. İsterik bir kadın. Bu kadını daha sonra Moskova’da gördüm. İşte tam bu sırada postayla gönderilmiş dört bin beş yüz ruble aldım, tabii ki şaşırdım, dilim tutulacak kadar şaşırdım. Üç gün sonra da söz verdiği mektup geldi. Halen de yanımdadır, onu hep yanımda taşırım, onunla da öleceğim. İster misin, göstereyim mi? Mutlaka oku: Evlenme teklif ediyor, kendisi teklif ediyor, ‘Çılgınca seviyorum, siz beni sevmeseniz de olur, fark etmez, sadece benim kocam olun. Korkmayın, hiçbir şekilde sizi rahatsız etmeyeceğim, mobilyanız, üzerinde yürüyeceğiniz halınız olacağım... Sizi ebediyen sevmek istiyorum, sizi kendinizden kurtarmak istiyorum...’ Alyoşa, bu satırları benim aşağılık sözcüklerimle ve aşağılık ses tonumla, hiçbir zaman düzeltemediğim her zamanki aşağılık ses tonumla tekrarlamaya bile hakkım yok! Bu mektup bugüne kadar içimi kemirdi. Şimdi rahat mıyım, bugün rahat mıyım dersin? O zaman hemen ona cevap yazdım (Moskova’ya hiçbir şekilde kendim gidemedim). Mektubu gözyaşları içinde yazdım; bir şeyden hep utanıyorum: Onun artık zengin ve drahomalı olduğunu, benimse yalnızca yoksul bir subay olduğumu hatırlattım, paradan söz ettim! Bunu yapmamalıydım, ama kalemimden çıkmıştı bir kere. O zaman hemen Moskova’ya, İvan’a yazdım ve mektubumda ona olabildiğince her şeyi anlattım. Mektup altı sayfaydı. İvan’ı ona gönderdim. Ne bakıyorsun, bir şey mi var? Pekâlâ evet, İvan ona âşık oldu. Şimdi de âşık. Bunu biliyorum, size göre, yani bizim topluma göre bir aptallık yaptım, ama işte bu aptallık belki de şimdi hepimizi kurtaracak. Of! Katya’nın ona nasıl hürmet ettiğini, nasıl saygı gösterdiğini görmüyor musun? İkimizi kıyasladıktan ve buradaki bütün bu olanlardan sonra benim gibi birini sevebilir mi dersin?”</p>
				<p>“Ben, onun gibi birini değil, senin gibi birini sevdiğinden eminim.”</p>
				<p>“O, beni değil, kendi erdemini seviyor,” Dmitriy Fedoroviç’in ağzından bu sözler istemeden, ama nerdeyse öfkeyle çıktı. Gülmeye başladı, ancak bir saniye sonra gözlerinde şimşekler çaktı, kıpkırmızı oldu ve bütün gücüyle masaya bir yumruk indirdi. </p>
				<p>“Yemin ederim, Alyoşa...” Kendi kendisine korkunç ve samimi bir öfke duyarak haykırdı, “inan ya da inanma, ama Tanrı’nın kutsallığına ve İsa’nın tanrılığına yemin ederim, şimdi onun yüce duygularına gülmüş olsam da ona göre milyon kere önemsiz bir insan olduğumu ve onun bu güzel duygularının bir meleğinki kadar samimi duygular olduğunu biliyorum! İşte trajedi de burada, bunu kesinlikle bilmemde. Mesele, insanın pireyi deve yapmasında mı? Ben de öyle yapmıyor muyum? Ama ben samimiyim, samimi. İvan’a gelince, onun doğaya artık nasıl bir lanetle bakmak zorunda kaldığını anlıyorum, hem de onun o zekâsıyla! Kime, neye üstünlük veriliyor? Bir canavara, nişanlı olarak bulunduğu burada da, bütün gözlerin üzerinde olduğu bir sırada, hem de nişanlısının yanında rezaletlerine engel olamayan bir canavara üstünlük veriliyor! Sonunda benim gibi biri tercih ediliyor, o ise geri çevriliyor. Hem de ne için? Bir genç kız minnettarlığı yüzünden yaşamının ve geleceğinin ırzına geçilmesini istediği için! Saçmalık. Bu konuda ben İvan’a hiçbir zaman hiçbir şey söylemedim, tabii ki İvan da bu konu hakkında en ufak bir söz etmedi, en küçük bir imada bile bulunmadı; ama kadere boyun eğilecek ve asıl layık olan hak ettiği yere gelecek, layık olmayan ise arka sokağa, kendi pis arka sokağına, pek sevdiği ve benimsediği arka sokağına saklanacak ve orada çirkefin ve pis kokuların içinde kendi isteğiyle ve zevk duyarak mahvolacak. Bir şeyler saçmaladım, sözcüklerimin hepsi eskimiş, sanki onları rasgele koyuyorum, ama söylediğim gibi olacak. Ben arka sokağımın çirkefinde boğulacağım, o ise İvan’a varacak.”</p>
				<p>“Dur, ağabey.” Alyoşa, büyük bir endişeyle tekrar sözünü kesti. “Yine de bu ana kadar bana şu meseleyi açıklamadın: Sen hâlâ nişanlı mısın? Eğer o, yani nişanlın istemiyorsa, sen nasıl nişanı bozmak istiyorsun?”</p>
				<p>“Nişanlıyım, resmi ve kutsanmış bir nişanlı. Her şey Moskova’da, benim oraya gidişimde, debdebeli, ikonalı ve en iyi şekilde oldu. General karısı onayladı ve inanabiliyor musun, ‘İyi bir seçim yaptın, onun ciğerini okuyorum’ diyerek Katya’yı kutsadı bile. İnanır mısın, İvan’ı sevmedi ve elini bile sıkmadı. Moskova’da da Katya’yla defalarca konuştum, ona kendimi olduğum gibi, içtenlikle ve mertçe anlattım. Hepsini dinledi:</p>
				
				<blockquote>
				<div>
				<span>Sevimli bir mahcubiyet vardı,</span>
				<span>Tatlı sözler vardı... </span>
				</div>
				</blockquote>

				<p class="after-bq">Gurur verici sözlerdi. O zaman beni, kendimi düzelteceğime dair büyük bir söz vermek zorunda bıraktı. Söz verdim. Ve işte...”</p>
				<p>“Ne oldu ki?”</p>
				<p>“Ve işte bugün seni buraya çağırdım, buraya sürükledim, unutma, seni yine bugün Yekaterina İvanovna’ya göndermek için ve...”</p>
				<p>“Ne?”</p>
				<p>“Ona, bir daha asla kendisine gitmeyeceğimi söylemen için. Selam söyledi, dersin.”</p>
				<p>“Böyle olur mu?”</p>
				<p>“Evet, çünkü kendim gidemeyeceğim için seni gönderiyorum zaten. Yoksa bunu ona ben nasıl söylerim?”</p>
				<p>“Sen nereye gideceksin?”</p>
				<p>“Arka sokağa.”</p>
				<p>“Yani Gruşenka’ya mı?” Ellerini çırptı ve acıyla haykırdı Alyoşa. “Rakitin aslında gerçeği mi söylemişti acaba? Bense ona sadece öylesine gittiğini ve her şeyin bittiğini sanıyordum.”</p>
				<p>“Nişanlı bir erkek gidebilir mi? Böyle bir nişanlısı varken ve insanların gözü önünde bu mümkün mü? Bende de şeref denen şey var herhalde. Gruşenka’ya gitmeye başlar başlamaz hemen nişanlı ve şerefli bir adam olmaktan çıktım, bunu zaten biliyorum. Ne bakıyorsun? İlk başta onu dövmeye gitmiştim. Benim üzerime düzenlenmiş bir senedin tahsil edilmesi, beni dize getirmesi ve işimi bitirmesi için babamın mutemedi olan bir yüzbaşı tarafından bu Gruşenka denen kadına verildiğini öğrenmiştim ve böyle olduğunu şimdi de gayet iyi biliyorum. Beni korkutmak istiyorlardı. Gruşenka’yı da dövmeye gitmiştim. Daha önce onu şöyle bir görmüştüm. Çok etkileyici değildi. Şu anda kuvvetten düşmüş hasta yatan, ama Gruşenka’ya yine de hatırı sayılır bir para bırakacak olan yaşlı tüccarı biliyordum. Para kazanmayı sevdiğini, para kazandığını, korkunç faizler verdiğini, acımasız bir dolandırıcı, kurnazın teki olduğunu da biliyordum. Onu dövmeye gitmiştim, ama yanında kaldım. Bir fırtına koptu, vebaya yakalandım, tutuldum, hâlâ da tutkunum ve artık her şeyin bitmiş olduğunu, hiçbir zaman başkaca hiçbir şeyin olmayacağını da biliyorum. Bir devir kapandı. Benim meseleme gelince. O sırada aksi gibi cebimde, yani bu fakirin cebinde üç bin ruble bulunuyordu. Gruşenka’yla birlikte Mokroye’ye gittik. Buradan yirmi beş <em>verst</em> uzaklıkta. Çingeneler ve şampanya buldum, oradaki bütün köylüleri şampanyaya boğdum, bütün kadınlara, kızlara binlerce ruble dağıttım. Üç gün sonra sen sağ ben selamet. Bir şey elde edebildiğimi mi sanıyorsun? Uzaktan bile göstermedi. Diyorum sana: Kıvrım kıvrım bir vücut. Gruşenka haspasında öyle bir vücut kıvrımı var ki, bu kıvrım küçücük ayağında, hatta sol ayacığının küçük parmağında bile yansıyordu. Gördüm ve öptüm, ama sadece o kadar, yemin ederim! ‘Meteliksizsin, ama istersen sana varırım. Beni dövmeyeceğini ve istediğim her şeyi yapmama izin vereceğini söyle o zaman belki evlenirim,’ diyor ve gülüyordu. Hâlâ da gülüyor.”</p>
				<p>Dmitriy Fedoroviç öfkeyle yerinden kalktı, birden sarhoş gibi olmuştu. Bir anda gözlerine kan doldu.</p>
				<p>“Ya sen, gerçekten onunla evlenmek istiyor musun?”</p>
				<p>“İsterse hemen, ama istemezse böyle kalırım; kapısında kapıcı olurum. Sen... sen, Alyoşa...” Birdenbire önünde durdu ve onu omuzlarından tutarak kuvvetle sarsmaya başladı. “... Sen, masum çocuk, biliyor musun, bunların hepsi de saçmalık, akıl almaz bir saçmalıktır, çünkü trajedi burdadır! Şunu bil ki, Aleksey, ben aşağılık ve mahvedici ihtirasları olan adi bir adam olabilirim, ama Dmitriy Karamazov, asla bir hırsız, bir yankesici olamaz. Şimdi de benim bir hırsız olduğumu, cepleri ve evleri soyan bir hırsız olduğumu öğren! Tam Gruşenka’yı dövmeye gittiğim günün sabahı Yekaterina İvanovna, hiç kimsenin bilmemesi için korkunç bir gizlilik içinde (ne için olduğunu bilmiyorum, herhalde onun için böyle gerekiyordu) beni çağırdı, vilayet merkezine gitmemi ve oradan postayla Moskova’ya, Agafya İvanovna’ya üç bin ruble göndermemi rica etti. Burada, şehirde bilinmesin istiyordu. İşte o zaman Gruşenka’ya gittiğimde cebimde bu üç bin ruble vardı, Mokroye’ye de bu parayla gittik. Sonra çabucak şehre gitmiş görüntüsü yarattım, ama posta makbuzunu ona göstermedim, parayı gönderdiğimi, makbuzu getireceğimi söyledim, hâlâ da götüreceğim, ne yapalım unuttum efendim. Şimdi düşündüğün gibi, bugün gidip ona ‘Size selam söylediler’ diyeceksin, o da sana ‘Ya paralar?’ diyecek. Sen ona şunu da söyleyebilirsin: ‘O, aşağılık bir şehvet düşkünüdür ve zaptedilemez duyguları olan alçak bir yaratıktır. O zaman paralarınızı göndermedi, sağa sola savurdu, çünkü bir hayvan gibi kendisine engel olamıyordu.’ Ancak şunu da ekleyebilirsin: ‘Ama yine de o bir hırsız değil, bakın işte üç bin rublenizi geri gönderiyor, Agafya İvanovna’ya kendiniz gönderin, kendisi ise size selam söyledi.’ O zaman hemen ‘Peki parayı ne yaptı?’ diye soracak.”</p>
				<p>“Mitya, sen mutsuzsun, evet mutsuzsun! Ama yine de senin zannettiğin kadar değil, umutsuzluğa kapılıp kendini harap etme!”</p>
				<p>“Sen ne zannediyorsun, üç bini geri veremedim diye kendimi vuracağımı mı? Mesele, kendimi vurmamda değil. Şu anda bu gücü kendimde bulamıyorum, daha sonra belki, ama şimdi Gruşenka’ya gideceğim... anasını satayım!”</p>
				<p>“Onun yanına mı?” </p>
				<p>“Onun kocası olacağım, kocalığa layık olacağım, eğer âşığı gelirse başka bir odaya geçeceğim. Dostlarının çamurlu ayakkabılarını temizleyeceğim, semaveri yakacağım, ayak işlerine koşacağım...”</p>
				<p>“Yekaterina İvanovna her şeyi anlayacaktır,” dedi Alyoşa birden ciddi bir şekilde, “bütün bu acılardaki derinliği anlayacak ve katlanacaktır. Çok keskin bir zekâsı var, çünkü senden daha da talihsiz olmak imkânsız, bunu kendisi de görecektir.”</p>
				<p>“Hepsini kabul etmeyecek,” diyerek sırıttı Mitya. “Bu, hiçbir kadının kabul edemeyeceği bir şeydir, kardeşim. En iyisi ne yapmak, biliyor musun?”</p>
				<p>“Ne?”</p>
				<p>“Üç bini ona vermek.”</p>
				<p>“Nereden alacaksın? Dinle, bende iki bin var, bin ruble de İvan verir. Al işte sana üç bin, götür ver.”</p>
				<p>“Bu para, yani şu senin üç bin ne zaman eline geçecek? Üstelik sen henüz reşit bile değilsin. Oysa senin bugün parayla ya da parasız ona gidip mutlaka veda etmen gerekiyor, çünkü bu işi daha fazla uzatamam, iş bu noktaya geldi. Yarın geç olur, geç. Seni babama yollayacağım.”</p>
				<p>“Babama mı?”</p>
				<p>“Evet, ondan önce babama. Onun elinde üç bin ruble var, onu iste.”</p>
				<p>“Ama vermez ki, Mitya.”</p>
				<p>“Vereceğini mi sanmıştın, vermeyeceğini biliyorum. Umutsuzluk ne demektir Aleksey, bilir misin?”</p>
				<p>“Bilirim.”</p>
				<p>“Dinle: Hukuksal olarak onun bana hiç borcu yok. Ondan hakkım olan her şeyi aldım, her şeyi, bunu biliyorum. Ama yine de manevi bakımdan bana borçlu, öyle değil mi? Aslında annemin yirmi sekiz bin rublesini almış ve yüz bin ruble kazanmıştı. Bu yirmi sekiz binden bana sadece üç bin versin ve ruhumu cehennem azabından kurtarsın, bu da onun bir yığın günahına sayılsın! İşte sana büyük söz veriyorum, ben de bu üç binle konuyu kapatacağım ve bundan böyle benden bu konuda hiçbir şey işitmeyecek. Ona son kez babalık yapma fırsatı veriyorum. Ona bu fırsatı Tanrı’nın gönderdiğini söyle.”</p>
				<p>“Asla vermez Mitya.”</p>
				<p>“Vermeyeceğini biliyorum, çok iyi biliyorum. Hele şimdi hiç vermez. Ayrıca ben bir şey daha biliyorum: Gruşenka’nın belki de aslında şaka yapmadığını ve benimle evlenmeye can attığını ‘ciddi şekilde’ (ciddi şekilde, dikkat et) ilk kez bu yakınlarda, belki de daha dün öğrendi. Bu kadını iyi bilir, bu dişi kediyi tanır. Bu olaya yardım etmek için bir de kalkıp bana para mı verecek, hem de kendisi de ona tutulmuşken? Ama bu da az, sana daha fazlasını da söyleyebilirim: Elinde aşağı yukarı beş gündür yüzlükler halinde bozdurulmuş ve beş yerinden mühürlü, üstten çaprazına kırmızı bir kurdeleyle bağlanmış büyük bir paket halinde sarılmış üç bin ruble olduğunu biliyorum. Görüyorsun, nasıl da ayrıntılı biliyorum! Paketin üzerine de şöyle yazılmış: ‘Meleğim, Gruşenka’ya, eğer gelmek isterse.’ Kimse yokken gizlice kendisi çiziktirmiş, namusuna kendisi kadar güvendiği uşak Smerdyakov’dan başka hiç kimse parası olduğunu bilmiyor. Üç ya da dört gündür Gruşenka’yı bekliyor, bu paket için geleceğini umut ediyor. Gruşenka’ya haber uçurmuş, o da ‘belki gelirim’ diye bildirmiş. İhtiyara gelecek olursa, o zaman onunla evlenebilir miyim dersin? Neden burada pusu kurup etrafı gözetlediğimi şimdi anlıyor musun?”</p>
				<p>“Onu mu?”</p>
				<p>“Onu. Foma, buranın sahibi olan kadından oda kiralıyor. Foma, bizim oralardandır, eski bir askerimiz. Kadınların evinde hizmet ediyor, geceleri bekçilik yapıyor, gündüzleri ise yaban horozu avlamaya gidiyor, geçimini böyle sağlıyor. Buraya, onun yerine kuruldum; pusu kurduğumdan, yani burada etrafı gözetlediğimden ne onun, ne de ev sahiplerinin haberi var.”</p>
				<p>“Tek Smerdyakov mu biliyor?”</p>
				<p>“Tek o. Gruşenka ihtiyara gelecek olursa bana haber verecek.”</p>
				<p>“Paketi de sana o mu söyledi?”</p>
				<p>“O söyledi. En büyük sır bu. Paraları da, diğer haberi de İvan bile bilmiyor. İhtiyar, İvan’ı iki-üç günlüğüne Çermaşnya’ya gezmeye yolluyor. Sekiz bine ağaçları kesmek için koruya alıcı çıkmış, ihtiyar da İvan’a rica etmiş: ‘Bana yardım et, sen gidiver,’ hani iki-üç günlüğüne. Bunu Gruşenka geldiğinde İvan burada olmasın diye istiyor.”</p>
				<p>“O halde bugün Gruşenka’yı mı bekliyor?”</p>
				<p>“Hayır, bugün gelmeyecek, öyle belirtiler var. Kesinlikle gelmeyecek!” Birden bağırdı Mitya. “Smerdyakov da öyle tahmin ediyor. Babam şimdi kafayı çekiyor, kardeşimiz İvan’la masanın başına oturmuş. Git, Aleksey, şu üç bin rubleyi ondan iste.”</p>
				<p>“Mitya, canım, ne oluyor sana?” diye bağırdı Alyoşa, yerinden fırlayarak ve çıldırmış gibi olan Dmitriy Fedoroviç’e bakarak. Bir an için onun delirdiğini düşündü.</p>
				<p>“Ne oldu? Aklımı kaçırmadım,” dedi Dmitriy Fedoroviç dikkatle ve hatta ciddiyetle bakarak. “Seni babama gönderdiğime göre ne dediğimi biliyorum: Ben mucizeye inanırım.”</p>
				<p>“Mucizeye mi?”</p>
				<p>“Tanrı zanaatı mucizeye. Tanrı benim yüreğimin içini bilir ve bütün umutsuzluğumu fark eder. O, bütün bu tabloyu görür. Bir felaket olmasına izin verir mi hiç? Alyoşa, mucizeye inanıyorum, git!”</p>
				<p>“Gidiyorum. Söyle, sen burada mı bekleyeceksin?”</p>
				<p>“Bekleyeceğim, kısa sürmeyeceğini, öyle hemen gidip bir kerede şıp diye alamayacağını biliyorum. Şimdi sarhoştur. Üç saat, dört saat, beş saat, altı saat, yedi saat de olsa bekleyeceğim, ama şunu da bil ki, bugün gecenin bir yarısı bile olsa <em>parayla birlikte veya parasız</em> Yekaterina İvanovna’ya gideceksin ve ‘Size selam söyledi’ diyeceksin. ‘Selam söyledi’ sözlerini özellikle söylemeni istiyorum.”</p>
				<p>“Mitya! Ya bugün aniden Gruşenka çıkıp geliverirse... bugün olmasa, yarın ya da öbür gün?”</p>
				<p>“Gruşenka mı? Gözetlerim, içeriye dalarım ve engel olurum...”</p>
				<p>“Ya eğer...”</p>
				<p>“Eğer öyle olursa, öldürürüm. Buna katlanamam.”</p>
				<p>“Kimi öldürürsün?”</p>
				<p>“İhtiyarı. Gruşenka’yı öldürmem.”</p>
				<p>“Ağabey, sen neler söylüyorsun?”</p>
				<p>“Ben de bilmiyorum... Belki öldürürüm, belki de öldürmem. O anda suratının bana çok iğrenç gelmesinden korkuyorum. Gıdığından, burnundan, gözlerinden, arsız arsız sırıtışından nefret ediyorum. Büyük bir tiksinti duyuyorum. Ya kendimi tutamazsam...”</p>
				<p>“Gidiyorum Mitya. Bir felaket olmaması için Tanrı’nın en iyi bildiğini yapacağına inanıyorum.”</p>
				<p>“Ben de oturacağım ve bir mucize bekleyeceğim. Ama eğer olmazsa o zaman...”</p>
				<p>Alyoşa düşünceli düşünceli babasının evine yöneldi.</p>
				
				
				
				</div>
  </body>
</html>