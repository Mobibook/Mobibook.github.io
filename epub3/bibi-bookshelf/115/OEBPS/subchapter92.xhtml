<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter92">
<div class="html5_section">
				<div class="html5_header">
				<h1 class="chapter-num">XIII</h1>
				<h1 class="chapter-title">DÜŞÜNCEYE İHANET</h1>
				</div>
				
				<p>“Sayın jüri üyeleri, müvekkilimi mahkûm eden, sadece olayların bu şekilde bir araya gelip bir uyumlu bütün oluşturması değildir,” diye haykırdı avukat, “hayır, aslında müvekkilimi, bir tek şey mahkûm ediyor. O da ihtiyar babasının cesedidir! Bu basit bir cinayet olsaydı ve sizler bu olayların her birini bir bütün içinde değil de, tek tek ele almış olsaydınız bunların ne kadar önemsiz, kanıtsız ve hayal ürünü şeyler olduğunu görerek yaptığınız suçlamayı geri alırdınız, en azından sadece bir önyargı yüzünden, bir insanın geleceğini mahvetmekten kaçınırdınız. Gerçi kendisi bu önyargıyı ne yazık ki hak etmiştir ama! Ancak burada söz konusu olan basit bir cinayet değil, bir babanın katledilmesidir! Burada sempatik gelen budur ve bu sempati o dereceye varmıştır ki, suçlamaya neden olan olayların en önemsiz ve kanıtsız olanları bile en önyargısız insanın zihninde dahi önem kazanmaktadır. Böyle bir sanık nasıl beraat ettirilir? Birini öldürmüştür ve cezasını çekmeden gidecektir; işte herkes yüreğinde hemen hemen iradesi dışında, içgüdüsel olarak bunu hissediyor. Evet, baba kanı akıtmak korkunç bir şey! Bana hayat veren, beni seven, benim için hayatını bile feda edebilecek, çocukluğumdan beri benim hastalıklarımla hastalanan, hayatı boyunca benim mutluluğum için acılara katlanan ve yalnızca benim sevinçlerimle, benim başarılarımla yaşayan bir babanın kanını akıtmak ne korkunç bir şeydir! Ah, evet, böyle bir babayı öldürmek, düşünmesi bile olanaksız bir şeydir! Sayın jüri üyeleri, bir baba, ama gerçek bir baba ne demektir, bu yüce sözcüğün arkasında ne vardır, bu isimdeki yüce düşünce nedir? Gerçek bir babanın kim olduğundan ve nasıl olması gerektiğinden demin birazcık söz ettik. Şu anda ilgilendiğimiz ve içimizi yakan bu davadaki baba, merhum Fedor Pavloviç Karamazov ise biraz önce yüreklerimizi etkilemiş olan baba tipine zerre kadar uymuyordu. Bir belaydı. Evet, gerçekten de bazı babalar belaya benzer. Bu belayı daha yakından inceleyelim, sayın jüri üyeleri, vereceğiniz kararın önemini göz önüne alırsak hiçbir şeyden korkmaya gerek olmadığı görülür. Özellikle de şimdi korkmamalıyız ve üstün yetenekli savcı beyin ifadesiyle bazı düşünceleri çocuklar ve korkak kadınlar gibi elimizi sallayarak kovmamalıyız. Ancak sayın hasmım (hasmım, çünkü ben daha ilk sözümü söylemeden bana karşı düşmanca bir tavır takınmışlardı) yaptığı hararetli konuşmada birkaç kez şöyle haykırmıştı: ‘Hayır, sanığın savunmasını hiç kimseye bırakmam, onun savunma işini Petersburg’dan gelmiş avukata bırakmam, ben savcıyım ve aynı zamanda da savunma avukatıyım!’ Birkaç defa bunları haykırdı, ancak, şunu söylemeyi unuttu: Bu korkunç sanık babasının evinde küçücük bir çocukken kendisine şefkat gösteren biricik insanın elinden aldığı topu topu bir kilocuk fındığı aradan geçen yirmi üç yıl boyunca bu kadar büyük minnettarlık duyarak anımsadığına göre, bunun tersini düşünürsek, bütün bu yirmi üç yıl boyunca iyiliksever Doktor Hertsenştube’nin ifadesiyle ‘bir zamanlar baba evinin arka bahçesinde, sırtında tek düğmeciği kalmış pantolonuyla çıplak ayak dolaştığını’ da unutamazdı. Sayın jüri üyeleri bu ‘belayı’ neden daha yakından inceleyelim, herkesin bildiği şeyleri niye tekrarlayalım ki! Müvekkilim buraya, babasının yanına geldikten sonra neyle karşılaştı? Hem müvekkilim neden duygusuz, bencil ve zalim biri olarak tasvir ediliyor? Zapt olunmaz, vahşi ve taşkın biridir, şu anda onu bunun için yargılıyoruz, ancak onun bu yazgısında suçlu kimdir, iyi eğilimlerinin, soylu duygulara sahip bir yüreğe sahip oluşunun yanında böylesine garip bir şekilde yetiştirilmesinin suçlusu kimdir? Biri çıkıp da ona aklın yolunu öğretmiş, bilgiler verip aydınlatmış, çocukluğunda onu birazcık olsun sevmiş midir? Müvekkilim Tanrı’nın himayesinde, yani vahşi bir hayvan gibi büyümüştür. Belki de uzun yıllar süren bir ayrılıktan sonra babasını görmeyi şiddetle istemiştir. Belki gelmeden önce çocukluğunu düşler arasından anımsarken çocukluğunda rüyasına giren iğrenç hayalleri kafasından kovmuş, bütün ruhuyla babasını temize çıkartmak ve onu kucaklamak istemiştir! Sonra ne olmuştur? Karşısına çıkan sadece ve sadece edepsizce alaylar, tartışmalı paralar yüzünden kuşkuculuk ve çevrilen birtakım dolaplar olmuştur; ‘konyak masası başında’ sadece içini bulandıran konuşmalar ve iğrenç günlük yaşam öğütleri dinler ve nihayet, babasının onun parasıyla, evet, öz oğlunun parasıyla öz oğlunun sevgilisini elinden almaya çalıştığını görür. Bu ne iğrenç, ne acımasızca bir şeydir, sayın jüri üyeleri! Ve bu ihtiyar, herkese oğlunun saygısızlığından ve zalimliğinden yakınır, toplum içinde onu karalar, ona zarar verir, iftira atar, oğlunu hapse attırmak için onun imzaladığı borç senetlerini toplar! Sayın jüri üyeleri, müvekkilim gibi görünüşte katı yürekli, taşkın ve zapt olunmaz insanlar genellikle son derece yufka yüreklidirler, ancak bunu belli etmezler. Bu düşüncemle alay etmeyin! Yetenekli savcımız, demin müvekkilimin Schiller’i, ‘güzel ve yüce şeyleri’ sevdiğini ileri sürerek onunla acımasızca alay etmişti. Onun yerinde, yani savcı beyin yerinde ben olsam onunla alay etmezdim! Evet bu insanlar, (ah, son derece ender olarak ve son derece yanlış anlaşılan bu insanları savunmama izin verin), bu insanlar, adeta kendileriyle, taşkınlıkları ve gaddarlıklarıyla bir çelişki oluşturarak sıklıkla hoş, iyi ve doğru şeylere istek duyarlar, bilinçsiz olarak istek duyarlar, ama yine de duyarlar. Dışardan ihtiraslı ve sert görünen bu insanlar örneğin kadınlara karşı kesinlikle manevi ve yüce bir sevgi duymaya kendilerine acı çektirecek derecede eğilimlidirler. Benimle yine alay etmeyin: Bu gibi insan tabiatlarında sık sık böyle olur! Yalnız bunlar, kimi zaman çok kabalaşan ihtiraslarını gizleyemezler. İşte dışa yansıyan budur. İnsanlar bunu fark ederler, oysa bu insanın içini görmezler. Aksine bu insanların ihtirasları çabuk tatmin olur, ama bu görünüşte kaba ve katı yürekli insan, soylu ve güzel olan bir varlığın yanında bir yenilenme aramaktadır, düzelme, daha iyi bir insan olma, yüksek ve namuslu biri olma, bu sözcüklerle ne kadar alay ederseniz edin yine de söyleyeceğim, ‘yüce ve güzel’ olma olanakları aramaktadır! Biraz önce müvekkilimin Bayan Verhovtseva’yla arasındaki romana değinmeyeceğimi söylemiştim. Ancak bir iki kelimecik edebilirim: Demin dinlediğimiz bir ifade değil, yalnızca çılgına dönmüş ve intikam almak isteyen bir kadının çığlığıydı. Bir başkasını ihanetle suçlayacak birisi varsa o değildir. Değildir, çünkü kendisi de ihanet etmiştir! Birkaç dakika düşünüp kafasını toplasaydı böyle bir ifade vermezdi! Ah, ona inanmayın, müvekkilim, onun dediği gibi ‘canavar’ değildir! Çarmıha gerilen büyük insansever, çarmıha gerilirken şöyle demişti: ‘Ben iyi bir çobanım, iyi bir çoban koyunlarının bir tekinin bile ölmemesi için kendi canını verir...’ Biz de bir insanın ruhunu mahvetmeyelim! Demin bir baba ne demektir diye sormuştum ve bunun yüce bir söz, değerli bir ad olduğunu haykırmıştım. Ancak, sayın jüri üyeleri, bu adı şerefle hak etmek gerekir ve izninizle ben herkesi kendi adıyla, layık olduğu adla adlandıracağım: Öldürülen ihtiyar Karamazov gibi bir baba, baba diye adlandırılmaya layık olamaz. Baba tarafından hak edilmeyen bir baba sevgisi saçma ve olanaksız bir şeydir. Yoktan sevgi yaratılamaz, yoktan var eden sadece Tanrı’dır. Yüreği sevgiyle yanıp tutuşan bir havari, ‘Babalar, çocuklarınızı üzmeyin’ diye yazıyor. Bu kutsal sözleri şimdi müvekkilim için söylemiyorum, bütün babalar için hatırlatıyorum. Babalara ders verme hakkını bana kim verdi? Hiç kimse. Ama bir insan ve bir yurttaş olarak çağırıyorum: <em>vivos voco!</em><a class="si-noteref epub-type_noteref" href="#f73" id="ref_f73">73</a> Yeryüzünde uzun süre kalmayacağız, bir sürü saçma sapan şey yapıp, abuk sabuk sözler söylüyoruz. Bu nedenle birbirimize iyi bir söz söylemek için bir araya geldiğimiz elverişli fırsatları kaçırmamalıyız. Ben şu anda öyleyim: Burada bulunduğum sürece elime geçen bu fırsatı kullanacağım. Bu kürsü bize yüce irade tarafından boşuna verilmedi, bütün Rusya bu kürsüden bizi dinliyor. Sadece buradaki babalar için konuşmuyorum, bütün babalara sesleniyorum: ‘Babalar, çocuklarınızı üzmeyin!’ Evet, İsa’nın öğüdünü önce biz yerine getirelim, ancak ondan sonra çocuklarımıza soru sorabiliriz. Aksi takdirde çocuklarımıza baba değil, düşman oluruz. Onlar da bizim çocuklarımız değil, düşmanlarımız olur ve böylece kendi elimizle onları kendimize düşman yapmış oluruz! ‘Kullandığınız ölçü size de uygulanacaktır.’ Bunu ben söylemiyorum, İncil böyle emrediyor: Sizi de kullandığınız ölçüyle ölçerler. Çocuklar bizi bizim ölçümüzle ölçüyorlarsa onları nasıl suçlayabiliriz? Geçenlerde Finlandiya’da hizmetçilik yapan genç bir kızın gizlice bir bebek doğurduğundan kuşkulanmışlar. Kızı izlemeye başlamışlar ve tavan arasında, köşede, bir tuğla yığınının arkasında kızın sandığını bulmuşlar. Hiç kimsenin daha önce bilmediği bu sandığı açmışlar, içinden yeni doğmuş ve hizmetçi kız tarafından öldürülmüş bir bebek cesedi çıkartmışlar. Aynı sandıkta kızın daha önce doğurup hemen oracıkta öldürdüğü iki bebek iskeleti daha bulunmuş. Sayın jüri üyeleri, şimdi bu kız, o bebeklerin annesi midir? Evet, bebekleri o doğurmuştur, ama onlara annelik etmiş midir? İçimizden biri çıkıp da ona kutsal ‘ana’ adıyla hitap etmeye kalkışabilir mi? Cesur olalım, sayın jüri üyeleri, hatta cüretkâr olalım, şu anda öyle olmak ve ‘maden’ ve ‘kükürt’ laflarından korkan Moskovalı tüccar karıları gibi başka söz ve düşüncelerden ürkmemek zorundayız. Hayır, tam tersine, son yıllardaki ilerlemenin bizim gelişmemizle de ilgili olduğunu kanıtlayalım ve açıkça diyelim ki, bir insana hayat veren henüz daha baba değildir, baba, hayat veren ve babalığı hak edendir. Ah, tabii, baba sözcüğünün başka bir anlamı, başka bir yorumu daha vardır: Bir canavar da olsa, çocuklarına karşı zalimin biri de olsa babam yine de benim babam olarak kalmıştır, çünkü bana hayat veren odur. Ancak bu anlam, aklımın almadığı, sadece inancımla, daha doğrusu anlamadığım, ama dinin bana emrettiği şekilde inandığım pek çok şeyde olduğu gibi <em>inancıma dayanarak</em> kabul edebileceğim bir anlamdır. Ama bu durumda da gerçek yaşam alanının dışında kalır. Oysa sadece kendi haklarına sahip olmakla kalmayıp aynı zamanda büyük sorumlulukları da yine bizzat kendisi koyan gerçek yaşam alanında, bizler, eğer insancıl Hıristiyanlar olmak istiyorsak sadece akılla ve deneyle doğrulanmış, analiz süzgecinden geçmiş inançları izlemek, kısacası insanlara zarar vermemek, insanları üzmemek ve onların yok olmasına neden olmamak için rüyada ya da sayıklar gibi, kendini bilmez bir şekilde değil, akla uygun hareket etmek zorundayız. İşte ancak o zaman bu, gerçekten Hıristiyanlara yakışır bir iş, yalnızca mistik değil, aynı zamanda akla uygun ve gerçekten insanca bir iş olacaktır...”</p>
				<p>Tam burada salonun her köşesinden kuvvetli alkış sesleri koptu, ama Fetyukoviç, konuşmasını kesmemeleri ve sözünü tamamlamasına izin vermeleri için adeta yalvararak ellerini salladı. Ortalık bir anda sessizliğe gömüldü. Konuşmacı devam etti:</p>
				<p>“Sayın jüri üyeleri, çocuklarımızın diyelim gençliklerinde, artık düşünmeye başladıkları dönemde bu sorunları görmezden geleceklerini mi sanıyorsunuz? Hayır, bunu yapamazlar ve onlardan olmayacak bir ölçülülük de istemeyelim! Babalığa layık olmayan bir babanın hali ve tavrı, başka babalarla, özellikle diğer çocukların, akranlarının babalığa layık babalarıyla kıyaslanınca bir delikanlının aklına ister istemez üzücü sorular getirir. Onun bu sorularına beylik cevaplar verilir: ‘O sana hayat verdi, sen onun kanını taşıyorsun, bu yüzden onu sevmek zorundasın.’ Bu genç insan elinde olmadan şöyle düşünecektir: ‘Bana hayat verdiği sırada acaba beni seviyor muydu,’ diye soracaktır giderek daha çok hayret ederek, ‘Bana beni düşünerek mi hayat verdi? O anda, belki de şarapla kanının kaynadığı o ihtiras anında ne beni ne de cinsiyetimi biliyordu ve bana sadece içip içip sarhoş olma eğilimini aşıladı, bütün iyiliği de bu oldu... Neden onu sevmek zorunda olmalıyım, sadece bana hayat verdiği, daha sonra hayatı boyunca sevmediği için mi?’ Ah, bu sorular size belki de kaba ve acımasız sorular gibi geliyordur, ama genç bir zihinden olmayacak bir ölçülülük beklemeyin: ‘Tabiatı kapıdan kovsan pencereden girer,’ asıl önemlisi, ‘metalden’ ve ‘kükürtten’ korkmayalım ve meseleyi, mistik anlayışların değil, aklın ve insanseverliğin emrettiği şekilde çözümleyelim. Meseleyi nasıl halledebiliriz? Şöyle: Oğul babasının karşısında dursun ve ona aklı başında sorular sorsun: ‘Baba, söyle bana, seni neden sevmek zorundayım? Baba, seni neden sevmek zorunda olduğumu göster bana.’ Ve eğer bu baba, sorulara cevap verebilecek ve ona bunu gösterebilecek güçte ve durumdaysa, buyrun işte size sadece mistik bir önyargıya değil, akıl, kişisel sorumluluk ve insancıllık temellerine dayanan normal bir aile. Tersi durumda, yani eğer baba oğlunun sorusuna yanıt veremiyorsa, bu ailenin sonu gelmiş demektir: Oğlunun babası değildir ve oğul, özgürlüğünü ve ilerde babasını kendine yabancı ve hatta düşman sayma hakkını elde eder. Sayın jüri üyeleri, kürsümüz gerçeğin ve sağlıklı düşüncelerin okulu olmak zorundadır!”</p>
				<p>Burada konuşmacının sözleri çılgınca alkışlarla kesildi. Elbette bütün salon alkışlamıyordu, ama yine de salonun yarısı kadarı alkışlıyordu. Analar ve babalar alkışlıyorlardı. Yukardan, kadınların oturduğu bölümden ciyak ciyak bağırtılar ve çığlıklar duyuluyordu. Mendil sallıyorlardı. Başkan bütün gücüyle zili çalmaya başladı. Salondakilerin bu davranışına anlaşılan öfkelenmişti, ama biraz önce yaptığı salonu “boşaltma” tehdidini kesinlikle yerine getirmedi: Hatta arka taraftaki özel koltuklarda oturan unvan sahibi kişiler, fraklarında madalyalar olan ihtiyarlar bile konuşmacıyı alkışlıyorlar ve mendil sallıyorlardı. Öyle ki, gürültü kesildiğinde mahkeme başkanı sadece önceki gibi salonu “boşaltacağına” ilişkin bir sözle yetindi, bir zafer kazanmış ve heyecanlanmış olan Fetyukoviç ise yeniden konuşmaya başlamıştı.</p>
				<p>“Sayın jüri üyeleri, bugün pek çok sözü edilen, oğulun duvardan atlayıp babasının evine girdiği ve sonunda kendisine hayat vermiş olan düşmanıyla yüz yüze kaldığı o korkunç geceyi hatırlarsınız. Bütün gücümle tekrarlıyorum, o dakika oraya para için koşmamıştı: Hırsızlık suçlaması daha önce de açıkladığım gibi saçmadır. Ah hayır, öldürmek için de gitmemişti; şayet böyle kasıtlı bir niyeti olsaydı, en azından daha önceden bir silah edinirdi, havanelini ise içgüdüsel olarak, nedenini bilmeden kapmıştı. Babasını kapı vuruşlarıyla kandırmış, içeri girmiş olsun, daha önce de söylediğim gibi, bu masala hiç inanmıyorum, ama varsın öyle olsun, bir an için olmuş gibi farz edelim! Sayın jüri üyeleri, bütün kutsal şeyler üzerine size yemin ederim ki, bu adam babası değil de tanımadığı bir düşmanı olsaydı, odaları dolaştıktan sonra kadının bu evde olmadığından emin olarak düşmanına hiçbir zarar vermeden hızla kaçıp giderdi. Belki sadece itip kakar, bir yumruk indirirdi, ama hepsi bu, çünkü onunla uğraşacak zamanı yoktu, kadının nerede olduğunu öğrenmesi gerekiyordu. Ama babası, babası... ah, her şeyi babasını, çocukluğundan beri nefret ettiği adamı, düşmanını ve şu andaki zalim rakibini görünce yaptı! Elinde olmadan ve kendine engel olamayacak şekilde nefret duygusuna kapıldı, akıl yürütmesine olanak yoktu: Her şey bir anda oldu! Bu bir çılgınlık, bir delilik nöbetiydi, ama doğada hep olduğu gibi kendi ezeli yasaları uğruna intikamını gözü dönmüş ve bilinçsiz bir şekilde alan doğanın da geçirdiği bir çeşit nöbetti. Ama katil burada yine de bir cinayet işlememiştir (bunu iddia ediyor ve haykırıyorum) hayır, sadece tiksindirici bir öfkeyle, öldürmek istemeden, öldüreceğini bilmeden havanelini savurmuştur. Bu kahrolası havaneli elinde olmasaydı belki babasını sadece döverdi, ama öldürmezdi. Koşarak kaçtığı sırada vurduğu ihtiyarın ölüp ölmediğini bilmiyordu. Böyle bir öldürme olayı cinayet değildir. Böyle bir öldürme olayı baba katli de değildir. Hayır, böyle bir babanın öldürülmesi baba katli olarak adlandırılamaz. Bu cinayet ancak bir önyargıya dayanıldığında baba katli sayılabilir! Yalnız gerçekte böyle bir cinayet oldu mu diye sizlere tekrar tekrar ruhumun derinlerinden sesleniyorum! Sayın jüri üyeleri, biz onu mahkûm edelim, kendi kendisine şöyle diyecektir: ‘Bu insanlar benim geleceğim için, yetişmem için, tahsilim için, beni daha iyi bir adam yapmak için hiçbir şey yapmadılar. Beni yedirmediler, içirmediler, hapishanede ziyaret etmediler, işte şimdi de sürgüne yolladılar. Ödeştik, şu anda onlara hiçbir borcum yok, sonsuza dek hiç kimseye borcum yok. Onlar kötüyse ben de kötü olacağım. Onlar acımasızsa ben de acımasız olacağım.’ İşte böyle diyecek, sayın jüri üyeleri! Ve yemin ederim, yaptığınız suçlamayla sadece onun vicdanını hafifletmiş olacaksınız, akıttığı kana lanet edecek, ama akıttığı kana acımayacak. Bununla birlikte onun içinde henüz var olan adam olma olanağını da yok etmiş olacaksınız, çünkü kötü ve yaşama karşı kör bir insan olarak kalacak. Onu en korkunç, en ürkütücü, hayal edilebilecek en acımasız cezayla cezalandırmak ve böylece ruhunu kurtarmak ve ebediyen diriltmek istemiyor musunuz? Öyleyse merhametinizle ezin onu! Ruhunun nasıl titrediğini ve dehşete kapıldığını görecek ve duyacaksınız: ‘Bu kadar merhamet, bu kadar sevgi bana mı, ben bunlara layık mıyım!’ diye haykıracaktır. Ben bu yüreği, bu vahşi, ama soylu yüreği tanıyorum, sayın jüri üyeleri. Sizin bu hareketiniz karşısında saygıyla eğilecek, büyük bir sevgi isteği gösterecek, alev alev yanacak ve sonsuza dek yeniden doğmuş olacaktır. Bazı ruhlar kendi dar görüşlülükleri içinde tüm dünyayı suçlarlar. Ama böyle bir ruha merhamet ve sevgi gösterin, yaptığı işe hemen lanet okuyacaktır, çünkü içinde iyilik tohumları pek çoktur. Ruh genişleyecek ve Tanrı’nın ne kadar merhametli, insanların ise ne kadar iyi ve haksever olduklarını görecektir. Duyduğu pişmanlık ve bu yüzden insanlığa karşı sayısız borcu onu ürkütecek ve ezecektir. O zaman ‘Ödeştim’ demeyecek, ‘Ben bütün insanlara karşı suçluyum ve onlara layık değilim’ diyecektir. Pişmanlık gözyaşları ve içini yakıp kavuran duygular içinde ‘İnsanlar benden daha iyi, çünkü beni mahvetmek değil, kurtarmak istediler!’ diye haykıracaktır. Ah, bunu yapmak, bu merhameti göstermek sizin için o kadar kolay ki, çünkü gerçeğe birazcık olsun uyan kanıtlar bulunmadığı için ‘Evet, suçludur’ demeniz son derece zor olacaktır. Bir masumu cezalandırmaktansa on suçluyu serbest bırakmak daha iyidir; şanlı tarihimizin geçen yüzyılından gelen bu muhteşem sesi duydunuz mu? Benim gibi önemsiz birinin size Rus yargısının sadece ceza değil, aynı zamanda mahvolmuş bir insanı kurtarmak anlamına geldiğini hatırlatmasına hiç gerek yok! Varsın başkalarında yasa maddeleri ve ceza, bizde de ruh ve anlam, mahvolmuşların kurtuluşu ve dirilişi olsun. Şayet öyle olursa, gerçekten de Rusya ve Rus mahkemesi öyle olursa Rusya o zaman ileri gider. Bizi, tüm halkların tiksinerek açılıp yol verdikleri doludizgin giden troykalarınızla da sakın korkutmayın! Doludizgin bir troyka değil, muhteşem bir Rus arabası menzile debdebeyle ve hiç telaşlanmadan varacaktır. Müvekkilimin kaderi de, Rus gerçeğimizin kaderi de sizin ellerinizde bulunuyor. Onu siz kurtaracak, siz savunacaksınız, onu kimin koruduğunu da, iyi ellerde bulunduğunu da siz göstereceksiniz!”</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f73"><a class="backref" href="#ref_f73">73</a> (Lat.) İnsanlara sesleniyorum! (Ç.N.)</div>
</div>
  </body>
</html>