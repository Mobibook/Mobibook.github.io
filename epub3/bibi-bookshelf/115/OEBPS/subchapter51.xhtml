<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter51">
<div class="html5_section">
				<div class="html5_header">
				<h1 class="chapter-num">VI</h1>
				<h1 class="chapter-title">“BEN GELİYORUM!”</h1>
				</div>
				
				<p>Dmitriy Fedoroviç ise yolda uçarak gidiyordu. Mokroye’ye kadar yol yirmi <em>verst’</em>ten biraz fazlaydı, ama Andrey’in troykası öyle bir gidiyordu ki, bir saat on beş dakikada varabileceklerdi. Bu hızlı gidiş Mitya’yı adeta birdenbire canlandırdı. Hava temiz ve serinceydi. Açık gökyüzünde koca koca yıldızlar parlıyordu. Bu, Alyoşa’nın yere kapanıp “toprağı sonsuza kadar sevmek için çılgınca yemin ettiği” gece, hatta belki de aynı saatti. Ancak Mitya kuşku içindeydi ve şu anda ruhuna acı veren bir sürü şey vardı. Ama onun bütün varlığı sadece ona, kraliçesine, son bir kez bakmak için uçarak yanına gittiği bu kadına doğru durdurulamaz şekilde koşuyordu. Burada bir tek şey söyleyeceğim: Yüreği bir an bile tereddüte düşmemişti. Böylesine kıskanç bir adamın, bu yeni rakibine, yani bu “subaya” karşı en ufak bir kıskançlık hissetmediğini söyleyecek olursam belki de kimse bana inanmayacaktır. Bu şekilde ortaya çıkmış başka herhangi bir kimseye karşı anında kıskançlık duyabilir ve belki de korkunç pençelerini bir kez daha kana bulayabilirdi. Ama bu adama, “Gruşenka’nın bu ilk göz ağrısına” karşı şu anda, troykada uçar gibi giderken bırakın kıskançça nefreti, düşmanca bir duygu bile beslemiyordu; doğrusu ya adamı daha görmemişti. “Tartışmasız bir şey var: Burada hak artık ikisine ait; Gruşenka’nın beş yıldır unutamadığı ilk aşkı söz konusu: Demek ki, bu geçen beş yılda da yalnızca onu sevmiş. Peki ya ben, ben neden düştüm buraya? Ben niye buradayım? Kenara çekil Mitya ve yol ver! Peki şimdi ben ne olacağım? Subay olmasa da zaten her şey bitmişti, o hiç ortaya çıkmasaydı da her şey sona ermişti...”</p>
				<p>Eğer düşünebilseydi, duygularını hemen hemen bu sözlerle ifade edebilirdi. Ama o sırada artık hiçbir şey düşünemiyordu. O anki tüm kararlılığı, kafasında hiçbir düşünce olmadan bir anda ortaya çıkmış, birdenbire hissedilmiş, daha demin, Fenya’nın yanında onun daha ilk sözlerinden itibaren bütün sonuçlarıyla birlikte kabul edilmişti. Yine de bütün bu kararlılığına karşın içinde bir kuşku vardı, acı verecek derecede kuşku duyuyordu: Kararlılık da huzur getirmemişti. Arkasında onu üzen pek çok şey bırakmıştı. Dakikalar geçtikçe bu durum daha da tuhafına gidiyordu: Kendisi hakkında verdiği hükmü kâğıdın üzerine kalemle kendisi yazmıştı: “Kendimi öldüreceğim ve cezalandıracağım”; kâğıt şuracıkta, cebinde hazır duruyor; tabanca dolu, yarın “altın bukleli Febus”un ilk yakıcı ışığını nasıl karşılayacağına da artık karar vermiş durumda. Ama yine de ardında bıraktığı ve onu üzen eski şeylerle hesaplaşması olanaksız. Bunu ıstırap duyarak hissediyordu ve bu düşünce ruhuna umutsuzca saplanıyordu. Yolda birdenbire Andrey’i durdurmak, arabadan atlamak, doldurduğu tabancayı eline alıp şafağı beklemeden her şeye son vermek istediği bir an olmuştu. Ama bu an bir kıvılcım gibi uçup gitmişti. Troyka “enginleri yutarak” gidiyordu ve hedefe yaklaştıkça Gruşenka’yla, evet sadece onunla ilgili düşünceler ruhunu giderek daha güçlü sarıyor, öteki korkunç hayaletlerin hepsini yüreğinden kovuyordu. Gruşenka’ya bir kere daha bakmayı, uzaktan, azıcık bile olsa öyle istiyordu ki! “Şimdi <em>onunla</em> beraber, ama olsun, şu anda onun yanında, eski sevgilisiyle birlikte ne halde olduğuna bakacağım, sadece bu da bana yeter.” Ve daha önce hiçbir zaman kaderindeki bu uğursuz kadına karşı böylesine büyük bir sevgi, böylesine yeni, daha önce hiç hissetmediği, kendisi için bile beklenmedik olan, bir tapınma derecesindeki, karşısında eriyip yok olma derecesindeki tatlı bir duygu göğsünden böyle kopup yükselmemişti. “Ben de kaybolacağım!” dedi birden isterik bir taşkınlık nöbeti içinde.</p>
				<p>Nerdeyse bir saattir yol alıyorlardı. Mitya konuşmuyordu. Andrey ise konuşkan bir köylü olmasına karşılık henüz bir tek kelime bile etmemişti, sanki söze başlamaktan korkuyordu ve durmadan “gebermişlerini”, yani kuru, ama çevik doru atlarını kamçılıyordu. Mitya ansızın korkunç bir huzursuzluk içinde haykırdı:</p>
				<p>“Andrey! Ya uyuyorlarsa!”</p>
				<p>Aniden aklına gelivermişti bu, oysa o ana kadar hiç bunu düşünmemişti.</p>
				<p>“Yatmış olduklarını da hesaba katmak gerekir, Dmitriy Fedoroviç.”</p>
				<p>Mitya canı yanıyormuş gibi suratını buruşturdu: O uçarak geliyor... hem de böylesi duygularla... oysaki onlar uyuyorlar... o da uyuyor, belki de orada... Yüreğinde kindar bir duygu köpürmeye başladı.</p>
				<p>“Kamçıla Andrey, sür, canlan Andrey!” diye çılgınca bağırmaya başladı.</p>
				<p>“Belki de daha yatmamışlardır,” diye fikrini söyledi Andrey biraz sustuktan sonra. “Demin Timofey, bir sürü insanın orda toplandığını söylüyordu...”</p>
				<p>“Konak yerinde mi?”</p>
				<p>“Konak yerinde değil, Plastunovlarda, handa yani, tabii isteyen gelir kalır orda.”</p>
				<p>“Biliyorum; madem öyle niye bir sürü insan diyorsun? Bir sürü insan nerdeymiş, kimmiş onlar?” Bu beklenmedik haberle Mitya korkunç bir endişeye kapıldı.</p>
				<p>“Timofey’in söylediğine göre hepsi de beymiş; ikisi şehirden, kim olduklarını bilmiyorum, yalnız Timofey, buralı beylerden iki kişi olduğunu, öbür ikisinin de dışardan gelmiş kişiler olduğunu söylemişti, belki daha başkaları da vardır, adamakıllı sormadım Timofey’e. Kâğıt oynamaya başladılar demişti.”</p>
				<p>“Kâğıt mı?”</p>
				<p>“Öyleyse belki de uyumuyorlardır, kâğıda başladıklarına göre. Nihayetinde saatin şu anda en fazla on bir olduğunu da hesaba katmak lazım.”</p>
				<p>“Sür, Andrey, sür!” Mitya tekrar sinirli bir şekilde bağırdı.</p>
				<p>“Size soracağım bir şey var beyim.” Bir süre sustuktan sonra Andrey yeniden konuşmaya başladı, “Yalnız bana kızmanızdan korkuyorum.”</p>
				<p>“Ne soracaksın?”</p>
				<p>“Demin Fedosya Markovna ayaklarınıza kapandı, hanımını... bir de... sizi götürdüğüm yerdeki beyi öldürmemeniz için size yalvardı... Beyim, affedin beni, öylesine işte, vicdanım elvermedi de... belki de aptalca bir şey söyledim.”</p>
				<p>Mitya, bir anda arkadan Andrey’in omzuna yapıştı.</p>
				<p>“Sen arabacısın değil mi, arabacısın, ha?” diye çıldırmış gibi konuşmaya başladı.</p>
				<p>“Arabacıyım.”</p>
				<p>“Yol vermek gerektiğini bilirsin. Arabacı öyle ben hiç kimseye yol vermem, ezer geçerim der mi? Hayır, arabacı ezip geçmez! Bir insanı ezemezsin, insanların yaşamını bozamazsın; eğer bozarsan kendini cezalandır... eğer artık bozmuşsan, birinin hayatını mahvetmişsen suçunu kabul et ve defolup git.”</p>
				<p>Bütün bunlar Mitya’nın ağzından, tam bir isteri hastasının ağzından çıkar gibi çıkmıştı. Andrey, beye hayret etmiş olsa da sözlerini destekledi.</p>
				<p>“Doğru, Dmitriy Fedoroviç, haklısınız, insanı ezmeye de, ona acı çektirmeye de lüzum yok, keza her canlıya da öyle, çünkü canlılar da yaratılmış varlıklardır. Atı alalım ele. Biri gelir öfkesini ondan alır, bizim arabacı milleti de öyle... Artık tutamazsın onu, sürer de sürer.”</p>
				<p>“Cehenneme mi?” diye birden arabacının sözünü kesti Mitya ve ani, kısa gülüşüyle gülmeye başladı. “Andrey, saf ruhlu adam,” diye tekrar sımsıkı omzuna yapıştı Andrey’in, “söyle bakalım, Dmitriy Karamazov sence cehenneme gider mi, ne dersin?”</p>
				<p>“Bilmem ki, iki gözüm, size bağlı, çünkü siz bizim orda... Bilir misin beyim, Tanrı oğlu çarmıha gerilip de öldüğünde çarmıhtan doğruca cehenneme gitmiş ve işkence çeken bütün günahkârları salıvermiş. Cehennem artık hiç kimsenin, yani günahkârların, kendisine gelmeyeceğini düşünüp sızlanmaya başlamış. O zaman Tanrı, cehenneme demiş ki: ‘Sızlanmayı bırak cehennem, çünkü bundan sonra da sana çeşit çeşit idareci, başyargıç, zengin adam gelecek ve tekrar geleceğim zamana kadar tıpkı asırlardır olduğu gibi tıklım tıklım dolacaksın.’ Doğrudur bu. Bu da böyle bir söz işte...</p>
				<p>“Bir halk efsanesi, muhteşem! Soldakini kırbaçla Andrey!”</p>
				<p>“İşte böyle beyim, cehenneme de birileri gidecek.” Andrey soldakini kamçıladı, “Ama aramızda siz küçük bir çocuk gibisiniz... hepimiz sizi sayarız... Biraz öfkelisiniz beyim, ama saflığınız yüzünden Tanrı sizi bağışlayacaktır.”</p>
				<p>“Ya sen Andrey, sen beni bağışlayacak mısın?”</p>
				<p>“Sizi bağışlayacak ne var, bana hiçbir şey yapmadınız ki.”</p>
				<p>“Hayır, herkesin adına, herkes için sen tek başına, şimdi, şu anda, burada, yolda beni bağışlar mısın? Hadi söyle saf yürekli adam!”</p>
				<p>“Ah, beyim! Sizi götürmekten korkuyorum, garip şeyler söylüyorsunuz...”</p>
				<p>Ama Mitya duymadı. Çıldırmış gibi dua ediyor ve kendi kendine tuhaf tuhaf bir şeyler fısıldıyordu.</p>
				<p>“Tanrım, beni bütün kötü hareketlerimle kabul et, ama beni yargılama. Beni yargılamadan bırak... Yargılama, çünkü ben kendi hükmümü verdim; yargılama, çünkü seni seviyorum Tanrım! İğrenç biriyim, ama seni seviyorum: Beni cehenneme yollayacaksın, orada da seni seveceğim ve oradan da ebediyen seni sevdiğimi haykıracağım... En sonuna kadar sevmeme... burada, şimdi... senin yakıcı ışığın doğana kadar topu topu beş saat daha sevmeme izin ver... Çünkü ruhumun kraliçesini seviyorum. Seviyorum ve sevmemek elimde değil. Yaptığım her şeyi görüyorsun. Koşarak gidip onun ayaklarına kapanacağım: Beni bırakıp gitmekte haklısın diyeceğim... Hoşça kal ve kurbanını unut, hiçbir zaman kendini üzme!”</p>
				<p>“İşte Mokroye!” diye bağırdı Andrey kamçısıyla ileriyi göstererek.</p>
				<p>Gecenin solgun karanlığı arasından birden büyük bir alana dağılmış olan binaların belirgin kütlesi karararak ortaya çıkmıştı. Mokroye iki bin nüfuslu bir köydü, ama bu saatte artık bütün köy uykuya dalmıştı ve karanlığın içinde ancak birkaç ışık yanıp sönüyordu.</p>
				<p>“Sür, sür Andrey, ben geliyorum!” diye coşku içinde haykırdı Mitya.</p>
				<p>“Uyumuyorlar!” dedi Andrey kamçısıyla Plastunovların hanını göstererek. Han, hemen köyün girişindeydi ve sokağa bakan altı penceresinin hepsi de pırıl pırıldı.</p>
				<p>“Uyumuyorlar!” diye sevinçle atıldı Mitya. “Gümbürdet Andrey, dörtnala sür, çanları şıngırdat, yerleri çatırdatarak yaklaş. Kimin geldiğini herkes anlasın! Ben geliyorum! Ben geliyorum!” diyerek çılgın gibi bağırıyordu Mitya.</p>
				<p>Andrey, yorgun düşmüş atları dörtnala sürdü, yüksek eşiğe gerçekten de çatırtıyla yanaştı ve tere batmış, soluk soluğa kalmış atları dizginlerini kısarak durdurdu. Mitya arabadan atladı. Artık yatmaya giden han sahibi tam o anda böyle gelen de kimmiş diye merakla eşikten bakıyordu.</p>
				<p>“Trifon Borisiç, sen misin?”</p>
				<p>Hanın sahibi eğildi, bakındı, merdivenden rüzgâr gibi indi ve dalkavukça bir heyecanla konuğa doğru atıldı.</p>
				<p>“Beyefendiciğim, Dmitriy Fedoriç! Sizi tekrar mı görüyorum?”</p>
				<p>Bu Trifon Borisiç, orta boylu, biraz şişmanca suratlı, özellikle Mokroyeli köylülere karşı sert ve uzlaşmaz görünüşlü, ama bir çıkar elde edeceğini sezdiği anda yüz ifadesini hemencecik değiştirip yaltakçı bir ifade takınıverme yeteneğine sahip tıknaz, sağlıklı bir köylüydü. Rus usulü, yandan ilikli gömlek ve kısa palto giyerdi. Parası pulu pek çoktu, ama hep yüksek bir rol hayal ederdi. Köylülerin yarıdan fazlası onun pençelerindeydi. Herkes gırtlağına kadar borçluydu ona. Toprak ağalarından arazi kiralar ya da satın alır, hiçbir zaman içinden çıkamayacakları borçlarına karşılık köylüler bu araziyi onun adına işlerlerdi. Duldu ve dört tane yetişkin kızı vardı; kızlardan biri dul kalmıştı, babasının evinde iki küçük kızıyla beraber oturuyor ve babasına gündelikçi gibi hizmet ediyordu. Öteki kızı, küçük bir kâtiplik görevinde çalışan bir memurla evliydi ve hanın odalarından birinin duvarında aile fotoğraflarının arasında bu memurun üniformalı ve apoletli küçücük bir fotoğrafını görmek mümkündü. İki küçük kızı dini bayramlarda ya da bir yere misafirliğe giderken modaya uygun dikilmiş, arkadan dapdaracık görünüşlü ve upuzun kuyruğu olan mavi ya da yeşil elbiseler giyerler, ama ertesi sabah, her günkü gibi daha gün ağarmadan kalkarlar, ellerinde ağaç dallarından süpürgeleriyle misafir odasını süpürürler, bulaşık suyunu dökerler ve müşterilerin bıraktıkları çöpleri toplarlardı. Kazandığı binlerce rubleye rağmen Trifon Borisiç, içki âlemi yapan müşterilerinden para sızdırmaya bayılırdı. Daha bir aydan az bir zaman önce Dmitriy Fedoroviç’in Gruşenka’yla yaptığı içki âlemi sırasında, yirmi dört saat içerisinde ondan üç yüz değilse bile iki yüz küsur ruble tırtıkladığını anımsayarak ve sadece Mitya’nın hanın kapısına yanaşma biçimine bakarak yeni bir av kokusu almış olduğu için onu sevinçle ve koşarak karşılamıştı.</p>
				<p>“Efendiciğim, Dmitriy Fedoroviç, sizinle tekrar mı görüşüyoruz?”</p>
				<p>“Dur, Trifon Borisiç,” diye başladı Mitya, “önce asıl önemli soruya cevap ver: Nerede o?”</p>
				<p>“Agrafena Aleksandrovna mı?” Cin gibi gözlerle Mitya’ya bakan han sahibi şıp diye anlayıvermişti. “O da burada... kalıyor...”</p>
				<p>“Kiminle kalıyor, kiminle?”</p>
				<p>“Dışardan gelen konuklar, efendim... Birisi memur, konuşmasına bakılırsa Polonyalı olmalı, atları da buradan o göndermişti zaten; öteki adam ise onun arkadaşı ya da kim bilir belki de yol arkadaşıdır; sivil giyimliler...”</p>
				<p>“Ne yapıyorlar, âlem mi? Zengin adamlar mı?”</p>
				<p>“Ne âlemi yapacaklar? Önemsiz bir miktar, Dmitriy Fedoroviç.”</p>
				<p>“Önemsiz mi? Peki, ya ötekiler?”</p>
				<p>“Onlar şehirden, iki bey... Çernaya’dan dönüyorlarmış, kaldılar. Biri genç, Bay Miusov’un akrabası olmalı, şu anda adını unuttum... ötekini ise sizin de tanıdığınızı sanıyorum: Toprak ağası Maksimov, kutsal yerleri ziyaret ederken sizin oradaki manastıra da uğradığını söylüyor, Bay Miusov’un şu genç akrabasıyla birlikte dolaşıyor...”</p>
				<p>“Hepsi bu kadar mı?”</p>
				<p>“Hepsi bu.”</p>
				<p>“Dur, sus, Trifon Borisiç, şimdi en önemli şeyi söyle: O ne yapıyor, nasıl?”</p>
				<p>“Daha demin geldi ve öbürleriyle birlikte oturuyor.”</p>
				<p>“Neşeli mi? Yüzü gülüyor mu?”</p>
				<p>“Hayır, galiba pek gülmüyor... Hatta çok sıkıntılı oturuyor, genç adamın saçlarını tarıyordu.”</p>
				<p>“Şu Polonyalının, yani subayın mı?”</p>
				<p>“Onun neresi genç, üstelik subay da değil; hayır, beyim, onun değil, Miusov’un yeğeni olan şu genç adamın... adını unuttum.”</p>
				<p>“Kalganov mu?”</p>
				<p>“Tamam, Kalganov.”</p>
				<p>“Güzel, düşünüp kendim bulayım. Kâğıt mı oynuyorlar?”</p>
				<p>“Oynuyorlardı, ama ara verdiler, çay içtiler, memur likör istedi.”</p>
				<p>“Dur, Trifon Borisiç, dur, canım, kendim bulayım. Şimdi en önemli sorumu cevapla: Çingeneler yok mu?”</p>
				<p>“Artık hiç Çingene kalmadı, Dmitriy Fedoroviç, üst makamlar kovdu onları. Ama Yahudiler var, çembalo ve keman çalıyorlar, Rojdestvenskoye’de, hemen haber gönderip çağırırız gelirler.”</p>
				<p>“Gönder, hemen gönder!” diye bağırdı Mitya. “Kızları da o arada kaldırmalı, Marya’yı özellikle, Stepanida’yı, Arina’yı da. Koro için iki yüz ruble veririm!”</p>
				<p>“Zıbarıp uyumuş olsalar bile bu kadar paraya senin için bütün köyü ayağa kaldırırım. Aman Dmitriy Fedoroviç, buradaki köylüler ya da kızlar böyle bir iltifata layık mı? Bu namussuz kaba heriflere bu kadar para verilir mi hiç! Bizim köylülerin puro içmek neyine, ama sen vermiştin. Haydut herifler leş gibi kokarlar. Kızlara gelince, ne kadar kız varsa hepsi de bitlidir. Hem ben senin için para karşılığı değil, hediye olarak kendi kızlarımı kaldırırım. Daha yeni yatmışlardı, şöyle sırtlarına bir tekme attım mı senin için şarkı da söyletirim. O gün köylülere şampanya da içirmiştiniz, aah!”</p>
				<p>Trifon Borisiç, Mitya’ya boşuna acıyordu: O gün Mitya’nın yarım düzine şampanya şişesini kendi eliyle saklamıştı, masanın altından da bir yüz rublelik banknot kaldırmış ve avucunun içine gizlemişti. Para o gün bugündür de avucunda kalmıştı.</p>
				<p>“Trifon Borisiç, o zaman burada bin rubleden fazla para dağıtmıştım. Hatırlıyor musun?”</p>
				<p>“Dağıtmıştınız, iki gözüm, sizi nasıl hatırlamayız, herhalde üç bin bırakmıştınız burada.”</p>
				<p>“Tamam, şimdi de bunun için geldim, görüyorsun.”</p>
				<p>Ve para tomarını çıkarıp han sahibinin burnuna doğru kaldırdı.</p>
				<p>“Şimdi iyi dinle, iyi anla: Bir saat sonra şarap gelecek, mezeler, börekler ve şekerlemeler, hepsi hemen yukarıya getirilsin. Andrey’deki şu sandığı da hemen yukarıya çıkarın, şampanya açın ve hemen ikram edin... Ama en önemlisi kızları ve Marya’yı mutlaka getirin...”</p>
				<p>Arabaya döndü ve koltuğun altından tabanca kutusunu çıkarttı.</p>
				<p>“Andrey hesabı al! İşte troyka için sana on beş ruble, şu elli de bahşiş... hazır beklediğin ve iyiliğin için... Karamazov beyi unutma!”</p>
				<p>“Korkarım beyim...” diye tereddüt ediyordu Andrey, “beş ruble bahşiş lütfedin, fazlasını almam. Trifon Borisiç şahidim. Ahmakça bir laf ettiysem affedin...”</p>
				<p>“Neden korkuyorsun ki” diye Mitya onu bakışlarıyla ölçtü, “pekâlâ, madem öyle, canın isterse!” diye bağırdı Andrey’e beş ruble fırlatarak. “Şimdi Trifon Borisiç, beni sessizce götür ve ilk iş beni fark etmeden onları görebileceğim bir yer göster. Neredeler, mavi odada mı?”</p>
				<p>Trifon Borisiç, Mitya’ya endişeyle baktı, ama isteneni hemen uysalca yerine getirdi: Onu ses çıkarmadan sofaya götürdü, kendisi ilk büyük odaya, konukların oturduğu odanın bitişiğine girdi ve odadan bir mum getirdi. Sonra sessizce Mitya’yı içeri soktu ve misafirlere görünmeden rahatça izleyebileceği karanlıkta kalan köşeye yerleştirdi. Ancak Mitya uzun süre bakmadı, bakamazdı da zaten: Gruşenka’yı görmüş ve yüreği küt küt atmaya başlamış, gözleri kararmıştı. Gruşenka yandaki masanın başındaki koltuktaydı, yanındaki divanda ise yakışıklı ve henüz çok genç bir adam olan Kalganov oturuyordu; Gruşenka delikanlının elini tutuyor ve galiba gülüyordu. Delikanlı ise ona bakmadan Gruşenka’nın karşısında, masanın öbür tarafında oturan Maksimov’a adeta sıkıntı içindeymiş gibi yüksek sesle bir şey söylüyordu. Maksimov da nedense çok gülüyordu. Divanda oturuyordu, divanın yanında, duvarın önündeki sandalyede ise yabancı bir adam oturuyordu. Divanda oturan adam dumanını savura savura pipo içiyordu. Mitya’nın kafasından sadece bu adamın şişmanca ve ablak suratlı, pek uzun olmaması gereken ve sanki bir şeye öfkelenmiş bir adam olduğu düşüncesi geçti. Arkadaşı, yani öteki yabancı adam, Mitya’ya aşırı derecede uzun boylu göründü; ama daha fazla bir şeye bakamadı. Nefesi kesiliyordu. Bir dakika bile duramadı, kutuyu konsolun üzerine koydu, içi titreyerek ve soluğu tıkanarak doğruca mavi odadakilerin yanına yöneldi.</p>
				<p>“Ay!” diye korku içinde bir çığlık attı onu ilk fark eden Gruşenka.</p>
				
				
				
				</div>
  </body>
</html>