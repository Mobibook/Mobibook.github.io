<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<meta content="text/html; charset=utf-8" http-equiv="Content-Type"/>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body id="biography">
		<div class="author html5_section">
				<p class="no-indent">FYODOR MİHAYLOVİÇ DOSTOYEVSKİ, 1821’de Moskova’da doğdu. Petersburg Askerî Mühendislik Okulu’nu bitirdikten kısa bir süre sonra edebiyatla uğraşmak için askerlikten ayrıldı. İlk romanı <em>İnsancıklar</em> (1846), dönemin ünlü eleştirmeni Belinski’den büyük övgü aldı. Daha sonra art arda <em>Ev Sahibesi</em>, <em>Beyaz Geceler</em> ve <em>Bir Yufka Yürekli</em>’yi yayımlayan Dostoyevski, <em>Netoçka Nezvanova</em> adlı romanının yayımlandığı sıralar, devlet düzenini yıkmaya çalıştığı gerekçesiyle tutuklandı, ölüm cezası Sibirya’da dört yıl ağır hapis cezasına çevrildi. Serbest bırakıldıktan ve çocuklu dul bir kadınla evlendikten sonra kaleme aldığı <em>Stepançikovo Köyü</em>’nün (1859) ardından yayımlanan <em>Ölüler Evinden Anılar</em> (1861-62), Dostoyevski’nin başlangıçtaki başarısını yeniden gündeme getirdi. Aynı sıralar yayımlanan <em>Ezilenler</em> (1861), eleştirmenlerin tepkilerine hedef olmasına karşın okurlarca beğenildi. 1862 yazındaki bir Avrupa gezisininin ardından <em>Yeraltından Notlar</em> adlı romanı tefrika edil-meye başladı. Karısı ile kardeşini yitirdikten sonra borç içindeyken, bir yayıncıdan aldığı avansla Avrupa’ya kaçtı. Tek umudu, artık tutkunu haline geldiği kumardı. Ama tüm parasını rulette yitirdikten sonra güçlükle Rusya’ya döndü ve <em>Kumarbaz</em> (1866) adlı romanını yayımladı. Aynı yıl tamamladığı <em>Suç ve Ceza</em>, eleştirmenleri ve okurları hemen büyüledi. 1867’de Anna Snitkina’yla evlenerek yeniden yurtdışına çıktı, dört yıl Rusya’dan uzak kaldı. Alçaltıcı bir yoksulluk içinde geçen bu dönem boyunca ülkeden ülkeye dolaştı. Bütün bu güçlüklere, sara nöbetlerine, vazgeçemediği kumar tutkusuna, ilk çocuklarının trajik ölümüne katlanan genç karısı, bağlılığını bir an yitirmeden ona gerçek aşkı tattırdı. Dostoyevski, bu ağır yaşam koşulları altında da sendelemeyerek ikinci başyapıtı <em>Budala</em>’yı (1870) yazdı. <em>Budala</em>’yı, 1870’ te <em>Ebedî Koca</em>, 1872’de <em>Ecinniler</em>, 1875’te <em>Delikanlı</em> izledi. <em>Karamazov Kardeşler</em>’i (1879-80) yazmaya başladığında, artık ülke çapında tanınan ünlü bir yazardı. Şair Aleksandr Puşkin’in ölüm yıldönümünde yaptığı konuşmayla büyük etki uyandıran Dostoyevski, 1881’de Petersburg’da öldü. </p>
		</div>
		<div class="translator html5_section">
				<p class="no-indent">AYŞE HACIHASANOĞLU, Dil ve Tarih-Coğrafya Fakültesi’nin Rus Dili ve Edebiyatı Bölümü’nü 1973 yılında bitirdikten sonra yedi yıl çevirmen olarak SSCB Büyükelçiliği Basın Bürosu’nda çalıştı. Bu dönemde “Ekim Devrimi Sonrası Türkiye Tarihi” ve “Bir Karagün Dostluğu” çevirileri yayımlandı. Daha sonra çalıştığı bankadan emekli oluncaya dek çeviriye ara verdi. Dostoyevski’den <em>Karamazov Kardeşler </em>ve <em>Uysal Kız</em>, Tolstoy’dan kısa öyküler, <em>Kafkas Esiri</em> ve <em>Diriliş</em>, Turgenyev’den <em>Babalar ve Oğullar</em>, Maksim Gorki’den seçme öyküler <em>Makar Çudra</em>, <em>Bozkırda</em>, <em>Seyirciler</em>, <em>Amerika’dan İtalya’ya</em>, <em>Edebi Portreler</em> ve Aleksandr Bogdanov’dan <em>Kızıl Yıldı</em><em>z</em> çevirileri arasındadır. </p>
		</div>

				
				
				
				
	</body>	
</html>