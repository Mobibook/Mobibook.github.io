<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter63">
<div class="html5_section">
				<div class="html5_header">
					<h1 class="book">ONUNCU KİTAP</h1>
					<h1 class="book-title narrow">ÇOCUKLAR</h1>
				<h1 class="chapter-num">I</h1>
				<h1 class="chapter-title">KOLYA KRASOTKİN</h1>
				</div>
				
				<p>Kasım ayının başıydı. Soğuk sıfırın altında on bir dereceydi, ayazla birlikte ince bir kar ve buz tabakası vardı. Gece donmuş toprağa biraz daha kar yağmıştı, “kuru ve sert” rüzgâr karı havalandırıyor, şehrimizin iç karartıcı sokaklarında, özellikle de pazar meydanında tipi halinde savuruyordu. Puslu bir sabahtı, ama kar dinmişti. Meydana pek uzak olmayan bir yerde, Plotnikovların dükkânının yakınında bir memurun dul karısı olan Krasotkina’nın içi de dışı da çok temiz küçük evi bulunuyordu. Vilayette kâtip olan Krasotkin epey önce, on dört yıl kadar önce ölmüştü, ama onun otuz yaşındaki hâlâ son derece alımlı olan karısı tertemiz evceğizinde “kendi parasıyla” geçinip gidiyordu. Namuslu ve çekingen, yumuşak başlı, ama oldukça neşeli bir kadındı. Kocasıyla topu topu bir yıl kadar beraber olduktan ve ona bir erkek çocuk doğurduktan sonra hemen hemen on sekiz yaşında dul kalmıştı. O zamandan, yani kocasının ölümünden bu yana kendisini tamamen tek oğlu Kolya’nın eğitimine adamıştı. Oğlunu çıldırasıya severdi, ama yine de pek tabii ki, aman hastalandı mı, üşüttü mü, yaramazlık mı yaptı, sandalyeden mi düştü, yere mi kapaklandı vs. diye hemen hemen her gün korkudan titreyerek ve nerdeyse ölerek sevinmekten ziyade acı çekerdi. Kolya ilkokula, sonra da bizim projimnaza<a class="si-noteref epub-type_noteref" href="#f36" id="ref_f36">36</a> gitmeye başladığında ise annesi, ona yardımcı olmak ve derslerini beraberce tekrarlamak için onunla birlikte bütün dersleri öğrenmeye, öğretmenleriyle ve öğretmenlerinin karılarıyla tanışmaya koyuldu, hatta Kolya’nın arkadaşı olan öğrencilere sevgi gösteriyor, Kolya’ya dokunmamaları, onunla alay etmemeleri ve onu dövmemeleri için bu çocuklara hoş görünmeye çalışıyordu. İş o hale geldi ki, çocuklar onun yüzünden Kolya’yla alay etmeye ve Kolya’yı anasının kuzusu diye kızdırmaya başladılar. Ancak çocuk kendisini korumayı iyi beceriyordu. Gözü pek bir çocuktu, sınıfta hakkında çıkan ve kısa sürede doğru olduğu anlaşılmış olan bir dedikoduya göre “korkunç kuvvetliydi.” Açıkgöz, direşken, kibirli ve işini bilen bir çocuktu. İyi okuyordu ve hatta hem aritmetikte, hem de genel tarihte öğretmeni Dardanelov’u bile cebinden çıkaracağına dair bir söylenti ortalıkta dolaşıyordu. Ama çocuk burnu havada, herkese tepeden bakan biri olmasına rağmen yine de iyi bir arkadaştı ve öyle böbürlenmezdi. Öğrencilerin gösterdiği saygıyı gösterilmesi zorunlu bir saygı olarak kabul eder, ama arkadaşça davranırdı. En önemlisi de ölçüyü kaçırmaz, gerektiğinde kendine hâkim olabilir, büyüklere karşı davranışlarında ise kabahatin kargaşaya, başkaldırıya ve kuralsızlığa dönüşerek artık katlanılmaz hale geleceği o son noktaya asla adım atmazdı. Ancak her fırsatta yaramazlık etmekten, en afacan çocukların yaptığı yaramazlıkları yapmaktan da hiç geri kalmazdı. Hem de sırf yaramazlık yapmış olmaktan ziyade hikmetli, olağanüstü bir şey yapmış olmak, “sivrilik” olsun, şık bir şey olsun diye ve gösteriş yapmış olmak için yapardı. En önemlisi çok onurlu olmasıydı. Hatta annesine nerdeyse bir despot gibi davranarak onu kendisine bağımlı hale getirmişti. Kadıncağız çoktandır ona bağımlı olmuştu, ancak oğlanın kendisini “az sevdiği” düşüncesine hiçbir şekilde katlanamıyordu. Hep Kolya ona karşı “duygusuzmuş” gibi geliyordu ve isterik gözyaşlarına boğulurken Kolya’ya soğukluğu yüzünden sitem etmeye başladığı da oluyordu. Çocuk bundan hoşlanmıyordu ve kendisinden daha içten duygular beklendikçe sanki mahsus yapıyormuş gibi daha da inatçı oluyordu. Ama bu inatçılık kasıtlı değil, elinde olmadan yaptığı bir şeydi, karakteri böyleydi. Annesi yanılıyordu: Annesini çok severdi, sevmediği tek şey, kendi öğrenci diliyle ifade ettiği gibi “yersiz sululuklar”dı. Babasından içinde birkaç kitabın bulunduğu bir dolap kalmıştı; Kolya okumayı seviyordu ve bunlardan bazılarını kendi kendine okumuştu. Annesinin şaşırdığı bu değildi, zaman zaman hayret ettiği tek şey, çocuğun oyun oynamak yerine saatlerce dolabın önünde elinde bir kitapla durmasıydı. Böylece Kolya, onun yaşında birinin okumasına henüz izin verilmeyecek şeyleri okumuş oldu. Bununla birlikte, son zamanlarda yaptığı yaramazlıklarda o bilinen çizgiyi geçmeye niyetlenmediği halde hiç de şaka olsun diye yapılmamış, annesini gerçekten korkutan yaramazlıklara başlamıştı. Bunlar ahlaka aykırı şeyler değildi, ama ancak gözü kara birinin yapacağı tehlikeli yaramazlıklardı. Bu yaz, temmuz ayındaki tatil sırasında kadıncağız oğlunu alıp bir haftalığına yetmiş <em>verst</em> uzaklıktaki başka bir kazaya, kocası demiryolu istasyonunda (ki bu istasyon, bir ay sonra İvan Fedoroviç Karamazov’un Moskova’ya doğru yola çıktığı şehrimize en yakın tren istasyonuydu) çalışan uzaktan akrabası bir kadına misafirliğe gitmişti. Kolya, orada hemen demiryolunu ayrıntılı olarak incelemeye başladı, eve döndüğünde projimnazdaki arkadaşları arasında ön plana çıkacağını düşünerek bütün düzenleri öğrendi. Bu sırada orada birkaç çocukla daha karşılaştı ve onlarla arkadaş oldu; bazıları istasyonda, bazıları ise yakınlarda oturuyorlardı. On iki ile on beş yaş arasında altı ya da yedi çocuk bir araya gelmişti, ikisi ise şehrimizdendi. Çocuklar birlikte oyun oynuyorlar, haylazlık ediyorlardı. Misafirliğin dördüncü ya da beşinci günü bu sersem çocuklar aralarında iki rublesine hiç olmayacak bir bahse tutuştular. Bahis şöyleydi: Hepsinin hemen hemen en küçüğü olan, bu nedenle de büyükler tarafından birazcık hor görülen Kolya, onurundan mı, yoksa gözünü budaktan esirgemeyen cesaretinden mi nedendir, gece, on bir treni geldiği sırada rayların arasına yüzükoyun uzanacağını ve tren bütün hızıyla üzerinden geçerken kımıldamadan yatabileceğini ileri sürdü. Gerçekten de bir ön inceleme yapıldı ve inceleme sonucunda o şekilde uzanılabileceği, trenin kesinlikle yerde yatana değmeden geçip gideceği anlaşıldı, ama oraya yatmak yine de büyük bir işti! Kolya yatmakta kararlıydı. İlk başta güldüler, yalancı, farfara dediler, ama böyle yaparak onu daha da kışkırtmış oldular. Asıl önemlisi bu on beşlikler onun karşısında böbürlenip duruyorlardı ve hatta ilk başta “küçük” diye onunla arkadaş olmak bile istememişlerdi. Bu da onu dayanılmaz şekilde gücendirmişti. Trenin istasyondan kalktıktan sonra iyice hızını almış olması için akşam istasyondan bir <em>verst</em> öteye gitmeye karar verildi. Çocuklar toplandılar. Gece bastırmıştı. Mehtapsız, hem öyle sadece karanlık değil, zifiri karanlık bir geceydi. Kolya, belirlenen saatte rayların arasına yattı. Bahisçi diğer beş çocuk, yolun yanındaki toprak setin altında bulunan çalılıkta yürekleri duracakmışçasına korku ve pişmanlık içinde bekliyorlardı. Nihayet, istasyondan kalkmış olan trenin gürültüsü uzaktan duyuldu. Karanlığın içinde iki kırmızı fener parladı, yaklaşmakta olan canavar gürledi. Korkudan ölmek üzere olan çocuklar çalılıktan Kolya’ya “Kaç, raylardan uzaklaş!” diye bağırıyorlardı, ama artık vakit geçti: Tren hızla geliyordu ve yanlarından şimşek gibi geçip gitti. Çocuklar Kolya’ya doğru atıldılar: Hareketsiz yatıyordu. Kolya’yı dürtüklemeye başladılar, kaldırmaya çalıştılar. Birden doğruldu ve hiçbir şey söylemeden toprak setten indi. Aşağı inerken mahsus, onları korkutmak için öyle hareketsiz yattığını söyledi, ama gerçek şu ki, uzun bir süre sonra annesine itiraf ettiği gibi aslında sahiden kendini kaybetmişti. Onun “gözünü budaktan esirgemeyen” çocuk şöhreti böylece sonsuza kadar perçinlenmiş oldu. İstasyondaki eve keten gibi bembeyaz döndü. Ertesi gün hafif bir sinir humması geçirdi, ama ruhen müthiş neşeli, mutlu ve sevinçliydi. Olay şehrimizde hemen değil, bir süre sonra duyuldu, projimnaza da ulaştı ve okul yönetiminin kulağına kadar gitti. Ancak Kolya’nın anacığı, oğlu için okul müdürüne yalvarmaya koştu, oğlunu savundu, onun için gidip saygın ve etkin bir öğretmen olan Dardanelov’a ricalarda bulundu ve meseleyi hiçbir şey olmamış gibi öylece bıraktılar. Bu Dardanelov, pek yaşlı olmayan bekâr bir adamdı ve yıllardır Bayan Krasotkina’ya deliler gibi âşıktı. Bir defa, bir yıl kadar önce çok saygılı bir şekilde ve hem korkudan hem de nezaketten kırılarak kadına evlenme teklif etmeyi göze almıştı; ancak Bayan Krasotkina, bu teklifi kabul etmeyi oğluna karşı bir ihanet sayarak kesinlikle reddetmişti. Oysaki, bazı gizli işaretlere göre, Dardanelov’un bu çok güzel, ama son derece iffetli ve tatlı dul hanıma hiç de o kadar itici gelmediğini hayal etmeye birazcık olsun hakkı vardı. Kolya’nın çılgınca yaramazlığı galiba buzları eritti ve Kolya’yı savunmak için Dardanelov’a uzaktan uzağa bir umut verildi, ama Dardanelov’un kendisi de şaşılacak kadar saf ve nazik biriydi ve bu nedenle onun tamamen mutlu olması için şimdilik bu kadarı bile yeterli olmuştu. Karşısında dalkavukluk etmeyi küçük düşürücü bir davranış saymasına ve derslerde ona karşı sert ve ciddi davranmasına karşın Dardanelov, Kolya’yı severdi. Ama Kolya da ona saygı gösterir, derslerini mükemmel yapardı. Sınıfta ikinci çalışkan öğrenciydi. Dardanelov’a karşı soğuk davranırdı ve bütün sınıf, genel tarih dersinde Kolya’nın Dardanelov’u “cebinden çıkaracak” kadar kuvvetli olduğuna kesinlikle inanmıştı. Aslına bakılırsa Kolya, ona bir kere “Troya’yı kim kurdu?” diye bir soru sormuştu. Dardanelov, bu soruya karşılık sadece genel olarak orada yaşamış olan halkları, bu halkların hareketlerini, göçlerini, geçmişinin hangi yıllara indiğini, efsanelerini anlatmış, ama Troya’yı kimin, yani hangi şahsın kurduğu sorusuna yanıt verememişti. Hatta soruyu her nedense temelsiz ve boş bulmuştu. Ama çocuklar böylelikle Dardanelov’un Troya’yı kimin kurduğunu bilmediğinden emin olmuşlardı. Kolya ise Troya’nın kurucularını, babasından kalan kitap dolabındaki Smaragdov’un kitabında okumuştu. Sonunda çocukların hepsi de Troya’yı kimin kurduğu meselesiyle ilgilenmeye başladılar, ama Krasotkin, sırrını kimseye söylemedi ve bunu bilme şerefi kesin olarak kendisinde kaldı.</p>
				<p>Demiryolundaki olaydan sonra Kolya’nın annesine karşı davranışlarında bir parça değişiklik oldu. Anna Fedorovna (dul Bayan Krasotkina) oğlunun cesaret gösterisini duyunca nerdeyse korkudan aklını kaçırıyordu. Aralıklarla birkaç gün süren öyle korkunç sinir krizleri geçirdi ki, artık ciddi şekilde korkmuş olan Kolya, annesine bir daha böyle yaramazlıklar yapmayacağına dair şeref sözü verdi. Bayan Krasotkina’nın istediği şekilde ikonanın karşısında diz çöktü ve babasının anısı önünde eğildi, üstelik “gözü pek” Kolya, “duygulanarak” altı yaşındaki bir çocuk gibi ağlamaya başladı. Ana-oğul bütün gün boyunca birbirlerinin boynuna atılıp sarsıla sarsıla ağladılar. Ertesi gün Kolya, önceden olduğu gibi “duygusuz” bir şekilde uyandı, ama daha suskun, daha alçakgönüllü, daha ciddi ve daha düşünceli olmuştu. Aslında bir buçuk ay sonra yine bir haylazlığa karıştı ve adı sulh yargıcımıza kadar gitti. Yalnız bu, artık tamamen farklı türden, hatta gülünç ve aptalca bir haylazlıktı. Hem de anlaşıldığına göre, bu haylazlığı yapan o değildi, bu işe sadece bulaşmıştı. Ancak bu konudan daha sonra söz edeceğiz. Annesi heyecanlanmaya ve üzülmeye devam ediyordu. Dardanelov ise kadıncağızın endişesi arttıkça daha fazla umutlanıyordu. Kolya’nın, Dardanelov’un bu tarafını anlamış olduğunu ve pek tabii ki, bu “duyguları” yüzünden ondan nefret ettiğini belirtmek gerekir; hatta önceleri Dardanelov’un neyin peşinde olduğunu anladığını üstü kapalı ima ederek bu nefretini annesinin önünde söyleme nezaketsizliğini bile yapıyordu. Ama demiryolundaki olaydan sonra bu konuda da tututmunu değiştirdi: En üstü kapalı şekilde de olsa imada bulunmadı, annesinin yanında Dardanelov’dan daha saygılı söz etmeye başladı. Öyle ki, hassas Anna Fedorovna, bu durumu sonsuz bir minnettarlıkla anlamıştı, ama buna karşılık yabancı bir konuk Kolya’nın yanında kazara Dardanelov hakkında bir söz söyleyecek olsa utancından yanakları hemen gül gibi kızarıyordu. Bu anlarda Kolya, ya kaşlarını çatıp pencereden bakıyor, ya da çizmelerinin delinip delinmediğini kontrol ediyor veya bir ay önce bir yerden bulduğu, eve getirip her nedense arkadaşlarından hiçbirine göstermeden evin içinde sır gibi sakladığı oldukça büyük ve pis, uzun tüylü köpeği Perezvon’u<a class="si-noteref epub-type_noteref" href="#f37" id="ref_f37">37</a> çağırıyordu. Köpeğe her türlü hüneri ve bilgiyi öğretirken müthiş gaddar davranmış ve zavallı köpeği o hale getirmişti ki, kendisi okula gittiği zaman köpek uluyor, geldiği zaman ise sevincinden ciyak ciyak bağırıyor, deli gibi zıplıyor, salta duruyor, kendini yere atıyor ve ölü taklidi falan kısacası kendisine öğretilmiş olan bütün numaraları, kendisinden istendiği için değil sırf sevinç duygusundan ve minnettarlığından yapıyordu.</p>
				<p>Yeri gelmişken, Kolya Krasotkin’in, okurumun artık tanıdığı emekli Yüzbaşı Snegiryov’un oğlu İlyuşa’nın, çocukların “hamam kesesi” diye isim taktıkları babasını savunurken bacağına çakı sapladığı çocuğun ta kendisi olduğundan söz etmeyi unutmuş olduğumu da belirteyim.</p>

				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f36"><a class="backref" href="#ref_f36">36</a> Jimnaza (lise) hazırlık niteliğinde okul. (Ç.N.)</div>
<div class="si-footnote html5_aside epub-type_footnote" id="f37"><a class="backref" href="#ref_f37">37</a> Gürültü anlamına gelir. (Ç.N.)</div>
</div>
  </body>
</html>