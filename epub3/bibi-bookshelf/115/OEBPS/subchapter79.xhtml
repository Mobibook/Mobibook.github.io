<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter79">
<div class="html5_section">
				<div class="html5_header">
				<h1 class="chapter-num">X</h1>
				<h1 class="chapter-title">“BUNU O SÖYLEDİ”</h1>
				</div>
				<p>Alyoşa içeri girerken İvan Fedoroviç’e bir saatten biraz fazla zaman önce Marya Kondratyevna’nın koşa koşa kendisine gelerek Smerdyakov’un canına kıymış olduğunu haber verdiğini söyledi. “Semaveri alıp götürmek için içeri girmiştim ki, duvardaki çivide asılı duruyor.” Alyoşa’nın “gereken kişilere haber verip vermediği” sorusuna karşılık Marya Kondratyevna, hiç kimseye haber vermediğini söylemiş ve “İlkin doğruca size koştum, bütün yolu koşa koşa geldim” demiş. Alyoşa, kadının deli gibi olduğunu ve yaprak gibi titrediğini söylüyordu. Alyoşa onunla birlikte kulübeye girdiğinde de Smerdyakov’u asılı durumda bulmuş. Masanın üzerinde bir not duruyormuş: “Hayatıma kendi irademle ve isteyerek son veriyorum, hiç kimsenin suçu yoktur.” Alyoşa, bu notu masada öylece bırakmış ve doğruca emniyet amirine gitmiş, ona her şeyi anlatmış. “Oradan da dosdoğru sana geldim” diye sözünü bitirdi Alyoşa. Dikkatle İvan’ın yüzüne bakıyordu. Konuştuğu sürece de İvan’dan gözlerini ayırmamıştı. Sanki İvan’ın yüz ifadesinde onu çok etkileyen bir şey vardı.</p>
				<p>“Ağabey,” diye haykırdı birden, “galiba çok hastasın! Bakıyorsun, ama söylediklerimi anlamıyor gibisin.”</p>
				<p>“Geldiğin iyi oldu,” dedi İvan Alyoşa’nın sözlerini duymamış gibi dalgın bir şekilde. “Onun kendini astığını biliyordum zaten.”</p>
				<p>“Kimden öğrendin?”</p>
				<p>“Kimden öğrendiğimi bilmiyorum. Ama biliyordum. Biliyor muydum? Evet, bana o söylemişti. Biraz önce söylemişti...”</p>
				<p>İvan odanın ortasında duruyor ve gözlerini yere dikmiş aynı dalgın halle konuşuyordu.</p>
				<p>“<em>O</em> kim?” diye sordu Alyoşa ister istemez etrafa bakarak.</p>
				<p>“Tüydü.”</p>
				<p>İvan başını kaldırdı ve yavaşça gülümsedi:</p>
				<p>“Senden korktu, senden canım. Sen ‘saf bir meleksin.’ Dmitriy sana melek diyor. Melek... Meleklerin gök gürültüsüne benzer hayranlık çığlığı! Melek nedir? Belki kocaman bir takımyıldızdır. Belki de bu takımyıldız sadece kimyasal bir molekülden ibarettir... Aslan ve Güneş takımyıldızı vardır, bilmiyor musun?”</p>
				<p>“Ağabey, otur!” dedi Alyoşa korku içinde. “Tanrı aşkına otur şu divana. Sayıklıyorsun, yastığa kafanı koy, ha şöyle. Başına ıslak havlu ister misin? Belki iyi gelir, ne dersin?”</p>
				<p>“Ver, şurada sandalyenin üzerinde olacak, demin oraya atmıştım.”</p>
				<p>“Orada yok. Rahatsız olma, yerini biliyorum ben; işte burada,” dedi Alyoşa. Odanın öbür köşesinde, İvan’ın lavabosunun bulunduğu küçük masanın yanında henüz katlı olarak duran, kullanılmamış, temiz bir havlu buldu. İvan havluya tuhaf tuhaf baktı; aklı sanki bir anda başına gelmişti.</p>
				<p>“Dur,” diyerek divandan doğruldu, “daha demin, bir saat önce o havluyu oradan almış ve ıslatmıştım. Kafama sarmış ve şuraya fırlatmıştım... nasıl kuru olabilir? Başka havlu da yoktu orada.”</p>
				<p>“Bu havluyu mu başına koymuştun?” diye sordu Alyoşa.</p>
				<p>“Evet ve odada dolaştım, bir saat önce... Mumlar neden yanıp bitmiş acaba? Saat kaç?”</p>
				<p>“Az sonra on iki olacak.”</p>
				<p>“Yo, yo olamaz!” diye birden bağırdı İvan. “Rüya değildi! O buradaydı, şurada oturdu, işte şu divanda. Sen pencereye vurduğun sırada ben ona bardak fırlatmıştım... işte şunu... Dur, daha önce uyuyordum, ama bu gördüğüm rüya değil. Önceden de olurdu. Alyoşa, rüya görüyorum... ama bunlar uykudayken değil, uyanıkken gördüğüm rüyalar: Dolaşırken, konuşurken görüyorum... sanki uykudayım. Ama o şurada oturuyordu, şuradaydı, işte şu divanın üzerinde... Korkunç bir aptal o, Alyoşa, korkunç bir aptal,” diye İvan aniden gülmeye başladı ve odada dolaşmaya koyuldu.</p>
				<p>“Aptal olan kim? Kimden bahsediyorsun, ağabey?” diye tekrar kederle sordu Alyoşa.</p>
				<p>“Şeytan! Bana dadandı. İki, hatta üç kere geldi. Onun gök gürültüsü ve ışık içinde kanatları yanmış bir başşeytan değil de, sıradan bir şeytan olduğuna sözde sinirleniyormuşum diye beni kızdırdı. Ama o başşeytan değil, yalan söylüyor. Başkasının adını kullanıyor. Basit bir şeytan, sıradan, küçük bir şeytan. Hamama gidiyor. Üstündekileri çıkarsan mutlaka Danimarka cinsi bir köpek gibi upuzun, dümdüz, boz renkli bir arşınlık kuyruğunu görürsün... Alyoşa, üşümüşsündür, dışardaydın, karda yürüdün, çay ister misin? Ne dersin? Hava soğuk mu? İstersen getirmelerini söyleyeyim. <em>C’est a ne pas mettre un chien dehors</em>...”</p>
				<p>Alyoşa çabucak lavaboya koştu, havluyu ıslattı, İvan’a oturmasını bir kere daha söyledi ve kafasına ıslak havluyu sardı. Kendisi de İvan’ın yanına oturdu.</p>
				<p>“Demin bana Liza hakkında ne demiştin?” diye tekrar söze başladı İvan. (Çok konuşkan biri olup çıkmıştı.) “Liza hoşuma gidiyor. Onun hakkında sana çirkin şeyler söyledim. Yalan söyledim, hoşuma gidiyor aslında... Yarın Katya için korkuyorum, her şeyden çok korkuyorum. Gelecek için. Yarın beni fırlatıp atacak ve ayaklarının altında ezecek. Onu kıskandığım için Mitya’yı mahvedeceğimi sanıyor! Evet, öyle sanıyor! Ama öyle değil! Yarın bir haç kurulacak, ama bu idam sehpası olmayacak. Yo, hayır, ben kendimi asmayacağım. Biliyor musun, ben asla canıma kıyamam, Alyoşa! Alçaklıktan mıdır, nedir? Korkak değilim. Yaşama hırsından! Smerdyakov’un kendini astığını nerden mi biliyordum? Evet, bana <em>o</em> söyledi...”</p>
				<p>“Ve sen burada birinin oturduğundan kesinlikle eminsin, öyle mi?” diye sordu Alyoşa.</p>
				<p>“İşte şu divanın köşesinde. Sen görsen onu kovardın. Zaten onu sen kaçırdın: Ortaya çıktığı gibi yok oldu. Senin yüzünü seviyorum, Alyoşa. Yüzünü sevdiğimi biliyor muydun? <em>O benim, </em>Alyoşa, ben. Benim bütün aşağılık, alçak ve iğrenç taraflarım! Evet, ben bir ‘romantiğim’, o bunu fark etti... gerçi iftira ama. Korkunç bir aptal o, ama burdan kazanıyor. Kurnaz, bir hayvan kadar kurnaz, beni nasıl kızdıracağını biliyordu. Ona inandığımı söyleyerek beni durmadan kızdırdı ve beni kendisini dinlemek zorunda bıraktı. Çocuk gibi kandırdı beni. Bununla birlikte bana benim hakkımda pek çok gerçeği de söyledi. Bunları kendi kendime hiçbir zaman söyleyemezdim. Biliyor musun, Alyoşa.” Son derece ciddi ve sanki gizli bir şey söylüyormuş gibi ekledi İvan, “gerçekten, onun, ben değil, <em>o</em> olmasını çok isterdim!”</p>
				<p>“Seni üzmüş,” dedi Alyoşa merhametle kardeşine bakarak.</p>
				<p>“Beni kızdırdı! Hem biliyor musun, son derece ustaca: ‘Vicdan! Vicdan nedir ki? Onu ben icat ederim. Peki niye ıstırap çekiyorum? Alışkanlıktan. Yedi bin yıllık insan alışkanlığından. Öyleyse bundan vazgeçelim ve Tanrı olalım.’ Bunu o söyledi, o söyledi!”</p>
				<p>“Ama sen değilsin, değil mi?” diye haykırdı Alyoşa kendini tutamayarak. Aydınlık bakışlarıyla ağabeyine bakıyordu. “Bırak onu, defet, unut gitsin! Şu anda lanet okuduğun her şeyi de yanında alıp götürsün ve bir daha hiç gelmesin!”</p>
				<p>“Evet, ama kötü o. Benimle alay etti. Haddini bilmezin biri o, Alyoşa,” dedi İvan kırgınlığın ürpertisiyle. “Ama bana iftira attı, çoğu konuda iftira attı. Gözümün içine baka baka yalan söyledi. ‘Oo, sen erdem adına bir kahramanlık yapacaksın, babanı öldürdüğünü, uşağın senin etkinle babanı öldürdüğünü söyleyeceksin...’”</p>
				<p>“Ağabey,” diye sözünü kesti Alyoşa, “kendine gel: Sen öldürmedin. Bu doğru değil!”</p>
				<p>“Bunu o söylüyor, o, ama o bunu biliyor. ‘Sen erdem adına kahramanlık yapacaksın, ama erdeme inanmıyorsun. İşte seni bu öfkelendiriyor ve üzüyor, bunun için böylesine intikam hırsıyla dolusun.’ Benim hakkımda bana bunu söyledi, ne söylediğini biliyor...”</p>
				<p>“Bunu sen söylüyorsun, o değil!” diye kederle haykırdı Alyoşa. “Hasta olduğun, sayıkladığın için kendine eziyet ederek söylüyorsun!”</p>
				<p>“Yoo, o ne dediğini biliyor. Sen, diyor, gururundan gideceksin, gideceksin ve şöyle diyeceksin: ‘Ben öldürdüm, korkudan ne kıvranıyorsunuz, yalan söylüyorsunuz! Düşüncenizden de korkunuzdan da nefret ediyorum.’ Bunu benim için söylüyor ve birden şöyle diyor: ‘Biliyor musun, sen, onların, bir suçlu, bir katil, ama bak ne yüce duyguları var ki, kardeşini kurtarmak istedi ve itiraf etti diyerek seni övmelerini istiyorsun!’ Bu da yalan Alyoşa!” diye birden bağırdı İvan pırıl pırıl parlayan gözlerle. “O pis köylülerin beni övmelerini istemem! Bu yalanı o söyledi, Alyoşa, o söyledi, sana yemin ederim! Bu yüzden ona bardak fırlattım, bardak suratına çarptı.”</p>
				<p>“Ağabey, sakin ol, kes artık!” dedi Alyoşa.</p>
				<p>“Hayır, o eziyet etmeyi iyi biliyor, acımasız biri,” diye devam etti İvan hiç dinlemeden. “Onun ne için geldiğini her zaman hissederim. “Mahkemeye gururun yüzünden gittin diyelim, ama yine de Smerdyakov’un suçunu ortaya çıkarıp sürgüne göndereceklerini, Mitya’nın aklanacağını, seninse sadece <em>manevi bakımdan</em> (burada gülmüştü, biliyor musun!) hüküm giyeceğini, hatta bazı kişiler tarafından övüleceğini düşünerek umutlanıyordun. Ama Smerdyakov öldü, kendini astı, mahkemede artık sana kim inanır? Ama sen gidersin, gidersin, yine de gidersin, gitmeye bir kere karar vermişsin. ‘Bundan sonra ne için gideceksin ki?’ Bu çok korkunç bir şey, Alyoşa, bu tür sorulara katlanamıyorum. Bana bu soruları sormaya kim cesaret edebilir!”</p>
				<p>“Ağabey,” diye sözünü kesti Alyoşa. Korkudan kalakalmıştı, ama hâlâ İvan’ın aklını başına getirmeyi umut eder gibiydi. “Ben gelmeden önce sana nasıl Smerdyakov’un ölümünden söz edebilirdi ki? Bunu o sırada henüz hiç kimse bilmiyordu, üstelik hiç kimsenin öğrenecek zamanı da olmamıştı.”</p>
				<p>“O söyledi,” dedi İvan, hiçbir kuşkuya yer bırakmayan kesin bir ifadeyle. “Dahası sadece bundan söz etti. ‘Erdeme inansan neyse,’ diyor, ‘varsın bana inanmasınlar, ilkelerim için gidiyorum dersin. Ama sen aynı Fedor Pavloviç gibi bir domuz yavrususun, erdem senin neyine? Senin kendini feda etmen hiçbir işe yaramayacaksa neden oraya gideceksin ki? Bu yüzden de ne için gittiğini kendin de bilmiyorsun! Oo, neden gittiğini öğrenmek için neler vermezdin! Sanki kararını verdin mi? Henüz kararını vermedin. Bütün gece oturacaksın ve gideyim mi, gitmeyeyim mi diye düşünüp karar vereceksin. Ama yine de gideceksin ve gideceğini biliyorsun, ne karar verirsen ver bu kararın artık sana bağlı olmadığını da biliyorsun. Gideceksin, çünkü gitmemeye cesaret edemezsin. Neden cesaret edemezsin; bunu da artık kendin bul, işte sana bir bilmece!’ Kalktı ve gitti. Sen geldin, o gitti. Bana korkak dedi, Alyoşa! <em>Le mot de l’enigme</em><a class="si-noteref epub-type_noteref" href="#f66" id="ref_f66">66</a> benim korkak olmam! ‘Dünyanın üzerinde kanat açıp uçacak kartallar bunlar değildir!’ Bunu da ekledi, o ekledi! Smerdyakov da bunu söylemişti. Onu öldürmek lazım! Katya benden nefret ediyor, bir aydır bunu hissediyorum, Liza da nefret etmeye başlıyor! ‘Seni övmeleri için gidiyorsun.’ Bu canavarca bir yalan! Sen de beni hor görüyorsun, Alyoşa. Artık senden yine nefret ediyorum. Canavardan da nefret ediyorum, varsın sürgünde çürüsün! Marş söylesin! Yarın gideceğim, karşılarına geçeceğim ve hepsinin yüzüne tüküreceğim!”</p>
				<p>Deli gibi yerinden fırladı, havluyu fırlatıp attı ve tekrar odayı adımlamaya başladı. Alyoşa, onun biraz önceki “Sanki uyanıkken rüya görüyorum... Dolaşırken, konuşurken görüyorum, sanki uykuda gibiyim” sözlerini anımsadı. İşte şimdi de adeta aynı şey olmuştu. Alyoşa onu bırakıp gidemiyordu. Kafasında doktora koşup buraya getirme düşüncesi uyanmıştı, ama ağabeyini tek başına bırakmaktan korktu: Onu emanet edecek hiç kimse yoktu. Sonunda İvan yavaş yavaş hafızasını iyice kaybetmeye başladı. Konuşmaya devam ediyordu, hiç durmadan konuşuyordu, ama artık abuk sabuk konuşuyordu. Sözcükleri bile düzgün söyleyemiyordu ve birden olduğu yerde sendeledi. Ama Alyoşa onu tutmayı başardı. İvan kendisini yatağa kadar götürmesine izin verdi. Alyoşa üstündekileri zar zor çıkarttı ve yatırdı. İki saat daha başucunda oturdu. Hasta derin uykuya daldı, kımıldamadan, sakin ve düzenli nefes alarak yatıyordu. Alyoşa bir yastık aldı ve soyunmadan divana uzandı. Uyumadan önce Mitya ve İvan için dua etti. İvan’ın hastalığını anlamıştı: “Gururun doğurduğu bir kararın acıları, derin vicdan azabı!” İnanmadığı Tanrı ve onun gerçekleri, hâlâ boyun eğmek istemeyen yüreğini sarıyordu. “Evet,” diye aklından geçirdi artık yastığa kafasını koymuş olan Alyoşa, “evet, Smerdyakov öldüğüne göre İvan’ın ifadesine kimse inanmayacak, ama o yine de gidecek ve anlatacak!” Alyoşa sessizce gülümsedi: “Tanrı yener!” diye düşündü. “Ya gerçeğin ışığında dirilecek, ya da... kendisinden ve inanmadığı bir şeye hizmet ettiği için herkesten öcünü alarak nefret içinde yok olup gidecek,” diye kederle ekledi Alyoşa ve İvan için bir kez daha dua etti.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f66"><a class="backref" href="#ref_f66">66</a> (Fr.) Bilmecenin cevabı. (Ç.N.)</div>
</div>
  </body>
</html>