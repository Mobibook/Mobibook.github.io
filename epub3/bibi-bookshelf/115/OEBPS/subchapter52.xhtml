<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter52">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">ESKİSİ VE TARTIŞMASIZ OLANI</h1>
				</div>
				
				<p>Mitya, hızlı ve uzun adımlarıyla masaya kadar yürüdü.</p>
				<p>“Beyler,” diye yüksek sesle, nerdeyse bağırır gibi, ama her sözcükte tekleyerek konuşmaya başladı, “ben... ben... şey... bir şey yok! Korkmayın,” diye haykırdı, “bir şey yok, bir şey yok,” aniden oturduğu koltukta Kalganov’dan yana kaymış ve elini sımsıkı tutmuş olan Gruşenka’ya döndü. “Ben... Ben de yolcuyum. Sabaha kadar buradayım. Beyler, gelip geçen bir yolcunun... sabaha kadar sizinle birlikte kalmasına izin verir misiniz? Yalnızca sabaha kadar, son defa bu odada, ha?”</p>
				<p>Sözünü divanda oturan pipolu şişmanca adama dönerek bitirdi. Beriki, ciddi bir edayla piposunu dudaklarından çekti ve sert bir şekilde şöyle dedi:</p>
				<p>“<em>Pan,</em><a class="si-noteref epub-type_noteref" href="#f6" id="ref_f6">6</a> biz burada özel bir toplantı yapıyoruz. Başka odalar da var.”</p>
				<p>“A, siz misiniz Dmitriy Fedoroviç, nerden çıktınız?” diye seslendi birden Kalganov. “Elbette oturun, merhaba!”</p>
				<p>“Merhaba, değerli... ve paha biçilmez insan! Sizi her zaman saymışımdır...” Mitya hemen masanın üzerinden elini uzatarak sevinçle ve çabuk çabuk konuşarak karşılık verdi.</p>
				<p>“Ay, elimi ne kadar da kuvvetli sıktınız! Parmaklarımı kırıyordunuz,” diyerek Kalganov gülmeye başladı.</p>
				<p>“Her zaman öyle el sıkar, her zaman!” dedi Gruşenka neşeyle. Henüz çekinerek gülümsüyordu. Herhalde Mitya’nın görünüşüne bakarak kavga çıkarmayacağına inanmıştı. Korkunç bir merakla ve dahası endişeyle ona bakıyordu. Mitya’da onu son derece etkilemiş olan bir şey vardı. Üstelik böyle bir anda onun bu şekilde içeriye girip bu şekilde konuşmaya başlayacağını hiç beklemiyordu.</p>
				<p>“Merhaba efendim,” diyerek toprak ağası Maksimov da sol taraftan güler yüzle selam verdi. Mitya bu defa da ona doğru atıldı.</p>
				<p>“Merhaba, siz de buradasınız demek, sizin de burada olmanıza ne kadar sevindim! Beyler, ben...” Herhalde buradaki en önemli kişi sayarak tekrar pipolu pana döndü, “uçarak geldim... Son günümü ve son saatimi bu odada, bir zamanlar... kraliçeme... tapmış olduğum bu odada geçirmek istiyordum! Bağışlayın pane!” diye çıldırmış gibi bağırdı. “Uçarak geldim ve bir yemin ettim... Oh, korkmayın, bu son gecem benim! Barışa içelim pane! Hemen şarap ikram edecekler... Ben getirmiştim.” Nedense birdenbire para tomarını çıkarttı. “İzninizle pane! Müzik, gürültü patırtı, önceki her şeyi istiyorum... Ama bir solucan, toprağın üzerinde sürünen bir solucan asla olmayacak! Son gecemi, en sevinçli günüm olarak anımsayacağım!..”</p>
				<p>Neredeyse boğuluyordu; bir sürü şey söylemek istiyordu, ama ağzından sadece tuhaf haykırışlar çıkmıştı. Pan, kımıldamadan ona, elindeki para tomarına ve Gruşenka’ya bakıyordu, gözle görülür bir şaşkınlık içindeydi.</p>
				<p>“Eğer <em>kruleva</em>’m<a class="si-noteref epub-type_noteref" href="#f7" id="ref_f7">7</a> izin verirse...” diye söze başlıyordu ki, birden Gruşenka sözünü kesti:</p>
				<p>“Ne krulevası, kraliçe mi yani? Söylediğiniz her şey bana gülünç geliyor. Otur Mitya, sen neler diyordun öyle? Korkutma beni lütfen. Korkutmayacaksın değil mi? Korkutmazsan geldiğine memnun olacağım...”</p>
				<p>“Korkutmak mı, ben mi?” diye birden haykırdı Mitya ellerini havaya kaldırarak. “Of, gidin, yanımdan geçip gidin, size engel olmayacağım!..” Ve birden hiç kimsenin, kuşkusuz kendisinin de hiç beklemediği bir anda kendini bir sandalyeye attı ve kafasını karşı duvara çevirip elleriyle de sanki kucaklarmış gibi sandalyenin arkalığını sımsıkı tutatarak gözyaşlarına boğuldu.</p>
				<p>“Şuna da bak, şunun yaptığı şeye bak!” diye sitem etti Gruşenka. “Bana geldiğinde de işte böyle yapar. Birdenbire konuşmaya başlar, bense hiçbir şey anlayamam. Bir kere daha böyle ağlamıştı, bu da ikincisi, ne ayıp! Niye ağlıyorsun ki? <em>Ne sebep var ki?</em>” diye ekledi birden esrarlı bir şekilde ve cümlesini kızmış gibi üzerine basa basa söyledi.</p>
				<p>“Ben... ben ağlamıyorum... Pekâlâ, merhaba!” bir anda sandalyede geri döndü ve aniden gülmeye başladı, ancak kesik, ifadesiz gülüşüyle değil, zor duyulan uzun, asabi ve sarsıla sarsıla bir gülüşle.</p>
				<p>“İşte, yine başladı... Hadi neşelen artık, neşelen!” diyerek onu ikna etmeye çalışıyordu Gruşenka. “Buraya geldiğine çok sevindim Mitya, çok sevindim, duydun mu?” Emreden bir tavırla ve görünüşe göre sözleri divanda oturan adama yönelik olduğu halde oradaki herkese dönerek, “Burada bizimle oturmasını istiyorum,” dedi. “İstiyorum, evet istiyorum! O giderse ben de giderim, o kadar!” diye de ekledi. Gözleri birden alev alev yanmaya başlamıştı.</p>
				<p>“Kraliçemin emri kanun demektir!” dedi pan Gruşenka’nın elini kibarca öptükten sonra. “Pandan topluluğumuza katılmasını rica ediyorum!” diye nezaketle Mitya’ya döndü. Mitya yeni bir nutuk atma niyetiyle ayağa fırlamıştı, ama ağzından bambaşka bir şey çıktı.</p>
				<p>“İçelim pane!” dedi birden nutuk atmak yerine. Hepsi de gülmeye başladılar.</p>
				<p>“Aman Tanrım! Oysa ben tekrar konuşma yapacağını sanmıştım,” diye sinirli bir şekilde haykırdı Gruşenka. “Duyuyor musun Mitya,” diye ısrarla ekledi, “bir daha yerinden fırlama. Şampanya getirmene gelince, bu çok güzel bir şey. Ben de içeceğim, liköre hiç tahammül edemiyorum. En iyisi de buraya gelmiş olman, sıkıntıdan patlıyordum... Yine keyif çatmaya mı geldin, söyle bakalım? Paraları da cebine sok! Nerden buldun bu kadar şeyi?”</p>
				<p>Herkesin, özellikle de panların çok dikkatini çeken banknotları hâlâ elinde buruş buruş tutmakta olan Mitya utanarak hemen paraları cebine soktu. Kıpkırmızı olmuştu. Tam bu dakikada hanın sahibi bir tepsi içinde açılmış bir şişe şampanya ve bardakları getirdi. Mitya şişeyi kaptı, ama öyle şaşkındı ki şişeyi ne yapacağını bilemedi. Şampanya şişesini Kalganov onun elinden aldı ve şampanyaları doldurdu.</p>
				<p>“Bir şişe daha, bir şişe daha!” diye han sahibine seslendi Mitya ve o kadar ciddi bir tavırla barış için içmeye davet ettiği panla kadeh tokuşturmayı falan unutup hiç kimseyi beklemeden bardağı tepesine dikip hepsini içti. Yüz ifadesi bir anda tamamen değişmişti. İçeri girdiği zamanki ciddi ve acıklı ifadenin yerine adeta çocukça bir ifade belirmişti. Sanki birden tamamen boyun eğmiş ve ufalmıştı. Herkese ürkek ürkek ve sevinçle, sık sık da sinirli bir şekilde kikirdeyerek, tekrar sevilen ve içeri kabul edilen suçlu bir köpek yavrusunun minnettar ifadesiyle bakıyordu. Sanki her şeyi unutmuştu ve herkese hayranlıkla ve bir çocuk tebessümüyle bakıyordu. Gruşenka’ya da hep gülerek bakıyordu ve sandalyesini onun oturduğu koltuğun yanına çekmişti. Henüz nasıl insanlar olduklarını pek az anlamış olsa bile iki panı da arada sırada gözden geçiriyordu. Divanda oturan pan, onu oturuşuyla, Polonya aksanıyla ve en çok da piposuyla etkilemişti. “Nasıl biri olursa olsun, ama pipo içmesi iyi,” diyerek seyrediyordu Mitya. Panın biraz buruşmuş, kırk yaşlarında gösteren, minicik burunlu, burnunun altından ipincecik, boyalı ve küstah bıyığının göründüğü suratı da Mitya’da şimdilik en ufak bir ilgi uyandırmamıştı. Hatta panın Sibirya’da yaptırdığı, şakakları biçimsiz bir şekilde öne doğru taranmış çirkin peruğu bile Mitya’yı etkilememişti: “Peruksa eğer, demek ki, takması gerekiyormuş,” diyerek sakin sakin seyretmeye devam ediyordu. Duvarın yanında oturan ve divandaki pandan daha genç olan, topluluğu küstah ve meydan okuyan bakışlarıyla izleyen ve konuşmaları suskun bir küçümsemeyle dinleyen öteki pan ise Mitya’yı biraz da olsa ilgilendirmişti, ama sadece ve sadece divanda oturan pana oranla müthiş uzun boyu yüzünden. “Ayağa kalksa on bir verşok olacak,” diye aklından geçti Mitya’nın. Bu arada bu uzun boylu panın, büyük olasılıkla divanda oturan panın arkadaşı ve işbirlikçisi, adeta “muhafızı” olduğu ve pipolu, kısa boylu panın ise pek tabii ki, uzun boyluya amirlik ettiği düşüncesi de kafasından geçmişti. Ama bütün bunlar Mitya’ya müthiş güzel ve tartışmasız şeyler olarak göründü. Küçük köpekçikte rekabet duygusundan eser kalmamıştı. Gruşenka’dan ve onun bazı cümlelerindeki esrarlı vurgulamalardan henüz hiçbir şey anlamamıştı; bütün kalbiyle sarsılarak sadece bir tek şey anlamıştı: Gruşenka kendisine karşı sevecendi, onu “affetmişti” ve yanına oturtmuştu. Kadehinden şarabı nasıl yudumladığına bakıp bakıp hayranlıkla kendinden geçiyordu. Ancak topluluktakilerin sessizliği onu adeta birden etkiledi ve bir şeyler bekleyen gözlerini hepsinin üzerinde dolaştırmaya başladı: “Ama niye oturuyoruz, neden bir şeye başlamıyorsunuz beyler?” dercesine sırıtan bir bakışı vardı.</p>
				<p>Onun bu düşüncesini doğru tahmin eden Kalganov, Maksimov’u göstererek birden konuşmaya başladı:</p>
				<p>“Hep uyduruyor, biz de gülüyorduk.”</p>
				<p>Mitya gözlerini hızla Kalganov’a, sonra da hemen Maksimov’a çevirdi.</p>
				<p>“Uyduruyor mu?” diyerek o anda bir şeye sevinmiş gibi kısa, anlamsız gülüşüyle güldü. “Ha-ha!”</p>
				<p>“Evet. Düşünebiliyor musunuz, yirmili yıllarda bütün süvarilerimizin Polonyalı kadınlarla evlendiklerini iddia ediyor; bu, korkunç bir saçmalık, öyle değil mi?”</p>
				<p>“Polonyalı kadınlarla mı?” diye tekrar atıldı Mitya. Bu defa artık kesin bir hayranlık içindeydi.</p>
				<p>Kalganov, Mitya’nın Gruşenka’ya olan ilgisini çok iyi anlamış ve pandan da kuşkulanmıştı. Ama bütün bunlar onu pek ilgilendirmiyordu, hatta belki de hiç ilgilendirmiyordu. Onun en fazla ilgisini çeken Maksimov’du. Buraya Maksimov’la birlikte tesadüfen gelmiş ve panları da hayatında ilk defa burada, handa görmüştü. Gruşenka’yı ise daha önceden tanıyordu ve hatta birisiyle birlikte bir kez evine de gitmişti; o zaman Gruşenka ondan hoşlanmamıştı. Ama burada kendisine çok tatlı bakıyordu; Mitya gelmeden önce onu okşamıştı üstelik. Ama Kalganov buna kayıtsız kalmıştı. En fazla yirmi yaşında genç bir adamdı. Fiyakalı giyinmişti. Çok sevimli, beyaz, küçücük bir suratı ve çok güzel, kumral gür saçları vardı. Ama bu küçük beyaz surattaki harikulade açık mavi gözleri zeki, zaman zaman da yaşına uymayan derin bir ifade taşırdı. Oysa bu genç adam, bazen tam bir çocuk gibi konuşur ve bakardı. Üstelik bunu kendisi de bilirdi ve bundan da zerre kadar utanmazdı. Aslında son derece kendine özgü, daima güler yüzlü olduğu halde kaprisli biriydi. Bazen yüz ifadesinde hareketsiz ve ısrarlı bir şey belirirdi: Size bakar ve sizi dinlerdi, ama o anda sanki ısrarla kendisiyle ilgili bir hayal kurardı. Kâh tembel tembel, miskin miskin durur, kâh en saçma bir nedenle birden heyecanlanıverirdi.</p>
				<p>“Düşünün, dört gündür onu yanımda taşıyorum,” diye devam etti Kalganov. Sözcükleri birazcık tembelce uzatıyor gibiydi, ama bunu züppeliğinden değil, tamamen doğal olarak yapıyordu. “Hatırlarsanız, kardeşiniz onu arabadan itip de uçtuğu günden beri. O gün bu yüzden beni çok ilgilendirmiş ve onu alıp köye götürmüştüm, ama artık öyle yalanlar atıyor ki, ondan utanıyorum. Onu geri götüreceğim...”</p>
				<p>“Pan, Polonyalı bir hanım görmemiştir ve öyle bir şey de olamaz,” diye açıkladı pipolu pan, Maksimov’a.</p>
				<p>Pipolu pan, Rusça’yı oldukça düzgün, en azından göründüğünden çok daha iyi konuşuyordu. Rusça sözcükler kullanıyorsa bunları Polonya tarzına uydurarak bozuyordu.</p>
				<p>“Ama ben kendim de Polonyalı bir <em>pani</em><a class="si-noteref epub-type_noteref" href="#f8" id="ref_f8">8</a> ile evlendim, efendim,” diye sırıttı Maksimov cevap olarak.</p>
				<p>“Pekâlâ, o halde siz de süvari birliğindeydiniz o zaman, öyle mi? Zaten bunu süvarilerle ilgili olarak söylemiştiniz. Yoksa süvari miydiniz?” diye şimdi de Kalganov lafa karışmıştı.</p>
				<p>“Öyle ya, süvari miydi? Ha-ha!” diye güldü Mitya. Kim konuşmaya başlıyorsa ne duymayı beklediğini Tanrı bilir, hemen merakla onu dinlemeye başlıyor ve soran bakışlarını hızla ona çeviriyordu.</p>
				<p>“Hayır efendim,” diye Mitya’ya döndü Maksimov, “ben şey demek istedim, efendim... oradaki bu paniler... güzeller efendim... bizim süvarilerle öyle bir <em>mazurka</em><a class="si-noteref epub-type_noteref" href="#f9" id="ref_f9">9</a> yaparlar ki... Bunlardan biri bizim süvarilerden biriyle öyle bir mazurka yapıyor ki, anında bembeyaz bir dişi kedi gibi süvarinin kucağına atlıyor efendim... <em>pan-oits</em><a class="si-noteref epub-type_noteref" href="#f10" id="ref_f10">10</a> ve <em>pani-matka</em><a class="si-noteref epub-type_noteref" href="#f11" id="ref_f11">11</a> da bunu görüyorlar ve göz yumuyorlar... evet göz yumuyorlar, efendim... süvari de ertesi gün gidip evlenme teklif ediyor, efendim, işte hepsi bu... evlenme teklif ediyor, hi-hi!” Maksimov sözünü tamamlayıp kikirdedi.</p>
				<p>“Pan<em> laydak</em>’tır”<a class="si-noteref epub-type_noteref" href="#f12" id="ref_f12">12</a> diye mırıldandı birden sandalyede oturan uzun boylu pan ve ayak ayak üstüne attı. Mitya’nın gözüne çarpan sadece adamın tabanı kalın ve çamurlu olan cilalı kocaman çizmesiydi. Her iki pan da genellikle oldukça yağlı giysiler giymişlerdi.</p>
				<p>“<em>Laydak</em>’mış! Niye küfrediyor?” diye birden öfkelendi Gruşenka.</p>
				<p>“Pani Agrippina, pan, Polonya topraklarında hanımefendileri değil, sokak kadınlarını görmüş,” diye belirtti pipolu pan Gruşenka’ya.</p>
				<p>“Bundan emin olabilirsin!” diye nefretle kestirip attı sandalyede oturan uzun boylu pan.</p>
				<p>“Bak gene! Bırakın da konuşsun! İnsanlar konuşur, ne diye engel olmalı ki? Neşelendiriyor bizi,” diye tersledi Gruşenka.</p>
				<p>“Ben engel olmuyorum, pani,” dedi peruklu pan anlamlı anlamlı Gruşenka’ya bakarak. Ciddi bir tavır takınıp sustu, sonra da tekrar piposunu tüttürmeye başladı.</p>
				<p>“Yo yo, panın şimdi söylediği doğru,” diye yine öfkelenmişti Kalganov. “Zaten Polonya’ya da gitmemiş ki, Polonya hakkında nasıl konuşsun? Polonya’da evlenmediniz, öyle değil mi?”</p>
				<p>“Hayır, efendim, Smolensk vilayetinde evlendim. Ama onu, yani müstakbel karımı daha önceden bir süvari getirmişti, hem de annesi, teyzesi ve yetişkin oğlu olan bir başka akrabasıyla birlikte. Ta Polonya’dan... Ve bana bıraktı. Bizim orda teğmendi, iyi bir delikanlıydı. Önce kendisi evlenmek istiyormuş, ama evlenmemiş, çünkü kız topalmış.”</p>
				<p>“Nasıl, siz topal bir kızla mı evlendiniz?” diye hayretle sordu Kalganov.</p>
				<p>“Topal bir kızla evlendim, efendim. O zamanlar beni birazcık kandırmış ve bunu benden gizlemişler. Sıçrayarak yürüdüğünü sanmıştım... Hep seke seke yürüyordu, ben de onun sevinçten böyle yaptığını sanıyordum.”</p>
				<p>“Sizinle evlendiği için sevinç duyduğunu mu sanıyordunuz?” dedi Kalganov, çınlayan çocukça bir sesle.</p>
				<p>“Evet, efendim, sevinçten. Ama bambaşka bir nedenle olduğu ortaya çıktı. Daha sonra nikâhlandığımızda, aynı akşam kendisi itiraf etti ve çok dokunaklı bir şekilde özür diledi. Çocukken bir gün bir su birikintisinden atlamış ve ayağı böyle olmuş, hi-hi!”</p>
				<p>Kalganov öyle çocukça kahkahalar atıyordu ki, neredeyse divanın üzerine kapaklanacaktı. Gruşenka da gülüyordu. Mitya ise mutluluğun doruğundaydı.</p>
				<p>“Biliyor musunuz, işte şimdi doğruyu söylüyor, artık yalan söylemiyor!” diye haykırdı Kalganov Mitya’ya dönerek. “Zaten iki defa evlenmiş, sözünü ettiği ilk karısı, ikinci karısı ise kaçmış, hâlâ da sağmış, biliyor muydunuz?”</p>
				<p>“Sahi mi?” Mitya yüzünde alışılmamış bir şaşkınlık ifadesiyle hızla Maksimov’a dönmüştü.</p>
				<p>“Evet, efendim, kaçtı, böyle bir tatsız olay yaşadım,” diye doğruladı Maksimov mütevazı bir şekilde. “Bir mösyöyle, efendim. Asıl önemlisi de ilk iş olarak köyceğizimi kendi üstüne kaydettirdi. ‘Sen,’ dedi, ‘okumuş adamsın, geçim yolunu bulursun.’ Böylece ekiverdi beni. Bir keresinde saygıdeğer bir piskopos bana şöyle demişti: İlk karın topaldı, öbürü ise ayağına pek çabuk, hi-hi!”</p>
				<p>“Dinleyin, dinleyin!” Kalganov öyle coşmuştu ki, “eğer yalan söylüyorsa –ki sık sık yalan söyler– sadece bizi eğlendirmek için söylüyor: Bu alçaklık sayılır mı yani? Onu, zaman zaman seviyorum. Alçağın biri, ama doğal bir alçaklık onunki, öyle değil mi? Ne dersiniz? Başkaları bir çıkar elde etmek için namussuzluk yapar, oysa o doğasında olduğu için böyle yapıyor... Düşünün, örneğin, Gogol’ün <em>Ölü Canlar</em>’da kendisinden bahsettiğini iddia ediyor (dün yol boyunca bunu tartıştık). Hatırlarsanız, orada da Maksimov adında bir toprak ağası vardır. Nozdrev, bu Maksimov’u döver ve ‘sarhoşken toprak ağası Maksimov’u sopayla döverek şahsi hakarette bulunmaktan’ mahkemeye verilir, hatırladınız mı? Düşünebiliyor musunuz, bunun kendisi olduğunu ve dayak yediğini ileri sürüyor! Böyle bir şey olabilir mi? Çiçikov çok daha sonra, yirmili yılların başında dolaşmıştı, yıllar hiç uymuyor. O zaman onu dövmüş olamazlar. Olamaz böyle bir şey, değil mi?”</p>
				<p>Kalganov’un neden bu kadar coştuğunu anlamak zordu, ama coşkunluğu içtendi. Mitya da canla başla ondan yana çıkıyordu.</p>
				<p>“Peki, ya dövmüşlerse!” diye bağırdı kahkahalar atarak.</p>
				<p>“Dövdüler de denemez pek, efendim,” dedi birden Maksimov.</p>
				<p>“Ne öyleyse? Dövdüler mi, dövmediler mi?”</p>
				<p><em>“Ktura godzina, pane?”</em><a class="si-noteref epub-type_noteref" href="#f13" id="ref_f13">13</a> diye soran pipolu pan, sıkıntılı bir görünüşle sandalyede oturan uzun boylu pana döndü. Öteki cevap olarak omuzlarını kaldırdı: İkisinin de saati yoktu.</p>
				<p>“Neden konuşmayacakmışız? Bırakın da başkaları konuşsun. Size sıkıcı geliyorsa konuşmayın,” diye Gruşenka yine terslendi. Galiba mahsus böyle üstüne üstüne gidiyordu. Mitya’nın kafasında ilk defa sanki bir şey parlayıp söndü. Bu kez pan gözle görülür bir öfkeyle cevap verdi.</p>
				<p>“Pani,<em> ya nits ne muven protiv, nits ne povedzyalem.”</em><a class="si-noteref epub-type_noteref" href="#f14" id="ref_f14">14</a></p>
				<p>“Peki, tamam, hadi sen anlat,” diye haykırdı Gruşenka Maksimov’a. “Niye hepiniz sustunuz?”</p>
				<p>“Anlatacak bir şey yok ki, efendim, hepsi de aptalca şeyler,” diye hemen lafa girdi Maksimov belirgin bir memnuniyetle ve birazcık da nazlanarak. “Zaten Gogol’de bütün bunlar sadece allegorik şekildedir, çünkü bütün soyadlarını benzeterek koymuştur: Nozdrev, zaten Nozdrev değil, Nosov’dur, Kuvşinnikov ise bambaşka bir şeydir ve benzerlik falan yoktur, çünkü o, Şkvornev’tir. Fenardi ise gerçekten Fenardi’dir, ama İtalyan değil, Petrov adında bir Rus’tur, efendim. Mamzel Fenardi de güzel bir kızcağızdı, efendim, bacaklarında güzel bir triko vardı, kısa eteği pırıl pırıl pulluydu ve fırıl fırıl dönerdi, ama dört saat değil, topu topu dört dakikacık, efendim... ve herkesi büyülerdi...”</p>
				<p>“Peki, seni, niye dövdüler?” diye bağırdı Kalganov.</p>
				<p>“Piron yüzünden, efendim,” diye cevap verdi Maksimov.</p>
				<p>“Hangi Piron?” diye haykırdı Mitya.</p>
				<p>“Ünlü Fransız yazarı Piron yüzünden, efendim. O zaman çok kalabalık bir grup halinde bir meyhanede, aynı panayırda şarap içiyorduk. Beni onlar çağırmışlardı, ben de hemen bir hiciv şiiri okumaya başladım: “Bu sen misin Bualo, ne gülünç bir kıyafet.” Bualo ise maskeli baloya, yani hamama gitmeye hazırlanıyorum diye cevap veriyor, efendim, hi-hi. Bunu kendi üzerlerine alındılar. Hemen başka bir şey, bütün okumuş insanların çok iyi bildiği, iğneleyici bir şey söyledim:</p>
				
				<blockquote>
				<div>
				<span>Sen Safo’sun, ben Faon, bunu tartışmayacağım,</span>
				<span>Ama ne yazık ki,</span>
				<span>Denize giden yolu bilmiyorsun.</span>
				</div>
				</blockquote>

				<p class="after-bq">Daha da çok kızdılar ve bana sövüp saymaya başladılar. Bense durumu düzeltmek için Piron’la ilgili çok bilinen bir anekdotu anlattım. Piron’u Fransız Akademisi’ne kabul etmemişler, o da öcünü almak amacıyla kendi mezar taşı için şunları yazmış:</p>
				
				<blockquote>
				<div>
				<span>Ci-gît Piron qui ne fut rien</span>
				<span>Pas même académicien<a class="si-noteref epub-type_noteref" href="#f15" id="ref_f15">15</a></span>
				</div>
				</blockquote>

				<p class="after-bq">Beni aralarına alıp dövdüler.”</p>
				<p>“Peki ne için, ne için?”</p>
				<p>“Okumuşluğum yüzünden. İnsanların birisini dövmek için bahaneleri az mıdır?” Maksimov kısa keserek ve bir de ahlak dersi vererek sözünü bitirdi.</p>
				<p>“Ee, yeter, berbat şeyler bunlar, dinlemek istemiyorum, ben de neşeli bir şey anlatacak sanmıştım,” diye kesip attı Gruşenka. Mitya telaşlandı ve hemen gülmeyi kesti. Uzun boylu pan yerinden kalktı ve kendi arkadaşları arasında olamamaktan sıkılmış bir adamın yukardan bakan görünümüyle elleri arkasında bir köşeden öbürüne odayı adımlamaya başladı.</p>
				<p>“Aman yürümeye başladı!” diye nefretle baktı Gruşenka. Mitya endişelenmeye başlamış, üstelik de divanda oturan panın öfkeli bir şekilde kendisine baktığını fark etmişti.</p>
				<p>“Pan,” diye bağırdı Mitya, “içelim, pane! Ve öteki pan da: İçelim panlar!” Hemen üç tane bardak aldı ve şampanya doldurdu.</p>
				<p>“Polonya’ya panlar, Polonyanıza içiyorum, Polonya’ ya!” diye haykırdı Mitya.</p>
				<p><em>“Bordzo mi to milo, pane, vıypiyem,”</em><a class="si-noteref epub-type_noteref" href="#f16" id="ref_f16">16</a> dedi divanda oturan pan ciddi ve lütufkâr bir şekilde ve bardağını aldı.</p>
				<p>“Öteki pan, adı neydi, hey hazret, bardağını al!” diye seslendi Mitya.</p>
				<p>“Pan Vrublevskiy,” diye fısıldadı divanda oturan pan.</p>
				<p>Pan Vrublevskiy sallanarak masaya yaklaştı ve durup bardağını aldı.</p>
				<p>“Polonya’nın şerefine panlar, <em>hurra!</em>” diye bağırdı Mitya bardağını kaldırarak.</p>
				<p>Üçü de içtiler. Mitya şişeyi kaptı ve üç bardağı hemen tekrar doldurdu.</p>
				<p>“Şimdi de Rusya’ya panlar ve kardeşliğimize!”</p>
				<p>“Bize de ver,” dedi Gruşenka, “Rusya’nın şerefine ben de içmek istiyorum.”</p>
				<p>“Ben de,” dedi Kalganov.</p>
				<p>“Koca büyükannemiz Rusya’ya ben de içerim,” diye kikirdedi Maksimov.</p>
				<p>“Hep birden, hep birden!” diye haykırdı Mitya. “Patron, bir şişe daha getir!”</p>
				<p>Mitya’nın getirdiği şişelerden kalan üç tanesini daha getirdiler. Mitya içkileri doldurdu.</p>
				<p>“Rusya’nın şerefine, <em>hurra!</em>” diye tekrar bağırdı. Panların dışında hepsi içip bitirdiler. Gruşenka da bir dikişte içmişti.</p>
				<p>“Ne oldu panlar?” diye haykırdı Mitya, “Niye öyle yapıyorsunuz?”</p>
				<p>Pan Vrublevskiy bardağını aldı, kaldırdı ve gür sesiyle şöyle dedi:</p>
				<p>“Yedi yüz yetmiş iki yılından önceki sınırları içindeki Rusya’ya!”</p>
				<p><em>“Oto bardzo penkiye!”</em><a class="si-noteref epub-type_noteref" href="#f17" id="ref_f17">17</a> diye bağırdı öteki pan ve ikisi de bardaklarını bir dikişte bitirdiler.</p>
				<p>“Çok aptal şeylersiniz panlar!” dedi birden kendini tutamayan Mitya.</p>
				<p>“Pa-ne!!” Panların ikisi birden Mitya’ya horoz gibi diklenerek tehdit edercesine bağırdılar. Pan Vrublevskiy’ in tepesi daha çok atmıştı.</p>
				<p><em>“Ale ne mojno ne mets slabostsi do svoyevo krayu?”</em><a class="si-noteref epub-type_noteref" href="#f18" id="ref_f18">18</a>dedi.</p>
				<p>“Susun! Tartışmayın! Tartışma istemiyorum!” Gruşenka emrederek bağırıyor ve ayağını yere vuruyordu. Yüzü al al olmuştu, gözleri ateş saçıyordu. Tepesine diktiği bir bardak içki etkisini göstermişti. Mitya müthiş korktu.</p>
				<p>“Panlar, bağışlayın! Bu benim suçum, bir daha yapmam. Vrublevskiy, Pan Vrublevskiy bir daha yapmam!..”</p>
				<p>“Sen de sus, yerine otur, sersem!” Gruşenka öfkeyle onu da tersledi.</p>
				<p>Hepsi de yerine oturdu, herkes susuyor ve birbirine bakıyordu.</p>
				<p>“Beyler, her şeye ben neden oldum!” diye tekrar konuşmaya başladı Mitya. Gruşenka’nın bağırmasına hiçbir anlam verememişti. “Pekâlâ, niye oturuyoruz? Tekrar neşelenmek için neden bir şeyler yapmıyoruz?”</p>
				<p>“Ah, aslında böyle sıkıntılı sıkıntılı oturmak korkunç bir şey,” diye tembel tembel geveledi Kalganov.</p>
				<p>“Deminki gibi banko<a class="si-noteref epub-type_noteref" href="#f19" id="ref_f19">19</a> oyunu oynasaydık...” dedi Maksimov kikirdeyerek.</p>
				<p>“Banko mu? Mükemmel!” diye atıldı Mitya, “eğer panlar da...”</p>
				<p><em>“Puzno pane!”</em><a class="si-noteref epub-type_noteref" href="#f20" id="ref_f20">20</a> diye karşılık verdi divanda oturan pan sanki istemiyormuş gibi...</p>
				<p>“Doğru,” diyerek Pan Vrublevskiy de tasdik etti.</p>
				<p>“Puzno mu? Puzno ne demek?” diye sordu Gruşenka.</p>
				<p>“Yani geç oldu, pani, geç, saat geç,” diye divanda oturan pan açıklama yaptı.</p>
				<p>“Bunlar için de hep geç, her şey imkânsız!” Gruşenka öfkeyle bağırdı. “Kendileri sıkıntılı sıkıntılı oturuyorlar, başkalarının da canı sıkılsın istiyorlar. Mitya, senden önce de hep böyle susup oturuyorlar ve karşımda kasılıp duruyorlardı...”</p>
				<p>“Tanrıçam benim!” diye bağırdı divanda oturan pan. <em>“Tso muviş, to sen stane. Vidzen nelasken, i yestem ne smutnı. Yestem gotuv, pane,”</em><a class="si-noteref epub-type_noteref" href="#f21" id="ref_f21">21</a> diye sözünü tamamladı Mitya’ya dönerek.</p>
				<p>“Başla pane!” diye atıldı Mitya cebinden paralarını çıkararak ve bunlardan iki tane yüz rubleliği masanın üzerine koyarak.</p>
				<p>“Sana çokça para kaybetmek istiyorum pan. Kartları al, bankoyu söyle!”</p>
				<p>“Kartları han sahibinden isteyelim, pane,” dedi küçük pan ciddi ve ısrarlı bir şekilde.</p>
				<p><em>“To naylepşi sposub,”</em><a class="si-noteref epub-type_noteref" href="#f22" id="ref_f22">22</a> diye tasdik etti Pan Vrublevskiy.</p>
				<p>“Han sahibinden mi? Tamam, anlıyorum, han sahibinden isteyelim. Bunu iyi akıl ettiniz panlar! Kart getirin!” diye Mitya hanın sahibine seslendi.</p>
				<p>Han sahibi açılmamış bir deste oyun kâğıdı getirdi ve Mitya’ya kızların artık toplanmakta olduklarını, Yahudilerin de çembalolarını alıp herhalde kısa zaman sonra geleceklerini, erzak getirecek olan troykanın ise henüz gelmediğini haber verdi. Mitya masadan kalktı ve işleri düzene koymak için yan odaya koştu. Ancak topu topu üç kız gelmişti, Marya da hâlâ ortada yoktu. Ne yapacağını ve neden koşup geldiğini kendisi de bilmiyordu: Sadece sandıktan şekerlemelerin, akide şekerlerinin ve sütlü karamelaların çıkarılmasını ve kızlara dağıtılmasını emretti. “Andrey’e de votka verin, votka!” diye ekledi arkasından, “Andrey’i gücendirdim!” Tam bu sırada arkasından koşup gelmiş olan Maksimov birden omzuna dokundu.</p>
				<p>“Bana beş ruble verin,” diye fısıldadı Mitya’ya, “ben de banko oynamak istiyorum, hi-hi!”</p>
				<p>“Güzel, harika! Alın on ruble!” Tekrar cebinden bütün banknotları çıkardı ve on ruble aradı. “Kaybedersen gene gel, tamam mı...”</p>
				<p>“Peki, efendim,” diye sevinçle fısıldadı Maksimov ve koşarak salona gitti. Mitya da hemen geri döndü ve beklettiği için özür diledi. Panlar yerlerine oturmuşlar ve desteyi açmışlardı. Bakışları çok daha nazik, neredeyse şefkat doluydu. Divanda oturan pan yine pipo içiyor ve kâğıtları karıştırmaya hazırlanıyordu; yüzünde bir çeşit ciddiyet ifadesi belirmişti.</p>
				<p>“Yerlerinize geçin, panlar!” diye seslendi pan Vrublevskiy.</p>
				<p>“Yo, ben artık oynamayacağım,” diye cevap verdi Kalganov, “daha demin elli ruble kaptırdım bunlara.”</p>
				<p>“Panın şansı yoktu, pan bu defa şanslı olabilir,” dedi divanda oturan pan ona doğru dönerek.</p>
				<p>“Banko ne kadar?” diye sordu Mitya hırsla.</p>
				<p>“Yüz, iki yüz, ne kadar koyarsan.”</p>
				<p>“Milyon!” diye kahkahayla gülmeye başladı Mitya.</p>
				<p>“Yüzbaşı pan, Podvısotski’nin başına gelenleri duymuştur belki.”</p>
				<p>“Hangi Podvısotski?”</p>
				<p>“Varşova’da ortaya sürülen parayı banko karşılar. Podvısotski geliyor, yerde bin altın görüyor, banko diyor. Oyunu yöneten adam, ‘Pane Podvısotski, para mı koyuyorsun ortaya, yoksa şerefini mi?’ diye soruyor. ‘Şerefimi pane’ diyor Podvısotski. ‘Çok güzel, pane.’ Oyun yöneticisi kâğıtları dağıtıyor, Podvısotski yerdeki bin altını alıyor. ‘Bekle, pane,’ diyor yönetici, çekmeceyi açıyor ve bir milyon uzatıyor, <em>‘Al, pane oto tvoy rahunek!’</em><a class="si-noteref epub-type_noteref" href="#f23" id="ref_f23">23</a> Meğerse banko bir milyonmuş. ‘Bunu bilmiyordum,’ diyor Podvısotski. ‘Pane Podvısotski,’ diyor yönetici, ‘sen şerefini ortaya koydun, biz de şerefimizi ortaya koyuyoruz.’ Podvısotski böylece milyonu alıp gidiyor.”</p>
				<p>“Bu doğru değil,” dedi Kalganov.</p>
				<p>“Pane Kalganov, <em>v şlyahetnoy kompanii tak muvits ne prjistoi.</em>”<a class="si-noteref epub-type_noteref" href="#f24" id="ref_f24">24</a></p>
				<p>“Polonyalı oyuncu sana da böyle bir milyon verecek!” diye bağırdı Mitya, ama birden sustu. “Bağışla pane, kabahatliyim, yine suç işledim. Şerefi üzerine, Polonyalı gonor’u üzerine milyon verecek! Görüyor musun, nasıl Lehçe konuşuyorum, ha-ha! On ruble koyuyorum, oğlana.”</p>
				<p>“Ben de şu küçük hanıma, cici kupa kızına, panenoçka’ya bir rublecik koyuyorum, hi-hi!” dedi Maksimov kikirdeyerek ve kupa kızını sanki herkesten saklamak istermiş gibi masaya sürdü, masaya iyice yaklaştı ve hemen masanın altında istavroz çıkarttı. Mitya kazandı. Bir rublecik de oyunu kazanmıştı.</p>
				<p>“İki misli!” diye bağırdı Mitya.</p>
				<p>“Ben de yine küçücük bir rublecik koyayım,” diye sevinçle mırıldandı Maksimov. Rublesi kazandığı için çılgınca sevinmişti.</p>
				<p>“Kaybettim!” diye bağırdı Mitya. “Pe’ye oynuyorum.”</p>
				<p>Pe’yi de kırdılar.</p>
				<p>“Bırakın artık,” dedi birden Kalganov.</p>
				<p>“Pe’ye, pe’ye,” diye sürekli iki kat artırıyordu Mitya ve hep pe’ye oynuyordu, “hepsi de kırıldı. Bir rublecikler kazandı.”</p>
				<p>“Pe’ye,” diye öfkeyle adeta böğürdü Mitya.</p>
				<p>“İki yüz kaybettiniz, pane. İki yüz daha koyacak mısınız?” diye sordu divanda oturan pan.</p>
				<p>“Ne, daha şimdiden iki yüz mü kaybettim? Öyleyse bir iki yüz daha! Hepsi de pe’ye!” Ve cebinden paralarını kapan Mitya, kıza iki yüz ruble fırlatacaktı ki, Kalganov eliyle kâğıdı kapattı.</p>
				<p>“Yeter!” diye bağırdı çınlayan sesiyle.</p>
				<p>“Size de ne oluyor?” diye Mitya dik dik baktı.</p>
				<p>“Yeter, istemiyorum. Daha fazla kaybetmeyin.”</p>
				<p>“Neden?”</p>
				<p>“Nedense neden. Tükürün ve gidin, işte bundan. Daha fazla oynamanıza izin vermeyeceğim!”</p>
				<p>Mitya ona hayretle bakıyordu.</p>
				<p>“Bırak Mitya, belki de doğru söylüyor; zaten çok kaybettin,” dedi Gruşenka da tuhaf bir ses tonuyla. Panların ikisi de müthiş gücenmiş bir görünümle birden yerlerinden kalktılar.</p>
				<p>“<em>Jartuyeş</em><a class="si-noteref epub-type_noteref" href="#f25" id="ref_f25">25</a> pane?” dedi kısa boylu pan Kalganov’a sert sert bakarak.</p>
				<p>“<em>Yak sen povajaş to robits, </em>pane!”<a class="si-noteref epub-type_noteref" href="#f26" id="ref_f26">26</a> diye pan Vrublevskiy de Kalganov’a bağırdı.</p>
				<p>“Bağırmayın, bağırmayın!” dedi Gruşenka. “Ah, sizi gidi hinthorozları!”</p>
				<p>Mitya, gözlerini sırayla hepsinin üzerinde gezdiriyordu; ama Gruşenka’nın yüzünde fark ettiği bir şey birden dikkatini çekti ve aynı anda kafasında yepyeni bir ışık parladı, yeni ve tuhaf bir düşünceydi bu!</p>
				<p>“Pani Agrippina!” diye kısa boylu, öfkeden kıpkırmızı olmuş pan tam lafa başlayacaktı ki, Mitya ona yaklaşarak birden omzuna yapıştı.</p>
				<p>“Hazret, iki çift laf edelim.”</p>
				<p>“<em>Çevo htseş,</em> pane?”<a class="si-noteref epub-type_noteref" href="#f27" id="ref_f27">27</a></p>
				<p>“Şu odaya geçelim, sana en güzelinden iki laf edeceğim, memnun kalacaksın.”</p>
				<p>Kısa boylu pan şaşırmıştı ve Mitya’ya korkuyla bakıyordu. Hemen razı oldu, ama kesinlikle Pan Vrublevskiy’in de beraber gelmesi koşuluyla.</p>
				<p>“Muhafızın galiba. O da gelsin, o da lazım. Hem de mutlaka gelsin!” diye bağırdı Mitya. “Marş marş, panlar!”</p>
				<p>“Nereye gidiyorsunuz?” diye endişeyle sordu Gruşenka.</p>
				<p>“Hemen döneceğiz,” diye cevap verdi Mitya. Yüzünde bir çeşit cesaret, beklenmedik bir canlılık parlıyordu; yüzü, bir saat önce bu odaya girdiği zamankinden tamamen farklıydı. Panları, kızlar korosunun toplandığı ve masanın üzerinin örtüldüğü büyük odaya değil, sağ tarafa, sandıkların, yığıntı eşyaların ve her birinin üzerinde basma yastıkların yığılı olduğu iki büyük karyolanın bulunduğu yatak odasına götürdü. Burada en köşede küçük tahta sehpanın üzerinde mum yanıyordu. Pan ve Mitya bu sehpanın önünde karşı karşıya durdular, iriyarı Pan Vrublevskiy ise elleri arkasında onların yan tarafındaydı. Panlar sert, ama gözle görülür bir merakla bakıyorlardı.</p>
				<p>“Pana nasıl yardımcı olabiliriz?” diye geveledi kısa boylu pan.</p>
				<p>“Şöyle pan, lafı uzatmayacağım: İşte sana para,” diyerek paralarını çıkarttı, “istersen üç bin rubleyi al ve istediğin yere git.”</p>
				<p>Pan, gözlerini dört açmış merakla bakıyordu, bakışı Mitya’nın yüzüne takılı kalmıştı.</p>
				<p>“Trji tısöntsı, pane?”<a class="si-noteref epub-type_noteref" href="#f28" id="ref_f28">28</a> Vrublevskiy’le göz göze geldiler.</p>
				<p>“Trji, panlar, trji! Dinle, pane, görüyorum ki, akıllı bir adamsın. Üç bini al ve cehennemin dibine git, Vrublevskiy’i de yanına al, duydun mu? Ama şimdi, şu anda ve ebediyen, anlıyor musun pan, ebediyen bu kapıdan çıkıp gideceksin. Palton, kürkün bir şeyin var mı? Getireyim sana. Bir saniyede troykanı hazır ederler ve <em>dovidzenya</em> pane! Ha?”</p>
				<p>Mitya hiç tereddüt etmeden cevabı bekliyordu. Kuşkusu yoktu. Panın suratında son derece kararlı bir şey yanıp söndü.</p>
				<p>“Ya rubleler pane?”</p>
				<p>“Rublelere gelince, pane, şöyle: Araba için ve pey olarak beş yüz rubleyi hemen, iki bin beş yüzü ise yarın şehirde veririm, şerefim üzerine yemin ederim, bulacağım, yerin altında da olsa çıkaracağım!” diye bağırdı Mitya.</p>
				<p>Polonyalılar tekrar göz göze geldiler. Panın yüz ifadesi bozulmaya başlamıştı.</p>
				<p>“Yedi yüz, beş yüz değil, yedi yüz olsun, hemen şimdi elinizde bilin!” diye ekledi Mitya kötü bir şeyler sezinleyerek. “Ne oldu pan? İnanmıyor musunuz? Üç binin tamamını vermemi istiyor olmayasın sakın? Ben veririm vermesine de sen hemen yarın ona geri dönersin... Zaten şu anda yanımda üç binin tamamı yok, şehirde evimde duruyor,” diye geveledi Mitya ürkerek ve söylediği her sözcükle ruhen çökerek, “vallahi duruyor, sakladım...”</p>
				<p>Kısa boylu panın yüzünde bir anda bir gurur ışığı parladı.</p>
				<p>“Başka bir isteğin daha var mı, pane?” dedi alaylı bir şekilde. <em>“Pfe! Pfe!”</em><a class="si-noteref epub-type_noteref" href="#f29" id="ref_f29">29</a> diyerek tükürdü. Pan Vrublevskiy de tükürdü.</p>
				<p>“Tükürüyorsun pane,” dedi Mitya her şeyin bittiğini anlayarak umutsuzluk içinde, “çünkü Gruşenka’dan daha fazlasını koparacağını sanıyorsun.”</p>
				<p><em>“Yestem do jivevo dotknentnım!”</em><a class="si-noteref epub-type_noteref" href="#f30" id="ref_f30">30</a> diyen kısa boylu pan birden istakoz gibi kızardı ve korkunç bir şaşkınlık içinde sanki başka hiçbir şey duymak istemiyormuş gibi odadan çıktı. Arkasından Pan Vrublevskiy de sallanarak onu takip etti, ikisinin arkasından da utanmış ve şaşkına dönmüş haldeki Mitya çıktı. Mitya Gruşenka’dan korkuyordu, panın hemen bağırıp çağıracağını sezmişti. Öyle de oldu. Pan salona girdi ve Gruşenka’nın önünde gösterişli bir şekilde durdu.</p>
				<p>“Pani Agrippina, <em>yestem do jivevo dotknentnım!</em>” diye bağıracaktı, ama Gruşenka sanki bir anda bütün sabrını kaybetti, sanki en hassas noktasına dokunulmuş gibi oldu.</p>
				<p>“Rusça konuş, Rusça, bir kelime bile Lehçe istemiyorum!” diye bağırdı. “Eskiden Rusça konuşurdun, beş yılda unuttun mu yoksa!” Öfkeden kıpkırmızı kesilmişti.</p>
				<p>“Pani Agrippina...”</p>
				<p>“Ben Agrafena’yım, Gruşenka’yım, Rusça konuş, yoksa dinlemek istemiyorum!” Panın bütün havası inmişti ve Rusça’yı eze boza çabuk ve kibirli bir şekilde şöyle dedi:</p>
				<p>“Pani Agrafena, eskileri unutmaya, onu affetmeye, bugüne kadar olanları unutmaya gelmiştim...”</p>
				<p>“Neyi affedeceksin ki? Beni mi affetmeye geldin?” diye sözünü kesti Gruşenka ve yerinden fırladı.</p>
				<p>“Aynen öyle pani, ben yüreksiz biri değilim, gönlü yüce biriyim. Ama senin âşıklarını görünce şaşırıp kaldım. Pan Mitya seni bırakmam için bana öbür odada üç bin ruble teklif etti. Panın yüzüne tükürdüm.</p>
				<p>“Nasıl? Benim için sana para mı verdi?” diye isterik bir şekilde bağırdı Gruşenka. “Doğru mu, Mitya? Buna nasıl cesaret edersin? Ben satılık mal mıyım?”</p>
				<p>“Pane, pane,” dedi Mitya, “o tertemiz, pırıl pırıldır ve ben hiçbir zaman onun âşığı olmadım! Sen uydurdun bunu...”</p>
				<p>“Onun karşısında beni korumaya nasıl kalkarsın,” diye bağırdı Gruşenka, “ne faziletimden ne de Kuzma’dan korktuğum için temiz kaldım, bunun tek nedeni bunun karşısına gururla çıkmak ve karşıma çıktığında ona alçak diyebilme hakkına sahip olmak istememdi. Senden parayı almadı, değil mi?”</p>
				<p>“Aldı, evet, aldı!” diye haykırdı Mitya. “Üç binin hepsini bir defada istedi de ben sadece yedi yüz ruble pey verdim.”</p>
				<p>“Şimdi anlaşıldı: Param olduğunu duydu ve bu yüzden de evlenmeye geldi!”</p>
				<p>“Pani Agrippina,” diye bağırdı pan, “ben bir şövalyeyim, bir asilzadeyim, aşağılık bir serseri değilim! Seni izdivacıma almak için gelmiştim, ama şimdi öncekini değil, kaprisli ve arsız yeni bir pani görüyorum.”</p>
				<p>“Defol git geldiğin yere öyleyse! Hemen defolup gitmeni emrediyorum sana, yoksa defederler!” diye bağırdı Gruşenka çıldırmış gibi. “Ahmağın, aptalın biriyim ben, beş yıl kendime işkence ettim! Kendime onun yüzünden eziyet etmedim, kendime olan kızgınlığımdan ettim! Zaten bu o değil! O böyle miydi! Bu sanki onun babası! Peruğunu da nerede yaptırdın? Öteki şahindi, bu ördek. Öteki gülerdi ve bana şarkı söylerdi... Ya ben, ya ben beş yıldır gözyaşlarına boğuluyordum, ben aşağılık bir ahmağım, adinin, arsızın biriyim!”</p>
				<p>Kendini koltuğa attı ve elleriyle yüzünü kapattı. Aynı anda soldaki odada nihayet toplanmış olan Mokroyeli kızlar korosunun oynak oyun havası duyuldu.</p>
				<p>“Bu ne gürültü!” diye kükredi birden Pan Vrublevskiy. “Patron, at şu utanmazları!”</p>
				<p>Bağırtıları duyup konukların tartıştıklarını sezerek çoktandır merakla kapıdan bakan han sahibi hemen odaya girdi.</p>
				<p>“Ne bağırıyorsun, boğazını yırtacaksın?” diyerek anlaşılmaz bir kabalıkla Vrublevskiy’e döndü.</p>
				<p>“Hayvan!” diye bağırdı pan Vrublevskiy.</p>
				<p>“Hayvan mı? Ya sen demin hangi kartlarla oynuyordun? Sana bir deste kâğıt verdim, ama sen benimkileri sakladın! Sahte kâğıtlarla oynadın! Sahte kâğıtlar yüzünden Sibirya’yı boylatırım sana, haberin var mı, çünkü bunun sahtekârlıktan farkı yok...” Ve divana yaklaşarak parmaklarını divanın arkasıyla yastığın arasına soktu ve oradan açılmamış bir deste oyun kâğıdı çıkardı.</p>
				<p>“İşte benim verdiğim deste, açılmamış!” Havaya kaldırdı ve herkese gösterdi. “Benim verdiğim desteyi oraya soktuğunu ve kendisininkiyle değiştirdiğini görmüştüm zaten. Pan falan değil düzenbazın tekisin sen!”</p>
				<p>“Ben de öteki panın iki kez kâğıt çaldığını gördüm,” diye bağırdı Kalganov.</p>
				<p>“Ah, ne ayıp, ne utanç verici şey!” diye haykırdı Gruşenka ellerini çırparak ve gerçekten de utançtan yüzü kızardı. “Tanrım, ne biçim bir adam olmuş!”</p>
				<p>“Bunu ben de düşünmüştüm,” diye bağırdı Mitya. Ama sözünü tamamlayamamıştı ki, mahcup ve kızgın Pan Vrublevskiy, Gruşenka’ya dönerek ve onu yumruğuyla tehdit ederek bağırmaya başladı:</p>
				<p>“Orospu!” Ama tam o anda Mitya üzerine atıldı ve iki eliyle yakaladı, havaya kaldırdı ve bir anda salondan demin ikisini soktuğu sağdaki odaya götürdü.</p>
				<p>“Onu yere serdim!” dedi hemen geri döndüğünde. Heyecandan zor nefes alıyordu. “Saldırıyor düzenbaz, ama herhalde bir yere gidemez!..” Kapının bir kanadını kapatmıştı ve diğerini arkasına kadar açık tutarak kısa boylu pana seslendi:</p>
				<p>“Hazret, siz de buyurmaz mısınız? <em>Pşepraşam</em>!”<a class="si-noteref epub-type_noteref" href="#f31" id="ref_f31">31</a></p>
				<p>“Beyim, Mitriy Fedoroviç,” dedi Trifon Borisiç, “kaybettiğin paraları onlardan geri al! Aslında senden hırsızlıkla aldılar parayı.”</p>
				<p>“Ben elli rublemi almak istemiyorum,” dedi Kalganov birden.</p>
				<p>“Ben de iki yüz rublemi istemiyorum!” diye haykırdı Mitya. “Ne olursa olsun almayacağım, varsın onunla avunsun.”</p>
				<p>“Aferin Mitya!” diye bağırdı Gruşenka. Sesinde müthiş bir öfke vardı. Hiddetinden kıpkırmızı olan, ama onurundan hiçbir şey kaybetmeyen kısa pan, kapıya yöneldi, ama durdu ve birden Gruşenka’ya dönerek şöyle dedi:</p>
				<p><em>“Pani, yejeli htseş ists za mnoyu, izdmı yesli ne, bıvay zdrova!”</em><a class="si-noteref epub-type_noteref" href="#f32" id="ref_f32">32</a></p>
				<p>Ve ciddi bir tavırla, öfkesinden ve kibirinden öfleye püfleye kapıdan girdi. Kişilik sahibi bir adamdı: Bütün olup bitenlerden sonra hâlâ paninin arkasından geleceği umudunu kaybetmemişti, kendisini bu derece değerli görüyordu. Mitya, kapıyı arkasından küt diye kapattı.</p>
				<p>“Onları kilitleyin,” dedi Kalganov. Ama kilit öbür taraftan şakırdadı, kendilerini içerden kilitlemişlerdi.</p>
				<p>“Pekâlâ!” diye öfkeyle bağırdı Gruşenka. “Tamam! Uğurlar olsun!”</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f6"><a class="backref" href="#ref_f6">6</a> (Lehçe) Beyefendi. (Ç.N.)</div>
<div class="si-footnote html5_aside epub-type_footnote" id="f7"><a class="backref" href="#ref_f7">7</a> (Lehçe) Kraliçe. (Ç.N.)</div>
<div class="si-footnote html5_aside epub-type_footnote" id="f8"><a class="backref" href="#ref_f8">8</a> (Lehçe) Hanımefendi. (Ç.N.)</div>
<div class="si-footnote html5_aside epub-type_footnote" id="f9"><a class="backref" href="#ref_f9">9</a> (Lehçe) Bir Polonya dansı. (Ç.N.)</div>
<div class="si-footnote html5_aside epub-type_footnote" id="f10"><a class="backref" href="#ref_f10">10</a> (Lehçe) Peder Bey. (Ç.N.)</div>
<div class="si-footnote html5_aside epub-type_footnote" id="f11"><a class="backref" href="#ref_f11">11</a> (Lehçe) Valide Hanım. (Ç.N.)</div>
<div class="si-footnote html5_aside epub-type_footnote" id="f12"><a class="backref" href="#ref_f12">12</a> (Lehçe) Aşağılık. (Ç.N.)</div>
<div class="si-footnote html5_aside epub-type_footnote" id="f13"><a class="backref" href="#ref_f13">13</a> (Lehçe) “Saat kaç?” (Ç.N.)</div>
<div class="si-footnote html5_aside epub-type_footnote" id="f14"><a class="backref" href="#ref_f14">14</a> (Lehçe) “Ben karşı çıkmıyorum, bir şey demedim.” (Ç.N.)</div>
<div class="si-footnote html5_aside epub-type_footnote" id="f15"><a class="backref" href="#ref_f15">15</a> (Fr.) Burada Piron yatıyor, hiçbir şey olmayan. Hatta bir akademisyen bile. (Ç.N.)</div>
<div class="si-footnote html5_aside epub-type_footnote" id="f16"><a class="backref" href="#ref_f16">16</a> (Lehçe) “Çok memnun oldum, pane, içelim.” (Ç.N.)</div>
<div class="si-footnote html5_aside epub-type_footnote" id="f17"><a class="backref" href="#ref_f17">17</a> (Lehçe) “Bu iyi işte!” (Ç.N.)</div>
<div class="si-footnote html5_aside epub-type_footnote" id="f18"><a class="backref" href="#ref_f18">18</a> (Lehçe) “Kendi memleketini sevmemek mümkün müdür acaba?” (Ç.N.)</div>
<div class="si-footnote html5_aside epub-type_footnote" id="f19"><a class="backref" href="#ref_f19">19</a> Çok sayıda kişi arasında 32 kâğıtla oynanan bir kumar oyunu. (Ç.N.)</div>
<div class="si-footnote html5_aside epub-type_footnote" id="f20"><a class="backref" href="#ref_f20">20</a> (Lehçe) “Geç oldu, pane!” (Ç.N.)</div>
<div class="si-footnote html5_aside epub-type_footnote" id="f21"><a class="backref" href="#ref_f21">21</a> (Lehçe) “Antipatinin farkındayım ve bu yüzden de üzüntülüyüm. Ben hazırım, pane.” (Ç.N.)</div>
<div class="si-footnote html5_aside epub-type_footnote" id="f22"><a class="backref" href="#ref_f22">22</a> (Lehçe) “En iyisi bu?” (Ç.N.)</div>
<div class="si-footnote html5_aside epub-type_footnote" id="f23"><a class="backref" href="#ref_f23">23</a> (Lehçe) “İşte payın!” (Ç.N.)</div>
<div class="si-footnote html5_aside epub-type_footnote" id="f24"><a class="backref" href="#ref_f24">24</a> (Lehçe) “Namuslu bir toplulukta böyle konuşulmaz.” (Ç.N.)</div>
<div class="si-footnote html5_aside epub-type_footnote" id="f25"><a class="backref" href="#ref_f25">25</a> (Lehçe) “Şaka mı ediyorsun?” (Ç.N.)</div>
<div class="si-footnote html5_aside epub-type_footnote" id="f26"><a class="backref" href="#ref_f26">26</a> (Lehçe) “Bunu yapmaya nasıl cüret edersiniz!” (Ç.N.)</div>
<div class="si-footnote html5_aside epub-type_footnote" id="f27"><a class="backref" href="#ref_f27">27</a> (Lehçe) “Ne istiyorsunuz?” (Ç.N.)</div>
<div class="si-footnote html5_aside epub-type_footnote" id="f28"><a class="backref" href="#ref_f28">28</a> (Lehçe) “Üç bin mi??” (Ç.N.)</div>
<div class="si-footnote html5_aside epub-type_footnote" id="f29"><a class="backref" href="#ref_f29">29</a> (Lehçe) “Ayıp, ayıp!” (Ç.N.)</div>
<div class="si-footnote html5_aside epub-type_footnote" id="f30"><a class="backref" href="#ref_f30">30</a> (Lehçe) “Son derece aşağılandım!” (Ç.N.)</div>
<div class="si-footnote html5_aside epub-type_footnote" id="f31"><a class="backref" href="#ref_f31">31</a> (Lehçe) “Buyurun!” (Ç.N.)</div>
<div class="si-footnote html5_aside epub-type_footnote" id="f32"><a class="backref" href="#ref_f32">32</a> (Lehçe) “Pani, eğer arkamdan gelmek istiyorsan, gel gidelim, yok eğer istemiyorsan hoşça kal!” (Ç.N.)</div>
</div>
  </body>
</html>