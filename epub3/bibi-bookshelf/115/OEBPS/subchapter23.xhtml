<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter23">
<div class="html5_section">
				<div class="html5_header">
				<h1 class="chapter-num">X</h1>
				<h1 class="chapter-title">İKİSİ BİR ARADA</h1>
				</div>
				
				<p>Alyoşa babasının evinden biraz önce içeri girdiğinden daha bozuk ve daha bezgin bir ruhla çıktı. Aklı da sanki parçalanmış ve dağılmış gibiydi. Bununla birlikte dağılmış parçaları birleştirmekten ve bugün yaşamış olduğu bütün üzücü çelişkilerden ortak bir fikir çıkarmaktan korktuğunu hissediyordu. Bu, hemen hemen umutsuzluk gibi bir şeydi. Alyoşa’nın yüreğinde böyle bir şey hiçbir zaman olmamıştı. En önemli, en can alıcı, çözümlenmemiş mesele, ağabeyi Dmitriy’le babasının bu korkunç kadın karşısındaki durumlarının neyle sonuçlanacağı meselesi dağ gibi duruyordu. Artık kendisi de tanık olmuştu. Yanlarında bulunmuş ve onları karşı karşıya görmüştü. Bu arada ağabeyi Dmitriy, mutsuz, hem de korkunç şekilde mutsuz olabilirdi: Kesin bir felaket bekliyordu onu. Bütün bu olup bitenlerle ilgisi olan diğer insanlar da Alyoşa’nın eskiden zannettiğinden çok daha fazlaydı. Esrarlı bir şey ortaya çıkıyordu hatta. Kardeşi İvan, Alyoşa’nın o kadar zamandır istediği adımı atmıştı ve işte şimdi de kendisi nedense bu yakınlaşma adımının onu korkuttuğunu hissediyordu. Ya kadınlar? Tuhaf iş: Kısa süre önce Yekaterina İvanovna’ya son derece utanarak gitmişti, şimdiyse hiçbir şey hissetmiyordu; aksine sanki ondan bir emir bekliyormuş gibi acele acele gidiyordu. Ancak şimdi Yekaterina İvanovna’ya not iletmek galiba öncekine oranla daha zordu: Üç bin ruble meselesi kesin olarak kapanmıştı ve artık kendisini şerefsiz hisseden ve hiçbir umudu kalmayan ağabeyi Dmitriy, kesinlikle her bakımdan düşmekten kurtulamayacaktı. Üstelik bir de demin babasının evinde olanları Yekaterina İvanovna’ya iletmesini emretmişti. </p>
				<p>Alyoşa, Büyük Cadde’de çok geniş ve rahat bir evde oturan Yekaterina İvanovna’ya gittiğinde saat yediydi ve ortalık kararıyordu. Alyoşa, onun iki teyzesiyle birlikte yaşadığını biliyordu. Bununla beraber bu teyzelerden biri, kız kardeşi Agafya İvanovna’nın teyzesiydi. Babasının evinde oturan ve enstitüden çıkıp yanlarına gittiğinde kız kardeşiyle birlikte Yekaterina İvanovna’nın bir dediğini iki etmeyen sessiz biriydi. Öteki teyze, ince yapılı ve ağırbaşlı bir Moskova hanımefendisiydi, pek varlıklı değildi. Her ikisinin de her konuda Yekaterina İvanovna’ya tabi oldukları ve sırf etiket için onun yanında bulundukları söylenirdi. Yekaterina İvanovna ise sadece Moskova’da hasta bıraktığı ve her hafta kendisiyle ilgili ayrıntılı haberleri bildiren iki mektup göndermek zorunda olduğu velinimeti, general karısına tabiydi.</p>
				<p>Alyoşa antreye girdiği ve kendisine kapıyı açan hizmetçiye geldiğini bildirmesini rica ettiği sırada belli ki salonda geldiğini biliyorlardı (belki de geldiğini pencereden görmüşlerdi), ama Alyoşa birden bir gürültü duydu, birilerinin koşan ayak sesleri, elbise hışırtıları işitildi: İki ya da üç kadın kaçışmıştı belki de. Gelişiyle böylesine bir heyecan yaratmış olması Alyoşa’nın tuhafına gitti. Ancak onu hemen salona aldılar. Burası zevkli ve zengin mobilyalarla hiç de taşralı olmayan bir tarzda döşenmiş büyük bir odaydı. Bir sürü divan ve sedir, küçük divanlar, büyüklü küçüklü masalar vardı; duvarlarda tablolar, masaların üzerinde vazolar ve lambalar, pek çok çiçek, hatta pencerenin önünde bir de akvaryum vardı. Hava kararmaya başladığı için odanın içi biraz karanlıkçaydı. Alyoşa, biraz önce birilerinin oturduğu belli olan divanın üzerinde fırlatılıp atılmış ipek bir başörtüsü, divanın önündeki masanın üzerinde ise yarım bırakılmış iki çilolata fincanı, bisküviler, kuru üzüm dolu kristal bir tabak ve başka bir şekerleme tabağı fark etti. Birini konuk ediyorlardı. Alyoşa, tam misafirin üstüne geldiğini tahmin etti ve suratını ekşitti. Ama tam o anda perde açıldı ve Yekaterina İvanovna yüzünde sevinçli, hayranlık dolu bir gülümsemeyle, iki elini birden Alyoşa’ya uzatarak, hızlı, aceleci adımlarla içeri girdi. Bu sırada hizmetçi yanmakta olan iki tane mum getirdi ve masanın üzerine koydu.</p>
				<p>“Tanrı’ya şükür, nihayet geldiniz! Bütün gün Tanrı’ya yalvardım gelmeniz için! Buyrun oturun.”</p>
				<p>Yekaterina İvanovna’nın güzelliği daha önce de, üç hafta kadar önce ağabeyi Dmitriy’in, onu Yekaterina İvanovna’nın aşırı ısrarı üzerine ilk defa takdim etmeye ve tanıştırmaya götürdüğü gün de Alyoşa’yı etkilemişti. O buluşmada aralarında hiçbir konuşma geçmemişti. Yekaterina İvanovna, Alyoşa’nın çok utandığını tahmin ederek sanki ona kıyamamış ve hep Dmitriy Fedoroviç’le konuşmuştu. Alyoşa konuşmamış, ama pek çok şeyi de gayet iyi görmüştü. Mağrur kızın emredici tavrı, mağrur teklifsizliği ve kendine olan güveni onu etkilemişti. Bütün bunlar kuşku kabul etmez şeylerdi. Alyoşa, abartmadığını hissetti. Alev alev yanan iri, kara gözlerini çok güzel buldu ve soluk, hatta biraz soluk sarı uzunca yüzüne bu gözlerin özellikle çok yakıştığını düşündü. Ama bu gözlerde, tıpkı harikulade dudaklarının çizgilerinde olduğu gibi, ağabeyini kesinlikle korkunç şekilde âşık eden, ama belki de uzun süre sevmesinin olanaksız olduğu bir şey vardı. Dmitriy, bu ziyaretin ardından nişanlısını gördükten sonra nasıl bir izlenim edindiğini gizlememesi için yalvararak ısrar ettiğinde de düşüncesini hemen hemen açıkça ifade etmişti.</p>
				<p>“Onunla mutlu olacaksın, ama belki de... için rahat olmadan mutlu olacaksın.”</p>
				<p>“Aynen öyle kardeşim, böyleleri oldukları gibi kalırlar, kaderin önünde boyun eğmezler. Onu ebediyen sevmeyeceğimi mi düşünüyorsun?”</p>
				<p>“Hayır, belki onu ebediyen seveceksin, ama onunla her zaman mutlu olmayabilirsin...”</p>
				<p>Alyoşa, o zaman kardeşinin ricalarına dayanamayıp bu “aptalca” düşünceleri belirttiği için kendi kendisine için için kızarak ve kızararak fikrini söylemişti. Çünkü daha ağzından çıkar çıkmaz kendi fikri ona da korkunç şekilde aptalca gelmişti. Ayrıca bir kadına ait fikrini böyle bilmişçe söylemekten utanmıştı. Şimdi kendisini koşarak karşılayan Yekaterina İvanovna’ya ilk bakışında büyük bir hayretle o zamanki düşüncesinin çok yanlış olduğunu hissetti. Bu kez yüzü, yapmacıksız, saf bir iyilikle, apaçık ve sıcak bir içtenlikle parlıyordu. O zaman Alyoşa’yı o kadar etkilemiş olan önceki “gurur ve kibir”den şu anda sadece cesur, soylu bir enerji ve açık ve güçlü bir kendine güven ortaya çıkmıştı. Alyoşa, ona daha ilk bakışından ve daha ilk sözlerden itibaren bu kadar çok sevdiği bir adamla arasındaki durumun tüm acıklılığının Yekaterina İvanovna için hiç de bir sır olmadığını, onun belki de artık her şeyi, kesin olarak her şeyi bildiğini anladı. Ancak buna rağmen yüzü bu derece aydınlıktı ve geleceğe inancı vardı. Alyoşa birden kendini onun karşısında ciddi şekilde suçlu hissetti. Yenilmiş ve birden cazibesine kapılmıştı. Bütün bunlardan başka Yekaterina İvanovna’nın daha ilk sözlerinden onun çok heyecanlı olduğunu, belki de bir tür hayranlık gibi onun için hiç alışılmamış olan bir heyecan içinde bulunduğunu fark etti.</p>
				<p>“Tüm gerçeği, başka hiç kimseden değil, şu anda bir tek sizden öğrenebileceğim için sizi böyle dört gözle bekliyordum.”</p>
				<p>“Ben geldim... ben... beni o yolladı...” Alyoşa sözleri birbirine karıştırarak mırıldandı.</p>
				<p>“Yaa, sizi o yolladı demek, ben de öyle tahmin etmiştim. Artık her şeyi biliyorum, her şeyi!” Birden gözleri ışıl ışıl parlayan Yekaterina İvanovna haykırdı. “Durun, Aleksey Fedoroviç, sizi neden böyle beklediğimi en başından anlatayım. Belki de ben sizden bile çok daha fazla şey biliyor olabilirim. Sizden havadis almam gerekmiyor. Benim için sadece Dmitriy hakkında sizin en son kişisel izleniminizi bilmek önemli. Şu anda siz ona ve bugün onunla görüştükten sonra onun durumuna nasıl bakıyorsunuz, bunu bana en açık, en yalın ve hatta en kaba şekilde (istediğiniz kadar kaba olabilir!) anlatmanız gerekli. Artık bana gelmek istemediğine göre onunla şahsen konuşmaktansa böylesi daha iyi olacaktır belki de. Sizden ne istediğimi anladınız mı? Şimdi sizi niye bana gönderdi (sizi göndereceğini zaten biliyordum!), basit bir şekilde anlatın, en son sözü söyleyin!..”</p>
				<p>“Size... selam söyledi ve size bir daha asla gelmeyeceğini... size selam söyledi.”</p>
				<p>“Selam mı söyledi? Böyle mi dedi, bu ifadeyi mi kullandı?”</p>
				<p>“Evet.”</p>
				<p>“Kazara dili sürçmüş, kullanması gereken sözcük yerine bunu söylemiş olamaz mı?”</p>
				<p>“Hayır, aynen bu sözcüğü, ‘selam’ sözcüğünü iletmemi tembihledi. İletmeyi unutmayayım diye de üç kere rica etti.”</p>
				<p>Yekaterina İvanovna kıpkırmızı oldu.</p>
				<p>“Şimdi bana yardım ediniz, Aleksey Fedoroviç, şu anda bana yardımınız gerekli: Size düşüncemi söyleyeceğim, siz bana sadece doğru mu, yanlış mı düşünüyorum, onu söyleyin. Dinleyin, eğer o, bana bir sözcüğün aktarılmasında ısrar etmeden, sözcüğü belirtmeden öylesine bir selam söylemişse bu, her şey demektir... Bu, işin sonu olurdu! Ama eğer özellikle bu sözcük üzerinde ısrar etmiş ve eğer özellikle size bu <em>selamı </em>iletmeyi unutmamanızı tembih etmişse, belki de bu onun heyecan içinde bulunduğu ve kendinde olmadığı anlamına gelir, öyle değil mi? Karar verdi ve kendi kararından korktu! Kesin bir adım atarak benden kaçmadı, bir dağın tepesinden uçtu. Bu sözcüğün belirtilmesi bir meydan okuma anlamına gelebilir...”</p>
				<p>“Öyle, öyle!” Hararetle doğruladı Alyoşa, “bana da şimdi öyle geliyor.”</p>
				<p>“Eğer öyleyse, henüz mahvolmamış demektir! Sadece umutsuzluğa düşmüş, ama ben onu hâlâ kurtarabilirim. Durun: Size parayla, üç bin rubleyle ilgili herhangi bir şey söyledi mi?</p>
				<p>“Yalnızca söylemekle kalmadı, belki de bu onu her şeyden çok mahvediyordu. Şerefini kaybettiğini ve artık onun için hiçbir şeyin fark etmediğini söyledi,” diye hararetle yanıtladı Aleksey. Yüreğine umut dolduğunu ve belki de aslında kardeşi için bir çıkış yolu ve kurtuluş olduğunu bütün kalbiyle hissediyordu. “Ama siz acaba... bu paralardan sizin haberiniz var mı?” diye duraksayarak sordu. </p>
				<p>“Çoktandır var, hem de kesin olarak biliyorum. Moskova’ya telgraf çekip sordum ve paranın alınmadığını uzun zamandır biliyorum. Parayı göndermedi, ama ben bir şey söylemedim. Paranın hâlâ onun için nasıl gerekli olduğunu son hafta öğrendim... Bütün bunlardan bir tek şeyi amaçladım: Kime dönmesi gerektiğini ve en sadık dostunun kim olduğunu bilmesini. Hayır, benim onun en sadık dostu olduğuma inanmak istemiyor, beni tanımak istemedi, bana sadece bir kadın olarak bakıyor. Bütün bir hafta korkunç bir kaygıyla kıvrandım: Bu üç bin rubleyi harcaması nedeniyle benden çekinmemesi için ne yapılabilirdi? Yani herkesten ve kendi kendisinden utansın, ama benden utanmasın. Aslında utanmadan her şeyi Tanrı’ya söylüyor. Neden hâlâ benim onun için nelere katlanabileceğimi bilmiyor? Niçin, niçin beni tanımıyor, bütün olan bitenden sonra beni tanımamaya cesaret edebiliyor? Onu ilelebet kurtarmak istiyorum. Varsın beni nişanlısı olarak görmesin! Bir de benim karşımda şerefi için endişe ediyor! Ama size açılmaktan korkmadı Aleksey Fedoroviç, değil mi? Ben neden hâlâ bunu hak edemedim?” </p>
				<p>Son sözleri gözyaşları içinde söyledi; gözlerinden yaşlar fışkırdı.</p>
				<p>Alyoşa da titreyen bir sesle, “Size onunla babam arasında biraz önce olanları da aktarmalıyım,” dedi ve bütün olup bitenleri anlattı, para istemeye oraya gittiğini, ağabeyinin zorla içeri girdiğini, babasını dövdüğünü, ondan sonra da ona, Alyoşa’ya özellikle ve üstüne basa basa “selam söylemeye” gitmesini bir kere daha tekrarladığını anlattı... “Şu kadına gitti...” diye sessizce ekledi Alyoşa.</p>
				<p>“Peki siz, bu kadına tahammül edemeyeceğimi mi düşünüyorsunuz? O da mı katlanamayacağımı düşünüyor? Ama o kadınla evlenmeyecek.” Birden sinirli bir şekilde güldü: “Acaba bir Karamazov böyle bir ihtirasla ebediyen yanabilir mi? İhtiras bu, aşk değil. Evlenmeyecek, çünkü o kadın da onunla evlenmeyecek...” Yekaterina İvanovna tekrar tuhaf bir şekilde güldü.</p>
				<p>“Belki de evlenir Dmitriy,” Alyoşa gözlerini yere dikerek sıkıntılı sıkıntılı konuştu.</p>
				<p>“Evlenmeyecek diyorum size! Bu kız bir melek, biliyor musunuz bunu? Bunu biliyorsunuz!” aniden alışılmamış bir heyecanla haykırdı Yekaterina İvanovna. “Harika yaratıkların en harikası! Onun nasıl bir baştan çıkarıcı olduğunu biliyorum, ama ne kadar iyi, ne kadar sağlam ve ne kadar asil yürekli olduğunu da biliyorum. Neden bana öyle bakıyorsunuz, Aleksey Fedoroviç? Yoksa sözlerime hayret ediyor, bana inanmıyor musunuz? Agrafena Aleksandrovna, meleğim!” Birden öteki odaya bakarak birine seslendi. “Yanımıza gelin, iyi bir adam bu, Alyoşa, bütün işlerimizi biliyor, kendinizi gösterin ona!”</p>
				<p>“Ben de perdenin arkasında çağırmanızı bekliyordum,” dedi tatlı, hatta biraz da yapmacık bir kadın sesi.</p>
				<p>Perde açıldı ve... Gruşenka’nın ta kendisi, gülerek ve neşe içinde masaya yaklaştı. Alyoşa’nın içinde sanki bir şeyler sarsıldı. Bakışları ona mıhlanıp kalmıştı, gözlerini alamıyordu. İşte o, korkunç kadın; yarım saat önce kardeşi İvan’ın ağzından döküldüğü gibi “canavar.” Ancak karşısında çok olağan ve ilk bakışta basit bir insan duruyordu; iyi, sevimli, güzel, yalnız diğer bütün güzel, ama “olağan” kadınlara benzeyen bir kadın! Gerçekten de güzeldi, hatta çok güzeldi; pek çoklarınca ihtiras derecesinde sevilen Rus güzelliği. Oldukça uzun boylu, ama Yekaterina İvanovna’dan biraz kısaydı (öbürü iyice uzun boyluydu). Toplucaydı, vücudunun hareketleri yumuşak ve hatta sessizdi, aynı sesi gibi özel yapmacık bir tatlılıkla işlenmiş nazlı hareketlerdi. Yekaterina İvanovna gibi güçlü, canlı adımlarla değil, tam tersine sessizce yürüyordu. Ayaklarının sesi hiç duyulmuyordu. Yumuşak bir hareketle kendini koltuğa bıraktı, siyah ipekten kabarık elbisesi yumuşak bir ses çıkardı ve köpük gibi beyaz, gösterişili boynunu ve geniş omuzlarını pahalı siyah bir yün şalla nazlı bir şekilde örttü. Yirmi iki yaşındaydı ve yüzü tam yaşını gösteriyordu. Yüzü çok beyaz, yanakları ise pembe-beyazdı. Suratı çok genişti, altçenesi ise azıcık öne doğru çıkıktı. Üst dudağı inceydi, birazcık çıkıntı yapan altdudağı ise iki misli kalın ve sanki şişmiş gibiydi. Ama harikulade gür, koyu kumral saçları, koyu, yumuşak ve gür kaşları ve gri-mavi gözleri, herhangi bir yerde, bir kalabalığın içinde, sokakta gezerken, çok karışık bir ortamda bile en kayıtsız, en ilgisiz adamı dahi bu yüz karşısında birdenbire durup onu uzun süre aklında tutmak zorunda bırakabilirdi. Alyoşa’yı bu yüzde en fazla etkileyen şey çocuksu saf ifadeydi. Bir çocuk gibi bakıyordu, bir çocuk gibi neşeleniyordu, masaya da “neşe içinde” ve sanki bir çocuğun sabırsızlığı ve saf merakıyla bir şey beklermiş gibi gelmişti. Bakışı insanın ruhunu neşelendiriyordu, Alyoşa bunu hissetti. Onda başka bir şey daha vardı. Alyoşa bunun ne olduğunu bilemiyordu ya da bilmesi imkânsızdı. Ama belki de vücut hareketlerinin bu yumuşaklığı ve tatlılığı, hareketlerindeki bu kedi sessizliği bilmeden onu etkilemişti. Ancak güçlü ve göz dolduran bir vücuttu bu. Şalın altından geniş, toplu omuzları, kabarık ve henüz körpe göğüsleri seçiliyordu. Bu vücut, mutlaka biraz abartılı ölçülerde de olsa Milos Venüsü’nün formunu alacaktı, bu seziliyordu. Rus kadın güzelliğinin erbapları, Gruşenka’ya bakarak bu taptaze, henüz körpe güzelliğin otuz yaşına doğru uyumunu kaybedeceğini, göbek bağlayacağını, yüzünün derisinin sölpüyeceğini, gözlerinin etrafında ve alnında büyük bir hızla kırışıklıklar belireceğini, yüzünün zarif ve yumuşak rengini yitirerek kırmızılaşacağını yanılmadan söyleyebilirlerdi. Kısacası bu, Rus kadınlarında sık sık karşılaşılan uçup gidecek, bir anlık bir güzellikti. Alyoşa, elbette ki, bunu düşünmedi, ama hayran kalmış bile olsa pek hoş olmayan bir duyguyla ve sanki acıyarak kendi kendine şu soruyu sordu: Sözcükleri neden böyle uzatıyor, doğal konuşamıyor mu? Gruşenka bunu hecelerin ve seslerin böyle uzatılmasında ve yayarak kuvvetle vurgulanmasında bir güzellik bulduğu için yapıyordu. Kuşkusuz bu, düşük eğitim düzeyini ve çocukluktan itibaren kaba bir şekilde benimsenmiş nezaket anlayışını kanıtlayan çirkin bir tonlama alışkanlığıydı yalnızca. Ancak bu telaffuz ve sözcüklerin vurgulanma şekli, Alyoşa’ya göre, bu çocuk gibi saf ve neşeli yüz ifadesine, gözlerin bu sakin, bir bebek gibi mutlu pırıltısına hiç de ters düşmüyordu. Yekaterina İvanovna onu çabucak Alyoşa’nın karşısındaki koltuğa oturttu ve Gruşenka’yı gülen dudaklarından birkaç kez hayranlıkla öptü. Sanki ona âşık olmuştu.</p>
				<p>“Biz ilk defa görüşüyoruz, Aleksey Fedoroviç,” dedi huşu içinde, “onu tanımak, görmek istedim. Evine gitmek istiyordum, ama isteğime uyarak kendisi geldi. Onunla birlikte her şeyi çözümleyeceğimizi biliyordum, her şeyi! Yüreğim böyle sezinliyordu... Benden bu adımı atmamamı istediler, ama ben çıkış yolunu sezdim ve hata da etmedim. Gruşenka bana her şeyi, bütün niyetlerini açıkladı; iyi bir melek gibi, uçarak buraya geldi ve huzur ve neşe getirdi...”</p>
				<p>“Beni hor görmediniz, sevgili, saygıdeğer hanımefendi.” Gruşenka, hep aynı sevimli, neşeli gülümsemeyle şarkı söyler gibi konuşuyordu.</p>
				<p>“Böyle şeyler söylemeyin, meleğim! Sizi hor görmek mi? Altdudağınızı bir kere daha öpeceğim. Sanki şişmiş gibi, biraz daha şişmesi için işte böyle, bir daha, bir daha... Bakın nasıl da gülüyor, Aleksey Fedoroviç, bu meleğe bakınca insanın yüreği neşeleniyor...” Alyoşa kızardı ve belli belirsiz, küçük bir titreme hissetti.</p>
				<p>“Beni fazla nazlandırmayın, sevgili hanımefendi, bu tatlı sözlerinize belki de hiç layık değilim.”</p>
				<p>“Layık değilmiş! Buna layık değilmiş!” Yekaterina İvanovna aynı heyecanla haykırdı. “Biliyor musunuz, Aleksey Fedoroviç, kafamız hayallerle dolu, yüreğimiz istediğini yapıyor, ama gururlu hem de çok gururlu! Soyluyuz, Aleksey Fedoroviç, yüce gönüllüyüz, bunu biliyor musunuz? Sadece mutlu değiliz. Çok çok yakın bir zamanda değersiz ya da düşüncesiz bir adama her türlü fedakârlığı yapmaya hazırız. Bir de subay vardı, ona âşık olmuştuk, ona her şeyi vermiştik, bu çok uzun zaman önceydi, beş sene önce. Ama o bizi unuttu ve evlendi. Şimdi dul kaldı, mektup yazdı, buraya geliyor ve biliyor musunuz, hâlâ tek onu, sadece ve sadece onu seviyoruz, hayat boyu da sevmiştik! O gelecek ve Gruşenka tekrar mutlu olacak, bu beş yılda ise mutlu değildi. Ama kim ona kötü söz söyleyebilir, kim onun iltifatlarıyla öğünebilir? Bir tek kötürüm bir ihtiyar tüccar, ama o da bu yakınlarda babamız, dostumuz, koruyucumuz oldu. Bu subay o zamanlar kendisini o kadar seven birini terk ederek bizi umutsuzluk ve acılar içinde bırakmıştı... evet o zaman kızcağız kendini suya atıp öldürmek istemişti, ama bu ihtiyar onu kurtardı, kurtardı!” </p>
				<p>“Beni çok koruyorsunuz, sevgili hanımefendi, çok aceleci davranıyorsunuz,” diye tekrar uzatarak konuştu Gruşenka.</p>
				<p>“Koruyor muyum? Korumak neyimize, korumaya cüret edebilir miyiz? Gruşenka, meleğim, bana elinizi verin, bu tombul, küçücük ele bakın Aleksey Fedoroviç; onu görüyor musunuz, bu el bana saadet getirdi ve beni diriltti, şimdi onu, hem üstünü, hem de içini öpeceğim, işte, işte ve işte!” Gruşenka’nın gerçekten güzel, çok tombul elini huşu içindeymiş gibi üç kere öptü. Öteki ise elini uzatıp “sevgili hanımefendi”yi sinirli, çın çın öten güzel bir kahkahayla izledi. Görünüşe bakılırsa elinin böyle öpülmesi hoşuna gidiyordu. Alyoşa kafasından bir an için “Belki de hayranlığı çok fazladır” diye geçirdi. Kızardı. Yüreği garip bir huzursuzluk içindeydi.</p>
				<p>“Aleksey Fedoroviç’in yanında elimi böyle öperek beni utandırmayınız, sevgili hanımefendi.”</p>
				<p>“Böyle yaparak sizi utandırmak istediğimi mi düşünüyorsunuz?” dedi Yekaterina İvanovna biraz şaşırarak. “Ah canım, beni ne kadar da yanlış anlıyorsunuz!” </p>
				<p>“Evet, belki siz de beni pek öyle anlamıyorsunuz, sevgili hanımefendi, belki size göründüğümden çok daha fenayım. Kötü kalpliyim, istediğini yapan biriyim. Ben zavallı Dmitriy Fedoroviç’i sadece alay etmek için baştan çıkarttım.” </p>
				<p>“Ama şimdi de onu kurtaracaksınız. Söz verdiniz. Onu ikna edeceksiniz, ona şu anda size elini uzatan başka birini eskiden beri sevdiğinizi söyleyeceksiniz...”</p>
				<p>“Ah hayır, ben size böyle bir söz vermedim. Bunların hepsini siz bana söylediniz, ben söz vermedim.”</p>
				<p>“Şu halde sizi yanlış anladım,” dedi Yekaterina İvanovna sessizce, sanki biraz rengi solmuştu. “Vaat etmiştiniz...”</p>
				<p>“Ah hayır, hanımefendi, size hiçbir şey vaat etmedim.” Gruşenka sakin ve düzgün, hep neşeli ve masum bir ifadeyle sözünü kesti. “Size karşı ne kadar kötü ve başına buyruk olduğumu işte şimdi görüyorsunuz, değerli hanımefendi. Canım ne isterse onu yaparım ben. Biraz önce size bir şey vaat etmiş olabilirim, şimdi ise bir kere daha düşünüyorum: Birden o, yani Mitya, ya tekrar hoşuma giderse. Bir defasında onu çok beğenmiştim de koca bir saat gönlümü kaptırmıştım. Belki de şimdi gidip ona bugünden itibaren evimde kalmasını söylerim... İşte ben böyle kararsız biriyim.”</p>
				<p>“Daha demin... demin bambaşka şeyler söylemiştiniz...” Zor konuşuyordu Yekaterina İvanovna.</p>
				<p>“Ah demin! Aslında ben yumuşak yürekli, aptal biriyim. Yalnızca benim yüzümden neler çektiğini düşünmek bile yeter! Eve gidip birden ona acıyacağım, o zaman ne olacak?”</p>
				<p>“Bunu beklemiyordum...”</p>
				<p>“Ah hanımefendi, benim karşımda ne kadar iyi ve soylu olduğunuz anlaşılıyor. Karakterim yüzünden benim gibi bir budalayı belki de sevmekten vazgeçersiniz artık. Bana aziz elinizi verin, meleğim, hanımefendiciğim.” Yekaterina İvanovna’nın elini nezaketle istedi ve saygıyla tuttu. “İşte hanımefendi, elinizi tutuyorum ve aynı sizin benimkini öptüğünüz gibi öpüyorum. Siz benimkini üç defa öpmüştünüz, benimse ödeşebilmek için sizin elinizi üç yüz defa öpmem gerekir. Ne yapalım, sonradan Tanrı ne isterse o olsun. Belki de, size kul köle olacağım ve bu, aramızda hiçbir anlaşma ve vaat olmadan olacak. Eliniz, eliniz ne kadar güzel! Sevgili hanımefendiciğim, dayanılmaz güzeller güzelim!”</p>
				<p>Bu eli, gerçekten tuhaf bir amaçla, öpücüklerle “ödeşmek” için sakin bir şekilde dudaklarına götürdü. Yekaterina İvanovna elini çekmedi: Gruşenka’nın çok tuhaf ifade ettiği ona “kul köle olarak” yaranma vaadine rağmen son sözlerini ürkek bir umutla dinledi; kendini sıkmış, Gruşenka’nın gözlerine bakıyordu: Bu gözlerde hâlâ saf, kolayca inanan bir ifade ve aynı pırıl pırıl neşeyi görüyordu... “Belki de çok saftır!” diye bir umut geçti yüreğinden Yekaterina İvanovna’nın. Bu arada Gruşenka, bu “güzel el”e hayran olmuş gibi onu yavaş yavaş dudaklarına doğru kaldırdı. Ancak tam dudaklarının yanında sanki bir şey düşünüyormuş gibi eli iki üç saniye tuttu.</p>
				<p>Birden en tatlı ve en yapmacık sesiyle, “Biliyor musunuz, melek hanımefendiciğim, evet elinizi tutacağım, ama öpmeyeceğim,” dedi uzatarak ve ince, neşeli bir kahkahayla gülmeye başladı.</p>
				<p>“Nasıl isterseniz... Ne oldu size?” Yekaterina İvanovna birden irkilmişti.</p>
				<p>“Aklınızda böyle kalsın, siz benim elimi öptünüz, ama ben sizinkini öpmedim.” Aniden gözlerinde bir şeyler parladı. Yekaterina İvanovna’ya büyük bir dikkatle bakıyordu.</p>
				<p>“Küstah!” dedi ansızın Yekaterina İvanovna. Birdenbire bir şey anlamış gibi kıpkırmızı oldu ve yerinden fırladı. Gruşenka da acele etmeden ayağa kalktı.</p>
				<p>“Elimi nasıl öptüğünüzü, benimse sizin elinizi hiç öpmediğimi şimdi gidip Mitya’ya da anlatacağım. Kim bilir nasıl gülecek!”</p>
				<p>“Alçak, defol!”</p>
				<p>“Ah ne kadar ayıp, hanımefendi, ne kadar ayıp, bu sözler size hiç yakışmıyor, sevgili hanımefendi.” </p>
				<p>“Defol, satılık mal!” diye feryadı bastı Yekaterina İvanovna. Tamamen değişmiş olan yüzündeki bütün çizgiler titriyordu.</p>
				<p>“Satılık olsun bakalım. Siz kendiniz de alacakaranlıkta para için süvarilere gitmiştiniz, güzelliğinizi satışa çıkartmıştınız, hepsini biliyorum.”</p>
				<p>Yekaterina İvanovna bir çığlık attı ve Gruşenka’nın üzerine atıldı, ama Alyoşa onu bütün kuvvetiyle tuttu.</p>
				<p>“Durun, bir şey söylemeyin! Konuşmayın, hiçbir şeye karşılık vermeyin, gidiyor, şimdi gidiyor!”</p>
				<p>Yekaterina İvanovna’nın akrabası iki kadın çığlığı duyunca o anda odaya koştular. Hizmetçi de koşup geldi. Hepsi birden Gruşenka’nın üzerine atıldılar. “Gidiyorum,” dedi Gruşenka divanın üzerinden şalını aldıktan sonra. “Alyoşa, canım, beni eve götür!”</p>
				<p>“Gidin, çabuk gidin!” Alyoşa, Gruşenka’nın önünde yalvararak ellerini kavuşturdu.</p>
				<p>“Canım Alyoşenka, götür! Sana yolda çok hoş bir şey söyleyeceğim! Bu sahneyi senin için yarattım, Alyoşenka. Hadi götür beni, şekerim, hoşuna gidecek.”</p>
				<p>Alyoşa ellerini indirerek başını çevirdi. Gruşenka çınlayan kahkahalar atarak evden koşar adım çıktı.</p>
				<p>Yekaterina İvanovna buhran geçiriyordu. Hüngür hüngür ağlıyor, spazmlar nefesini daraltıyordu.</p>
				<p>“Ben sizi uyarmıştım,” dedi büyük teyze, “bu adımınızdan caydırmak istedim... çok heyecanlısınız... böyle bir adım atılabilir mi hiç! Bu alçakları bilmezsiniz siz, bunun için de hepsinden daha kötü diyorlar... Yoo, çok başına buyruksunuz!”</p>
				<p>“Bu bir kaplan!” diye feryat etti Yekaterina İvanovna. “Neden beni tuttunuz, Aleksey Fedoroviç, onu dövseydim, bir dövseydim!”</p>
				<p>Alyoşa’nın karşısında kendini tutamıyordu, belki de tutmak istemiyordu.</p>
				<p>“Onu kırbaçlamalı, cellada verip halkın önünde darağacına çektirmeli!..”</p>
				<p>Alyoşa kapıya doğru geri geri çekiliyordu.</p>
				<p>“Aman Tanrım!” diye haykırdı birden Yekaterina İvanovna, ellerini çırparak. “O, ta kendisi! Böyle şerefsiz, böyle insanlıktan uzak olabilir miydi! Demek ki, o uğursuz, o ebediyen lanetli gün orada olanları bu alçağa o anlattı! ‘Güzelliğinizi satmaya gittiniz, sevgili hanımefendi!’ Biliyor! Kardeşiniz bir alçak, Aleksey Fedoroviç!”</p>
				<p>Alyoşa, bir şeyler söylemek istedi, ama tek bir sözcük bile bulamadı. Yüreği acıdan sıkışıyordu.</p>
				<p>“Gidin Aleksey Fedoroviç. Utanıyorum, korkunç bir durumdayım! Yarın... önünüzde diz çöküp yalvarıyorum, yarın gelin. Kınamayın, bağışlayın, henüz ne yapacağımı bilmiyorum.”</p>
				<p>Alyoşa adeta yalpalayarak sokağa çıktı. Yekaterina İvanovna gibi, o da ağlamak istiyordu. Hizmetçi peşinden koşarak onu durdurdu:</p>
				<p>“Hanımefendi Bayan Hohlakova’dan gelen bu notu size vermeyi unutmuş, öğleden beri onda duruyormuş.”</p>
				<p>Alyoşa küçük pembe zarfı düşünmeden, makine gibi bir hareketle aldı ve ne olduğunu hemen hemen hiç anlamadan cebine soktu.</p>
				
				
				
				</div>
  </body>
</html>