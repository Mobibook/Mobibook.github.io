<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter53">
<div class="html5_section">
				<div class="html5_header">
				<h1 class="chapter-num">VIII</h1>
				<h1 class="chapter-title">KÂBUS</h1>
				</div>
				
				<p>Çılgınca bir içki âlemi, bir ziyafet başladı. Şarap vermeleri için ilk bağıran Gruşenka oldu. “İçmek istiyorum, iyice sarhoş olmak için doya doya içmek istiyorum, geçen seferki gibi, hatırlıyor musun Mitya, hatırlıyor musun, tanıştığımız günkü gibi!” Mitya da hezeyan içinde gibiydi ve “mutluluğa” ereceğini hissediyordu. Bununla birlikte, Gruşenka onu hep kendisinden uzaklaştırıyordu: “Git, eğlen, söyle onlara oynasınlar, eğlensinler, o günkü gibi fırıl fırıl dönsün ev, fırıl fırıl dönsün ocak!” diye haykırmaya devam ediyordu. Müthiş coşmuştu. Mitya işlere çekidüzen vermeye gitti. Koro yan odada toplanmıştı. Deminden beri oturdukları dar oda basma bir perdeyle ikiye bölünmüştü. Perdenin arkasında üzerinde kabarık kuştüyü bir yatak ve basma yastıklar olan kocaman bir karyola bulunuyordu. Zaten bu evin dört “temiz” odasının dördünde de karyolalar vardı. Gruşenka kapının tam yanına yerleşti. Mitya onun için buraya bir koltuk getirdi: Aynen o günkü gibi, yani buradaki ilk içki âlemindeki gibi oturuyor ve buradan koroyu ve dansları izliyordu. Kızlar da aynı o günkü gibi toplanmışlardı; keman ve rebap çalan Yahudiler de gelmişti ve nihayet o kadar beklenen şarap ve yiyecek yüklü troyka da geldi. Mitya koşuşturup duruyordu. Çoktan uykuya dalmış oldukları halde şimdi uyanıp bir ay önceki gibi eşi benzeri görülmemiş bir ziyafetin kokusunu almış olan köylü kadınlar ve erkekler de seyretmek için odaya doluşmuşlardı. Mitya tanıdıklarıyla selamlaşıyor ve kucaklaşıyor, yüzleri hatırlamaya çalışıyor, şişeleri açıyor ve önüne gelene içki dolduruyordu. Şampanyaya yalnızca kızlar rağbet ediyordu. Rom, konyak ve özellikle de sıcak punç erkeklerin daha çok hoşuna gitmişti. Mitya kızlara kakao pişirilmesini ve her yeni gelene ne isterse ikram edebilmek amacıyla çay ve punç için üç semaverin de bütün gece sürekli kaynatılmasını emretti. Kısacası karmakarışık ve saçma bir şey başlamıştı, ama Mitya tam havasında gibiydi ve bu saçmalık arttıkça ruhen daha da canlanıyordu. O anda köylünün biri ondan para istemiş olsa anında bütün parasını çıkarır, hiç bakmadan sağa sola dağıtmaya başlardı. İşte bu yüzden Mitya’yı korumak için olacak han sahibi Trifon Borisiç, bu gece yatıp uyuma fikrinden tamamen vazgeçmiş, içkili, ama az içkili (hepsi hepsi bir bardakçık punç içmişti) ve kendince Mitya’nın çıkarlarını dikkatle gözeterek çevresinde dolanıp duruyordu. Gerekli anlarda nezaketle ve yaltaklanarak ona engel oluyor, “o zamanki gibi” köylülere “sigara ve Ren şarabı”, hele hele, Tanrı esirgesin para falan vermemesi için onu ikna ediyor ve kızların likör içip şeker yemelerine çok kızıyordu: “Hepsi bitli bunların, Mitriy Fedoroviç,” diyordu, “ayağımla hepsine bir tekme atarım, sonra da bundan onur duymalarını söylerim, bunlar böyledir işte!” Mitya yine Andrey’i hatırlamıştı. Ona punç götürmelerini emretti. “Demin onu gücendirdim,” diye tekrarladı zayıf ve duygulu sesiyle. Kalganov içki içmek istemiyordu ve kızlar korosu da ilk başta pek hoşuna gitmemişti, ama iki kadeh daha şampanya içince müthiş neşelendi, odaları dolaştı, güldü, herkesi, her şeyi, şarkıları da, müziği de övmeye başladı. Halinden memnun ve çakırkeyif Maksimov da onun peşini bırakmıyordu. Kafayı bulmaya başlayan Gruşenka da Mitya’ya Kalganov’u gösteriyordu: “Ne sevimli, ne harika bir çocuk!” Ve Mitya coşkuyla Kalganov’u ve Maksimov’u öpmeye koşuyordu. Mitya pek çok şeyi hissediyordu; henüz Gruşenka ona hiçbir şey söylememişti ve hatta sadece arada sırada ona şefkatle, ama alev alev yanan gözlerle bakarak söylemekten mahsus kaçınıyordu. Sonunda birden Mitya’nın elini sıkı sıkı tuttu ve bütün gücüyle kendisine doğru çekti. Bu sırada kapının yanındaki koltukta oturuyordu.</p>
				<p>“Demin içeriye nasıl da girdin, ha? Nasıl girdin ama!.. Öyle korktum ki. Beni ona bırakmak istiyor muydun, ha? İstiyor muydun?”</p>
				<p>“Saadetini mahvetmek istemiyordum!” dedi Mitya mutluluk içinde. Ama Gruşenka için onun vereceği cevap gerekli bile değildi.</p>
				<p>“Hadi git... eğlen,” onu yine yanından uzaklaştırıyordu, “ağlama sakın, tekrar çağıracağım.”</p>
				<p>Ve Mitya koşarak gidiyordu, Gruşenka ise nerede olursa olsun onu bakışlarıyla izlerken tekrar şarkıları dinlemeye ve oyunları seyretmeye koyuluyordu, ama on beş dakika sonra onu yine yanına çağırıyordu. Mitya da yine koşarak geliyordu.</p>
				<p>“Pekâlâ, artık yanımda otur, dün benim buraya gelişimi nasıl duydun, ilk kimden duydun, anlat bakalım.”</p>
				<p>Ve Mitya her şeyi anlatmaya başlıyordu, kopuk kopuk, sırasız, hararetle, ama garip bir şekilde anlatıyordu, sık sık da birden kaşlarını çatıyor ve duraklıyordu.</p>
				<p>“Niye suratını asıyorsun?” diye soruyordu Gruşenka.</p>
				<p>“Bir şey yok... orda birini hasta bıraktım. Keşke iyileşmiş olsa, keşke iyileşeceğini bilsem, anında on yılımı verirdim!”</p>
				<p>“Hastaysa Tanrı yardım etsin. Sahiden yarın kendini vurmak niyetinde miydin? Budala, bunu niye yapacaktın ki? Senin gibi çılgınları severim,” diye geveledi yavaş yavaş ağırlaşan diliyle. “Benim için her şeyi yapacak mıydın? Ha? Sahiden yarın kendini öldürecek miydin? Yo, şimdilik bekle, yarın belki sana bir kelimecik söylerim... bugün değil, yarın söyleyeceğim. Bugün mü söylememi isterdin? Yo, ben bugün istemiyorum... Hadi git, şimdi git, eğlen.”</p>
				<p>Yalnız bir defasında onu şaşkınlık ve kaygı içinde yanına çağırdı.</p>
				<p>“Niye mahzunsun? Farkındayım, mahzunsun... Yo, ben görüyorum,” diye ekledi gözlerinin içine dikkatle bakarak. “Gidip köylülerle öpüşsen de bağırıp çağırsan da farkındayım. Yo, neşelen, ben neşeliyim, sen de neşelen... Burada kimi seviyorum, bil bakalım?.. Ay, bak: Benim delikanlı uyuyakaldı, sarhoş oldu yavrucak.”</p>
				<p>Kalganov’dan söz ediyordu: Kalganov gerçekten de sızmış ve divanda otururken uyuyuvermişti. Uyumasının nedeni sadece sarhoşluk değildi. Nedense birden sıkıntı basmış ya da kendi deyimiyle “canı sıkılmıştı.” Kızların içki âlemiyle birlikte giderek son derece hayâsız bir şekle bürünmeye başlayan şarkıları da sonunda onu iyice şaşkına çevirmişti. Danslar da öyle: Kızların ikisi ayı kılığına girmiş, yaman bir kız olan Stepanida ise elinde sopa ayı oynatıcısı olmuş, ayıları “oynatıyordu.” “Kımılda Marya,” diye bağırıyordu, “yoksa yersin sopayı!” Sonunda ayılar etrafta toplanan kadın ve erkek kalabalığının hiç kesilmeyen gürültülü kahkahaları arasında son derece münasebetsiz bir şekilde yere yuvarlandılar “Varsın eğlensinler, varsın eğlensinler,” diyordu Gruşenka yüzünde mutlu bir ifadeyle, “böyle bir gün bir daha ne zaman ellerine geçecek, niye sevinmesin ki insanlar?” Kalganov sanki üzerine bir şey sıçrayıp da kirlenmiş gibi bakıyordu. “Çirkin şeyler bütün bunlar, hepsi de halk usulü,” dedi uzaklaşırken, “güneşi bütün bir yaz gecesine sakladıkları eğlenceli oyunlar bunlar.” Ama asıl hoşuna gitmeyen, bir beyin geldiğini ve kızları nasıl dövdüğünü anlatan “yeni” bir şarkıydı:</p>
				
				<blockquote>
				<div>
				<span>Bey kızları dövdü,</span>
				<span>Kızlar sever mi, sevmez mi?</span>
				</div>
				</blockquote>
				<p class="after-bq">Ancak kızlara göre beyi sevmek olanaksızdı.</p>
				<blockquote>
				<div>
				<span>Bey insafsızca dövecek</span>
				<span>Ben de onu sevmeyeceğim.</span>
				</div>
				</blockquote>
				<p class="after-bq">Sonra bir Çingene geliyor, bu da aynısı:</p>
				<blockquote>
				<div>
				<span>Çingene kızları dövdü,</span>
				<span>Kızlar sever mi, sevmez mi?</span>
				</div>
				</blockquote>
				<p class="after-bq">Ancak Çingene’yi sevmek de olanaksızdı:</p>
				<blockquote>
				<div>
				<span>Çingene aşıracak,</span>
				<span>Ben de üzüleceğim.</span>
				</div>
				</blockquote>
				<p class="after-bq">Ve böylece kızlara dayak atan bir sürü insan, hatta bir de asker gelip geçiyor:</p>
				<blockquote>
				<div>
				<span>Asker kızları dövdü, </span>
				<span>Kızlar sever mi, sevmez mi?</span>
				</div>
				</blockquote>
				<p class="after-bq">Ama askeri de küçümseyerek geri çeviriyorlar:</p>
				<blockquote>
				<div>
				<span>Asker sırt çantası taşıyacak,</span>
				<span>Ben de ardında...</span>
				</div>
				</blockquote>
				<p class="after-bq">Burada son derece içtenlikle söylenen ve dinleyenler arasında büyük sükse yaratan şiircik geliyordu. En sonunda da iş tüccarla bitiyordu:</p>
				<blockquote>
				<div>
				<span>Tüccar kızları dövdü, </span>
				<span>Kızlar sever mi, sevmez mi?</span>
				</div>
				</blockquote>
				<p class="after-bq">Ve çok sevecekleri anlaşıldı, çünkü:</p>
				<blockquote>
				<div>
				<span>Tüccar mal satacak, </span>
				<span>Ben de saltanat süreceğim.</span>
				</div>
				</blockquote>
				<p class="after-bq">Kalganov kızmıştı:</p>
				<p>“Daha dünkü şarkı,” dedi yüksek sesle. “Kim besteliyorsa bunları! Şimendiferci ile Yahudi geldi ve kızları dövdü demeyi unuttular: Bunlar hepsini bastırırdı.” İşte tam bu sırada hemen hemen gücenmiş bir halde canının sıkıldığını söylemiş, divana oturmuş ve aniden uyuyakalmıştı. Küçük, güzel yüzü biraz solmuş ve divanın yastığına düşmüştü.</p>
				<p>“Şuna bak, ne kadar sevimli,” diyordu Gruşenka, Mitya’yı ona doğru götürürken, “daha demin saçını taramıştım; saçları pamuk gibi ve gür...”</p>
				<p>Duygulanarak delikanlının üzerine eğilen Gruşenka onu alnından öptü. Kalganov hemen gözlerini açtı, Gruşenka’ya baktı, doğruldu ve çok kaygılı bir ifadeyle Maksimov’un nerede olduğunu sordu.</p>
				<p>“Kimi aradığına bak şimdi şunun,” diye gülmeye başladı Gruşenka, “bir dakikacık da benimle otur. Mitya şunun Maksimov’unu bul.”</p>
				<p>Öyle görünüyordu ki, Maksimov kızlardan ayrılamamıştı. Sadece arada bir likör içmeye koşuyordu. İki fincan da kakao içmişti. Suratı kızarmış, burnu da kıpkırmızı olmuştu, gözleri buğulanmış, baygın baygın bakmaya başlamıştı. Koşup geldi ve hemen “bir bölümcük” Sabotyer dansı yapmak istediğini söyledi.</p>
				<p>“Bütün bu zarif dansları bana küçükken öğretmişlerdi, efendim...”</p>
				<p>“Hadi git bakalım, sen de onunla git, Mitya. Ben de burdan nasıl dans ettiğine bakayım.”</p>
				<p>“Hayır, ben de, ben de bakmaya gideceğim,” diye haykırdı Kalganov Gruşenka’nın birlikte oturma önerisini bütün saflığıyla geri çevirerek. Herkes seyretmeye gitti. Maksimov gerçekten de dans etti. Ancak bu dans Mitya’dan başka hiç kimsede özel bir hayranlık uyandırmadı. Dans ayak tabanlarını yere vurarak birtakım sıçramalardan ibaretti ve Maksimov her sıçrayışında eliyle ayağına vuruyordu. Kalganov’un hiç hoşuna gitmedi, Mitya ise dansçıyı öptü.</p>
				<p>“Pekâlâ, teşekkürler, yoruldun herhalde. Niye buraya bakıyorsun, şeker mi istiyorsun, ha? Yoksa sigara mı istiyorsun?”</p>
				<p>“Sigara istiyorum, efendim.”</p>
				<p>“İçki içmek istemiyor musun?”</p>
				<p>“Bir kadehçik likör, efendim... Çikolatalı şekerlemelerden yok mu acaba?”</p>
				<p>“Masada her çeşidi var, gönlünün istediğini seç!”</p>
				<p>“Hayır, efendim, şöyle vanilyalılardan istiyorum... ihtiyarlar için, efendim... Hi-hi!”</p>
				<p>“Hayır, birader, öylesi yok.”</p>
				<p>“Dinleyin!” diye birden ihtiyar Mitya’nın ta kulağına eğildi. “Şu kız var ya, efendim, Maryuşka, hi-hi, eğer mümkünse onunla tanışmak istiyorum, gönlünüzden koparsa...”</p>
				<p>“Vay canına, sen neler de istermişsin! Yo, birader saçmalıyorsun.”</p>
				<p>“Hiç kimseye zarar vermem, efendim,” diye umutsuz bir şekilde fısıldadı Maksimov.</p>
				<p>“Peki, tamam, tamam. Birader, burada sadece şarkı söyler ve dans ederler, ama neyse, şeytan alsın! Bekle... Şimdilik bir şeyler ye, iç, eğlen. Para lazım mı?”</p>
				<p>“Belki sonra, efendim,” diye gülümsedi Maksimov.</p>
				<p>“Tamam, tamam...”</p>
				<p>Mitya’nın başı ateşler içinde yanıyordu. Sofaya, avlu tarafından binanın bir kısmını içerden çevreleyen ahşap galeriye çıktı. Serin hava onu canlandırmıştı. Karanlıkta, köşede tek başına dikiliyordu ve birden elleriyle kafasını tuttu. Dağınık düşünceleri aniden birleşti, duyguları bir araya geldi ve hepsi birden ışık saçmaya başladı. Korkunç, müthiş bir ışık! “Eğer kendimi vuracaksam bunu şimdi değil de ne zaman yapacağım?” diye geçti aklından. “Gidip tabancayı getirmeli ve tam burada, bu kirli ve karanlık köşede işi bitirmeli.” Bir dakika kadar kararsızlık içinde durdu. Biraz önce buraya nasıl da uçarak gelmişti, arkasında ise bir rezillik, bir hırsızlık ve kan bırakmıştı, kan!.. Ama o zaman daha kolaydı, ah evet daha kolaydı! Zaten o zaman her şey bitmişti: Gruşenka’yı kaybetmişti, onu başkasına bırakmıştı, Gruşenka onun için ölmüştü, yok olmuştu, o zaman hükmü infaz etmek kendisi için daha kolaydı, en azından kaçınılmaz ve gerekli olarak görünüyordu, çünkü dünyada olmak için hiçbir neden kalmamıştı. Ya şimdi! Şimdi o zamanla aynı mıydı? Şimdi hiç değilse bir hayalet, bir gudubet ortadan kalkmıştı: Gruşenka’nın “eski”, tartışmasız, kaçınılmaz adamı iz bile bırakmadan yok olmuştu. Korkunç hayalet aniden öyle küçük, öyle gülünç bir şeye dönüşmüştü ki; onu yatak odasına götürmüş ve kilitlemişlerdi. Artık asla geri dönemezdi. Gruşenka utanmıştı. Gruşenka’nın kimi sevdiğini artık gözlerinden açıkça görebiliyordu. Pekâlâ, öyleyse asıl şimdi yaşamalıydı... ama yaşamak olanaksızdı, olanaksız, ah alçaklık! “Tanrım, duvarın dibine yıkılan adama hayat ver! Bu korkunç kâseyi benim yanımdan uzaklaştır! Sen, benim gibi günahkârlar için mucizeler yarattın Tanrım! Ya, ya ihtiyar sağsa? Ah, o zaman işlediğim suçun bütün utancını silerim, çaldığım parayı geri götürüp veririm, yerin dibinden bile olsa bulur çıkarır geri veririm... Yaptığım rezillikten yüreğimde bıraktığı ebedi izin dışında başka hiçbir iz kalmayacak! Ama hayır, hayır, ne imkânsız korkakça hayaller! Ah, alçaklık!”</p>
				<p>Ancak yine de karanlığın içinde parlak bir umut ışığı onu aydınlatır gibiydi. Yerinden kımıldadı ve odaya, ona, tekrar ona, ebedi kraliçesine koştu! “Rezaletin ıstırapları içinde olsam bile onun aşkıyla geçen bir saat, bir dakika bile geri kalan tüm hayatıma değmez mi?” Yüreğini bu tuhaf soru kaplamıştı. “Sadece bu gece için, bir saat için, bir an için de olsa ona, yalnız ona koşmalıyım, onu görmeli ve onu dinlemeliyim, hiçbir şey düşünmemeli ve her şeyi unutmalıyım!” Tam sofanın kapısında, daha galeriden içeri girmeden han sahibi Trifon Borisiç’le çarpıştı. Han sahibi ona biraz asık suratlı ve kaygılı göründü, galiba kendisini aramak için gelmişti.</p>
				<p>“Ne var Borisiç, beni mi arıyordun?”</p>
				<p>“Hayır efendim, sizi değil,” dedi han sahibi. Birden sanki şaşırmıştı, “Sizi neden arayayım ki? Peki siz... siz neredeydiniz, efendim?”</p>
				<p>“Niye böyle sıkıntılısın, bir şeye mi kızdın yoksa? Sabret, birazdan yatarsın... Saat kaç?”</p>
				<p>“Üç oluyor. Hatta dört olması lazım.”</p>
				<p>“Tamam, bitirelim.”</p>
				<p>“Yok canım, önemli değil efendim. Ne kadar isterseniz...”</p>
				<p>“Nesi var?” diye şöyle bir düşündü Mitya ve kızların dans ettiği odaya koştu. Ama Gruşenka orada yoktu. Mavi odada da yoktu; yalnızca Kalganov vardı ve divanda uyukluyordu. Mitya perdenin arkasına baktı, Gruşenka oradaydı. Köşede sandığın üzerinde oturuyordu ve ellerini ve kafasını yandaki yatağın üzerine dayamış, bütün gücüyle kendini tutmaya ve sesini duyurmamaya çalışarak acı acı ağlıyordu. Mitya’yı görünce işaret ederek yanına çağırdı ve Mitya yaklaşınca elini sımsıkı tuttu.</p>
				<p>“Mitya, Mitya ben onu seviyordum!” diye fısıltıyla konuşmaya başladı. “Beş yıldır, geçen bütün bu sürede onu öyle seviyordum ki! Onu mu seviyordum, yoksa duyduğum kini mi seviyordum? Hayır, onu seviyordum! Ah, onu seviyordum! Onu değil, sadece kendi hırsımı sevdiğimi söylerken yalan söylüyorum! Mitya, o zaman topu topu on yedi yaşındaydım. O zaman bana karşı öyle şefkatli, öyle neşeliydi ki, bana hep şarkı söylerdi... Ya da o zaman bana, benim gibi ahmak bir kıza öyle geliyordu... Oysa şimdi, aman Tanrım, bu, o değil, hiç değil. Yüzü de hiç benzemiyor. Suratından tanıyamadım onu. Buraya Timofey’le gelirken yol boyunca hep ‘Onunla nasıl karşılaşacağım, ne diyeceğim, birbirimize nasıl bakacağız?..’ diye düşünüp durdum. Ruhum donup kalmıştı, ama işte burada üzerime sanki bir leğen bulaşık suyu döküverdi. Sanki bir öğretmen konuşuyordu: Her şey bilgince, ağırbaşlıydı, beni öyle ciddi bir tavırla karşıladı ki, şaşırdım kaldım. Ne diyeceğimi bilemedim. İlk başta yanındaki uzun boylu Polonyalıdan çekindiğini sanmıştım. Oturuyordum, ona bakıyor ve düşünüyordum: Neden onunla artık hiçbir şey konuşamıyorum? Biliyor musun, o zaman beni terk edip evlendiği kadın onu böyle bozmuş... Kadın onun terbiyesini değiştirmiş. Mitya, ne utanç vericiydi bu durum! Ah, ne kadar utanıyorum, bütün hayatım için utanç duyuyorum! Lanet olsun o beş yıla, lanet olsun!” Tekrar gözyaşlarına boğuldu, ama Mitya’nın elini bırakmıyor, sımsıkı tutuyordu.</p>
				<p>“Mitya, dur canım, gitme, sana bir kelimecik söylemek istiyorum,” diye fısıldadı ve birden başını Mitya’nın yüzüne doğru kaldırdı. “Dinle, söyle bana, ben kimi seviyorum? Burada bir tek adamı seviyorum. Kim bu? Bana bunu söyle işte.” Ağlamaktan şişmiş yüzünde ışıl ışıl bir tebessüm belirdi, yarı karanlıkta gözleri parladı. “Demin içeri bir şahin girdi ve yüreğime düştü. ‘Aptalsın sen, gitmiş kimi seviyorsun,’ diye fısıldadı birden yüreğim. İçeri girdin ve her şey pırıl pırıl parlamaya başladı. ‘Peki onun korkusu neden?’ diye düşünüyordum. Gerçekten korkuyordun, çok korkuyordun, konuşmayı bile beceremiyordun. Korktuğu onlar değil, diye düşünüyordum, başka kimden korkabilirdin ki? Benden korkuyor, diye geçti aklımdan, sadece benden. Budala Fenya, Alyoşa’ya pencereden Mitenka’yı bir saatçik sevdim, şimdi de ona... ötekine gidiyorum diye seslendiğimi anlatmış sana zaten. Mitya, Mitya, senden sonra ötekini sevebileceğimi nasıl düşünebildim ki! Affedecek misin Mitya? Beni affeder misin? Seviyor musun? Beni seviyor musun?”</p>
				<p>Yerinden fırladı ve elleriyle Mitya’nın omuzlarını tuttu. Heyecandan dili tutulan Mitya, Gruşenka’nın gözlerine, yüzüne, gülümsemesine bakıyordu ve birden sımsıkı sarılarak öpmeye başladı.</p>
				<p>“Ettiğim eziyetler için beni affedecek misin? Hırsımdan hepinizin canına okudum. Moruğu da hırsımdan bile bile deli ediyordum... Bir kere benim evimde içki içmiş ve kadehini kırmıştın, hatırlıyor musun? Bunu hatırladım ve bugün ben de kadehimi kırdım, ‘alçak kalbime’ içmiştim. Mitya, şahinim, beni neden öpmüyorsun? Bir kere öptün ve bıraktın, şimdi de bakıyor ve dinliyor... Beni dinlemekte ne buluyorsun ki! Öp beni, daha sıkı öp, işte böyle. Sevince tam sev! Artık senin kölen olacağım, hayatım boyunca kölen olacağım! Kölen olmak ne hoş!.. Öp! Döv beni, canımı yak, ne istersen yap... Ah, evet, gerçekten de beni dövmek lazım... Dur! Bekle, sonra, böyle istemiyorum...” diye birdenbire Mitya’yı itti. “Defol Mitka, şimdi gidip şarap içeceğim, sarhoş olmak istiyorum, sarhoş olup dans edeceğim, istiyorum, istiyorum!”</p>
				<p>Mitya’nın kollarından kurtulup perdenin arkasında kayboldu. Mitya ardından sarhoş gibi yürüyüp çıktı. “Olsun varsın hiçbir şey olmamış gibi olsun, bir dakika için bütün dünyayı veririm,” diye geçti kafasından. Gruşenka gerçekten de bir dikişte bir bardak şampanya daha içti ve bir anda körkütük sarhoş oldu. Yüzünde mutlu bir gülümsemeyle koltuğa, eski yerine oturdu. Yanakları al al olmuştu, dudakları alev alev yanıyordu, parlak gözleri baygın süzülüyordu, ihtiraslı bakışları çekiciydi. Kalganov bile yüreğini bir şey ısırmış gibi Gruşenka’ya yaklaştı.</p>
				<p>“Demin uyurken seni öptüğümü fark ettin mi?” diye fısıldadı Gruşenka Kalganov’a. “Sarhoşum şimdi, hepsi bu... Sen sarhoş olmadın mı? Mitya neden içmiyor? Sen niye içmiyorsun Mitya, ben içtim, sen içmiyorsun...”</p>
				<p>“Sarhoşum! Hem de öyle bir sarhoşum ki... senin yüzünden sarhoşum, şimdi de şarapla sarhoş olmak istiyorum.” Bir bardak daha içti ve ancak bu son kadehten sonra sarhoş oldu (bu durum kendisine de tuhaf gelmişti) birden sarhoş oldu, o ana kadar hep ayıktı, kendisi de bunu hatırlıyordu. Bu dakikadan sonra her şey bir kâbusta gibi etrafında dönmeye başladı. Yürüyordu, gülüyordu, herkesle konuşuyordu ve bütün bunları artık hiç kendini bilmeden yapıyordu. Sadece hareketsiz ve yakıcı bir hissin “adeta ruhunda kızgın bir kor gibi” ikide bir içini yaktığını sonradan hatırlıyordu. Gruşenka’ya yaklaştı, yanına oturdu, yüzüne baktı, dinledi... Gruşenka korkunç bir geveze olmuştu, herkesi yanına çağırıyordu. Birden korodan bir kıza işaret edip yanına çağırıyor, kız geldiğinde ya onu öpüp geri gönderiyor, ya da eliyle takdis ediyordu. Ağlamak üzereydi. “Moruk” dediği Maksimov onu çok eğlendiriyordu. Maksimov, ikide bir Gruşenka’nın ellerini ve “tek tek parmaklarını” öpmeye koşuyordu, sonunda bir yandan kendisinin de söylediği eski bir şarkıyla bir kere daha dans etti. Özellikle nakarat kısmında pek ateşli dans ediyordu.</p>
				
				<blockquote>
				<div>
				<span>Domuzcuk hrü-hrü, hrü-hrü,</span>
				<span>Buzağı mu-mu, mu-mu,</span>
				<span>Ördekçik vak-vak, vak-vak,</span>
				<span>Kaz gak-gak, gak-gak,</span>
				<span>Tavuk dolaşıyordu sofalarda,</span>
				<span>Türü-rü, rü-rü havalarda,</span>
				<span>Ay, ay, havalarda!</span>
				</div>
				</blockquote>

				<p class="after-bq">“Ona bir şeyler ver, Mitya,” dedi Gruşenka, “ona bir hediye ver, zavallının biri. Ah, zavallılar ve kırgınlar!.. Biliyor musun, Mitya, ben manastıra gideceğim. Yo, doğru söylüyorum, günün birinde gideceğim. Alyoşa bugün bana hayatım boyunca unutamayacağım sözler söyledi... Evet... Olsun bugün dans edelim. Yarın da manastıra gideriz, ama bugün dans edelim. Ben haylazlık etmek istiyorum, iyi insanları Tanrı affeder. Ben Tanrı olsaydım, bütün insanları affederdim: ‘Benim sevgili günahkârlarım, bugünden itibaren hepinizi affediyorum’ derdim. Oysa ben kendim af dilemeye gideceğim: ‘Affedin bu ahmak kadını, iyi insanlar.’ Ben bir canavarım. Dua etmek istiyorum. Bir sap soğan vermiştim. Benim gibi bir canavar dua etmek istiyor! Mitya bırak dans etsinler, engel olma. Dünyadaki insanların hepsi, en sonuncusuna kadar hepsi de iyidir. Hayat güzel. Bizler iğrenç de olsak hayat güzel. İğrenç yaratıklarız, ama iyiyiz de, hem iğrenç, hem de iyi... Hayır, söyleyin, size soruyorum, hepiniz yanıma gelin, size soruyorum. Hepiniz söyleyin bana: Neden bu kadar iyiyim? Ben iyiyim, çok iyi bir insanım... İşte böyle: Neden ben böyle iyi bir insanım?” Gruşenka bunları ağzında geveliyor ve giderek sarhoşluğu daha da artıyordu. Sonunda artık kendisinin de dans etmek istediğini söyledi. Koltuktan kalktı, yalpalıyordu. “Mitya, artık bana şarap verme, rica ediyorum, verme. Şarap huzur falan vermiyor insana. Her şey dönüyor, soba da dönüyor, her şey dönüyor. Dans etmek istiyorum. Herkes baksın, nasıl dans ediyorum... ne kadar güzel, ne kadar harika dans ediyorum...”</p>
				<p>Niyeti ciddiydi: Cebinden beyaz, patiska bir mendil çıkarttı ve oynarken sallamak için ucunu sağ eline aldı. Mitya telaşlandı, kızlar, ilk işarette koro halinde gümbür gümbür bir oyun havasına hazırlanmak için sustular. Maksimov Gruşenka’nın dans etmek istediğini öğrenince heyecandan bir çığlık attı ve Gruşenka’nın karşısına geçip,</p>
				
				<blockquote>
				<div>
				<span>İncecik bacakları, yuvarlak kalçaları</span>
				<span>Kuyruğu ise çengelli,</span>
				</div>
				</blockquote>
				
				<p class="no-indent">diye bir nakarat tutturup zıplamaya başladı. Ama Gruşenka mendilini sallayıp onu kovaladı:</p>
				<p>“Kışt! Neden gelmiyorlar Mitya? Herkes bakmaya... gelsin. Kilitli olanları da çağır... Onları niye kilitlemiştin ki? Söyle onlara, dans edeceğim, nasıl dans ettiğimi onlar da görsünler...”</p>
				<p>Mitya yalpalayarak kilitli kapıya yaklaştı ve yumruğuyla vurmaya başladı:</p>
				<p>“Hey siz... Podvısotskiler! Çıkın, dans etmek istiyor, sizi çağırıyor.”</p>
				<p>“Laydak!” diye bağırdı panlardan biri cevap olarak.</p>
				<p>“Sen laydaktan da adisin! Adinin en adisisin; işte sen busun.”</p>
				<p>“Polonya’yla alay etmekten vazgeçseniz artık,” dedi Kalganov öğüt verir gibi bir edayla. Fitil gibi sarhoştu.</p>
				<p>“Sen sus, çocuk! Eğer ona aşağılık diyorsam, bütün Polonya’ya aşağılık dediğim anlamına gelmez ki. Polonya bu laydak’tan ibaret değil ya. Sus, cici çocuk, sus da şekerini ye.”</p>
				<p>“Aman bunlar da! Sanki insan değiller. Niye barışmak istemiyorlar ki?” dedi Gruşenka ve dans etmek üzere ileri çıktı. Koro gürledi: “Ah, sofalarım, sofalarım.” Gruşenka başını geriye attı, dudaklarını araladı, gülümsedi, mendilini salladı ve birden durduğu yerde şiddetle sallanıp odanın ortasında şaşkın şaşkın dikilmeye başladı.</p>
				<p>“Halim yok...” dedi bitkin bir sesle, “kusura bakmayın, halim yok, yapamayacağım... Bağışlayın...”</p>
				<p>Koroyu selamladı, sonra sırayla dört bir tarafa dönüp selam vermeye koyuldu:</p>
				<p>“Bağışlayın... Bağışlayın...”</p>
				<p>“Fazla kaçırdı hanımefendi, fazla kaçırdı güzel hanımefendi,” diyen sesler yükseldi.</p>
				<p>“Çok içtiler, efendim,” diye bir açıklama yaptı Maksimov kızlara kikirdeyerek.</p>
				<p>“Mitya, götür beni... tut beni Mitya,” dedi Gruşenka bitkin bir şekilde. Mitya ona doğru atıldı, kucakladı ve paha biçilmez ganimetiyle perdenin arkasına koştu. “Artık gideyim,” diye düşündü Kalganov ve mavi odadan çıkarken kapının iki kanadını da örttü. Ama salondaki ziyafet gümbür gümbür devam ediyordu, üstelik daha da çok gümbürdemeye başlamıştı. Mitya Gruşenka’yı yatağa yatırdı ve dudaklarına bir öpücük kondurdu.</p>
				<p>“Bana dokunma...” diye fısıldadı Gruşenka yalvaran bir sesle, “dokunma, henüz sana ait değilim... Seninim dedim, ama sen dokunma... merhamet et... Ötekiler buradayken, onların yanında olmaz. O burada. Buradayken adice bir şey olur...”</p>
				<p>“Tamam! Aklımdan bile geçirmem... saygı duyarım!..” diye mırıldandı Mitya. “Evet, burada adice ve iğrenç olur.” Ve Gruşenka’yı kollarından bırakmadan yatağın yanına yere, dizlerinin üzerine indi. </p>
				<p>“Bir canavar olsan da soylu biri olduğunu biliyorum,” diye ağır ağır konuştu Gruşenka. “Şerefli olmak lazım... ilerde şerefli olacak... şerefli insanlar olmamız lazım, iyi insan olmamız lazım, canavar değil, iyi insan... Götür beni, uzaklara götür, duyuyor musun... Burada kalmak istemiyorum, uzaklara, uzaklara...”</p>
				<p>“Ah, evet, evet, mutlaka!” Mitya onu kollarının arasında sıktı. “Seni götüreceğim, uçuracağım... Ah, bütün ömrümü tek bir yıl için vermeye hazırım, bir de şu kan meselesini bilseydim!”</p>
				<p>“Ne kanı?” dedi Gruşenka hayretle.</p>
				<p>“Yok bir şey!” diye dişlerini gıcırdattı Mitya. “Gruşa, sen şerefli olmak istiyorsun, oysa ben bir hırsızım. Katka’nın parasını çaldım... Rezalet! Rezalet!”</p>
				<p>“Katka’nın mı? Şu hanımefendinin mi? Yo, sen çalmadın. Ona geri ver, benden al... Ne diye bağırıyorsun? Artık benim olan her şey senin. Parayı ne yapacağız? Biz zaten parayı çarçur ederiz... Bizim gibiler çarçur etmeden durabilirler mi? Biz en iyisi gidelim seninle toprak sürelim. Toprağı şu ellerimle kazmak istiyorum. Çalışmak gerek, duyuyor musun? Alyoşa tembih etti. Senin sevgilin olmayacağım, senin sadık dostun, kölen olacağım, senin için çalışacağım. Hanımefendiye gidelim, önünde diz çöküp affetmesini dileyelim ve sonra uzaklara gidelim. Affetmezse biz yine de gideriz. Ona parasını geri götür ve beni sev... Onu sevme. Artık onu sevme. Eğer sevecek olursan onu boğarım... Gözlerini iğneyle oyarım...”</p>
				<p>“Seni seviyorum, Sibirya’da da sadece seni seveceğim...”</p>
				<p>“Niye Sibirya’da? Olsun, Sibirya’da olsun, sen istedikten sonra fark etmez... çalışacağız... Sibirya’da kar... karda yürümeyi severim... çan sesi de olmalı... Duyuyor musun, çan çalıyor... Nerede çalıyor bu çan? Birileri geliyor... bak işte çan sesi durdu.”</p>
				<p>Bitkin bir halde gözlerini yumdu ve hemen uyuyakaldı. Gerçekten uzakta bir yerde çan çaldı ve birden ses kesildi. Mitya başını Gruşenka’nın göğsüne dayadı. Çan sesinin durduğunu fark etmedi, ama şarkıların bir anda durduğunu ve tüm evde şarkıların yerine aniden bir ölüm sessizliğinin hâkim olduğunu da fark etmedi. Gruşenka gözlerini açtı.</p>
				<p>“Ne oldu, uyudum mu ben? Evet... çan... Uyudum ve bir düş gördüm: Karda yürüyordum... çan çalıyor, bense uyukluyorum. Sevdiğim adamla, seninle gidiyormuşum. Uzaklara, çok uzaklara... Sana sarılıp öpüyordum, sana sokuluyordum, sanki üşüyordum, kar pırıl pırıl parlıyordu... Biliyor musun, geceleyin kar parlıyorsa ve ay doğmuşsa kendimi dünyada değil de başka bir yerde sanırım... Uyandım ki, sevgilim yanı başımda, ne güzel...”</p>
				<p>“Yanı başında,” diye fısıldadı Mitya elbisesini, göğsünü ve ellerini öperek. Birden garibine giden bir şey oldu: Gruşenka tam karşısında duruyordu, ama ona, onun yüzüne değil, başının üzerinden başka bir yere dikkatle ve şaşılacak kadar hareketsiz bir şekilde bakıyormuş gibi geldi. Şaşkınlığı birden hemen yüzünde ifadesini buldu, adeta korkuya dönüştü.</p>
				<p>“Mitya, oradan bize bakan kim?” diye fısıldadı ansızın. Mitya geriye döndü ve gerçekten de birinin perdeyi oynattığını ve sanki kendilerini gözetlediğini fark etti. Hem sanki tek başına da değildi. Ayağa fırladı ve içeri bakan kişiye hızla yaklaştı.</p>
				<p>“Buraya lütfen, buraya, bize doğru gelin.” Birisi ona alçak sesle, ama kesin ve ısrarlı bir şekilde böyle diyordu.</p>
				<p>Mitya perdenin arkasından çıktı ve olduğu yerde kalakaldı. Oda insanlarla doluydu, ama deminkilerle değil, yepyeni insanlarla doluydu. Bir an sırtında bir ürperme oldu ve titredi. Bu insanların hepsini o anda tanımıştı. İşte şu palto ve kokartlı bir şapka giymiş olan uzun boylu, tombul ihtiyar emniyet amiri Mihail Makariç’ti. Şu “çizmeleri her zaman böyle temizlenmiş” şıklık düşkünü “veremli” ise savcıydı. “Dört yüz rublelik bir kronometresi var, göstermişti.” Ya şu gencecik, ufak tefek, gözlüklü... Mitya onun soyadını hatırlamıyordu, ama kendisini tanıyordu, görmüştü: “Hukuk”tan mezun sorgu yargıcıydı, geçenlerde gelmişti. Şu boylu boslu olan Mavrikiy Mavrikiç, onu da tanıyor, o da tanıdık biri. Peki ya şu göğüslerinde nişan plakası olanlar, onlar ne diye gelmişlerdi? İki tane de köylü... Kapının orada ise Kalganov ve Trifon Borisiç...</p>
				<p>“Baylar... Neler oluyor, baylar?” dedi Mitya, ama birden sanki kendinden geçmiş, kendinde değilmiş gibi bütün gücüyle haykırdı:</p>
				<p>“An-lı-yo-rum!”</p>
				<p>Gözlüklü genç adam birden öne çıktı ve Mitya’ya doğru bir adım attıktan sonra heybetli bir şekilde, ama biraz da acele ederek konuşmaya başladı:</p>
				<p>“Size söyleyeceklerimiz var... kısacası şuraya, işte şuraya, divana oturmanızı rica edeceğim... Kesinlikle sizinle konuşmamız gerekiyor.”</p>
				<p>“İhtiyar!” diye bağırdı Mitya kudurmuş gibi. “İhtiyar, ihtiyarın kanı!... An-lı-yo-rum!”</p>
				<p>Ve birden sanki yıldırım çarpmış gibi yanında duran sandalyeye çöktü.</p>
				<p>“Anlıyor musun? Anlıyormuş! Baba katili canavar, ihtiyar babanın kanı seni çağırıyor!” Mitya’ya doğru ilerleyen yaşlı emniyet amiri birden kükrer gibi bağırdı. Kendini kaybetmişti, kıpkırmızı oldu, tir tir titriyordu.</p>
				<p>“Ama böyle olmaz ki!” diye bağırdı kısa boylu genç adam. “Mihail Makariç, Mihail Makariç! Bu şekilde olmaz, olmaz, efendim!.. Konuşmama izin vermenizi rica ederim... Sizden böyle bir şeyi asla beklemezdim...”</p>
				<p>“Ama bu bir kâbus beyler, bir kâbus!” diye bağırdı emniyet amiri. “Şuna bakın: Gece vakti, sarhoş halde, sürtüğün biriyle beraber ve babasının kanına bulanmış... Kâbus! Kâbus!”</p>
				<p>“Azizim Mihail Makariç, sizden bütün gücümle bu defalık hislerinize hâkim olmanızı rica ediyorum,” dedi savcı hızlı hızlı konuşarak ihtiyara, “aksi takdirde...”</p>
				<p>Ama ufak tefek sorgu yargıcı, sözünü bitirmesine fırsat vermedi; Mitya’ya döndü ve sert ve ciddi bir şekilde ve yüksek sesle şöyle dedi:</p>
				<p>“Müstafi teğmen Bay Karamazov, babanız Fedor Pavloviç Karamazov’u bu gece öldürmekle suçlandığınızı size bildirmek zorundayım...”</p>
				<p>Başka şeyler de söyledi, savcı da sanki bazı laflar etti, ama Mitya duysa bile artık bu sözleri anlamıyordu. Hepsini vahşi bakışlarıyla süzüyordu...</p>
				</div>
  </body>
</html>