<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter6">
<div class="html5_section">
				<div class="html5_header">
					<h1 class="book">İKİNCİ KİTAP</h1>
					<h1 class="book-title wide">YERSİZ BİR TOPLANTI</h1>
				<h1 class="chapter-num">I</h1>
				<h1 class="chapter-title">MANASTIRA GELDİLER</h1>
				</div>
				
				<p>Çok güzel, ılık ve pırıl pırıl bir gündü. Ağustos sonuydu. Staretsle görüşmenin ikinci sabah ayininden sonra, on bir buçuğa doğru yapılması kararlaştırılmıştı. Ancak manastır ziyaretçilerimiz sabah ayinine teşrif etmemişler, tam herkes dağılırken içeri girmişlerdi. İki arabayla geldiler: Çok şık olan birinci arabada Pyotr Aleksandroviç Miusov ve onun yirmi yaşlarında çok genç bir adam olan uzaktan akrabası Pyotr Fomiç Kalganov bulunuyordu. Bu genç adam üniversiteye girmeye hazırlanıyordu; o sıralar evinde kaldığı Miusov ise nedense onu üniversiteye girmek ve bitirmek üzere kendisiyle birlikte yurtdışına, Zürich’e ya da Yena’ya gelmek için ayartmaya çalışıyordu. Delikanlı henüz kararını vermemişti. Düşünceli ve dalgın gibiydi. Hoş bir yüzü vardı. Sağlam yapılı, oldukça uzun boyluydu. Bakışlarında garip bir donukluk görülüyordu. Bütün çok dalgın insanlar gibi, bazen ısrarla ve uzun uzun yüzünüze bakıyor, ama sizi hiç görmüyordu. Bazen de –yalnızca birisiyle baş başa kaldığında– korkunç konuşkan, coşkulu biri oluverdiği, neye olduğu bilinmez durmadan güldüğü anlar da olurdu. Ama onun bu canlılığı, ortaya çıktığı çabuklukla sönüverirdi. Her zaman iyi, hatta zarif giyinirdi; daha o yaşta kendisine ait küçük bir servete sahipti ve çok daha fazlasına sahip olmayı umuyordu. Alyoşa’yla arkadaştı.</p>
				<p>Miusov’un arabasından çok çok gerilerde kalan yaşlı iki kır atın çektiği son derece eski, her tarafından sesler gelen, ama içi geniş, kiralık bir arabayla da Fedor Pavloviç ve İvan Fedoroviç geliyorlardı. Dmitriy Fedoroviç’e bir gün öncesinden toplantının günü de, saati de bildirilmişti, ama geç kalmıştı. Ziyaretçiler, arabaları duvarın yanında, misafirhanenin önünde bıraktılar ve yürüyerek içeri girdiler. Fedor Pavloviç’in dışında üçü de herhalde daha önce hiç manastır görmemişlerdi. Miusov otuz yıldır belki kiliseye de gitmemişti. Takındığı bir parça teklifsiz tavrın da hissedildiği bir merakla etrafına bakıyordu. Ancak onun gözlemci aklı için manastırın içinde alışılmış kilise ve idare binalarından başka hiçbir şey yoktu. Kiliseden son çıkanlar şapkaları ellerinde haç çıkararak geçtiler. Basit halk arasında daha yüksek muhitten ziyaretçiler, iki-üç hanımefendi, çok yaşlı bir general de vardı; bunların hepsi de misafirhanede kalıyordu. Dilenciler hemen ziyaretçilerimizin etrafını sardılar, ama hiç kimse onlara bir şey vermedi. Sadece Petruşa Kalganov, cüzdanından bir on kapiklik çıkardı, aceleyle ve nedendir bilinmez utana sıkıla bir kadının eline sıkıştırdı ve “Eşit olarak paylaşın” dedi. Bunu yaparken yol arkadaşlarından hiçbiri bir şey anlamamıştı. Utanacak hiçbir şey yoktu; ama bunu fark edince daha da çok utandı.</p>
				<p>Ancak bir tuhaflık vardı; aslında onları beklemeleri, hem belki biraz da hürmetle beklemeleri gerekirdi: Biri daha geçenlerde bin ruble bağışlamıştı, diğeri ise çevrenin en zengin toprak ağası ve çok okumuş biriydi. Ayrıca nehirde balık avlama konusundaki davanın alacağı seyre göre buradaki herkesin bir dereceye kadar bağımlı olduğu biriydi. Ancak resmi kişilerden hiçbiri onları karşılamaya gelmemişti. Miusov, kilisenin yanındaki mezar taşlarına dalgın dalgın baktı ve bu mezarların, böyle “kutsal” bir yerde gömülebilmek için burada yatanlara pek pahalıya mal olduğunu belirtmek istedi, ama bir şey söylemedi. Basit liberal alaycılığı nerdeyse öfkeye dönüşmek üzereydi.</p>
				<p>“Aksi şeytan, bu karışıklıkta kime sormalı... Bunu halletmek gerekir, çünkü zaman geçiyor,” diye mırıldandı kendi kendine konuşur gibi.</p>
				<p>Birden yanlarına yaşlı, dazlak kafalı, yazlık geniş bir pardösü giymiş, küçük gözleri tatlı tatlı bakan bir bey yaklaştı. Şapkasını kaldırarak selam verdikten sonra peltek peltek konuşarak kendini herkese Tula toprak ağalarından Maksimov olarak tanıttı. Hemen bizim yolcuların derdiyle ilgilendi.</p>
				<p>“Starets Zosima keşişhanede oturur, sımsıkı kapalı keşişhanede, manastırdan dört yüz adım ilerde, koruyu geçince, evet koruyu geçince...”</p>
				<p>“Bunu ben de biliyorum, efendim, koruyu geçince,” diye cevap verdi ona Fedor Pavloviç, “ama yolu tam olarak hatırlamıyoruz, çoktandır gelmedik de.”</p>
				<p>“İşte şu kapıdan geçeceksiniz, sonra dosdoğru korudan... korudan gidin. Beraber gidelim. Buyrun... Ben de geleyim... Ben de... İşte buradan, buradan...”</p>
				<p>Kapıdan geçtiler ve korudan yola devam ettiler. Altmış yaşlarında bir adam olan toprak ağası Maksimov yürümüyor, adeta yanlarında koşuyor, bir yandan da elinde olmayan bir merakla hepsini inceliyordu. Gözleri dışarı fırlamış gibiydi.</p>
				<p>“Bakar mısınız, biz bu staretsin yanına kendi işimiz için gidiyoruz,” dedi sert bir şekilde Miusov. “Biz ‘bu zattan’ randevu aldık. Yolu gösterdiğiniz için size minnettarız, ama sizden bizimle birlikte içeri girmemenizi rica ederiz.”</p>
				<p>“Ben gittim, gittim, ben onun yanına daha önce gittim... <em>Un chevalier parfait!</em><a class="si-noteref epub-type_noteref" href="#f7" id="ref_f7">7</a>” dedi ve parmağını şaklattı toprak ağası.</p>
				<p>“Kim bu <em>chevalier</em><a class="si-noteref epub-type_noteref" href="#f8" id="ref_f8">8</a>?” diye sordu Miusov.</p>
				<p>“Starets, muhteşem starets, starets... Manastırın onuru ve şanı. Zosima. O, öyle bir starets ki...”</p>
				<p>Ancak onun bu kopuk kopuk sözlerini, yolculara yetişen papaz başlığı giymiş, orta boylu, çok solgun ve zayıf bir rahip kesti. Fedor Pavloviç ve Miusov durdular. Rahip, son derece nazik bir şekilde nerdeyse yarı beline kadar eğilerek şöyle dedi:</p>
				<p>“Başrahip peder keşişhaneye ziyaretinizden sonra hepinizi odasında naçizane yemeğe davet ediyor beyler. Odasında en geç saat birde. Sizi de davet ediyor,” diyerek Maksimov’a döndü. </p>
				<p>“Mutlaka gelirim!” diye bağırdı Fedor Pavloviç. Bu davete müthiş sevinmişti, “Mutlaka! Biliyor musunuz, hepimiz de burada dürüst davranacağımıza söz vermiştik... Ya siz, Pyotr Aleksandroviç, siz de teşrif edecek misiniz?”</p>
				<p>“Tabii, niye gitmeyim? Zaten onların buradaki bütün âdetlerini görmeye gelmedim mi? Yalnızca bir tek konuda zorluğum var. O da şu anda sizinle birlikte bulunmam Fedor Pavloviç...”</p>
				<p>“Üstelik Dmitriy Fedoroviç de henüz ortalarda yok.”</p>
				<p>“Hoş, hiç gelmese çok daha iyi olurdu. Sizin oluşturduğunuz bütün bu kötü ve özensiz tablo, hele siz de içindeyken hoşuma mı gidiyor sanıyorsunuz? Tamam, yemeğe geleceğiz, başrahip pedere teşekkür ediniz,” dedi rahibe dönerek.</p>
				<p>“Hayır, ben sizi staretse götürmekle görevliyim,” diye yanıt verdi rahip.</p>
				<p>“Ben de öyleyse başrahip pedere gideyim,” diye cırıldadı toprak ağası Maksimov. </p>
				<p>“Başrahip peder şu anda meşgul, ama nasıl isterseniz...” dedi rahip tereddüt ederek.</p>
				<p>Toprak ağası Maksimov, gerisin geriye manastıra doğru koşarken Miusov yüksek sesle, “Çok yapışkan bir ihtiyarcık,” dedi.</p>
				<p>“Von Sohn’a benziyor,” dedi birden Fedor Pavloviç.</p>
				<p>“Siz bu kadar bilirsiniz... Neden von Sohn’a benziyormuş? Von Sohn’u gözünüzle gördünüz mü ki?”</p>
				<p>“Resmini gördüm. Yüzünün çizgileriyle olmasa da açıklaması zor bir nedenle benziyor. Von Sohn’un çok temiz bir kopyası. Her zaman yüzüne bir bakışta tanırım.”</p>
				<p>“Belki de siz bu işin erbabısınız. Yalnız bir şey var, Fedor Pavloviç, birbirimize kibar davranmaya söz verdiğimizi demin siz buyurmuştunuz, hatırlarsanız. Size söylüyorum, kendinize hâkim olun. Soytarılık etmeye başlarsanız beni de sizinle aynı kefeye koymalarını istemem... Bakın, ne biçim adam,” diyerek rahibe döndü, “onunla birlikte namuslu insanların yanına girmeye korkuyorum.”</p>
				<p>Rahibin soluk, kanı çekilmiş dudaklarında ince, suskun bir gülümseme belirdi. Gülümsemesinde kendine özgü bir kurnazlık da yok değildi, ama hiçbir yanıt vermedi. Onurundan sustuğu apaçık ortadaydı. Miusov, yüzünü daha da çok buruşturdu.</p>
				<p>“Topunu şeytan alsın, asırlar boyunca sadece kalıplaşmış bir dış görünüş, ama aslında şarlatanlık ve saçmalık!” diye kafasından geçirdi.</p>
				<p>“İşte keşişhaneye de geldik!” diye bağırdı Fedor Pavloviç. “Parmaklık ve kapı kapalı.”</p>
				<p>Kapının üzerindeki ve yanındaki aziz resimleri önünde geniş geniş el kol hareketleriyle haç çıkarmaya koyuldu.</p>
				<p>“Başkasının manastırına kendi kurallarınla giremezsin,” dedi. “Yirmi beş aziz bu keşişhaneye kapanmışlar, birbirlerine bakıp lahana yiyorlar. Bir tek kadın bile kapıdan içeri giremez. İşte bu, özellikle çok mükemmel bir şey. Gerçekten de öyle. İşittiğime göre, sadece starets hanımları kabul ediyormuş, değil mi?” diye sordu birden rahibe.</p>
				<p>“Basit halktan kadınlar da artık buraya geliyorlar, işte şurada, galeride yatıp bekliyorlar. Yüksek tabakadan hanımlar içinse aynı galeri üzerinde, ama parmaklığın dışında iki küçük oda yapıldı. İşte pencereleri şunlar. Starets sağlığı yerinde olduğu zamanlar onların yanına içerdeki bir geçitten geçerek gidiyor, yani her şey yine de parmaklığın arkasında. Şimdi de Harkovlu toprak ağalarından birinin karısı Bayan Hohlakova hasta kızıyla birlikte bekliyor. Son zamanlarda halkın karşısına nadiren çıkacak kadar zayıf düştüğü halde sanırım onların yanına çıkmaya söz verdi.”</p>
				<p>“Demek ki, keşişhaneden hanımefendilere ulaşacak bir geçit yine de var. Aklınıza bir şey gelmesin aziz peder, öylesine söyledim. Biliyor musunuz, duydunuz mu, Aynaroz’da sadece kadınların ziyareti yasak değilmiş, üstelik kadınlar, hatta dişi hiçbir yaratık, tavuk, hindi, inek bile içeri alınmıyormuş...”</p>
				<p>“Fedor Pavloviç, geri döneceğim ve sizi burada tek başınıza bırakacağım. Ben olmasam sizi kolunuzdan tutup buradan atarlar, sizi uyarıyorum.”</p>
				<p>“Size ne zararım var, Pyotr Aleksandroviç. Baksanıza,” diye bağırdı birden keşişhane parmaklığının ötesine geçerek, “baksanıza, nasıl bir gül vadisinde yaşıyorlar!”</p>
				<p>Gerçekten de, şu anda gül yoktu ama dikebildikleri her yerde pek çok nadir ve çok güzel sonbahar çiçeği vardı. Çiçeklere tecrübeli bir elin özenle baktığı belliydi. Çiçeklikler, kilise parmaklıkları içinde ve mezarlar arasında bulunuyordu. Staretsin hücresinin bulunduğu ahşap, tek katlı, girişinin önünde taraça bulunan evceğiz de aynı şekilde çiçeklerle çevrilmişti. </p>
				<p>“Peki, eski starets Varsonofiy zamanında bunlar var mıydı? Onun zarif şeyleri sevmediğini söylerler, hatta kadınların üzerine yürür, sopayla dövermiş,” dedi Fedor Pavloviç, merdivenden çıkarken.</p>
				<p>“Starets Varsonofiy, gerçekten de zaman zaman bir meczup gibi görünürdü, ama birçokları da saçma sapan şeyler anlatıyorlar. Sopayla hiçbir zaman hiç kimseye vurmamıştır,” diye karşılık verdi rahip. “Şimdi beyler, bir dakika bekleyin, geldiğinizi haber vereyim.”</p>
				<p>“Fedor Pavloviç, son kez söylüyorum, işitiyor musunuz? Doğru dürüst davranın, yoksa size hesabını sorarım,” diye bir kere daha mırıldanma fırsatı buldu Miusov.</p>
				<p>“Hiç anlamıyorum, niye bu kadar heyecanlısınız,” dedi Fedor Pavloviç alay ederek, “yoksa günahlarınızdan mı korkuyorsunuz? Söylediklerine göre, kimin ne için geldiğini gözünden anlarmış. Hem, sizin gibi Parisli ve ilerici bir beyefendi bunların düşüncesine ne kadar da büyük değer veriyor, şaşırttınız beni doğrusu!”</p>
				<p>Ancak Miusov, bu alaylı sözlere karşılık verecek zamanı bulamadı, içeri davet edilmişlerdi. İçeriye biraz öfkeli girdi...</p>
				<p>“Şimdiden biliyorum, sinirliyim, tartışmaya gireceğim... öfkelenmeye başlayacağım, hem kendimi, hem de düşüncemi küçük düşüreceğim,” diye geçirdi içinden.</p>				
				</div>
				<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f7"><a class="backref" href="#ref_f7">7</a> (Fr.) Mükemmel bir şövalye!</div>
	<div class="si-footnote html5_aside epub-type_footnote" id="f8"><a class="backref" href="#ref_f8">8</a> (Fr.) Şövalye.</div>
</div>
  </body>
</html>