<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter55">
<div class="html5_section">
				<div class="html5_header">
				<h1 class="chapter-num">II</h1>
				<h1 class="chapter-title">TEHLİKE İŞARETİ</h1>
				</div>
				
				<p>Yarbaylıktan emekli olduktan sonra yedinci dereceden memurluğa giren emniyet amirimiz Mihail Makaroviç Makarov iyi bir adamdı. Dul kalmıştı. Şehrimize topu topu üç yıl önce gelmişti, ama özellikle “toplum birliğini sağlamadaki” başarısıyla herkesin takdirini kazanmıştı. Konuğu hiç eksik olmazdı ve hatta konuksuz yaşayamazdı. Her gün mutlaka birileri, iki ya da en azından bir kişi evinde yemeğe kalırdı, konuksuz masaya oturulmazdı. Her türlü bahaneyle, hatta zaman zaman hiç beklenmedik bahanelerle yemek davetleri olurdu. Yemekler pek öyle ince zevk ürünü olmasa da boldu, harika balıklı çörekler yapılırdı. Şarapların cinsi çok iyi değildi, ama boldu. İlk girilen oda son derece süslü bir bilardo salonuydu. Her bekâr adamın evindeki bilardo salonunun gerekli donanımını oluşturan siyah çerçeveli İngiliz yarış atı resimleri de bu süslere dahildi. Akşamları yalnızca bir masa da olsa iskambil oynanırdı. Şehrimizin kalburüstü insanları karıları ve kızlarıyla birlikte dans etmek için sık sık bu evde toplanırlardı. Mihail Makaroviç karısını kaybetmişti, ama kendisine iki kız torun vermiş ve epey bir zaman önce dul kalmış olan kızıyla birlikte mazbut bir aile hayatı sürerdi. Kızlar artık büyümüş ve eğitimlerini tamamlamışlardı. Çirkin değillerdi, şen şakrak kızlardı. Drahomaları olmadığını herkes bildiği halde sosyetenin gençlerini yine de dedelerinin evine çekerlerdi. Mihail Makaroviç işten pek anlamazdı, ama görevini diğer pek çok insandan daha kötü de yapmazdı. Açık söylemek gerekirse pek okumuş biri değildi, hatta idari yetkisinin sınırlarını belirlerken kaygısız davranan bir adamdı. O günkü rejimin bazı reformlarını anlamamasına olanak yoktu, ama bunları yorumlarken zaman zaman çok belirgin bazı hatalar yapardı. Bunun nedeni yeteneksiz biri olması değil, sadece kişilik olarak kaygısız bir adam olmasıydı, çünkü derin derin düşünmeye zamanı yoktu. “Ben ruh olarak sivillikten ziyade askerliğe yakınım, efendim,” diye ifade ederdi kendisini. Köylü reformunun esasları hakkında bile sanki hâlâ doğru, kesin ve net bir anlayışa sahip olamamış gibiydi. Bu esasları, deyim yerindeyse yıllar geçtikçe bilgilerini deneye deneye ve gayri ihtiyari artırarak öğreniyordu. Oysa ki, kendisi de bir toprak sahibiydi. Pyotr İlyiç, bu akşam Mihail Makaroviç’in evinde mutlaka bir konukla karşılaşacağından kesinlikle emindi, ama hangisiyle onu bilmiyordu. İşte tam bu sırada savcıyla belediye tabibimiz Varvinskiy oyun masasında oturuyorlardı. Varvinskiy, Petersburg’dan şehrimize yeni gelmiş, Petersburg Tıp Akademisi’ni parlak bir şekilde bitirmiş genç bir adamdı. Savcı, yani aslında savcı yardımcısı olan, ama şehrimizde herkesin savcı diye adlandırdığı İppolit Kirilloviç ise topu topu otuz beş yaşlarında kendine özgü değişik biriydi. Veremli gibi biriydi, çok şişman ve çocuksuz bir kadınla evliydi. Gururlu ve sinirli, son derece akıllı, iyi kalpli bir insandı. Karakterinin herhalde tek kötü tarafı, kendisini gerçekte meziyetlerinin olanak verdiğinden biraz daha yüksekte görmesiydi. Bu yüzden de her zaman huzursuz görünürdü. Ayrıca, örneğin, psikoloji uzmanlığı gibi, insan ruhu konusunda özel bilgilere sahip olmak gibi, suçluyu ve suçlunun işlediği suçu anlama yeteneği gibi bazı yüksek ve ustaca eğilimleri de vardı. Bu anlamda kendisini biraz hor görülmüş ve hizmetleri takdir edilmemiş biri sayardı. Her zaman yüksek çevrelerde kendisine gereken değerin verilmediğine ve düşmanları bulunduğuna inanırdı. Hatta karamsar olduğu anlarda istifa edip ağır ceza avukatlığına geçme tehditleri bile savururdu. Karamazovların bu beklenmedik cinayet davası onu adeta tepeden tırnağa sarsmıştı: “Bütün Rusya’nın duyacağı bir dava” diye düşünüyordu. Ama bunu söyleyerek yine fazla ileriye gitmiş oluyorum.</p>
				<p>Topu topu iki ay önce Petersburg’dan şehrimize gelmiş olan sorgu yargıcımız Nikolay Parfenoviç Nelüdov ise yan odada hanımlarla oturuyordu. Bütün bu insanların “cinayet” akşamı bir icra amirinin evinde sanki sözleşmiş gibi bir araya toplanmış olmaları sonradan şehrimizde çok konuşulmuş ve hatta hayret uyandırmıştı. Oysa mesele çok basit ve son derece doğaldı: İppolit Kirilloviç’in karısının iki gündür dişi ağrıyordu, karısının iniltilerinden kaçmak istemişti; doktor ise akşamları kâğıt oynamadan yapamazdı. Nikolay Parfenoviç Nelüdov da daha üç gün önceden bu akşam için Mihail Makaroviç’e gitmeyi planlamıştı. Deyim yerindeyse tesadüfen uğramış gibi yapacaktı. Mihail Makaroviç’in büyük torunu Olga Mihaylovna’yı, kızın bir sırrını bildiğini, yani o gün doğum günü olduğu halde şehirdekileri dansa çağırmamak için bunu sosyetimizden kasten gizlediğini bildiğini söyleyerek şaşırtmak istiyordu. Kızın sözde yaşının öğrenilmesinden korktuğunu, sırrını bildiğine göre artık ertesi gün gidip herkese anlatacağını vs. vs. söyleyip gülüşeceklerdi. Sevimli delikanlı böyle konularda gerçekten tam bir haylazdı. Zaten hanımlarımız da onu haylaz diye çağırırlardı. Galiba bu durum, onun da hoşuna gidiyordu. Bununla birlikte son derece iyi bir çevreden, iyi bir aileden geliyordu, iyi bir eğitimi ve temiz duyguları vardı. Uçarı olmasına rağmen son derece masum ve daima nazik davranan biriydi. Kısa boylu, zayıf ve narin yapılıydı. İncecik bembeyaz parmaklarında her zaman çok büyük taşlı birkaç yüzük pırıl pırıl parlardı. Görevini yaparken sahip olduğu önemi ve yükümlülüklerini adeta kutsal bir şey derecesine yükselterek olağanüstü şekilde ciddi bir tavır takınırdı. Özellikle sorgulamalar sırasında basit halktan katilleri ve suçluları şaşırtmakta çok başarılıydı ve aslında bu adamlarda kendisine karşı bir saygı uyandırmasa bile bir parça şaşkınlık yaratırdı.</p>
				<p>Pyotr İlyiç emniyet amirinin evine girdiğinde şaşırıp kalmıştı: Orada bulunanların her şeyi bildiklerini anladı. Oyun kâğıtlarını bir yana atmışlar, dikilmiş tartışıyorlardı. Hatta Nikolay Parfenoviç hanımların yanından koşup gelmiş ve en kavgacı ve atak görünümünü takınmıştı. Pyotr İlyiç’i akılları durduran bir haber karşılamıştı: İhtiyar Fedor Pavloviç gerçekten de bu akşam evinde öldürülmüştü, öldürülmüş ve soyulmuştu. Bu durum biraz önce şu şekilde öğrenilmişti:</p>
				<p>Bahçe duvarının yanında yaralı durumda bulunan Grigoriy’in karısı Marfa İgnatyevna, yatağında horul horul uyuduğu ve sabaha kadar da aynı şekilde uyuyabileceği halde birden uyanıvermişti. Bunun nedeni, yan odada kendini bilmeden yatan Smerdyakov’un korkunç bir çığlık atmasıydı. Bu öyle bir çığlıktı ki, sara nöbeti her zaman bu çığlıklarla başlardı ve Marfa İgnatyevna’yı hayatı boyunca her zaman müthiş korkutmuş ve gerçekten hasta edecek kadar etkilemişti. Buna asla alışamıyordu. Marfa İgnatyevna uyku sersemliğiyle yerinden fırladı ve hemen hemen baygın bir halde Smerdyakov’un odasına koştu. Ama oda çok karanlıktı, sadece ses duyuluyordu, hasta korkunç şekilde hırıldamaya ve çırpınmaya başlamıştı. Marfa İgnatyevna bir çığlık attı ve kocasına seslendi. Ancak yerinden kalktığı sırada kendisine Grigoriy zaten yatağında değilmiş gibi geldi. Yatağa koştu, eliyle yokladı, ancak yatak gerçekten de boştu. Demek ki gitmişti, nereye gitmişti acaba? Koşarak kapının eşiğine çıktı ve eşikten ürkek ürkek Grigoriy’e seslendi. Kuşkusuz cevap alamadı, ama gecenin sessizliği içinde bahçeden, sanki uzak bir köşeden gelen birtakım iniltiler duydu. Kulak kabarttı; iniltiler tekrar başlamıştı ve iniltilerin gerçekten de bahçeden geldiğini anladı. “Aman Tanrım, aynen Lizaveta Smerdyaşçaya’nın o geceki iniltileri!”  diye geçti dağınık zihninden. Korka korka merdivenden indi ve bahçe kapısının açık olduğunu fark etti. “Doğru, evet orada, iki gözüm,” diye düşündü, bahçe kapısına yaklaştı ve birden Grigoriy’in bitkin, iniltili ve korkunç bir sesle “Marfa, Marfa!” diye bağırarak kendisini çağırdığını net olarak duydu. “Aman Yarabbim, felaketten koru bizi,” diye fısıldadı ve sese doğru giderek Grigoriy’i buldu. Ama duvarın yanında, ilk düştüğü yerde değil, duvardan yirmi adım kadar uzakta buldu. Sonradan anlaşıldığına göre, Grigoriy kendine geldikten sonra yerde sürüne sürüne, hem de galiba uzunca bir süre birkaç kez kendini kaybedip bayılarak sürüne sürüne ilerlemişti. Marfa İgnatyevna onun kanlar içinde olduğunu fark etti ve avaz avaz bağırmaya başladı. Grigoriy ise çok hafif bir sesle kesik kesik “Öldürdü... babasını öldürdü... ne bağırıyorsun ahmak kadın... koş, haber ver...” diye mırıldanıyordu. Ama Marfa İgnatyevna yatışmıyor ve durmadan bağırıyordu. Birden beyin penceresinin açık olduğunu ve ışık yandığını fark edince oraya koştu ve Fedor Pavloviç’e seslenmeye başladı. Ama pencereden içeri bakınca korkunç manzarayı gördü: Beyefendi yerde sırtüstü, hareketsiz yatıyordu. Açık renk sabahlığının ve beyaz gömleğinin göğsü kan içindeydi. Masanın üzerindeki mum, kanı ve Fedor Pavloviç’in hareketsiz ölü suratını pırıl pırıl aydınlatıyordu. Marfa İgnatyevna bu anda korkunun en son safhasındaydı ve kendini pencereden geriye attı, bahçeden koşarak çıktı, kapının sürgüsünü açtı ve kafasını geriye atarak komşu Marya Kondratyevna’ya koştu. Ana-kız komşu kadınlar derin uykudaydılar, ama Marfa İgnatyevna’nın panjurlara kuvvetli ve ısrarlı vuruşları ve haykırışları üzerine uyandılar ve pencereye koştular. Marfa İgnatyevna kopuk kopuk, çığlıklar atarak ve haykırarak meseleyi anlattı, onları yardıma çağırdı. Yersiz yurtsuz Foma da o gece tesadüfen onlarda kalıyordu. Hemen onu da kaldırdılar ve üçü birden cinayet yerine koştular. Yolda Marya Kondratyevna daha demin, saat dokuzda bahçelerinden bütün çevreye dağılan korkunç ve keskin bir çığlık duyduğunu hatırladı- kuşkusuz bu, duvarın üzerine çıkıp oturan Dmitriy Fedoroviç’in ayaklarına elleriyle yapıştığı sırada “baba katili!” diye haykıran Grigoriy’in çığlığıydı. “Birisi bir çığlık attı ve birden sesi kesildi,” diyordu Marya Kondratyevna koşarken. Grigoriy’in yattığı yere gelen iki kadın Foma’nın yardımıyla onu pavyona taşıdılar. Işığı yaktılar ve Smerdyakov’un henüz sakinleşmediğini, odasında çırpınıp durduğunu, gözlerinin kaydığını, ağzının köpük içinde olduğunu gördüler. Grigoriy’in başını sirkeli suyla sildiler. Grigoriy tamamen kendine geldi ve hemen “Bey ölmüş mü?” diye sordu. İki kadın ve Foma o zaman beye bakmaya gittiler ve bahçeye girerken bu kez sadece pencerenin değil, evin bahçeye açılan kapısının da ardına kadar açık olduğunu gördüler. Oysaki, bey bir haftadır her gece daha akşamdan bu kapıyı sımsıkı kilitliyor ve Grigoriy’in bile kapıyı çalmasına hiçbir şekilde izin vermiyordu. Kapının açık olduğunu görünce hepsi de, yani iki kadın ve Foma “sonradan bir şey çıkmasın diye” beyin odasına girmekten çekindiler. Geri döndüklerinde Grigoriy hemen emniyet amirine koşmalarını söyledi. Marya Kondratyevna koşarak gitti ve emniyet amirinin evindeki herkesi ayağa kaldırdı. Pyotr İlyiç’in gelişi, bundan sadece beş dakika sonraydı. Öyle ki, Pyotr İlyiç, artık yalnızca kafasındaki tahminler ve hükümlerle değil, ayrıca suçlunun kim olduğu hakkındaki genel tahmini doğrulayan öyküsüyle de bir görgü tanığı olarak gelmiş oluyordu (bununla birlikte, en son dakikaya kadar ruhunun derinlerinde buna inanmayı reddediyordu).</p>
				<p>Hızlı hareket etmeye karar verdiler. Hemen komiser yardımcısına dört kadar tanık bulma görevi verdiler ve artık burada uzun uzun anlatmayacağım birtakım kurallara uyarak Fedor Pavloviç’in evine girdiler ve olay yerinde soruşturma yaptılar. Yeni gelen girişken belediye tabibi, emniyet amiriyle savcı ve sorgu yargıcına kendiliğinden eşlik etmek istedi. Kısaca şu kadarını belirteceğim: Fedor Pavloviç kafatası kırılarak öldürülmüştü, ancak kafasına neyle vurulmuştu? Büyük olasılıkla daha sonra da Grigoriy’i yaralayan silahla. Mümkün olan tıbbi yardım yapıldıktan sonra zayıf ve kesik kesik bir sesle nasıl yaralandığını oldukça düzgün bir şekilde anlatan Grigoriy’i dinleyip silahı aramaya başladılar. Ellerinde fenerle duvar boyunca arıyorlardı ve bahçedeki yola fırlatılıp atılmış olan havanelini buldular. Fedor Pavloviç’in yattığı odada dikkati çeken hiçbir dağınıklık görmediler, ama paravananın arkasında, Fedor Pavloviç’in yatağının yanında, üzerinde “Meleğim Gruşenka’ya, eğer gelmek isterse üç bin ruble hediyem” yazan, altına da herhalde sonradan Fedor Pavloviç tarafından “ve pilicime” sözü eklenmiş olan kalın kâğıttan büyük bir zarf buldular. Zarfın üzerinde kırmızı mühür mumundan üç tane büyük mühür vardı, ama zarf açılmıştı ve içi boştu: Para alınmıştı. Zarfın bağlanmış olduğu ince kırmızı kurdeleyi de yerde buldular. Pyotr İlyiç’in ifadesinde savcıyı ve sorgu yargıcını olağanüstü etkileyen bir husus vardı: Dmitriy Fedoroviç’in şafak vaktine doğru mutlaka kendisini vuracağını ve bunda kararlı olduğunu tahmin ediyordu. Pyotr İlyiç’e de bundan kendisi söz etmiş, tabancayı onun yanında doldurmuş, notu onun yanında yazmış ve cebine koymuştu vs. vs. Ona hâlâ inanmak istemeyen Pyotr İlyiç, bu intiharı önlemek için birilerine haber vermekle tehdit edince de Mitya yayvan yayvan sırıtarak “Yetişemezsin ki” diye cevap vermişti. Şu halde suçluyu yakalamak için belki de gerçekten kendisini vurmaya kalkışmadan önce Mokroye’ye ulaşmak gerekiyordu. “Kesinlikle öyle, kesinlikle öyle!” diye tekrarladı savcı olağanüstü bir heyecanla. “Bu tür serserilerde noktası noktasına böyle olur: Yarın kendimi öldüreceğim, ama ölmeden önce bir âlem yapayım” derler. Dükkândan nasıl şarap ve yiyecek aldığına ilişkin öykü, savcıyı daha da heyecanlandırdı. “Şu tüccar Olsufyev’i öldürüp bin beş yüz rublesini çalan delikanlıyı hatırlarsınız beyler, hemen berbere gitmiş saçlarını kıvırtmış, sonra da parayı gizleme gereği bile duymadan, neredeyse elinde taşıyarak kızların yanına yollanmıştı.” Ancak soruşturma hepsini oyalıyordu; Fedor Pavloviç’in evindeki arama, formaliteler vs. Bütün bunlar zaman alıyordu, işte bu yüzden kendileri yola çıkmadan iki saat kadar önce tam da o sırada maaş almak için şehre gelmiş olan bölge komiseri Mavrikiy Mavrikiyeviç Şmertsov’u Mokroye’ye gönderdiler. Mavrikiy Mavrikiyeviç’e Mokroye’ye gidip ortalığı telaşa vermeden gerekli kişiler gelinceye kadar “suçluyu” sürekli göz hapsinde tutması, keza tanıkları ve muhafızları bulması için vs. vs. talimat verdiler. Mavrikiy Mavrikiyeviç de öyle hareket etti,<em> incognito</em> durumunu korudu ve sadece eski bir tanıdığı olan Trifon Borisoviç’e bu sırrı birazcık açtı. Bu, tam Mitya’nın karanlıkta balkonda kendisini arayan han sahibiyle karşılaştığı, üstelik de burada Trifon Borisoviç’in yüzünde ve sözlerinde ani bir değişiklik olduğunu fark ettiği andı. Ne Mitya ne de başka biri gözlendiğini bilemezdi; Mitya’nın tabanca kutusu Trifon Borisoviç tarafından çoktan aşırılmış ve kuytu bir köşeye gizlenmişti. Ancak sabahın beşinde, hemen hemen şafak sökerken bütün idareciler, emniyet amiri, savcı ve sorgu yargıcı iki ekip halinde, iki troykayla geldiler. Doktor ise ertesi sabah cesede otopsi yapacağını bahane ederek Fedor Pavloviç’in evinde kalmıştı, ama onun asıl ilgilendiği hasta uşak Smerdyakov’un durumuydu. Doktor yola çıkmakta olan arkadaşlarına heyecanla “Kırk sekiz saat boyunca aralıksız tekrarlanan bu şiddetli ve uzun süreli sara nöbetlerine nadiren rastlarsın, bilimin konusuna girer bu,” diyordu ve arkadaşları da bu buluşu yüzünden onu tebrik ediyorlardı. Bunun yanı sıra savcı ve sorgu yargıcı, doktorun, Smerdyakov’un sabaha sağ çıkmayacağını en kesin ifadeyle eklediğini de çok iyi anımsıyorlardı.</p>
				<p>Şimdi, uzun, ama gerekli olan bir açıklamadan sonra öykümüzün bir önceki kitabında kaldığımız yere geri dönelim.</p>
				
				
				
				</div>
  </body>
</html>