<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter35">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">İSYAN</h1>
				</div>
				
				<p>“Sana bir itirafta bulunmalıyım,” diye söze başladı İvan. “Yakınlarımı nasıl seveceğimi hiçbir zaman bilemedim. Bence özellikle yakınlarını sevmek, yabancıları sevmekten daha zordur. Bir yerde ‘Merhametli Yoanna’<a class="si-noteref epub-type_noteref" href="#f38" id="ref_f38">38</a> hakkında bir şeyler okumuştum. Bu aziz, aç ve donmak üzere olan bir yolcunun kendisine gelip onu ısıtmasını istediğinde bu yolcuyla birlikte yatağa girip yatmış, ona sarılmış ve korkunç bir hastalık yüzünden cerahatli olan ve çok da pis kokan ağzına nefes vermeye başlamış. Eminim, bunu kendisine verilmiş olan sevme görevini yerine getirmiş olmak için yalandan bir çaba göstererek yapmıştır. Bir insanı sevmek için diğer insanın kendisini gizlemesi gerekir, yüzünü gösterdiğinde sevgi kaybolur.”</p>
				<p>“Starets Zosima, bundan defalarca söz etmişti,” dedi Alyoşa, “aynı zamanda insan yüzünün sevmekte henüz deneyimsiz olan pek çok insanın sevmesine genellikle engel olduğunu da söylemişti. Ama insanlığın sevgisi çoktur ve bunlar hemen hemen İsa’nın sevgisine benzer, bunu kendim de biliyorum İvan...”</p>
				<p>“Şimdilik ben bunu bilmiyorum ve anlayamıyorum, benimle beraber sayısız insan da bilmiyor ve anlayamıyor. Mesele, bunun insanların çirkin niteliklerinden mi, yoksa yapısından mı kaynaklandığından gelmektedir. Bence İsa’nın insan sevgisi, dünyada bir tür olmayacak mucizedir. Doğru, o Tanrı’ydı. Ama bizler Tanrı değiliz. Örneğin ben, büyük acılar çekebilirim, ama bir başkası benim ne derece acı çektiğimi asla öğrenemez, çünkü o, ben değil, bir başkasıdır. Üstelik de pek az sayıda insan bir başkasını cefakâr olarak kabul etmeye razı olur (sanki bu bir rütbeymiş gibi). Neden razı olmaz, dersin? Çünkü, örneğin, benden pis kokular geliyordur, çünkü benim aptal bir suratım vardır, çünkü bir defa onun ayağına basmışımdır. Üstelik farklı acılar var: Örneğin, aşağılayıcı bir acıya, beni alçaltan açlığa düşmeme velinimetim hâlâ göz yumuyor, ama birazcık daha yüksek bir acıya, örneğin, düşüncem yüzünden çektiğim acıya, hayır, buna ender durumlarda izin veriyor, çünkü bana bakıyor ve kendi hayaline göre, örneğin böyle bir düşünce için acı çekmekte olan bir insanda olması gereken suratın bende hiç olmadığını görüyor. İşte böylece hiç de kötü yürekli olmadığı halde beni hemen nimetlerinden yoksun bırakıyor. Dilenciler, özellikle de soylu dilenciler asla dışarı çıkmamalı ve gazete aracılığıyla sadaka istemeliler. Bir yakınını uzaktan sevme olanağı bazen daha fazladır, ama yakından hemen hemen hiçbir zaman sevemezsin. Eğer bütün bunlar, sahnede, dilencilerin ipekten dikilmiş yırtık pırtık giysiler ve kopuk danteller içinde ortaya çıkıp zarafetle dans ederek sadaka istedikleri bir balede olsaydı o zaman onlara daha çok hayran olunabilirdi. Hayran olmak, ama yine de sevmek değil. Bu konuda bu kadar laf yeter. Benim için gerekli olan sadece seni kendi görüş noktama getirip koymaktı. Genel olarak insanlığın acılarından konuşmak istiyordum, ama en iyisi sadece çocukların çektikleri acılar üzerinde duralım. Bu, benim kanıtlarımı on kat azaltacak, ama sadece çocuklardan bahsetmek daha iyi olacak. Benim için elverişli olmayacak elbette. Ama birincisi, çocukları yakından da sevmek mümkündür, hatta pis olanları, suratı çirkin olanları bile sevebilirsin (ancak bana öyle geliyor ki, çocuklar asla çirkin suratlı olamazlar). İkincisi, büyüklerden artık bahsetmeyeceğim, çünkü iğrenç olmalarından ve sevilmeyi hak etmemelerinden başka bir de cezaları var: Elmayı yediler ve iyiyi kötüyü tanıdılar, “Tanrı gibi” oldular. Hâlâ da elmayı yemeye devam ediyorlar. Ama çocuklar hiçbir şey yemediler ve şimdilik hiçbir suçları yok. Çocukları sever misin Alyoşa? Sevdiğini biliyorum, neden yalnızca onlardan söz etmek istediğimi anlayacaksın. Eğer dünyada onlar da korkunç acılar çekiyorlarsa bu, kuşkusuz babalarının yüzündendir, elmayı yemiş olan babalarının yüzünden onlar da cezalandırılıyor. Ama bu, öteki dünyaya ait bir düşüncedir ve burada, bu dünyadaki bir insan için anlaşılmaz bir şeydir. Bir başkası yüzünden masum birine, hem de böylesi bir masuma acı çektirilemez! Bana hayret edebilirsin Alyoşa, ben de çocukları müthiş seviyorum. Hem unutma, sert insanlar, ihtiraslı, şehvetli insanlar, Karamazovlar bazen çocukları çok severler. Çocuklar, daha çocukken, örneğin yedi yaşına kadar insanlardan korkunç uzaktırlar: Sanki bambaşka bir varlıktır ve farklı bir yapıya sahiptir. Hapiste yatan bir haydut tanımıştım: Geceleri soymak için girdiği evlerde büyükleri katlederken birkaç çocuk da öldürmüştü. Ancak hapishanedeyken çocukları tuhaf bir şekilde seviyordu. Tek yaptığı iş, zindanın penceresinden avluda oynayan çocuklara bakmaktı. Küçük bir oğlan çocuğunu penceresinin altına gelmeye alıştırmış ve onunla sıkı bir dostluk kurmuştu... Bütün bunları niye anlatıyorum, biliyor musun Alyoşa? Nasıl da başım ağrıyor, sıkıldım.”</p>
				<p>“Konuşurken garip bir görünüşün var,” diye endişeyle belirtti Alyoşa, “sanki çılgın gibisin.”</p>
				<p>İvan Fedoroviç, kardeşini dinlemiyormuş gibi konuşmaya devam etti:</p>
				<p>“Yeri gelmişken, geçenlerde Moskova’da bir Bulgar, Bulgaristan’da, onların oralarda Türklerle Çerkezlerin, Slavlar’ın genel ayaklanmasından korkarak her tarafta cinayetler işlediklerini, yakıp yıktıklarını, insanları kılıçtan geçirdiklerini, kadınların ve çocukların ırzına geçtiklerini, tutukluları kulaklarından duvara çivilediklerini ve sabaha kadar öylece bıraktıklarını, sabahleyin de astıklarını falan anlatıyordu. Daha akla hayale gelmedik neler neler. Aslında zaman zaman insanın acımasızlığı ‘vahşi’ sözcüğüyle ifade edilir, ama bu, vahşi hayvanlara yapılan korkunç bir haksızlık ve hakarettir: Vahşi hayvan hiçbir zaman ustalık ve zevk almak bakımından bir insan kadar acımasız olamaz. Bir kaplan sadece parçalar, kemirir ve sadece bunu yapabilir. Yapabilse bile bütün gece insanları kulaklarından çivilemek aklına gelmez. Bununla birlikte bu Türkler, çocuklara büyük bir zevk alarak işkence etmişler, onları analarının karnından hançerle çıkarıp almaktan emzikteki bebekleri havaya fırlatıp analarının gözü önünde süngüleriyle yakalamaya kadar pek çok şey yapmışlar. Asıl zevki anaların gözlerine bakarak almışlar. İşte benim çok ilgimi çeken bir tablo, hayalinde canlandır: Tir tir titreyen bir ananın kucağında bir bebek. Çevresini sarmış Türkler, neşeli bir oyun başlatıyorlar. Bebeği okşuyorlar, onu güldürmek için gülüyorlar ve bebeği güldürmeyi başarıyorlar. Bu anda Türk, bebeğin yüzüne dört <em>verşok</em><a class="si-noteref epub-type_noteref" href="#f39" id="ref_f39">39</a> mesafeden tabancasını doğrultuyor. Çocuk sevinçle gülüyor, tabancayı yakalamak için minicik ellerini uzatıyor ve birden bu artist tetiği çekiyor ve bebeğin beynini dağıtıyor... Sanatsal, doğru değil mi? Türklerin tatlıyı çok sevdiklerini söylerler.”</p>
				<p>“Ağabey, bütün bunları ne diye anlatıyorsun?” diye sordu Alyoşa.</p>
				<p>“Eğer şeytan olmasaydı, demek ki, insan onu da yaratırdı, hem de tıpatıp kendisi gibi.”</p>
				<p>“Aynen Tanrı’yı yarattığı gibi.”</p>
				<p>“<em>Hamlet</em>’te Polonius’un dediği gibi lafı çevirmeyi şaşırtıcı şekilde iyi beceriyorsun,” diyerek gülmeye başladı İvan. “Laf ebeliğinde beni yakaladın, olsun varsın, ben memnunum. Eğer insan tıpatıp kendisi gibi yarattıysa senin Tanrın da iyi demektir. Demin bütün bunları niye anlattığımı sormuştun. Görüyorsun ya, ben bazı olayları seven ve toplayan biriyim ve inanır mısın, gazetelerden de elime ne geçerse öyküler ve bazı anekdotlar topluyorum ve kaydediyorum, şimdiden iyi bir koleksiyonum var. Elbette Türkler de koleksiyonuma girdi, ama bunların hepsi de yabancı kaynaklı. Elimde yerli malzemeler de var, hatta bunlar Türklerden daha da iyi. Bilirsin, bizde dayak daha fazladır, sopa ve kırbaç daha çok kullanılır ve bunlar ulusal hale gelmiştir: Bizde bir insanı kulağından çivilemek düşünülemez, ne de olsa Avrupalıyız, ama sopa ve kamçı, bunlar bize ait şeylerdir ve elimizden alınamaz. Artık yabancı ülkelerde sözde hiç dayak atılmıyormuş. İnsanların ahlakı mı düzeldi, yoksa yasalar insanın insanı dövmeye cesaret edemeyeceği şekilde mi düzenlendi nedir? Ama bunun için onlar kendilerini başka ve aynı zamanda da bizdeki gibi tamamen ulusal bir şeyle ödüllendirmişler. Öyle ulusal bir şey ki, bizde de dinsel hareket zamanından beri en yüksek toplum kesimimizde aşılanmasına rağmen olmayacak bir şey. Elimde Fransızca’dan çeviri güzel bir broşürcük var. Cenevre’de, pek yakın bir zamanda, topu topu beş yıl kadar önce yirmi üç yaşındaki haydut ve katil Richard’ı idama mahkûm etmişler. Richard, kendisi için kurulan darağacının önünde pişmanlığını ifade etmiş ve Hıristiyanlık inancına geri dönmüş. Bu Richard, birilerinin yasadışı çocuğuymuş. Daha altı yaşında bir çocukken anası ve babası tarafından İsviçre’nin dağlı çobanlarına <em>armağan edilmiş</em> ve bu çobanlar işlerinde kullanmak için onu büyütmüşler. Richard, çobanların yanında vahşi hayvan yavrusu gibi büyümüş, hiçbir şey öğretmemişler, aksine yedi yaşındayken yağmurda ve soğukta, hemen hemen hiçbir şey giydirmeden ve yedirmeden sürü otlatmaya göndermişler. Kuşkusuz bunları yaparken içlerinden hiçbiri duraksamamış ve pişman olmamış, tam tersine hepsi de kendisini son derece haklı görmüş, çünkü Richard, bir eşya gibi onlara hediye edilmiş ve hatta onu beslemeyi bile gerekli görmemişler. Richard, o yıllarda, tıpkı İncil’deki anasından ve babasından yüz çeviren evlat gibi, satılmak üzere beslenen domuzlara verdikleri mancayı olsun yemeyi korkunç şekilde istediğini, ama bunu bile vermediklerini ve domuzların yemeğini çaldığında ise dayak yediğini ve gençliğini bu şekilde geçirdiğini, büyüyüp güçlendiğinde hırsızlığa başladığını kendisi anlatıyor. Vahşi adam, Cenevre’de gündelik iş yaparak para kazanmaya başlamış, kazandığını içkiye yatırmış, bir canavar gibi yaşamış ve sonunda bir ihtiyarı öldürüp soymuş. Onu yakalamışlar, yargılamışlar ve ölüme mahkûm etmişler. Oralarda zaten hassasiyet göstermezler. Hapishanede hemen etrafını Protestan papazları ve çeşitli Hıristiyan cemaatlerinin üyeleriyle, hayırsever hanımlar vs. sarmış. Hapiste ona okuma yazma öğretmişler, İncil’i okumaya başlamışlar, nedamet getirtmişler, ikna etmişler, sıkıştırmışlar, dırdır etmişler, baskı yapmışlar ve sonunda işlediği suçun bilincine varmış. Mahkemeye başvurmuş ve kendisinin bir canavar olduğunu, sonunda Tanrı’nın onu aydınlatması ve lütfunu göndermesi suretiyle şereflendirildiğini yazmış. Cenevre’de herkes heyecanlanmış. Cenevre’de herkes hayırsever, herkes sofuymuş. Yüksek ve iyi tahsilli herkes hapishaneye, ona koşmuş; Richard’ı öpüyor ve ona sarılıyorlarmış: ‘Sen bizim kardeşimizsin, Tanrı’nın lütfuna erdin!’ Richard ise sadece dokunaklı bir şekilde ağlıyormuş: ‘Evet, Tanrı’nın lütfuna erdim! Evvelden, çocukluğumda ve gençliğimde domuz yemine sevinirdim, şimdi ise Tanrı’nın lütfuna erdim, Tanrı’nın kulu olarak ölüyorum!’ ‘Evet, evet, Richard, Tanrı’nın kulu olarak öl, kan döktün ve Tanrı’nın kulu olarak ölmek zorundasın. Domuzların yemine göz diktiğin ve onların yemini çaldığın (çok kötü bir şey yapıyordun, çünkü çalmak doğru değildir) için seni dövdükleri sıralar Tanrı’yı hiç tanımadığın için masum da olsan kan döktün ve ölmelisin.’ Son gün gelip çatıyor. Dermanı kalmayan Richard ağlıyor ve sadece ‘Bu benim en güzel günüm, Tanrı’ya gidiyorum!’ diye her dakika tekrarlayıp duruyor. ‘Evet,’ diye bağırıyor Protestan papazları, yargıçlar ve hayırsever hanımefendiler, ‘bu senin en mutlu günün, çünkü sen Tanrı’ya gidiyorsun!’ Bunların hepsi Richard’ı taşıdıkları o yüz karası arabanın peşinden arabalarda ve yaya olarak darağacına doğru ilerliyorlar. Sonunda darağacına varıyorlar: ‘Öl, kardeşimiz,’ diye Richard’a bağırıyorlarmış, ‘Tanrı’nın kulu olarak öl, çünkü sen Tanrı’nın lütfuna erdin!’ İşte böylece din kardeşlerinin öpücüklerine boğulan Richard’ı darağacına sürüklemişler, kafasını giyotine koymuşlar ve ona Tanrı’nın lütfu geldi diye kardeşçe, şakkadak kafasını koparmışlar. Hayır, bu özgün bir şeydir. Bu broşür, yüksek sosyeteden Lutherci Rus hayırseverler tarafından Rusça’ya çevrilmiş ve gazetelerle diğer yayınlar vasıtasıyla Rus halkının eğitilmesi için parasız olarak gönderilmişti. Richard’ın başına gelen bu olay ulusallığı bakımından da iyidir. Bizde bir din kardeşinin kafasını kesmek saçma bir şeydir. Bunun tek nedeni de onun din kardeşimiz olması ve Tanrı’nın lütfuna ermiş olmasıdır. Ama tekrarlıyorum, bizde hiç de kötü sayılmayacak kendimize özgü bir durum vardır. Bizde döverek işkence etmekten eskiden beri açıkça büyük bir zevk alınır. Nekrasov’un, bir köylünün atını gözlerine, ‘uysal gözlerine’ vuraral nasıl kamçıladığını anlatan bir şiiri vardır. Bunu kim bilmez, Rusluk işte budur. Nekrasov, zayıf bir atın üzerine yüklenen ağır bir yükle, üstelik bir de arabaya koşulduğunu ve arabayı çekemediğini anlatıyor. Köylü atı dövüyor, gözü dönmüşçesine dövüyor ve sonunda ne yaptığının farkında olmadan atın canını yakarak ve çılgınca bir dövme sarhoşluğu içinde dövüyor: ‘Gücün yetmese de çek, geber, ama çek!’ Zavallıcık yırtınıyor ve işte köylü, savunmasız hayvanı ağlayan ‘uysal gözlerine’ vurarak dövmeye başlıyor. Kendinden geçen at ileri fırlıyor, arabayı çekiyor ve tir tir titreyerek, nefes bile almadan, adeta yan yan, doğal olmayan biçimsiz bir sıçramayla yürüyor. Nekrasov’un anlatımıyla müthiş bir şey. Bu yalnızca bir at, ama Tanrı’nın dövelim diye yarattığı bir at. Bunu bize Tatarlar öğrettiler ve kamçıyı da yadigâr bıraktılar. Ama insanlar da dövülebilir. Kültürlü, okumuş yazmış bir bey ve karısı yedi yaşındaki kızlarını sopayla dövüyorlar. Bunu ayrıntısıyla not almıştım. Sopanın budaklı olması babacığı memnun ediyor, ‘Daha iyi oturur’ diyor ve sopayı öz kızına indirmeye başlıyor. İndirdikleri her darbeyle şehvet duyacak kadar, vurdukları her darbeyle giderek daha çok, daha çok şehvet duyacak kadar kızışıp heyecanlanan insanlar olduğunu biliyorum. Bir dakika dövüyorlar, sonra beş dakika, on dakika, daha fazla, daha sık, daha iyi oturtarak dövüyorlar. Çocuk bağırıyor, sonunda bağıracak hali kalmıyor, soluk soluğa ‘Baba, baba, babacığım, babacığım!’ diyor. İş, kahrolası pis bir olay olarak mahkemeye gidiyor. Avukat tutuluyor. Rus halkı eskiden beri avukatlara bir ad takmıştır, ‘avukat, kiralık vicdan’ der. Avukat, müşterisini savunmak için bağırıp çağırıyor. ‘Mesele, basit ve olağan bir aile meselesidir, bir baba kızını dövmüştür ve bu basit mesele, günümüzün rezaleti olarak mahkemeye kadar gelmiştir!’ Güvenilir tanıklar çekiliyorlar ve beraat kararı veriliyor. İzleyiciler, işkenceci aklandı diye sevinçten bar bar bağırıyorlarmış. Ah, keşke orada olsaydım, bağıra çağıra işkenceci onuruna bir burs oluşturma önerisi yapardım!.. Hoş tablolar. Ama çocuklarla ilgili olarak elimde çok daha iyi şeyler var. Rus çocuklarıyla ilgili pek çok şey topladım Alyoşa. ‘Son derece saygıdeğer, bürokrat kesimden, öğrenim ve eğitim görmüş insanlar’ olan bir ana ve baba beş yaşındaki küçük kızlarından nefret ediyorlarmış. Görüyorsun, insanların pek çoğunda ayrı bir özellik bulunduğunu, bunun çocuklara, ama sadece çocuklara işkence etmeyi sevmek olduğunu bir kere daha olumlu olarak kanıtlıyorum. Aynı işkenceciler okumuş ve insansever Avrupalılar gibi, insan soyunun diğer bütün şahıslarına iltifat ediyor ve yumuşak davranıyorlar, ama çocuklara eziyet etmeyi çok seviyorlar, hatta çocuklarını da bu anlamda seviyorlar. Bu yaratıkların savunmasız oluşu da işkenceciler için çekici oluyor. Gidecek yeri ve kimsesi olmayan çocuğun meleklere özgü güveni de işkencecinin iğrenç kanını kızıştırıyor. Kuşkusuz her insanın içinde bir vahşi hayvan gizlenir, öfkeli bir vahşi hayvan, işkence ettiği kurbanının çığlıklarından büyük şehvet duyan bir canavar, zincirinden boşanmış, zapt edilmez bir vahşi hayvan, ahlaksızlıkları içinde hastalıklara, damla hastalığına, karaciğer hastalığına vs. yakalanmış bir hayvan. Bu okumuş ana ve baba beş yaşındaki zavallı kızlarına akla gelebilecek her işkenceyi yapmışlar. Kendileri de ne için yaptıklarını bilmeden küçük kızı dövüyor, kırbaçlıyor, tekmeliyorlarmış, çocuğun bütün vücudunu çürük içinde bırakıyorlarmış; sonunda en hassas noktaya varmışlar: Soğukta, ayazda bütün bir gece kızı helaya kilitlemişler ve gece af dilemedi diye (geceleri melek gibi derin bir uyku uyuyan beş yaşındaki bir çocuk bu yaşlarda sanki af dilemeyi öğrenebilirmiş gibi), evet bunun için zavallıcığın suratına kakasını sürmüşler ve onu kakasını yemeye zorlamışlar. Bunu yapan da anasıymış, anası zorlamış! Ve bu ana, geceleyin o uğursuz yerde kilitli olan zavallı çocuğun iniltileri duyulduğunda mışıl mışıl uyuyabiliyormuş! Bunu anlayabilir misin, henüz kendisine yapılanı anlamaktan âciz küçücük bir varlık bu sırada, bu kötü, karanlık ve soğuk yerde şuncacık yumruğuyla göğsüne vurarak kendini dövüyor ve kanlı, kötülük bilmez, yumuşacık gözyaşlarıyla kendisini kurtarması için ‘Tanrıcığına’ yalvarıyormuş. Bu saçmalığı anlayabilir misin, dostum ve kardeşim, Tanrı’nın uysal papaz çömezi kardeşim, bu saçmalıklara ne için gerek duyulduğunu ve bunların neden yapıldığını anlayabilir misin? Bu saçmalıklar olmasa, insanoğlu dünyada yaşayamazdı, çünkü iyiliği ve kötülüğü anlayamazdı diyorlar. Bu kadar pahalıya mal olan bu kahrolası iyiliği ve kötülüğü anlayıp da ne olacak? Küçük bir çocuk ‘Tanrıcığına’ gözyaşı dökerken bütün dünya iyiyi kötüyü anlasa ne olur. Elmayı yemiş olan büyüklerin çektikleri acılardan söz etmiyorum, şeytan alsın onları, topunu şeytan götürsün, ama bunlar, ya bunlar! Seni üzüyorum Alyoşka, kendini kaybetmiş gibisin. İstersen bırakırım.”</p>
				<p>“Önemli değil, ben de acı çekmek istiyorum,” diye mırıldandı Alyoşa.</p>
				<p>“Bir tane, sadece bir tane daha, o da meraklı bir şey olduğu için. Bu çok karakteristik bir tablo ve asıl önemlisi, bizim eski zamanlara ait kitaplardan birinde, <em>Arşiv</em>’de ya da <em>Eski Zamanlar</em>’da mı ne, bakmak lazım, daha çok yeni okumuştum, ama nerede okuduğumu bile unutmuşum. Bu olay kölelik hukukunun geçerli olduğu en karanlık dönemde, henüz yüzyılın başında olmuş. Yaşasın halkın kurtarıcısı! O zamanlar, yani yüzyılın başlarında bir general varmış, önemli ilişkileri olan bir general ve çok zengin bir toprak ağası, ama emekliye ayrıldıktan sonra da emri altındakilerin yaşam ve ölüm hakkı üzerinde hüküm sahibi olduğuna inananlardanmış (aslında o zamanlar bunların sayısı artık çok azalmış gibiydi). O sıralar böyleleri varmış. İşte bu general iki bin canlık malikânesinde yaşıyor, sağa sola çalım satıyor, küçük komşularını kendi dalkavuğu ve soytarısı olarak hor görüyormuş. Yüzlerce av köpeğinin yaşadığı köpek kulübeleri ve üniformalı, hepsi de atlı neredeyse yüzlerce köpek bakıcısı varmış. Günün birinde hizmetçilerden birinin oğlu olan sekiz yaşındaki minicik bir çocuk oyun oynarken taş atıyor ve generalin sevgili av köpeğinin ayağını incitiyor. ‘Sevgili köpeğimin ayağı neden topallıyor?’ Çocuğun köpeğe taş attığını ve bacağını yaraladığını rapor ediyorlar. ‘Sen misin o!’ diye çocuğa bakıyor general, ‘Yakalayın onu!’ Anasının elinden alıp getiriyorlar çocuğu, bütün gece bir kafese kapatıyorlar. Sabah, şafak sökmeden general debdebe içinde ava çıkıyor. Atına binmiş, etrafında dalkavukları, köpekleri, köpek bakıcıları, avcılar hepsi at sırtında. Hizmetçi takımını da ibret için toplamışlar, en önde suçlu çocuğun anası duruyor. Çocuğu kafesten çıkarıyorlar. Karanlık, soğuk, sisli bir sonbahar günü, avlanmak için esaslı bir gün. General çocuğun soyulmasını emrediyor. Çocukcağızı çırılçıplak soyuyorlar. Zavallıcık titriyor, korkudan aklını kaçırmak üzere, gıkı çıkmıyor... ‘Kovalayın onu!’ komutunu veriyor general, ‘Koş, koş!’ diye bağırıyor köpek bakıcıları çocuğa, çocuk koşuyor... ‘Tutun onu!’ diye bar bar bağırıyor general ve koca bir tazı sürüsünü çocuğun üzerine saldırtıyor. Anasının gözleri önünde kıstırıp yakalıyor ve çocuğu paramparça ediyor köpekler!.. Generali galiba vesayet altına almışlar. Peki ona ne yapmalıydı? Kurşuna mı dizmeliydi? Ahlaki duyguları tatmin etmek için kurşuna mı dizmeliydi? Söyle Alyoşka!”</p>
				<p>“Kurşuna dizmeli!” dedi Alyoşa sessizce. Solgun, çarpık bir gülümsemeyle bakışlarını ağabeyine doğru kaldırmıştı.</p>
				<p>“Bravo!” diye bağırdı İvan heyecanla, “sen de böyle dedikten sonra, demek ki... Seni gidi keşiş seni! Demek, yüreciğinde bir küçük şeytan oturuyor Alyoşka Karamazov!”</p>
				<p>“Saçmaladım, ama...”</p>
				<p>“Ya ya, bir de aması var ha...” diye bağırdı İvan. “Şunu bil ki, papaz çömezi dünyada saçmalık son derece gereklidir. Dünya saçmalıklar üzerinde duruyor ve onlar olmazsa belki de dünyada hiçbir şey olmazdı. Biz bunu bilir, bunu söyleriz!”</p>
				<p>“Ne biliyorsun ki!”</p>
				<p>“Hiçbir şey anlamıyorum,” diye sayıklar gibi devam etti İvan, “artık hiçbir şey anlamak da istemiyorum. Sadece olaylarda kalmak istiyorum. Çok uzun zaman önce anlamamaya karar vermiştim. Eğer bir şey anlamak istersem, hemencecik olayı değiştiririm, ama olaylarda kalmaya karar verdim...”</p>
				<p>“Beni neden deniyorsun?” diye acıyla haykırdı Alyoşa. “Sonunda bunu bana söyleyecek misin?”</p>
				<p>“Elbette söyleyeceğim, söylemek için lafı buraya getirdim zaten. Sen benim için değerlisin, seni gözden çıkarmak istemiyorum ve Zosima’na da bırakmayacağım.”</p>
				<p>İvan bir an sustu, yüzü aniden çok kederlenmişti.</p>
				<p>“Dinle beni: Daha açık olması için yalnızca çocukları örnek olarak aldım. Kabuğundan merkezine kadar bütün dünyayı yeterince doyuran öbür insan gözyaşlarından bir kelime bile söz etmiyorum, konuyu mahsus daralttım. Ben bir tahtakurusuyum ve her şeyin niye böyle kurulmuş olduğu konusunda hiçbir şey anlayamadığımı bütün âcizliğimle itiraf ediyorum. Demek ki, insanların asıl kendileri suçlular: Onlara cennet verilmişti, özgürlük istediler ve mutsuz olacaklarını bile bile göklerden ateşi çaldılar, şu halde acınacak bir halleri yok. Bence, benim zavallı, sadece dünyayı bilen Eukleidesvari aklıma göre, sadece acının olduğunu, ama suçluların olmadığını, basit ve açık şekilde hep birinin diğerinden kaynaklandığını, her şeyin aktığını ve denkleştiğini biliyorum. Zaten bunlar Eukleides’in saçmalıkları. Bunu da biliyorum, bu saçmalığa göre yaşamaya da razı olamıyorum! Bir suçlu yokmuş ve ben bunu biliyorum da ne olmuş, benim için gerekli olan ceza, yoksa kendimi öldüreceğim. Hem de sonsuzlukta bir yerde ve zamanda değil, gözlerimle görmek için burada, bu dünyada bir ceza. İman ettim, kendi gözlerimle görmek istiyorum, yok eğer o saate kadar ölürsem beni diriltsinler, çünkü eğer her şey ben olmadan olup biterse çok ayıp olur. İşlediğim cinayetler ve çektiğim acılarla birilerine gelecekteki uyum için gübrelik etmek amacıyla acı çekmedim ben. Alageyik aslanla nasıl yan yana yatıyor, öldürülen adam nasıl ayağa kalkıp kendisini öldürenle sarmaş dolaş oluyor, kendi gözlerimle görmek istiyorum. Her şeyin neden böyle olduğunu herkesin öğrendiği anda orada bulunmak istiyorum. Dünyadaki bütün dinlerin de bu isteğe dayandığına inanıyorum. Ama ya çocuklar, o zaman çocukları ne yapacağım? Bu, çözümleyemediğim bir sorun. Yüzüncü kez yineliyorum, sorunlar pek çok, ama ben sadece çocukları aldım, çünkü çocuklar söz konusu olunca söylemek istediklerim kesinlikle açıklık kazanmış oldu. Dinle: Eğer ebedi uyumu acıyla satın almak için herkesin acı çekmesi zorunluysa o zaman burada çocukların ne işi var, söyler misin bana lütfen. Neden onların da acı çekmek zorunda olduklarını ve neden acılarıyla uyumu satın almaları gerektiğini hiç mi hiç anlamıyorum. Neden onlar da birer malzeme durumuna düştüler ve birileri için gelecekteki uyuma gübre teşkil ettiler? Günah işlerken insanlar arasındaki dayanışmayı anlıyorum, cezasını bulurkenki dayanışmayı da anlıyorum, ama günah işlerken çocuklarla dayanışmayı anlamıyorum ve eğer gerçek, aslında babalarının yaptıkları tüm kötülüklerde onların babalarıyla dayanışma halinde olmalarından ibaretse, kuşkusuz bu gerçek, artık bu dünyadan bir gerçek değildir ve tarafımdan anlaşılamamaktadır. Soytarının biri çıkıp belki de her şeye rağmen çocuğun büyüyeceğini ve günah işleyeceğini söyleyecektir, ama işte gördün büyüyemedi, daha sekiz yaşındayken onu köpeklere parçalattılar. Ah Alyoşa, ben kâfir değilim! Göklerdeki ve yeraltındaki herkesin tek bir övgü sedasında birleşip yaşayan ve yaşamış olan herkesin şu sözleri haykırdığı anda yerkürenin nasıl sarsılacağını da anlıyorum: ‘Sen haklısın Tanrım, çünkü senin yolların açıldı!’ Artık ananın, oğlunu köpeklerine parçalatan canavarla kucaklaştığı ve üçünün bir ağızdan gözyaşları içinde ‘Haklısın sen Tanrım’ diye haykırdıkları sırada kuşkusuz anlamanın en yüksek noktasına ulaşılacak ve her şey anlaşılacaktır. Ama işte tam burada bir virgül var ve ben onu kabul edemiyorum. Dünyada olduğum sürece de kendi önlemlerimi almakta acele edeceğim. Biliyor musun, Alyoşa, belki gerçekten de böyle olur, o ana kadar yaşarım ya da o anı görmek için dirilirim de çocuğunu parçalatan adamla kucaklaşan anaya bakarak herkesle birlikte ben de ‘Haklısın sen Tanrım!’ diye haykırırım, ama ben o zaman haykırmak istemiyorum. Henüz vakit varken kendimi korumak için acele ediyorum, bu yüzden de yüksek uyumu tamamen reddediyorum. Küçücük yumruğuyla göğsünü döven ve pis kokulu yerde kefareti ödenmemiş gözyaşlarıyla ‘Tanrıcığına’ yalvaran o çocuğun, evet sadece o çocuğun gözyaşlarına değmez bu yüksek uyum! Değmez, çünkü çocuğun gözyaşlarının bedeli ödenmeden kalmıştır. Bu gözyaşlarının bedeli ödenmelidir, aksi takdirde uyum sağlanamaz. Ama neyle, onların bedelini neyle ödeyeceksin? Bu mümkün mü, acaba intikamı neyle alınmış olur? Ama bunların öcünün alınmasından bana ne, bu çocuklar o kadar işkence çektikten sonra cehennemin ıslah edici olmasından bana ne? Eğer cehennem varsa bu ne biçim bir uyumdur: Ben bağışlamak ve sarılmak istiyorum, daha fazla acı çekmelerini istemiyorum. Ve eğer çocukların çektikleri acılar, gerçeğin satın alınması için gerekli olan acıların bedelini ödemeye harcanmışsa, şimdiden iddia ediyorum, gerçek bu bedele değmez. Son olarak ananın, oğlunu köpeklere parçalatan canavarla kucaklaşmasını istemiyorum! Onu affedemez! Eğer istiyorsa kendi adına affetsin, canavarı sınırsız analık ıstırabıyla bağışlasın; ama parçalanan oğlunun çektiği acıları bağışlama hakkına sahip değildir, çocuk kendisi affetmiş olsa bile, anası canavarı affedemez! Eğer böyleyse, eğer affedemiyorlarsa o zaman uyum nerededir? Bütün dünyada bağışlama hakkına sahip olabilen bir varlık var mıdır? Ben uyum istemiyorum, insanlığa duyduğum sevgi yüzünden istemiyorum. En iyisi öcü alınmamış acılarla kalmak istiyorum. En iyisi <em>haklı olmasam bile</em>, öcü alınmamış acımla ve dinmez öfkemle kalacağım. Evet, uyuma son derece büyük bir paha biçmişler, giriş için bu kadar büyük bedel ödemek bizim cebimize hiç uymuyor. İşte bu yüzden giriş biletimi geri vermek için acele ediyorum. Ve eğer ben namuslu bir adamsam bu bileti olabildiğince erken geri vermek zorundayım. Bunu da yapıyorum. Tanrı’yı kabul etmiyor değilim, Alyoşa, sadece bileti ona en saygılı şekilde geri veriyorum.”</p>
				<p>“Bu bir isyan,” dedi Alyoşa sessizce ve başını eğdi.</p>
				<p>“İsyan mı? Senden böyle bir söz duymak istemezdim,” dedi İvan içtenlikle. “İsyan ederek yaşanabilir mi, oysa ben yaşamak istiyorum. Bana açık açık söyle, sana söylüyorum, cevap ver: Düşün, sonunda insanları mutlu etmek, onlara barış ve huzur vermek amacıyla insanlık kaderinin binasını sen yapıyorsun, ama bunun için küçücük bir varlığı, minicik yumruğuyla göğsünü döven şu çocuğu işkenceyle öldürmek ve bu binayı onun intikamı alınmamış gözyaşları üzerine kurmak mutlaka gerekli olsaydı, bu koşullarda bu binanın mimarı olmayı kabul eder miydin, söyle, ama yalan söyleme!”</p>
				<p>“Hayır, kabul etmezdim,” dedi sessizce Alyoşa.</p>
				<p>“Kendileri için bina yaptığın insanların küçücük bir çocuğun gereksiz yere akıtılmış kanı üzerine kurulmuş bir mutluluğu kabul edebileceklerini, kabul ettikleri takdirde ise ebediyen mutlu kalabileceklerini düşünebilir misin?”</p>
				<p>“Hayır, düşünemem. Ağabey,” dedi birden Alyoşa parlayan gözlerle, “demin şöyle demiştin: Bütün dünyada bağışlayabilen ve bağışlama hakkına sahip bir varlık var mıdır? Ama böyle bir varlık var ve o, her şeyi, herkesi her sebepten bağışlayabilir, çünkü herkes ve her şey uğruna masum kanını bizzat o feda etmiştir. Ondan bahsetmeyi unuttun, oysa bina da ona dayanıyor ve ‘Haklısın sen Tanrım, çünkü senin yolların açıldı’ diye bağrılan da o.”</p>
				<p>“Ah, ‘tek masum’ ve onun kanı! Hayır, onu unutmadım ve aksine, nicedir onu ortaya sürmediğine de doğrusu şaştım, çünkü sizinkilerin hepsi de tartışmalarda her zaman en önce onu ileri sürerler. Biliyor musun Alyoşa, sakın gülme, ben bir zamanlar, bir yıl önce bir manzume yarattım. Benimle on dakika kadar daha kaybedebilirsen sana bu manzumeyi anlatabilirim.”</p>
				<p>“Şiir mi yazdın?”</p>
				<p>“Oh hayır, yazmadım,” diye güldü İvan, “hayatımda hiçbir zaman iki şiir bile yazmadım. Ama bu manzumeyi uydurdum ve aklımda tuttum. Şevkle uydurdum. Sen benim ilk okurum, yani dinleyicim olacaksın. Aslında bir yazar tek bir tane de olsa dinleyici bulmuşken neden onu kaybetsin ki,” diye güldü İvan. “Anlatayım mı?”</p>
				<p>“Can kulağıyla dinliyorum,” dedi Alyoşa.</p>
				<p>“Manzumenin adı ‘Büyük Engizisyon Yargıcı.’ Saçma bir şey, ama sana aktarmak istiyorum.” </p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f38"><a class="backref" href="#ref_f38">38</a> Bir aziz.</div>
<div class="si-footnote html5_aside epub-type_footnote" id="f39"><a class="backref" href="#ref_f39">39</a> 4,4 cm’lik Rus uzunluk ölçüsü. (Ç.N.)</div>
</div>
  </body>
</html>