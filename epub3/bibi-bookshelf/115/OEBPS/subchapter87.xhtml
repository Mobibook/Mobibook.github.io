<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter87">
<div class="html5_section">
				<div class="html5_header">
				<h1 class="chapter-num">VIII</h1>
				<h1 class="chapter-title">SMERDYAKOV ÜZERİNE BİR ÇALIŞMA</h1>
				</div>
				
				<p>“Birincisi, böyle bir kuşku olasılığı nereden ortaya çıktı?” İppolit Kirilloviç bu soruyla söze başladı. “Smerdyakov’un katil olduğunu ilk haykıran tutuklandığı anda sanığın bizzat kendisiydi. Ancak bunu ilk haykırdığı dakikadan şu dakikaya kadar bu suçlamayı haklı gösterecek bir tek kanıt bile gösteremedi. Bırakın kanıtı, insan düşüncesiyle bağdaşacak kanıtı andırır bir tek şey bile gösteremedi. Zaten bu suçlamayı ileri süren sadece üç kişi var: Sanığın iki kardeşi ve Bayan Svetlova. Ama sanığın büyük kardeşi kuşkusunu ancak bugün, hasta bir halde, kesin bir akli dengesizlik içindeyken ve humma geçirirken dile getirdi. Daha önce ise, yani geçen iki ay boyunca hepimizin de pek iyi bildiğimiz gibi, ağabeyinin suçlu olduğu görüşünü tümüyle paylaşıyor, bu düşünceye itiraz bile etmiyordu. Neyse bu konuyla daha sonra özel olarak ilgileneceğiz. Sanığın küçük kardeşi de Smerdyakov’un suçlu olduğu düşüncesini doğrulayacak en ufak bir kanıtın bile elinde bulunmadığını daha demin bize açıkladı ve sadece sanığın sözlerinden hareket ederek ve “onun yüz ifadesine bakarak” bu sonuca vardığını söyledi. Evet, sanığın kardeşi biraz önce bu çok önemli kanıtı bize iki defa ifade etti. Bayan Svetlova ise belki de daha önemli bir kanıt ileri sürdü: “Sanığın size söylediklerine inanın, yalan söyleyecek biri değildir.” Sanığın akıbetiyle çok yakından ilgili olan bu üç kişinin Smerdyakov aleyhindeki kanıtlarının hepsi bu işte. Bu arada Smerdyakov’la ilgili suçlama dillerde dolaştı ve tutundu ve hâlâ da tutunuyor. Buna inanmak mümkün müdür, böyle bir şey düşünülebilir mi?”</p>
				<p>İppolit Kirilloviç, konuşmasının burasında “bir akli dengesizlik ve cinnet krizi anında hayatına son veren” merhum Smerdyakov’un karakterini hafif tertip çizmeyi gerekli görmüştü. Smerdyakov’u, aklı kıt, aldığı eğitim biraz bulanık olan, akıl erdiremediği felsefi düşüncelerle kafası karışmış, pratikte rahmetli efendisi ve belki de babası olan Fedor Pavloviç’in yaşadığı sorumsuz hayattan, teoride ise kendisiyle belki sıkıntıdan, belki de daha iyi bir eğlence bulamadığı için alay etmek amacıyla seve seve sohbet eden efendisinin büyük oğlu İvan Fedoroviç’le yaptığı birtakım garip felsefi konuşmalardan geniş şekilde öğrendiği bazı çağdaş görev ve sorumluluk öğretilerinden ürkmüş bir adam olarak tasvir etti. “Efendisinin evinde geçirdiği son günlerde içinde bulunduğu ruhsal durumu bana kendisi anlatmıştı,” diye açıkladı İppolit Kirilloviç, “ancak başkaları da, sanığın kendisi, kardeşi ve hatta uşak Grigoriy de, yani onu çok yakından tanıması gereken kişilerin hepsi de aynı şeyi ifade ediyorlar. Sara hastalığından mustarip Smerdyakov, aynı zamanda ‘bir tavuk kadar korkaktır.’ Sanık söylediği sözün kendisi için zararlı olabileceğini henüz idrak etmediği bir anda bize ‘O, ayaklarıma kapanır ve ayaklarımı öperdi, sara hastası bir tavuktu’ demiş ve Smerdyakov’dan kendine has diliyle söz etmişti. Ama yine de sanık onu kendisine sırdaş olarak seçiyor (bunu bizzat kendisi de ifade ediyor) ve onu o derece korkutuyor ki, beriki sonunda ona ispiyon ve haberci olarak hizmet etmeyi kabul ediyor. Evin içinde gözcülük eden birisi olarak efendisine ihanet ediyor, içi para dolu zarfı da, beyin yanına girmeyi sağlayacak işaretleri de sanığa haber veriyor. Nasıl vermesin ki! Kendisini korkutan adam artık tutuklu olduğu ve onu cezalandıramayacağı halde soruşturma sırasında bizim yanımızda bile tir tir titreyerek ‘Beni öldürürlerdi, efendim, çok iyi biliyorum ki, beni öldürürlerdi’ demişti. ‘Benden her an kuşku duyarlardı, efendim, sırf öfkelerini gidermek için korku içinde tir tir titrerken kendilerine her türlü sırrı acele bildirirdim ki, böylece benim masumiyetimi görebilsinler ve rahat bıraksınlar.’ İşte onun kendi sözleri, not almıştım, anımsıyorum: ‘Bazen bana öyle bir bağırırlardı ki, karşılarında diz çökerdim.’ Yaradılıştan çok dürüst bir delikanlı olan ve kaybettiği parayı bulup geri verdiğinde ondaki bu dürüst tarafı fark eden beyinin böylece güvenini kazanmış olan zavallı Smerdyakov, velinimeti gibi sevdiği efendisine ihanet ettiği için duyduğu pişmanlık yüzünden korkunç ıstırap çekmiş olmalıdır. Kuvvetli sara nöbetleri geçiren kişiler, en büyük psikiyatrların ifadesine göre, her zaman sürekli olarak ve kuşkusuz marazi bir şekilde kendilerini suçlama eğilimindedirler. Bu kişiler, bir şeyden ve birine karşı ‘suçlu oldukları için’ acı çekerler, sık sık hiçbir aslı esası olmadan vicdan azabı duyarlar, birtakım kabahatleri ve suçları abartırlar ve hatta bunları kendileri uydururlar. İşte böyle bir kişi, duyduğu korku ve başkalarının kendisini korkutması yüzünden gerçekten suçlu olabilir. Ayrıca, gözünün önünde olup bitenlerden iyi bir sonuç çıkmayacağını şiddetle hissetmiştir. Fedor Pavloviç’in büyük oğlu İvan Fedoroviç felaketin tam öncesinde Moskova’ya gitmek üzereyken Smerdyakov, ona kalması için yalvarmış, ama korkak tabiatı yüzünden duyduğu endişelerin hepsini açık ve kesin olarak ifade etmekten çekinmiştir. Sadece imalı sözlerle yetinmiş, ancak bu sözleri de anlaşılmamıştır. Onun İvan Fedoroviç’i adeta bir koruyucu, evde olduğu sürece herhangi bir felaket olmayacağının güvencesi olarak görmüş olduğunu da belirtmek gerekir. Dmitriy Karamazov’un ‘sarhoş’ mektubundaki ‘İvan gider gitmez ihtiyarı öldüreceğim’ ifadesini hatırlayınız; demek ki, İvan Fedoroviç’in varlığı, evde herkes için bir sükûnet ve düzen garantisi olarak görünüyormuş. Buna rağmen İvan Fedoroviç gidiyor, Smerdyakov ise, genç efendisinin yola çıkmasından hemen hemen bir saat sonra sara nöbeti geçirmeye başlıyor. Ancak bu son derece anlaşılır bir durumdur. Birtakım korkuları ve umutsuzlukları olan Smerdyakov’un daha önce de hep ruhsal gerginlik ve sarsıntı anlarında başına gelmiş olan sara nöbetlerinin yaklaşmakta olduğunu özellikle son günlerde hissettiğini burada belirtmek gerekir. Bu nöbetlerin gününü ve saatini tahmin etmek kuşkusuz olanaksızdır, ancak her saralı hasta krizin yaklaştığını önceden hissedebilir. Tıp böyle söylüyor. İvan Fedoroviç kapıdan çıkar çıkmaz Smerdyakov, deyim yerindeyse, öksüz ve korumasız kaldığını düşünerek evdeki işleri için kilere gidiyor, merdivenden iniyor ve bir yandan da ‘Nöbet gelecek mi, gelmeyecek mi, ya şimdi geliverirse?’ diye düşünüyor. İşte bu ruh hali, bu evham, bu sorular yüzünden de her zaman bir sara krizine öncülük eden boğaz spazmına yakalanıyor ve bilincini kaybederek hızla kilerin dibine kadar yuvarlanıyor. Ve işte bu çok doğal rastlantıdan kuşku duyuyorlar, burada bir ima, onun <em>mahsus</em> kendini hasta gibi gösterdiği sonucunu görüyorlar! Ama eğer mahsus yaptıysa o zaman şu soru akla geliyor: Ne için? Neyi hesap ederek, ne amaçla yapmış olabilir? Artık tıbbı bir kenara bırakıyorum; bilim, diyelim ki, yalan söylüyor, hata yapıyor, doktorlar gerçeği yalandan ayıramadılar, ama şu soruma yanıt verin lütfen: Ne diye rol yapma gereği duymuş olsun? Cinayeti tasarladıktan sonra geçirdiği nöbetle evde dikkati daha önceden kendi üzerine çekmek için olmasın sakın? Sayın jüri üyeleri, bakınız, cinayet gecesi Fedor Pavloviç’in evinde beş kişi vardı: Birincisi, Fedor Pavloviç’in kendisi, kendi kendini öldürmediği ortada; ikincisi, uşağı Grigoriy, ama o da neredeyse ölüyordu, üçüncü Grigoriy’in karısı hizmetçi Marfa İgnatyevna, ama beyinin katilinin o olduğunu düşünmek doğrusu utanç verici bir şey olur. Şu halde geriye iki kişi kalıyor: sanık ve Smerdyakov. Ancak sanık kendisinin katil olmadığını kesin olarak iddia ettiğine göre, şu halde katil Smerdyakov olmalı. Bunun başka bir çıkışı yok, çünkü başka bir katil bulmaya, katilin bir başkası olduğunu söylemeye imkân yok. Şu halde dün canına kıymış olan bu zavallı aptalın bu şekilde ‘kurnazca’ ve ciddi biçimde suçlanmasının nedeni anlaşılıyor! Sırf suçlanacak başka biri bulunmadığı için! Bir başkası, altıncı bir kişi daha olduğuna ilişkin en ufak bir gölge, bir kuşku olsaydı, eminim ki, o zaman sanık bile Smerdyakov’u suçlamış olmaktan mahcup olur, bu altıncı kişiyi suçlardı, çünkü bu cinayette Smerdyakov’un suçlanması son derece saçmadır.</p>
				<p>Beyler, psikolojiyi de, tıbbı da, mantığı da bir kenara bırakalım, sadece gerçekleri, yalnızca ve yalnızca gerçekleri dikkate alalım ve gerçeklerin bize ne söylediğine bir bakalım. Smerdyakov öldürdü diyelim, peki nasıl? Tek başına mı, yoksa sanıkla birlikte mi? Önce birinci olasılığı inceleyelim, yani Smerdyakov tek başına öldürmüş olsun. Öldürdüğüne göre kuşkusuz, bunu bir şey için yapmış olması, bir çıkar için yapmış olması gerekir. Ancak sanığın sahip olduğu nefret, kıskançlık vs. vs. gibi cinayet gerekçeleri olmayan Smerdyakov, kesinlikle sadece ve sadece para yüzünden, beyi tarafından zarfa konurken kendi gözleriyle görmüş olduğu şu üç bin rubleyi çalmak için cinayet işlemiş olabilirdi. Ve cinayeti tasarladıktan sonra başka birine, hem de çok çok yakından ilgili birine, sanığın kendisine parayla ve kapı vuruşlarıyla ilgili her şeyi önceden bir bir anlatıyor: Zarf nerede duruyor, zarfın üzerine ne yazılmış, neyle sarılmış, en önemlisi de beyin yanına girme olanağı verecek ‘işaretleri’ anlatıyor. Bunu niye yapıyor, kendini ele vermek için mi yoksa? Ya da belki içeri girip zarfı almak isteyen bir rakip bulmak için mi? Evet, bunları korkudan söylemişti diyecekler. Ee, o zaman nasıl olacak? Gözünü bile kırpmadan böylesine vahşice bir iş planlayan ve sonra da bunu gerçekleştiren biri, bütün dünyada bir tek kendisinin bildiği ve eğer sözünü etmezse hiç kimsenin ne olduğunu tahmin bile edemeyeceği bu işaretleri açıklayacak. Yo hayır, bir insan ne kadar korkak olursa olsun, şayet böyle bir iş planlamışsa hiç değilse bu zarftan ve işaretlerden hiç kimseye söz etmezdi, çünkü bu öncelikle kendini ele vermek anlamına gelirdi. Kendisinden mutlaka bir bilgi istenirse de bir şeyler uydurur, yalan söylerdi, ama bundan söz etmezdi! Tam tersine, bir kez daha tekrarlıyorum, yalnızca para konusunda olsun susmuş ve sonra da cinayeti işlemiş ve paraları cebine indirmiş olsaydı, dünyada hiç kimse onu en azından hırsızlık için cinayet işlemekle suçlayamazdı, çünkü bu parayı ondan başka hiç kimse görmemişti ve paranın evde olduğunu da hiç kimse bilmiyordu. Onu yine de suçlamış olsalar bile mutlaka başka bir gerekçeyle öldürdüğünü düşünerek suçlamış olurlardı. Ancak hiç kimse onun böyle gerekçeleri olduğunu daha önceden fark etmediğine, aksine, herkes onun beyi tarafından sevildiğini, beyinin güvenini kazanmış biri olduğunu bildiğine göre, herkes onu kesinlikle kuşkulanılacak son kişi olarak görmüştür. Oysaki, bu gerekçelere herkesten çok sahip olan, bunları hiç gizlemeyip avaz avaz bağırarak herkesin önünde ilan eden birinden, kısacası öldürülen adamın oğlu Dmitriy Fedoroviç’ten herkes kuşku duyacaktır. Smerdyakov cinayeti işleyecek ve parayı çalacak, ama Dmitriy Fedoroviç suçlanacaktı; katil Smerdyakov’un işine gelmez miydi bu? Cinayet işlemeyi tasarlayan Smerdyakov, bu büyük oğula ta en baştan paradan, zarftan ve işaretlerden söz ediyor, bu nasıl mantıktır böyle?</p>
				<p>Smerdyakov’un tasarladığı cinayet günü geliyor ve Smerdyakov, sara nöbeti geçiriyormuş gibi <em>rol yaparak</em> merdivenlerden uçuyor. Ne için? Elbette ilk başta, kendisini tedavi etmeyi planlayan uşak Grigoriy’in evi koruyacak hiç kimse kalmadığını görerek tedavisini ertelemesi ve oturup bekçilik etmesi için. İkincisi, beyin de hiç kimsenin kendisine gözcülük etmediğini görerek ve oğlunun açık açık söylediği gibi eve geleceğinden endişe duyarak daha dikkatli olması için. Nihayet en önemlisi, onu, yani nöbet geçirmekte olan Smerdyakov’u geceleri her zaman herkesten ayrı kaldığı ve ayrı girişi ve çıkışı olan mutfaktan alıp pavyonun öteki tarafına, ezelden beri nöbet geçirdiği zamanlarda hep olduğu gibi, beyin ve yufka yürekli Marfa İgnatyevna’nın talimatlarıyla Grigoriy’in odasına, ikisinin yatağından üç adım ötedeki bölmenin arkasına götürmeleri için. Burada, tahta bölmenin arkasında yatarken daha inandırıcı hasta taklidi yapmak için büyük olasılıkla inlemeye başlayacak, yani onları gece boyunca uyandırabilecekti (Grigoriy ve karısının ifadelerine göre de böyle olmuştu zaten) ve bütün bunlar, evet bütün bunlar uygun bir fırsat yakalayıp kalkmak ve sonra da beyi öldürmek içindi!</p>
				<p>Ama bana hasta taklidini belki de dikkati kendi üzerinden uzaklaştırmak için yaptığını, sanığa paradan ve işaretlerden söz etme nedeninin de sırf onu bu işe teşvik etmek olduğunu, sanığın gelip cinayeti işlediğini, öldürdükten sonra da paraları alıp kaçarken gürültü edip tanıkları uyandırdığını söyleyecekler. Peki o zaman Smerdyakov kalkıp da nereye gidecek, ne yapacaktı? Beyini bir kere daha öldürmeye ve paraları ikinci kez çalmaya mı gidecekti? Gülüyorsunuz, değil mi baylar? Böyle varsayımlar ileri sürmekten utanıyorum, bununla birlikte, aslında sanık da aynı şeyi iddia ediyor ve ben evden çıktıktan, Grigoriy’i yere yıktıktan ve gürültü yaptıktan sonra Smerdyakov kalkmış, gitmiş, öldürmüş ve parayı çalmıştır diyor. Smerdyakov’un bütün bunları daha önceden nasıl hesap edebildiğinden ve bilebildiğinden artık söz etmiyorum. Yani, kudurmuş ve gözü dönmüş oğul, sırf saygılı bir şekilde pencereden içeriye bir göz atmaya gelmiş olacak ve işaretleri falan bildiği halde bütün ganimeti Smerdyakov’a bırakarak geri çekilecek! Beyler, bütün ciddiyetimle soruyorum: Smerdyakov bu cinayeti ne zaman işlemiş olabilir? Bunu söyleyin, çünkü bu söylenmeden suçlamak olanaksızdır.</p>
				<p>‘Ama belki de gerçek bir nöbet geçiriyordu. Hasta birden kendine geldi, bir çığlık duydu ve dışarı çıktı.’ Ee, sonra? Etrafa baktı ve kendi kendine gidip beyi öldüreyim mi dedi? Peki, o ana kadar kendini bilmeden yattığı halde ne olup bittiğini nasıl bildi? Beyler, hayallerin de bir sınırı vardır.</p>
				<p>‘Öyledir, efendim,’ diyecekler daha da ince düşünenler, ‘ya ikisi anlaştılarsa, birlikte öldürüp paraları paylaştılarsa, o zaman ne olacak?’</p>
				<p>Evet, gerçekten de önemli bir kuşku. İlkin hemen bunu doğrulayabilecek ciddi kanıtlara geçelim: Birisi cinayeti işliyor ve bütün işi yükleniyor, öteki ise sara nöbeti geçiriyormuş gibi yapıp yan gelmiş yatıyor, hem de önceden herkeste kuşku yaratmak, efendisinde ve Grigoriy’de endişe uyandırmak için. Bu iki ortağın hangi nedenlerle böyle delice bir plan yapabildiklerini düşünmek ilginç değil mi? Ama bu, belki de Smerdyakov açısından hiç de aktif bir ortaklık olmayıp, deyim yerindeyse, pasif ve cefalı bir ortaklıktı: Korkmuş olan Smerdyakov belki de sırf cinayete karşı koymamayı kabul etmişti ve beyinin öldürülmesine izin verdiği, bağırmadığı, karşı koymadığı için kendisini de suçlayacaklarını hissederek daha önceden Dmitriy Karamazov’dan kendisi bu arada sara nöbeti geçiriyormuş gibi yapmak için izin istemiş, ‘sen istediğin gibi öldür, beni karıştırma’ demeye getirmişti. Ancak eğer böyle ise, yine de bu sara nöbeti evde bir telaşa neden olacağından bunu tahmin eden Dmitriy Karamazov, böyle bir anlaşmayı asla kabul etmezdi. Hadi, kabul etti diyelim; o zaman da Dmitriy Karamazov’un asıl katil ve tertipçi, Smerdyakov’un ise gerçek bir katılımcı bile olmayıp pasif anlamda bir katılımcı, duyduğu korku yüzünden ve iradesi dışında sadece bir göz yumucu olduğu anlaşılacaktı. Mahkeme bu ayrımı mutlaka yapabilirdi. Oysa biz ne görüyoruz? Sanık daha tutuklanır tutuklanmaz bütün suçu hemen Smerdyakov’un üzerine atıyor ve <em>bir tek</em> onu suçluyor. Kendisinin suç ortağı olarak değil, tek başına Smerdyakov’u suçluyor: Bu işi o tek başına yapmış, o öldürmüş ve paraları çalmış, bu onun işiymiş! Bunlar nasıl suç ortakları ki, hemen birbirleri hakkında konuşmaya başlıyorlar. Böyle bir şey asla olmaz. Ve Karamazov açısından nasıl bir tehlikenin söz konusu olduğuna da dikkat buyurun: Asıl katil kendisidir, öteki ise bu işte başrolü oynamamış, sadece olanlara göz yummuş ve tahta bölmenin ardında yatmıştır. Ve Dmitriy Karamazov orada yatan bu adamın üzerine suçu atıyor. Öteki, yani bölmenin arkasında yatan adam da sinirlenebilir ve sırf kendini savunmak için asıl gerçeği açıklayabilir, ikimiz de bu işe karıştık, yalnız öldüren ben değilim, ben sadece korkudan olanlara göz yumdum diyebilirdi. Zaten Smerdyakov, mahkemenin kendisinin suç derecesini hemen ayırt edeceğini anlayabilir ve kendisini cezalandırsalar bile bunun bütün suçu üzerine yıkmak isteyen asıl katilin cezasının yanında çok önemsiz bir ceza olacağını hesaplayabilirdi. O zaman da ister istemez itiraf ederdi. Ancak biz, bunu da görmedik. Katilin kesin olarak onu suçlamasına ve sürekli olarak onun katil olduğunu söylemesine karşın Smerdyakov ortaklık konusunda en ufak bir üstü kapalı söz bile etmedi. Üstelik, para zarfından ve işaretlerden sanığa <em>kendisinin</em> bahsettiğini de, kendisi olmasa onun hiçbir şey öğrenemeyeceğini de sorgu yargıcına Smerdyakov açıkladı. Gerçekten aralarında bir ortaklık bulunsaydı ve suçlu olsaydı, sorgu yargıcına bu kadar rahatlıkla bundan, yani sanığa her şeyi kendisinin söylemiş olduğundan bahseder miydi? Tam tersine suçunu inkâr eder, kanıtları mutlaka tahrif eder ve azaltmaya çalışırdı. Ancak o ne tahrif etti, ne de azalttı. Kendisini suç ortağı olmakla suçlayacaklarından korkmayan masum biri ancak böyle yapabilirdi. Geçirdiği sara nöbetinden ve bütün bu olup bitenlerden kaynaklanan melankoli içinde dün kendisini astı. İntihar etmeden önce kendine özgü üslubuyla yazdığı şu notu bırakmıştı: “Hayatıma kendi irademle ve isteyerek son veriyorum, hiç kimsenin suçu yoktur.” Bu nota katil, Karamazov değil, benim, diye ekleyebilirdi. Ama bunu yapmadı: Birine vicdanı elverdi de, ötekine mi elvermedi? </p>
				<p>Demin buraya, mahkemeye üç bin ruble para getirdiler: ‘Sözüm ona bunlar, maddi kanıtların bulunduğu masadaki şu zarfın içindeki paralarmış ve sözde dün Smerdyakov’dan almışlar.’ Sayın jüri üyeleri, biraz önceki hüzünlü manzarayı hatırlayınız. Ayrıntıları tekrarlamayacağım, ancak en önemsizlerinden seçtiğim iki üç noktayı belirteceğim. Özellikle önemsizleri seçtim, çünkü bunlar herkesin aklına gelmeyecek ve unutulacak hususlardır. Birincisi, Smerdyakov, çektiği vicdan azabı yüzünden dün parayı verdi ve kendini astı. (Çünkü vicdan azabı çekmeseydi parayı geri vermezdi.) İvan Fedoroviç’in de açıkladığı gibi, dün akşam ilk defa İvan Karamazov’a suçunu itiraf etti. Aksi halde İvan Fedoroviç bu ana kadar susar mıydı? Smerdyakov itiraf etmiş olduğuna göre, bunu bir kere daha tekrarlıyorum, peki, neden ölmeden önce bıraktığı notta aslında masum olan bir sanık için ertesi gün korkunç bir mahkeme olacağını bile bile bize de tüm gerçeği açıklamadı? Para tek başına kanıt olamaz zaten. Ben ve bu salondaki iki kişi daha İvan Fedoroviç Karamazov’un bundan bir hafta önce beşer bin rublelik iki adet, yani yoplam on bin rublelik yüzde beş faizli senedi bozdurmak üzere eyalet merkezine gönderdiğini tamamen bir rastlantı sonucu öğrenmiştik. Yani demek istiyorum ki, şu tarihe kadar deyince herkesten para bulunabilir ve üç bin ruble getirilince de bunlar şu çekmeceden veya zarftan alınan paralardır diye hemen kesin olarak kanıtlanmış olmaz. İvan Karamazov, dün gerçek katilden böylesine önemli bir bilgi aldıktan sonra hiç telaşlanmıyor, sakin sakin duruyor. Acaba neden hemen o anda bu durumu açıklama gereği duymuyor? Neden her şeyi sabaha bırakıyor? Sanırım, nedenini tahmin ediyorum: Bir haftadır sağlığı bozuk olan, doktoruna ve yakınlarına hayaller gördüğünü, çok eskiden ölmüş insanlarla karşılaştığını itiraf eden; bugün de kendisini etkileyen bir humma başlangıcı geçiren İvan Karamazov, Smerdyakov’un ölümünü öğrenir öğrenmez hemen şöyle düşünüyor: ‘Adam öldü, onun için her şeyi söyleyebilirim ve ağabeyimi kurtarırım. Para dersen bende zaten var: Desteyle parayı alırım ve ölmeden önce bana Smerdyakov verdi derim.’ Bunun dürüstlükle bağdaşmayacağını söyleyeceksiniz; ağabeyini kurtarmak için dahi olsa ölmüş birine iftira atmak şerefsizlik değil midir diyeceksiniz. Peki, ya uşağın ani ölüm haberiyle aklını kaybedip bilinçsiz olarak yalan söylemişse, ya bu şekilde olduğunu kendi kafasından uydurmuşsa? Deminki sahneyi izlediniz, ne halde olduğunu da gördünüz. Ayakları üzerinde duruyor ve konuşuyordu, ama aklı neredeydi? Humma geçiren adamın biraz önceki ifadesini bir belge, sanığın cinayeti işlemeden iki gün önce Bayan Verhovtseva’ya yazdığı ve ilerde işleyeceği suçun ayrıntılı programını açıkladığı bir mektup izledi. Peki, programı ve bu programı hazırlayanları neden arıyoruz? Cinayet, noktası noktasına bu programa uygun olarak işlendi, cinayeti işleyenler de bu programı hazırlayanlardan başkası değil. Evet, sayın jüri üyeleri, ‘cinayet aynen yazıldığı gibi işlendi!’ Hem sevgilimizin o anda orada, içerde olduğundan kesinlikle emin olduktan sonra babamızın penceresinden saygılı bir şekilde ve korkarak kaçmadık, asla böyle yapmadık. Hayır, bu saçma ve inanılmaz bir şeydir. Sanık içeri girdi ve işini bitirdi. Herhalde nefret ettiği rakibini bir anda karşısında görünce hiddete kapılarak öldürdü, ama elindeki havanelinin belki de bir darbesiyle öldürdükten ve daha sonra etrafı araştırdığında sevgilisinin orada olmadığına inandıktan sonra elini yastığın altına sokmayı ve yırtılmış kapağı şu anda burada, maddi kanıtlar masasında duran para zarfını almayı da unutmadı. Bunu, bence karakteristik bir duruma dikkatinizi çekmek için söylüyorum. Deneyimli bir katil ve özellikle hırsızlık yapmak amacıyla eve girmiş bir katil olsaydı, zarfın ön yüzünü yere, cesedin yanında bulduğumuz şekilde fırlatıp atar mıydı? Bunu hırsızlık amacıyla Smerdyakov yaptı diyelim, zarfın içinde para olduğunu kesinlikle bildiğine göre (parayı zarfa onun yanında koymuşlar ve mühürlemişlerdi) kurbanının başında zarfın mührünü sökmek zahmetine hiç girmeden olduğu gibi alıp giderdi, zarfı öylece alıp gidince hırsızlık olup olmadığı anlaşılabilir miydi? Sayın jüri üyeleri, size soruyorum, Smerdyakov böyle davranır, zarfı yerde bırakır mıydı? Hayır, ancak yeterince düşünemeyen gözü dönmüş bir katil, dikkat buyurun, bir hırsız değil, o ana kadar hiçbir şey çalmamış, ama yastığın altındakini bir hırsız gibi değil, başka bir hırsızın kendisinden çaldığı kendisine ait bir şeyi alıp götüren bir katil böyle davranabilirdi. Dmitriy Karamazov’un bu üç bin ruble hakkında kendisinde bir manyaklık haline dönüşmüş düşünceleri de aynen böyleydi zaten. Daha önce hiç görmediği zarfı bulunca içinde para olup olmadığını anlamak için zarfı yırtıyor, daha sonra kendisini suçlamaya yol açacak en önemli kanıtı yerde bıraktığını bile unutarak paraları cebine koyup kaçıyor. Bütün bunların nedeni, bu işi yapanın Smerdyakov değil, Karamazov olmasıdır. Nerede olduğunu bile düşünmemiş, aklına getirmemiştir! Kaçıyor, kendisine yetişen uşağın çığlığını duyuyor, uşak onu yakalıyor, durduruyor ama havaneliyle yaralanarak yere yığılıyor. Sanık, acıdığı için aşağıya uşağın yanına atlıyor. Düşünün, o anda uşağa acıdığı için, yardım edip edemeyeceğine bakmak için merhametinden aşağı atladığına bizi bir anda inandırıveriyor. Böyle bir merhamet göstermek için uygun bir an mıdır? Hayır, sırf işlediği cinayetin tek tanığının yaşayıp yaşamadığından tamamen emin olmak için aşağı inmiştir. Başka bir duygu, başka bir neden doğal olmazdı! Grigoriy’le uğraşmasına dikkat buyurun, mendiliyle onun başını siliyor ve uşağın öldüğüne inanarak şaşkın bir halde ve kanlar içinde tekrar oraya, sevgilisinin evine koşuyor. Her tarafının kana bulandığını ve hemencecik kendini ele vereceğini nasıl olup da düşünmemiştir? Ancak sanık bizi kana bulanmış olduğuna dikkat bile etmediğine inandırıyor; bu olabilir, mümkündür, böyle anlarda suçluların başına hep gelir. Bir yandan cehenneme gideceğini düşünür, öte yandan da düşünme gücü azalır. Ama sanık o anda sadece <em>kadının</em> nerede olduğunu düşünüyordu. Bir an evvel onun nerede olduğunu öğrenmesi gerekiyordu ve işte bu yüzden kadının evine koşuyor kendisi için hiç beklenmedik ve çok önemli bir haber alıyor: Sevgilisi ‘ilk göz ağrısına gitmiştir!’”</p>
				
				
				
				
				</div>
  </body>
</html>