<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">İKİNCİ EVLİLİK VE İKİNCİ ÇOCUKLAR</h1>
				</div>
				
				<p>Fedor Pavloviç, dört yaşındaki Mitya’yı başından attıktan çok kısa bir süre sonra ikinci defa evlendi. Bu ikinci evlilik sekiz yıl kadar devam etti. Çok genç bir kadın olan ikinci karısı Sofya İvanovna’yı, şirketteki bir Yahudi’yle birlikte küçük bir taahhüt işi nedeniyle gittiği başka bir vilayetten aldı. Fedor Pavloviç eğlenceye daldığı, içki içtiği, rezaletler çıkardığı halde hiçbir zaman sermayesini bir yerlere yatırmaktan vazgeçmedi ve kuşkusuz her zaman alçakça, ama daima başarılı olarak işlerini yürüttü. Sofya İvanovna, doğuştan kimsesiz “yetimler”dendi. Kim olduğu belirsiz bir diyakozun kızıydı. Velinimeti ve yetiştiricisi olan, ama aynı zamanda canını da çok yakan General Vorohov’un ünlü dul karısının zengin evinde büyümüştü. Ayrıntılarını bilmiyorum, ama sadece şunu işittim: Bu görünüşte kötü olmayan, fakat yapacak başka bir işi olmadığı için tahammül edilmez bir zorbaya dönüşmüş olan yaşlı kadının kaprislerine ve bitip tükenmez başa kakmalarına dayanamayan bu sakin, yumuşak başlı, ağzı var dili yok evlatlığı bir keresinde kilerde kendini astığı ipten kurtarmışlar. Fedor Pavloviç kızı istedi, sorup soruşturdular ve başlarından defettiler. Ama o, ilk evliliğinde olduğu gibi yaptı ve yetim kıza kaçmayı teklif etti. Kızın bu adam hakkında zamanında daha fazla bilgisi olsaydı asla onun peşinden gitmezdi. Ama olay başka vilayette oluyordu; hem on altı yaşında bir kız velinimeti olan yaşlı kadının yanında kalmaktansa nehre atlamanın daha iyi olacağını düşünmekten başka ne yapabilirdi ki. Böylece zavallı kız, kadın velinimetinden erkek velinimetine geçmiş oldu. Fedor Pavloviç, bu defa bir kuruş bile alamadı, çünkü general karısı öfkelenmişti. Hiçbir şey vermedi, üstelik her ikisine de lanetler okudu; ama Fedor Pavloviç bu kez bir şey almayı hesap etmemiş, sadece bu bakirenin olağanüstü güzelliğine, en çok da onun masum görünüşüne, şehvete düşkün ve şimdiye dek yalnızca kaba kadın güzelliğine ahlaksızca âşık olmuş biri olarak kendisini etkileyen masum görünüşüne vurulmuştu. “Bu masum gözler, o anda benim ruhumu ustura gibi kesmişti,” diyordu sonradan iğrenç bir şekilde kikirdeyerek. Bununla birlikte ahlaksız bir adamda bu durum ancak şehvet düşkünü bir eğilim olabilirdi. Hiçbir mükâfat alamayan Fedor Pavloviç, karısına kibar davranmıyor ve nasıl derler, kadının onun karşısında “suçlu” olmasından, onu “ipten kurtarmış olmasından” faydalanarak, ayrıca onun görülmemiş sessizliğinden ve yumuşaklığından yararlanarak en olağan evlilik kurallarını bile hiçe sayıyordu. Karısı evdeyken eve kötü kadınlar geliyor ve sefahat âlemleri yapılıyordu. Somurtkan, ahmak ve inatçı bir ukala olan ve önceki hanımı Adelaida İvanovna’dan nefret eden uşak Grigoriy’in bu defa yeni hanımından yana olduğunu, onu koruduğunu ve onun için Fedor Pavloviç’le bir uşağa hiç de yakışmayacak şekilde kavga ettiğini ve hatta bir keresinde eğlence âlemini ve eve gelmiş olan tüm aşüfteleri kaba kuvvetle dağıttığını önemli bir nokta olarak belirteceğim. Bu talihsiz, ta çocukluğundan beri gözü korkmuş kadın, sonunda kadınlarda görülen bir çeşit sinir hastalığına tutuldu. Bu hastalığa daha ziyade basit halk arasında, hastalıkları yüzünden isterik denilen köylü kadınlarda rastlanır. Korkunç sinir krizleri görülen bu hastalık yüzünden kadıncağız zaman zaman aklını bile kaybederdi. Yine de Fedor Pavloviç’e iki oğul doğurdu: İvan ve Aleksey. Birincisi evliliklerinin ilk yılında, ikincisi üç yıl sonra. Annesi öldüğünde küçük Aleksey dört yaşındaydı. Tuhaf ama onun daha sonra tüm yaşamı boyunca annesini anımsadığını, pek tabii ki hayal meyal, biliyorum. Kadının ölümü üzerine iki küçük çocuğun başına gelenler, birinci oğul Mitya’nın başına gelenlerle aynıydı: Tamamen unutulmuşlar, babaları tarafından yüzüstü bırakılmışlar ve yine Grigoriy’e, onun kulübesine düşmüşlerdi. Annelerinin velinimeti ve yetiştiricisi, yaşlı, despot general karısı onları bu uşak kulübesinde buldu. Hâlâ hayattaydı ve uğradığı hakareti geçen sekiz yıl boyunca unutmamıştı. Sekiz yıldır “Sofya”sının ne koşullarda yaşadığı hakkında en doğru bilgileri el altından alıyor ve onun ne kadar hasta olduğunu, çevresinde ne gibi münasebetsizliklerin cereyan ettiğini işitiyordu. Etrafındaki dalkavuklara iki ya da üç kez bağıra bağıra “Ona da böylesi gerekirdi, Tanrı bunu ona nankörlüğü yüzünden gönderdi” demişti. </p>
				<p>Sofya İvanovna’nın ölümünden tam üç ay sonra general karısı kentimize geldi ve dosdoğru Fedor Pavloviç’in evine gitti. Topu topu yarım saat şehirde kaldı, ama pek çok iş becerdi. Akşam saatleriydi. Sekiz yıldır görmediği Fedor Pavloviç karşısına sarhoş çıktı. Kadının onu görür görmez hiçbir açıklama yapmadan bir anda suratına iki tane esaslı ve gürültülü tokat patlattığını, kâkülüne yapışıp üç defa yukardan aşağıya çekiştirdiğini, sonra da hiçbir şey söylemeden dosdoğru kulübeye, çocukların yanına gittiğini anlatırlar. Çocukların yıkanmadığını ve kirli çamaşırlar içinde olduğunu daha ilk bakışta fark ettikten sonra Grigoriy’e de bir şamar attı ve ona iki çocuğu da kendi evine götüreceğini söyledi. Daha sonra çocukları üzerlerindeki giysileriyle bir battaniyeye sardı, arabaya koydu ve yaşadığı şehre götürdü. Grigoriy bu şamarı sadık bir köle gibi kabullendi, bir kelime bile etmedi, yaşlı hanıma arabaya kadar eşlik ettiğinde beline kadar eğilerek “yetimlere yaptığı bu iyilik için Tanrı’nın yaşlı kadını ödüllendireceğini” saygıyla söyledi. General karısı giderken “Sen yine de ahmaksın!” diye bağırıyordu. Fedor Pavloviç, bütün meseleyi anladıktan sonra bunun iyi bir iş olduğunu düşündü ve çocukların general karısının yanında büyümeleri konusunda hiçbir maddeye itiraz etmeden resmi onayını gönderdi. Yediği tokatları ise bütün şehri dolaşıp bizzat kendisi anlattı.</p>
				<p>General karısı bundan kısa bir süre sonra öldü. Ancak vasiyetnamesine her iki yavruya da biner ruble bıraktığına dair bir madde koydurmuştu. “Bu para onların eğitimine ve bakımına harcanacaktır. Çocuklar reşit olana kadar da yeterli olacaktır, çünkü böyle çocuklar için bu sadaka yeter de artar bile. İşine gelmeyen kendi kesesini açar,” vs. vs. Vasiyetnameyi ben okumadım, ama bu türden tuhaf bir şey olduğunu ve çok değişik bir ifadeyle yazıldığını duydum. Yaşlı kadının asıl mirasçısı, o vilayetin soylular topluluğunun başkanı olan Yefim Petroviç Polenov’du. Yefim Petroviç namuslu bir adamdı. Fedor Pavloviç’le mektuplaştıktan ve çocukların eğitimi için ondan para çıkmayacağını bir çırpıda anladıktan sonra (Fedor Pavloviç bunu hiçbir zaman açıkça reddetmemiştir, ama bu gibi durumlarda daima işi uzatır, hatta zaman zaman duygulu laflar ederdi) yetimlerle şahsen ilgilenmeye başladı. Özellikle çocukların küçüğü Aleksey’i sevmişti. Öyle ki, Aleksey uzun zaman onun ailesinin yanında büyüdü. Okuyucudan bu hususu en baştan aklında tutmasını rica ediyorum. Eğer delikanlılar yaşamları boyunca eğitim ve öğrenimlerini birine borçlu iseler bu, pek sık rastlanmayan en soylu ve en insancıl kişilerden biri olan Yefim Petroviç’tir. Yefim Petroviç, general karısının bıraktığı biner rubleye hiç dokunmadan çocuklar için sakladı. Rüştlerini ispatlamalarına yakın her birinin payı ikişer bine yükselmişti. Çocukları kendi cebinden para harcayarak büyüttü ve her biri için sarfettiği para hiç şüphesiz biner rubleden çok daha fazlaydı. İvan ve Aleksey’in çocukluğu ve ilk gençliği ile ilgili ayrıntılı bir öyküye şimdilik girmeyip yalnızca belli başlı hususları belirteceğim. Bununla birlikte, büyük oğlan İvan için sadece asık suratlı ve içine kapanık bir çocuk olarak büyüdüğünü, çekingen olduğunu, ama on yaşından itibaren yabancı bir ailenin yanında, başkalarının merhametine sığınarak yaşadıklarını ve adından söz edildiğinde bile utanç duydukları bir babaya sahip olduklarını düşünen birinin başka türlü de olamayacağını belirteceğim. Çok kısa zamanda, nerdeyse daha çocukluğunda, en azından söylendiğine göre böyle, bu çocuğun okumaya karşı olağanüstü ve parlak bir yeteneği olduğu anlaşılmış. Tam olarak bilmiyorum, ama on üç yaşlarındayken Yefim Petroviç’in ailesinden ayrılmış ve Moskova’daki liselerden birine ve Yefim Petroviç’in çocukluk arkadaşı, tecrübeli ve o zamanlar pek ünlü olan bir pedagogun pansiyonuna geçmiş. Daha sonraları bizzat İvan’ın anlattığına göre, bütün bunlar, dâhi yeteneklerine sahip bir çocuğun dâhi bir eğitimcinin yanında eğitim görmesi gerektiği düşüncesine sahip olan Yefim Petroviç’in “iyi işlere olan ihtirasından” kaynaklanmış. Bununla birlikte, genç adam liseyi bitirip de üniversiteye girdiğinde ne Yefim Petroviç, ne de dâhi eğitimci artık hayatta değillerdi. Yefim Petroviç’in işleri iyi idare edememesi ve despot general karısının miras bıraktığı, faizleriyle birlikte iki katına çıkmış olan çocukluk paralarını bizdeki kaçınılmaz formaliteler ve sürüncemeler yüzünden geç almaları nedeniyle genç adam üniversitedeki ilk iki yılında epey sıkıntı çekti ve bu süre içinde hem kendini geçindirmek, hem de okumak zorunda kaldı. O zamanlar belki gururundan ve babasına karşı duyduğu nefretten, belki de ne yaparsa yapsın babacığından birazcık ciddi bir destek bile alamayacağını kulağına fısıldayan sağduyusu yüzünden babasına mektup yazmayı denemek dahi istemediğini de belirtmek gerekir. Ne olursa olsun, genç adam hiç sarsılmadı ve ilkin yirmi kapiklik derslerle, daha sonra ise gazetelerin yazı işlerinde koşturarak ve sokak olayları hakkında “Görgü Tanığı” imzasıyla yazdığı on satırlık makalecikleri gazetelere vererek her şeye rağmen hayatını kazanmayı başardı. Bu makaleciklerin hemen yayımlanacak kadar merak uyandırıcı ve nükteli yazılar olduğunu söylerler. Genç adam, her zaman yoksulluk çeken ve alışılageldiği üzere büyük kentlerde sabahtan akşama kadar çeşitli gazete ve dergilerin eşiklerini aşındırıp duran, hepsi de Fransızca’dan çeviri yapma ya da yazıları temize çekme taleplerini yinelemekten daha iyi bir şey icat edemeyen kız-erkek pek çok öğrenci gencimizden çok daha becerikli ve akıllı olduğunu böylece göstermiş oldu. Yazı işleri idareleriyle tanışan İvan Fedoroviç, daha sonra onlarla ilişkilerini koparmadı ve üniversitedeki son yıllarında çeşitli özel konularda son derece başarılı incelemeler yayımlamaya başladı, hatta edebiyat çevrelerinde bile meşhur oldu. Bununla birlikte, çok büyük bir okuyucu çevresinde birdenbire özel bir ilgi çekmeyi bir tesadüf sonucu olarak ancak en son zamanlarda başarmıştı. O sırada pek çok kimse onu hemencecik fark etti ve adını aklına yazdı. Bu, oldukça ilginç bir olaydı. Artık üniversiteyi bitirmiş olan ve iki bin rublesiyle yurtdışına gitmeye hazırlanan İvan Fedoroviç, büyük gazetelerden birinde birdenbire tuhaf bir makale yayımladı. Bu makale, konunun uzmanı olmayanların bile dikkatini çekti. Asıl önemlisi ise konunun, okulu tabiat bilgisi öğretmeni olarak bitirmiş olan İvan Fedoroviç’e tamamen yabancı bir konu olmasıydı. Makale, o zaman her yerde çok sözü edilen kilise mahkemesi hakkında yazılmıştı. Bu konuda önceden söylenmiş bazı düşünceleri incelerken kendi şahsi fikrini de belirtiyordu. Asıl önemli olan, üslubu ve çıkardığı hiç beklenmedik sonuçtu. Bu arada kilise taraftarlarından pek çokları yazarı kesinlikle kendilerinden yana saydılar. Yalnızca laikler değil, ateistler bile onlarla birlikte alkış tutmaya başladılar. En sonunda bazı ferasetli insanlar, makalenin tümünün sadece kaba bir oyun ve alay olduğuna karar verdiler. Bu olayı özellikle anımsatıyorum, çünkü makale, kilise mahkemesi konusunda ortaya çıkan sorunla insanların hep ilgilendikleri şehrimizin yakınındaki ünlü manastırımızda da duyulmuş ve büyük bir şaşkınlık yaratmıştı. Bir de yazarın adını öğrenince, onun kentimizden biri ve “işte şu Fedor Pavloviç’in oğlu” olduğu hususuyla da ilgilendiler. Bu arada yazarın kendisi de aniden şehrimize gelmişti.</p>
				<p>İvan Fedoroviç, o sırada neden kente gelmişti, daha o zamanlar bu soruyu nerdeyse bir tür huzursuzlukla kendi kendime sorduğumu hatırlıyorum. Onca sonuca başlangıç oluşturan bu uğursuz ziyaret, daha sonraları çok uzun bir süre benim için hemen hemen anlaşılmaz bir mesele olarak kalmıştır. Her şeyi göz önüne alıp değerlendirdiğimizde, bu kadar bilgili, bu kadar onurlu ve ciddi görünüşlü bir genç adamın, böylesine çirkin bir eve, yaşamı boyunca onu görmemezlikten gelmiş, onu tanımamış ve aklına dahi getirmemiş, oğlu kendisinden para istemiş olsa bile hiçbir şekilde vermeyeceği halde, oğulları İvan ve Aleksey’in bir gün çıkageleceklerinden, hem de para isteyeceklerinden hep korkmuş bir babanın yanına gelmesi insana tuhaf geliyordu. Oysaki genç adam böyle bir babanın evine yerleşiyor, bir-iki ay onunla oturuyor ve ikisi de gayet iyi geçiniyorlar. Sonuncusu, sadece beni değil, diğer pek çoklarını da şaşırtmıştı. Daha önce sözünü ettiğim, Fedor Pavloviç’in ilk karısı tarafından uzak akrabası Pyotr Aleksandroviç Miusov, artık tamamen yerleşmiş olduğu Paris’ten tekrar şehrimize, şehrin yakınındaki çiftliğine gelmişti. Anımsıyorum, ilgisini çeken bu çok genç adamla tanıştıktan sonra herkesten çok o hayret etmişti. Onunla bilgi tartışmaları yaptıklarında Pyotr Aleksandroviç bir iç sızısı duyuyordu. “O, gururlu biri, her zaman para kazanabilir, şimdi bile yurtdışına gidebilecek parası var,” derdi bize onun hakkında, “burada ne işi var? Babasına para için gelmediğini herkes biliyor, çünkü babası asla para vermez. Şarap içmeyi ve eğlenceyi de sevmiyor, ihtiyarsa o olmadan yapamıyor, ne kadar da birbirlerine alışmışlar!” Gerçekten öyleydi; genç adam, ihtiyarın üzerinde gözle görülür bir etkiye dahi sahip olmuştu; beriki bazen son derece kaprisli ve hırçın olduğu halde oğlunun sözünü dinler gibiydi; hatta zaman zaman daha edepli davranmaya bile başlamıştı...</p>
				<p>Ancak daha sonradan anlaşıldığına göre, İvan Fedoroviç, kısmen ağabeyi Dmitriy Fedoroviç’in ricası üzerine ve onun işleri için gelmişti. Dmitriy Fedoroviç’i ömründe ilk kez bu gelişinde görüyor ve tanıyordu, ama daha çok Dmitriy Fedoroviç’i ilgilendiren önemli bir konuda, daha Moskova’dan gelmeden önce mektuplaşmışlardı. Bu iş neydi, okurum zamanı gelince ayrıntısıyla öğrenecek. Üstelik bu özel durumu öğrendiğimde, İvan Fedoroviç, bana daha da gizemli görünmüş ve onun buraya gelişine yine de bir anlam verememiştim.</p>
				<p>Bir şey daha ekleyeceğim, İvan Fedoroviç, babasıyla o sırada büyük bir tartışmaya girmiş ve hatta babası aleyhine dava açmış olan ağabeyi Dmitriy Fedoroviç’le babası arasında bir aracı ve uzlaştırıcı görünüşüne sahipti.</p>
				<p>Bu aile, tekrarlıyorum, ilk defa o sırada bir araya geldi ve ailenin bazı üyeleri hayatlarında ilk kez birbirlerini gördüler. Yalnızca en küçük oğul Aleksey Fedoroviç, bir yıldır şehrimizde yaşıyordu ve dolayısıyla bütün kardeşlerinden önce şehrimize gelmişti. İşte bu Aleksey’i roman sahnesine çıkarmadan önce ondan önsöz gibi bir öyküyle söz etmek bana her şeyden daha zor geliyor. Ama onun hakkında hiç olmazsa çok tuhaf bir hususu önceden açıklamak için bir önsöz yazmak gerekiyor. Bu çok tuhaf husus, gelecekteki kahramanımı, onu kendi romanının daha ilk sahnesinden itibaren okurlarıma papaz cüppesi içinde tanıtmak zorunda kalışımdır. Evet, Aleksey bir yıldır bizim manastırda yaşıyor ve galiba ömrü boyunca da manastıra kapanmaya hazırlanıyordu.</p>
				
				
				
				</div>
  </body>
</html>