<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter73">
<div class="html5_section">
				<div class="html5_header">
				<h1 class="chapter-num">IV</h1>
				<h1 class="chapter-title">MARŞ VE SIR</h1>
				</div>
				
				<p>Alyoşa hapishanenin kapısını çaldığında iyice geç olmuştu (zaten kasım ayında günler ne kadar uzun olabilir ki?). Hatta hava kararmaya bile başlamıştı. Ancak Alyoşa, herhangi bir engel çıkartmadan Mitya’nın yanına girmesine izin vereceklerini biliyordu. Bizim şehrimizde de her şey başka yerlerdeki gibidir. İlk başta, tabii ilk soruşturmanın sonuçlanmasından sonra akrabalarının ve başka bazı kişilerin Mitya’yla görüşmek için izin almaları birtakım gerekli işlemlere bağlı kılınmıştı, ancak sonradan bu işlemler hafiflemese bile en azından Mitya’ya gelen bazı kişiler için bazı istisnalar kendiliğinden oluşmuştu. Hatta bazen tutukluyla görüşmeler, bu iş için ayrılan odada nerdeyse baş başa oluyordu. Bununla birlikte bu kişiler pek azdı: Hepsi hepsi Gruşenka, Alyoşa ve Rakitin. Yalnız emniyet amiri Mihail Makaroviç, Gruşenka’ya çok yakınlık gösteriyordu. Gruşenka’nın Mokroye’deki haykırışı ihtiyarın yüreğine oturmuştu. Sonradan işin içyüzünü öğrenince Mihail Makaroviç, Gruşenka hakkındaki düşüncelerini tümüyle değiştirmişti. İşin tuhafı, cinayeti Mitya’nın işlediğinden kesinlikle emin olduğu halde tutuklandığı andan itibaren Mitya’ya giderek daha yumuşak bakmaya başlamıştı: “Kim bilir belki de iyi huylu biriydi, ama sarhoşluktan ve düzensiz yaşamaktan dolayı kendini mahvetti!” diyordu. Eskiden hissettiği korkunun yerini bir çeşit acıma almıştı. Alyoşa’ya gelince, emniyet amiri, Alyoşa’yı çok severdi, hem uzun zamandır tanışıyorlardı, son günlerde çok sık olarak tutukluyu ziyaret etmeyi alışkanlık haline getirmiş olan Rakitin ise kendi deyimiyle “emniyet amirinin hanım kızlarının” en yakın ahbaplarından biriydi ve her gün evlerinin kapısını aşındırırdı. İyi yürekli bir ihtiyar olan hapishane müdürü ise görevine çok düşkün olmasına rağmen aynı zamanda evinde ders de verirdi. Alyoşa, kendisiyle genellikle “hikmetler” üzerine konuşmaya bayılan hapishane müdürünün de özel ve eski bir tanıdığıydı. Hapishane müdürü, örneğin İvan Fedoroviç’i yalnızca saymakla kalmaz, hatta ondan ve en çok da fikirlerinden çekinirdi, oysaki kendisi de büyük bir filozoftu, pek tabii ki, “aklının erdiği kadar.” Ama Alyoşa’ya karşı içinde karşı konulmaz bir sevgi vardı. İhtiyar son zamanlarda sahte İncillerle ilgilenmeye başlamıştı ve edindiği izlenimleri her dakika genç dostuna aktarıyordu. Hatta daha önce manastıra, Alyoşa’ya uğramış ve saatler boyunca onunla ve rahiplerle konuşmuş, yorumlar yapmıştı. Özetle, Alyoşa hapishaneye geç kalmış bile olsa hapishane müdürüne gider ve işler yoluna girerdi. Üstelik hapishanedeki en sonuncu gardiyana kadar herkes Alyoşa’ya alışmıştı. Nöbetçi de fazla rahatsız etmiyordu, ne de olsa amirlerinin izni vardı. Mitya, kendisini çağırdıklarında hücresinden çıkarak aşağıya, görüşme için ayrılmış olan yere iniyordu. Bu odaya girerken Alyoşa, artık Mitya’nın yanından ayrılmakta olan Rakitin’le burun buruna geldi. İkisi yüksek sesle konuşuyorlardı. Mitya onu uğurlarken kahkahalarla bir şeye gülüyordu, Rakitin ise homurdanır gibiydi. Rakitin, özellikle son zamanlarda Alyoşa’yla karşılaşmaktan hoşlanmıyor, hemen hemen hiç konuşmuyor ve hatta zorla selam veriyordu. Alyoşa’nın içeri girdiğini görünce kaşlarını çattı, sanki sadece kürk yakalı kalın paltosunu iliklemekle meşgulmüş gibi bakışlarını kaçırdı. Sonra da hemen şemsiyesini aramaya koyuldu. </p>
				<p>“Kendimize ait bir şeyi unutmayalım da,” diye mırıldandı, sırf bir şey söylemiş olmak için.</p>
				<p>“Aman başkasına ait bir şeyi de unutma!” diye espri yaptı Mitya ve yaptığı espriye yine kendisi kahkahalarla gülmeye başladı. Rakitin bir anda parladı. </p>
				<p>“Sen bunu Rakitin’e değil, kendi köleci Karamazov sülalene tavsiye et!” diye bağırdı birden. Öfkeden tir tir titriyordu.</p>
				<p>“Ne oluyor sana! Şaka yapmıştım!” diye haykırdı Mitya, “tüü, şeytan alsın! İşte bunlar hep böyledir,” diye Alyoşa’ya döndü, hızla çıkmakta olan Rakitin’i başıyla işaret ederek, “oturdu, güldü, neşelendi, birden öfkeleniverdi! Sana başını kaldırıp selam bile vermedi, yoksa kavga mı ettiniz? Niye bu kadar geç kaldın? Seni beklediğimi söylemek yetmez, sabahtan beri gözüm yollarda kaldı. Neyse boş ver, acısını çıkartırız!”</p>
				<p>“Sana böyle sık sık geliyor mu? Onunla arkadaş mı oldun yoksa?” diye sordu Alyoşa, başıyla Rakitin’in çıkmış olduğu kapıyı göstererek.</p>
				<p>“Mihail’le mi arkadaş oldum? Yok canım, daha neler. Domuzun teki o! Beni... alçak sayıyor. Şakadan da anlamıyor; işte bunların en önemli özelliği de budur. Şakadan hiç anlamazlar. Üstelik bunların ruhları kurumuştur, tıpkı benim hapishaneye yaklaşıp da hapishane duvarlarını gördüğüm zamanki gibi ruhları dümdüz ve kupkurudur. Ama akıllı adam vesselam. Eh, Aleksey, gitti artık şu kellem!”</p>
				<p>Sıraya oturdu ve Alyoşa’yı da yanına oturttu.</p>
				<p>“Evet, yarın mahkeme var. Ne dersin, senin de hiç umudun yok mu ağabey?” dedi Alyoşa ürkek bir şekilde.</p>
				<p>“Sen neden bahsediyorsun?” Mitya belirsizce Alyoşa’ya baktı. “Ha, mahkemeden söz ediyorsun! Aman canı cehenneme! Şimdiye kadar seninle hep boş şeylerden konuştuk, hep bu mahkemeden falan bahsettik, asıl en önemli konuda ise sana hiçbir şey söylemedim. Evet, yarın mahkeme olacak, yalnız ben kellem gitti derken mahkemeden söz etmemiştim. Giden kellem değil, kellemin içindekiler. Niye bana öyle kınayarak bakıyorsun?” </p>
				<p>“Neden bahsediyordun, Mitya?”</p>
				<p>“Düşünceler, düşünceler, ne olacak! Etika.<a class="si-noteref epub-type_noteref" href="#f48" id="ref_f48">48</a> Nedir etika?”</p>
				<p>“Etika mı?” diye şaşırdı Alyoşa.</p>
				<p>“Evet, bilim falan mı bu?”</p>
				<p>“Evet, böyle bir bilim var... yalnız... itiraf edeyim, nasıl bir bilim olduğunu sana açıklayamam.”</p>
				<p>“Rakitin biliyor. Rakitin çok şey biliyor, şeytan götürsün onu! Rahip olmayacak. Petersburg’a gitmeye hazırlanıyor. Söylediğine göre, oradaki bir eleştiri bölümüne girecekmiş, ama dürüst bir şekilde. Yararlı olabilir ve kariyer yapabilir. Ah, kariyer meraklıları! Etikanın da canı cehenneme! Ben mahvoldum Aleksey, Tanrı’nın sevgili kulu Aleksey! Seni herkesten çok seviyorum. Yüreğim senin için titriyor. Orada bir Karl Bernard mı varmış?”</p>
				<p>“Karl Bernard mı?” diye yine şaşırdı Alyoşa.</p>
				<p>“Hayır, Karl değil, dur, yanlış söyledim: Klod Bernard. Kim bu? Kimyadan mıdır nedir?”</p>
				<p>“Bir bilim adamı olmalı,” diye yanıtladı Alyoşa, “yalnız, itiraf edeyim bu adam hakkında da çok şey söyleyemeyeceğim. Sadece bilgin olduğunu duydum, ama ne bilgini bilemem.”</p>
				<p>“Aman, onun da canı cehenneme, ben de bilmiyorum,” diye küfretti Mitya. “Muhtemelen alçağın biridir, zaten hepsi de alçak bunların. Ama Rakitin ilerler, küçücük bir delik bulsa girer, Bernard da öyle. Ah, bu Bernard’lar! Pek çok türedi bunlar!”</p>
				<p>“Ne oldu sana?” diye ısrarla sordu Alyoşa.</p>
				<p>“Rakitin benim hakkımda, benim davam hakkında bir makale yazmak ve böylelikle de edebiyattaki rolüne başlamak istiyor. Bunun için gelip duruyor, kendisi söyledi. Tezi olan bir şey yazmak istiyor: ‘Öldürmek zorundaydı, çevresi onu yiyip bitirmişti’ falan filan, böyle dedi bana. İçinde sosyalizm nüansı da olacak, diyor. Canı cehenneme, nüansı falan vız gelir bana! Kardeşimiz İvan’ı sevmiyor, nefret ediyor, sana karşı da pek sevgisi yok. Ama akıllı biri olduğu için onu kovmayacağım. Yalnız çok kendini beğenmiş. Demin ona ‘Karamazovlar alçak değil, filozoftur, çünkü bütün gerçek Ruslar filozoftur, sen okumuş olsan da filozof değilsin, avamdansın!’ dedim. Öfkeli öfkeli güldü. Ben de ona <em>mıslibus</em><a class="si-noteref epub-type_noteref" href="#f49" id="ref_f49">49</a> <em>non est disputandum</em><a class="si-noteref epub-type_noteref" href="#f50" id="ref_f50">50</a> dedim. Güzel espri değil mi? En azından ben de klasisizme girmiş oldum,” diye birden kahkahayla gülmeye başladı Mitya.</p>
				<p>“Neden mahvoluyormuşsun ki? Demin öyle demiştin, değil mi?” dedi Alyoşa.</p>
				<p>“Niye mi mahvoldum? Hmm! Aslında... her şeyi bütün olarak ele alırsak Tanrı’ya yazık da ondan!”</p>
				<p>“Neden Tanrı’ya yazık?”</p>
				<p>“Tasavvur etsene: Bunlar orada, kafanın içinde, sinirlerde, yani bu sinirler beynin içinde (onları da şeytan götürsün!)... bu sinirlerin birtakım kuyrukları var, bunlar titremeye başlar başlamaz... yani görüyorsun. Gözlerimle bir şeye bakıyorum şöyle, bunlar titreşiyor, yani kuyruklar... titreyince de bir hayal beliriyor, ama hemen belirmiyor, bir an, bir saniye geçiyor ve öyle bir an geliyor ki, yani an değil de (onun da canı cehenneme), hayal, yani bir nesne ya da bir olay beliriyor, hepsini şeytan alsın, işte bu yüzden seyrediyorum, sonra da düşünüyorum... kuyrukçuklar yüzünden, yoksa içimdeki ruh ve orada gördüğüm bir hayal veya benzeri bir şey yüzünden değil. Bunların hepsi de saçmalık. Kardeşim, bunu bana daha dün Mihail anlattı ve adeta ısıttı beni. Alyoşa, harika bir şey bu bilim! Yeni bir insan gelecek, anlıyorum bunu... Ama yine de Tanrı’ya yazık!”</p>
				<p>“Ama bu da iyi,” dedi Alyoşa.</p>
				<p>“Tanrı’ya yazık olması mı iyi? Kimya, kardeşim, kimya. Yapacak bir şey yok, azizim, yol açın, kimya geliyor! Rakitin Tanrı’yı sevmiyor, ah, sevmiyor! Bu onların hepsinin en zayıf noktası! Ama saklıyorlar. Yalan söylüyorlar. Kendilerini öyle tanıtıyorlar. ‘Bunu eleştiri bölümünde de sürdürecek misin?’ diye soruyorum. ‘Açık açık izin vermezler tabii’ diyor ve gülüyor. ‘Yalnız bundan sonra insan nasıl olacak? Tanrısı ve öldükten sonraki yaşamı olmadan mümkün mü? Bu, her şeye izin verildiği, her şeyin yapılabileceği anlamına gelmez mi?’ diye soruyorum. ‘Yoksa bilmiyor muydun?’ diyor. Gülüyor. ‘Akıllı insan,’ diyor, ‘her şeyi yapabilir, akıllı insan karda yürür izini belli etmez, sense öldürdün ve kuyruğu kıstırdın, hapislerde çürüyorsun!’ Bunu bana söylüyor. Tam bir domuz! Eskiden böylelerini dışarı atardım, ama artık dinliyorum. Ciddi pek çok şey söylüyor. Hem de akıllıca yazıyor. Bir hafta önce bana bir makale okumaya başladı, o zaman oradan üç satır kopya etmiştim, dur, ha işte burada.”</p>
				<p>Mitya acele acele yelek cebinden bir kâğıt parçası çıkarttı ve okudu:</p>
				<p>“‘Bu sorunu çözmek için öncelikle kişiliği insanın kendi var oluşuyla karşı karşıya koyması gerekir.’ Bir şey anlıyor musun?”</p>
				<p>“Hayır, anlamıyorum,” dedi Alyoşa. </p>
				<p>Mitya’ya merakla bakıyor ve onu dinliyordu.</p>
				<p>“Ben de anlamıyorum. Üstü kapalı ve anlaşılır değil, ama akıllıca. ‘Herkes şimdi böyle yazıyor,’ diyor, ‘çünkü artık çevre böyle...’ Çevreden korkarlar. Şiir de yazıyor alçak, Hohlakova’nın ayağına bir methiye düzmüş, ha, ha, ha!”</p>
				<p>“Duydum,” dedi Alyoşa.</p>
				<p>“Duydun mu? Şiiri de dinledin mi?”</p>
				<p>“Hayır.”</p>
				<p>“Bende var, dur okuyayım. Bilmiyorsun, sana anlatmadım, tam bir hikâye bu. Hinoğluhin! Üç hafta önce beni kızdırmayı aklına koymuş: ‘Sen,’ diyor, ‘üç bin ruble yüzünden ahmak gibi yakalandın, bense yüz elli bin vuracağım, bir dul kadınla evleneceğim ve Petersburg’da taş bir ev alacağım.’ Ve bana, Hohlakova’ya kur yaptığını anlattı. Kadın dersen gençliğinde de akıllı değilmiş, kırkında tümden aklını yitirmiş. ‘Hem de çok duyguludur, işte onu bu yüzden kolayca elde edeceğim,’ diyor. ‘Evleneceğim ve onu alıp Petersburg’a götüreceğim, orada gazete çıkarmaya başlayacağım.’ Dudaklarında ihtiraslı iğrenç salyalar, ama salyalar Hohlakova için değil, bu yüz elli bin ruble için. Beni de inandırdı; hep bana geliyor, her gün: ‘Yola gelecek,’ diyor. Gözleri sevinçle parlarken birden kapı dışarı ediliverdi: Pyotr İlyiç Perhotin üstünlüğü kazandı, aferin ona! Yani Rakitin’i kovdu diye öpesim geldi şu ahmak karıyı! Bana gelip gittiği günlerde yazmış bu şiiri. ‘İlk kez,’ diyor, ‘elimi bulaştırdım, onu ayartmak için, yani hayırlı bir iş için şiir yazıyorum. Enayiden sermayeyi kaptıktan sonra topluma yararlı olabilirim.’ Zaten her türlü iğrençliklerine hemen toplumcu bir mazeret buluverirler! ‘Yine de,’ diyor, ‘senin Puşkininden daha iyi yazdım, çünkü bir mizah şiirine toplumun hüznünü katmayı başardım.’ Puşkin hakkında söylediklerini anlayışla karşılıyorum. Gerçekten yetenekli olmasına yetenekli bir insanmış, ama sadece ayakları tasvir etmiş! Üstelik şiiriyle nasıl da övünmüştü! Bunlar kibirlidir, kibirli! ‘Gönlümün parçasının hasta ayağının iyileşmesi üzerine’ diye de bir başlık bulmuş zıpır!</p>
				
				<blockquote>
				<div>
				<span>Artık nasıldır bu ayakçık, </span>
				<span>Ayakçık şişmiş birazcık!</span>
				<span>Doktorlar geliyor, tedavi ediyor</span>
				<span>Hem sarıyor, hem mahvediyor.</span>
				
				<span class="quatrain">Benim tasam ayaklar değil,</span>
				<span>Puşkin övsün onları!</span>
				<span>Benim tasam o güzel kafa</span>
				<span>Düşünceleri anlamayan kafa.</span>
				
				<span class="quatrain">Anladı artık birazcık,</span>
				<span>Engel olmuştu ayakçık!</span>
				<span>İyileşsin ayakçık, </span>
				<span>Anlaması için kafacık.</span>
				</div>
				</blockquote>

				<p class="after-bq">“Domuz, sapına kadar domuz, ama oynak yazmış dürzü! Gerçekten de ‘toplumsal’ olmuş. Kovulduğunda kim bilir nasıl sinirlenmiştir. Dişlerini gıcırdatmıştır!”</p>
				<p>“İntikamını almış,” dedi Alyoşa. “Hohlakova hakkında bir yazı yazmış.”</p>
				<p>Alyoşa, <em>Söylentiler</em> gazetesindeki haberi çabucak anlattı.</p>
				<p>“O, o ta kendisi!” diye doğruladı Mitya kaşlarını çatarak. “Bunu yapan o! Bu haberler... zaten biliyordum... yani örneğin Gruşa hakkında ne kadar adice şeyler yazıldı!.. Katya hakkında da... Hmm!”</p>
				<p>Odada kaygılı bir şekilde gezinmeye başladı.</p>
				<p>“Ağabey, daha fazla kalmama imkân yok,” dedi Alyoşa birkaç dakika sustuktan sonra. “Yarın senin için çok korkunç bir gün olacak: Tanrı’nın mahkemesi senin için kurulacak... ve ben şaşıyorum, dolaşıp duruyorsun ve davadan söz edeceğine nelerden bahsediyorsun...”</p>
				<p>“Yo, şaşırma,” diye heyecanla sözünü kesti Mitya. “Şu pis kokulu itten mi konuşmam gerekiyor yoksa? Katilden mi? Bu konuda seninle defalarca uzun uzun konuştuk. Smerdyaşçaya’nın oğlu pis kokan heriften artık bahsetmek istemiyorum! Onun canını Tanrı alacak, göreceksin, bekle!”</p>
				<p>Heyecan içinde Alyoşa’ya yaklaştı ve birden onu öptü. Gözleri alev alev yanıyordu.</p>
				<p>“Rakitin bunu anlamıyor,” diye konuşmaya başladı tepeden tırnağa coşku içinde, “ama sen, sen her şeyi anlıyorsun. Bu yüzden seni dört gözle bekliyordum. Bak, şu boyaları dökülmüş duvarların arasında sana çoktandır pek çok şey söylemek istiyordum, ama en önemli konuda susuyordum: Zamanı henüz gelmemişti. Sana içimi dökmek için son dakikaya kadar bekledim. Kardeşim, şu son iki ayda içimde yeni bir insan hissettim, içimde yeni bir insan doğdu! İçimde hapisti, ama eğer bu gümbürtü olmasaydı asla ortaya çıkamazdı. Korkuyorum! Maden ocaklarında yirmi yıl kazma elimde maden kazacağım, bundan hiç korkmuyorum, şu anda beni korkutan başka bir şey: İçimde yeni doğan adamın beni terk edip gitmesi! Orada, maden ocaklarında, yerin altında, yanı başımda benim gibi kürek mahkûmu ve katil olan birinde bir insan yüreği bulabilirim ve onunla dost olabilirim, çünkü orada da yaşamak, hem sevmek hem de acı çekmek mümkündür! Bu kürek mahkûmunun durmuş kalbini diriltmek yıllarca ona bakmak ve artık yücelmiş olan bir ruhu, çok cefalar çekmiş bir bilinci bu bataktan gün yüzüne çıkartmak, bir melek, bir kahraman yaratmak mümkündür! Bu insanlar o kadar çok ki, yüzlerce böyle insan var ve hepimiz onlar için suçluyuz! O zaman, öyle bir anda neden o ‘bebe’ rüyama girmişti? ‘Bebe neden yoksuldu?’ Bu kehanet bana o anda gelmişti! ‘Bebe’ uğruna gideceğim. Çünkü herkes herkese karşı suçludur. Tüm ‘bebeler’ uğruna gideceğim, çünkü küçük çocuklar ve büyük çocuklar var. Hepsi de ‘bebe’dir. Herkes için gideceğim, çünkü herkes için gidecek birine gerek var. Babamı öldürmedim, ama gitmem gerek. Kabul ediyorum! Hepsi burada aklıma geldi... işte bu boyası dökülmüş duvarlar arasında. Orada, yeraltındakilerin sayıları pek çok, yüzlerce, ellerinde kazmalar. Ah evet, prangalı olacağız ve özgür de olmayacağız, ama o zaman büyük acımız içinde sevinç için yeniden doğacağız, yokluğunda insanın yaşayamayacağı sevinç için. Tanrı olacak, çünkü Tanrı sevinç bağışlar, bu onun büyük ayrıcalığıdır... Tanrım, insana dualar içinde erimesini nasip et! Orada yerin altında Tanrı’sız nasıl yaşayacağım? Rakitin yalan söylüyor: Eğer Tanrı’yı yeryüzünden kovarlarsa biz yeraltında onu bulacağız! Kürek mahkûmunun Tanrı’sız yaşaması imkânsızdır, hatta kürek mahkûmu olmayan birine göre daha da imkânsızdır! Ve o zaman biz yeraltı insanları, yerin derinliklerinden sevinci bulduğumuz Tanrı’ya trajik bir marş söylemeye başlayacağız! Yaşasın Tanrı ve onun sevinci! Onu seviyorum!”</p>
				<p>Mitya bu tuhaf söylevini verirken nerdeyse nefesi kesiliyordu. Rengi soldu, dudakları titredi, gözlerinden yaşlar yuvarlandı.</p>
				<p>“Yo, yerin altı da hayat dolu, orada da hayat var!” diye tekrar konuşmaya başladı. “Şu anda yaşamayı ne kadar istediğimi, var olma ve anlama susuzluğumun işte bu boyası dökülmüş duvarlar arasında doğmuş olduğuna inanmazsın Alyoşa! Rakitin bunu anlamıyor, onun için varsa yoksa ev almak ve kiraya vermek, ama ben seni bekliyordum. Evet bu nasıl bir acı böyle? Haddi hesabı olmasa da bu acıdan korkmuyorum. Artık korkmuyorum, eskiden korkardım. Biliyor musun, mahkemede belki de sorulara yanıt vermeyeceğim... Galiba şu anda içimde bu güç o kadar fazla ki, sadece her an kendime ‘Ben varım!’ demek için her türlü acıyı yenebilirim. Binlerce ıstırap içinde (ben varım, işkenceler içinde kıvranıyorum) ama ben varım! Teşhir direğinde oturuyorum, ama varım, güneşi görüyorum, güneşi görmesem bile güneşin var olduğunu biliyorum. Güneşin varlığını bilmek ise yaşamın ta kendisidir. Alyoşa, meleğim benim, çeşitli felsefeler mahvediyor beni, topunu şeytan alsın! Kardeşimiz İvan...”</p>
				<p>“Ne olmuş İvan’a?” diye sözünü kesti Alyoşa, ama Mitya duymadı.</p>
				<p>“Biliyorsun, eskiden böyle kuşkularım yoktu, ama bunların hepsi içimde gizliymiş. Sarhoş olmam da, dövüşmem de, kudurmam da hep içimdeki bu bilinmeyen düşüncelerin azmasındandı belki de. İçimdeki bu düşünceleri yok etmek için, bunları yatıştırmak ve bastırmak için dövüşüyordum demek ki. Kardeşimiz İvan, Rakitin gibi değil, o düşüncesini gizliyor. İvan sfenks gibi susuyor, hep susuyor. Bana ise Tanrı ıstırap çektiriyor. Bana azap veren sadece bu. Ya Tanrı yoksa? Ya Rakitin haklıysa, ya bu, insanların uydurduğu bir düşünceyse? Eğer Tanrı yoksa o zaman yeryüzünün, dünyanın başı insandır. Harika! Ancak Tanrı olmazsa insan nasıl erdemli olacak? İşte bir sorun daha! Hep bunu düşünüyorum. O zaman insanoğlu kimi sevecek? Kime şükredecek, kime marş söyleyecek? Rakitin gülüyor. Rakitin, insanoğlunun Tanrı olmadan da sevebileceğini söylüyor. Ama bunu sadece o sümüklü böcek iddia edebilir, ama benim aklım ermiyor. Rakitin için yaşamak kolay: ‘Sen,’ diyor bugün bana, ‘insanların yuttaşlık haklarının genişletilmesi için, ya da hiç olmazsa et fiyatının artmaması için uğraş; böylece insanlara sevgini felsefelerinle gösterdiğinden daha sade ve daha yakından göstermiş olursun.’ Bunun üzerine ben de onu benzettim: ‘Tanrı olmazsa,’ diyorum, ‘eğer eline fırsat geçerse etin fiyatını sen kendin artırırsın, bir kapiğe bir ruble koyarsın.’ Öfkelendi. Erdem nedir? Cevap ver bana Alyoşa. Bendeki erdem başka, bir Çinlinin erdemi başka; demek ki göreceli bir şey bu. Öyle değil mi? Yoksa göreceli değil mi? Hain bir soru! Bu yüzden iki gece uyku uyumadığımı söylersem gülme bana. Artık sadece insanların bu konuda hiçbir şey düşünmeden nasıl yaşadıklarına şaşıyorum. Boş şeyler! İvan’ın da Tanrı’sı yok. Onun düşüncesi var. Benim anlayacağım şeyler değil. Ama o susuyor. Onun mason olduğunu sanıyorum. Sordum, hiçbir şey söylemiyor. Sadece bir kere bir kelimecik söyledi.”</p>
				<p>“Ne dedi?” diye aceleyle sordu Alyoşa.</p>
				<p>“Ona eğer öyleyse her şey mübah demektir, değil mi, dedim. Suratı asıldı. ‘Babamız Fedor Pavloviç, domuzun biriydi, ama doğru düşünüyordu’ dedi. Saçmaladı. Sadece bunu söyledi. Rakitin’den daha açık hiç olmazsa..”</p>
				<p>“Evet,” diye doğruladı Alyoşa acı acı. “Sana ne zaman geldi?”</p>
				<p>“Bundan daha sonra söz ederiz, şimdi başka bir konu var. Şimdiye kadar sana İvan hakkında hemen hemen hiçbir şey söylemedim. Sona bırakıyordum. Buradaki mesele bitip hükmü okudukları zaman sana her şeyi anlatacağım. Korkunç bir dava... Sense bu davada benim yargıcım olacaksın. Ama şimdi bu konuya girmeyelim, ağzımıza şimdilik kilit vuralım. Yarından, mahkemeden söz ediyorsun, inanır mısın, hiçbir şey bilmiyorum.”</p>
				<p>“Şu avukatla konuştun mu?” </p>
				<p>“Avukat ne yapacak ki! Ona her şeyi anlattım. Kaypak herif, başkentli ne olacak. Bernard! Bana da zerre kadar inanmıyor. Benim öldürdüğüme inanıyor, düşünsene, biliyorum artık. ‘Öyleyse neden beni savunmak için geldiniz?’ diye soruyorum. Bunların yüzüne tükürmek lazım. Bir de doktor getirdiler, beni deli göstermek istiyorlar. İzin vermeyeceğim! Yekaterina İvanovna ‘görevini’ sonuna kadar yerine getirmek istiyor. Hem de ıkına sıkına!” Mitya acı acı güldü. “Dişi kedi! Katı yürekli! O zaman Mokroye’deyken onun hakkında ‘müthiş öfkeli’ bir kadın dediğimi biliyor zaten. Yetiştirmişler hemen. Evet, kanıtlar denizdeki kum taneleri kadar çoğaldı. Grigoriy, ifadesinde ısrar ediyor. Grigoriy dürüst adamdır, ama aptaldır. Aptal oldukları için dürüst olan pek çok insan var. Bu da Rakitin’in düşüncesi. Grigoriy benim düşmanım. Bazı düşmanlar dostlardan daha yararlı olur. Bu sözüm Yekaterina İvanovna için. Korkuyorum, ah, mahkemede dört bin beş yüz rubleden sonra ayaklarıma kapandığından bahsetmesinden korkuyorum! Sonuna kadar, son meteliğe kadar ödeyecek. İstemem onun fedakârlığını! Mahkemede beni utandıracaklar! Bir şekilde dayanacağım. Ona git Alyoşa, mahkemede bundan söz etmemesini rica et. Olmaz mı yoksa? Eh, cehennemin dibine, ne olursa olsun katlanacağım! Ona acımam. Kendisi istiyor. Eden bulur. Aleksey, ben, ben de konuşacağım.” Tekrar acı acı güldü. “Yalnız... yalnız ya Gruşa, Gruşa, aman Tanrım! Böyle bir acıya neden katlansın ki!” diye haykırdı birden gözyaşları içinde. “Gruşa beni öldürüyor, onu düşünmek beni öldürüyor, öldürüyor! Biraz önce yanımdaydı...”</p>
				<p>“Bana anlattı. Senin yüzünden bugün çok üzülmüş.”</p>
				<p>“Biliyorum. Huyum kurusun. Kıskandım! Uğurlarken pişman oldum, öptüm onu. Af dilemedim.”</p>
				<p>“Niye dilemedin?” diye haykırdı Alyoşa.</p>
				<p>Mitya birden neşeyle güldü.</p>
				<p>“Sevgili yavrum, işlediğin bir suç için sevdiğin kadından af dilemekten Tanrı korusun seni! Sevdiğin kadından, hele hele karşısında ne kadar suçlu olursan ol! Çünkü kardeşim, kadınların ne olduğunu şeytan bilir, neyse ben artık içlerindekini biliyorum! Bir kadının karşısında suçunu itiraf etmeyi, ‘Suçluyum, affet, bağışla’ demeyi hele bir dene bakalım: Sitem yağmurunu gör! Hiçbir şeyi doğrudan ve açık açık bağışlamaz, seni paçavraya çevirir, olmamış şeyleri bile hesaba katar, her şeyi alır, hiçbir şeyi unutmaz, kendinden bir şeyler ekler ve işte ancak o zaman affeder. En iyisi bile böyledir! Son kalıntıları da kazıyıp toplar ve hepsini kafana boca eder. Sana söyleyeyim, hepsinin, yokluklarında yaşayamayacağımız bu meleklerin içinde bir canavar oturur! Bak, güzel kardeşim, ben içtenlikle ve açık açık söylüyorum: Her namuslu adam, şu veya bu kadının ayağının türabı olmalı. Benim düşüncem bu, düşüncem de değil, duygum. Erkek gönlü yüce olmak zorundadır ve bu durum erkeğin itibarına leke sürmez. Bir kahramana bile leke sürmez. Sezar’ın bile itibarını lekelemez! Ama yine de hiçbir zaman ve hiçbir şey için af dileme. Kadınlar yüzünden mahvolmuş olan ağabeyin Mitya’nın sana öğrettiği kuralı sakın unutma. Yo, ben af dilemeden Gruşenka’ya layık olayım daha iyi. Karşısında büyük saygı duyuyorum, Aleksey, büyük saygı duyuyorum! Ancak o bunu görmüyor, hayır, sevgimi hep az buluyor. Bana eziyet ediyor, aşkıyla eziyet ediyor. Önceden neydi? Önceden bana sadece dayanılmaz oyunlarla azap verirdi, şimdi ise onun ruhunu kendi ruhuma kattım ve onun sayesinde adam oldum! Evlenmemize izin verirler mi dersin? Yoksa kıskançlıktan öleceğim. Her gün rüyama bir şey giriyor... Benim hakkımda sana ne söyledi?”</p>
				<p>Alyoşa, Gruşenka’nın biraz önce söylediklerinin hepsini tekrarladı. Mitya dikkatle dinledi, bir sürü soru sordu ve memnun kaldı.</p>
				<p>“Demek, kıskandığıma kızmıyor,” diye haykırdı. “Sapına kadar kadın! ‘Benim de yüreğim katı,’ diyor ha! Ah, beni kıskandıkları zaman tahammül edemesem de böyle acımasız yürekleri severim! Hep kavga edeceğiz. Ama sevmeye gelince, onu sonsuza kadar seveceğim. Evlenmemize izin verirler mi? Kürek mahkûmlarını evlendiriyorlar mı? Bu da bir sorun. Ama ben onsuz yaşayamam ki...”</p>
				<p>Mitya suratını asarak odada dolaşmaya başladı. Odanın içi hemen hemen tamamen kararmıştı. Birden son derece kaygılı bir şekilde durdu.</p>
				<p>“Sır, diyor ha, sır? Üçümüzün ona karşı hazırladığı bir sırrım varmış ve ‘Katka’ da buna karışmış ha? Hayır, Gruşenka, düşündüğün gibi değil. Bu konuda kısa kadın aklın gaf yaptı! Alyoşa, canım kardeşim, eh, oldu olacak, sırrımızı açayım sana!”</p>
				<p>Çevreye bir göz attı, karşısında duran Alyoşa’ya iyice yaklaştı ve fısıltıyla konuşmaya başladı. Aslında onları hiç kimse duyamazdı, çünkü yaşlı gardiyan köşedeki peykede uyukluyordu, nöbetçi askerler ise tek kelime bile duyamayacak kadar uzaktaydılar.</p>
				<p>“Sana bütün sırrımızı açacağım!” dedi Mitya aceleyle. “Daha sonra açmak istiyordum, çünkü sen olmadan neye karar verebilirim ki ben? Sen benim her şeyimsin. İvan’ın hepimizden üstün olduğunu söylerim, ama sen benim meleğimsin. Sadece senin kararın sorunu çözer. Belki de İvan değil üstün olan sensin. Bak bu, bir vicdan meselesi, yüksek vicdan meselesi. Sır o kadar önemli ki, kendim üstesinden gelemeyeceğim ve her şeyi senin gelişine kadar bıraktım. Ama yine de karar vermek için erken, çünkü mahkemenin vereceği hükmü beklemek gerekiyor: Hüküm verilecek ve sen o zaman kaderime karar vereceksin. Şimdi karar verme; şimdi sana anlatacağım, sadece dinle, ama karar verme. Dur ve bir şey söyleme. Her şeyi sana açacağım. Sana sadece ana fikri söyleyeceğim, ayrıntıları anlatmayacağım, dinle. Ne soru ne de bir hareket, tamam mı? Bununla birlikte, aman Tanrım, gözlerini ne yapacağım? Korkarım, bir şey söylemesen de gözlerin kararını belli edecek. Of, korkuyorum! Alyoşa, dinle: Kardeşimiz İvan bana <em>kaçmamı </em>öneriyor. Ayrıntıları söylemiyorum: Her şey önceden ayarlandı, her şey yolunda gidecek. Sesini çıkartma, kararını söyleme. Gruşa’yla Amerika’ya gideceğiz. Ben zaten Gruşa’sız yaşayamam! Ya orada yanıma gelmesine izin vermezlerse? Acaba kürek mahkûmlarının evlenmesine izin veriyorlar mı? İvan, vermediklerini söylüyor. Peki ben yerin altında elimde kazma Gruşa’sız ne yaparım? O kazmayla ancak kendi kafamı kırarım! Öte yandan ya vicdanım? Acı çekmekten kaçtı diyecekler! Bir yol gösterilmişken bu yolu reddetmiş, ruhumu temizleme yolu dururken sola çark etmiş olacağım. İvan, insanda ‘iyi eğilimlerin olması halinde’ Amerika’da, yeraltındakinden daha fazla yarar sağlanabileceğini söylüyor. Peki, yeraltı marşımız nerede söylenecek? Amerika nedir ki, Amerika da boş şey! Hem Amerika’da da çok dolandırıcılık olduğunu sanıyorum. Çarmıha gerilmekten kaçtım! Aleksey bunu sana söylüyorum, çünkü bunu sadece sen anlayabilirsin, başka hiç kimse anlayamaz. Sana marşla ilgili olarak söylediğim her şey başkaları için saçmalık demektir, sayıklama demektir. Aklımı kaçırdığımı ya da ahmak olduğumu söyleyeceklerdir. Ama ben ne aklımı kaçırdım, ne de ahmağım. Marş konusunu İvan da anlıyor, anlamasına anlıyor, yalnız buna cevap vermiyor, susuyor. Marşa inanmıyor. Bir şey söyleme, söyleme ne olur: Nasıl baktığını görüyorum zaten: Sen kararını verdin bile! Karar verme, kıyma bana, ben Gruşa’sız yaşayamam, mahkemeyi bekle!”</p>
				<p>Mitya konuşmasını bitirdiğinde çıldırmış gibiydi. Alyoşa’yı iki eliyle omuzlarından tuttu ve ateşli, soran bakışlarını onun gözlerine dikti.</p>
				<p>“Mahkûmları evlendiriyorlar mı acaba?” Üçüncü kez yalvaran bir sesle sordu.</p>
				<p>Alyoşa büyük bir şaşkınlıkla dinliyordu, çok etkilenmişti.</p>
				<p>“Bana bir tek şey söyle,” dedi Alyoşa, “İvan çok mu ısrar ediyor, hem bunu ilk kim düşündü?”</p>
				<p>“O düşündü ve ısrar ediyor! Bana hiç gelmedi ve sonra bir hafta önce çıkageldi, söze dosdoğru bundan başladı. Çok ısrar ediyor. İstemiyor, emrediyor. Kalbimi sana olduğu gibi ona da açtığım ve şu marştan ona da söz ettiğim halde sözünü dinleyeceğimden kuşku duymuyor. Nasıl olacağını bana anlattı, bütün bilgileri toplamış, ama şimdi olmaz, daha sonra. İsteri derecesinde istiyor. En önemli şey para: ‘Kaçman için,’ diyor, ‘sana on bin, Amerika için ise yirmi bin ruble gerekir, ama on bine mükemmel bir kaçış düzenleriz.’”</p>
				<p>“Peki bana söylememeni de tembihledi mi?” diye tekrar sordu Alyoşa.</p>
				<p>“Hiç kimseye, ama asıl sana: Sana asla! Senin benim karşımda vicdan rolü oynayacağından korkuyor doğrusu. Sana anlattığımı sakın ona söyleme. Sakın söyleme!”</p>
				<p>“Haklısın,” diye karar verdi Alyoşa, “mahkemenin vereceği hükümden önce karar vermek olanaksız. Mahkemeden sonra kendin karar verirsin; O zaman kendinde yepyeni bir insan bulacaksın ve kararı o verecek.”</p>
				<p>“Yeni bir insan ya da bir Bernard, onun kararı da Bernard’ca olur! Zaten ben de aşağılık bir Bernard’dan başka neyim ki!” diye acı acı güldü Mitya.</p>
				<p>“Temize çıkma umudun hiç mi yok artık, ağabey?”</p>
				<p>Mitya sinirli bir hareketle omuzlarını yukarı kaldırdı ve olumsuz anlamda başını salladı.</p>
				<p>“Alyoşa, canım, gitme zamanın geldi!” dedi aceleyle. “Müdür dışardan bağırdı, şimdi burada olur. Geç kaldık, kurallara aykırı bu. Kucakla beni, çabuk, öp, kutsa beni, canım kardeşim, yarın için kutsa beni...”</p>
				<p>Kucaklaştılar ve öpüştüler.</p>
				<p>“İvan,” dedi birden Mitya, “kaçmamı kendisi teklif etti, ama benim öldürdüğüme inanıyor!”</p>
				<p>Dudaklarında sıkıntılı bir gülümseme belirdi.</p>
				<p>“İnanıp inanmadığını ona sordun mu?” dedi Alyoşa.</p>
				<p>“Hayır, sormadım. Sormak istedim, ama soramadım, gücüm yetmedi. Fark etmez ki zaten, gözlerinden okuyorum. Elveda!”</p>
				<p>Bir kez daha çabucak öpüştüler ve Alyoşa tam çıkacaktı ki, Mitya tekrar seslendi:</p>
				<p>“Karşımda dur, hah şöyle.”</p>
				<p>İki eliyle omuzlarından kavrayıp Alyoşa’ya bir kere daha sımsıkı sarıldı. Yüzü bir anda o kadar solmuştu ki, karanlıkta bile iyice fark ediliyordu. Dudakları çarpıldı, bakışlarını Alyoşa’ya dikti.</p>
				<p>“Alyoşa, Tanrı’nın huzurundaymış gibi bana tam gerçeği söyle: Benim öldürdüğüme inanıyor musun, inanmıyor musun? Kendin, sen kendin inanıyor musun, inanmıyor musun? Tam olarak gerçeği istiyorum, yalan söyleme!” diye çılgın gibi bağırdı.</p>
				<p>Alyoşa bütün varlığıyla sarsıldı, yüreğinin sert bir şeyle adeta çizildiğini hissetti.</p>
				<p>“Yeter, sen...” diye mırıldandı kendini kaybetmiş gibi.</p>
				<p>“Bütün gerçeği, hepsini, yalan söyleme!” diye tekrarladı Mitya.</p>
				<p>“Tek bir an bile senin katil olduğuna inanmadım,” sözleri koptu titreyen bir sesle Alyoşa’nın göğsünden ve sanki Tanrı’yı sözlerine tanık olarak çağırıyormuş gibi sağ elini yukarı kaldırdı. Mitya’nın yüzü o anda büyük bir mutlulukla parladı.</p>
				<p>“Teşekkür ederim sana!” dedi uzatarak, sanki baygınlık geçirdikten sonra nefesini salıveriyormuş gibi. “Şu anda sen beni yeniden yarattın... İnanır mısın, şu ana kadar bunu sana sormaya korkuyordum, sana! Hadi git, git! Yarın için güçlendirdin beni, Tanrı seni korusun! Ama dur, İvan’ı sev!” sözleri çıktı son olarak Mitya’nın ağzından.</p>
				<p>Alyoşa gözyaşları içinde dışarı çıktı. Mitya’nın bu derece evhamlı olması, ona, yani Alyoşa’ya bile bu derece güvensizlik duyması, bütün bunlar daha önce de hiç kuşkulanmadığı talihsiz ağabeyinin ruhundaki çaresiz kederin ve umutsuzluğun ne derece büyük bir uçurum oluşturduğunu Alyoşa’nın gözleri önüne sermişti. Birden derin ve sonsuz bir acıma hissine kapıldı ve bu his onu yiyip bitirdi. Delik deşik yüreği korkunç şekilde ağrıyordu. “İvan’ı sev.” Mitya’nın biraz önce söylediği bu sözler birden aklına geldi. İvan için duyduğu üzüntü Mitya’nın duyduğundan az değildi, hele şimdi ağabeyiyle görüştükten sonra bu üzüntü her zamankinden daha da fazla olmuştu.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f48"><a class="backref" href="#ref_f48">48</a> Ahlakbilim. (Ç.N.)</div>
<div class="si-footnote html5_aside epub-type_footnote" id="f49"><a class="backref" href="#ref_f49">49</a> Mısl, Rusça düşünce demektir. Burada düşünceler hakkında anlamına gelen Latince benzeri bir sözcük türetiliyor. (Ç.N.)</div>
<div class="si-footnote html5_aside epub-type_footnote" id="f50"><a class="backref" href="#ref_f50">50</a> (Lat.) Tartışılmaz. (Ç.N.)</div>
</div>
  </body>
</html>