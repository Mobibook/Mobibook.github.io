<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter58">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">ÜÇÜNCÜ ÇİLE</h1>
				</div>
				
				<p>Mitya, sert bir tavırla konuşmaya başlamıştı, ama anlattığı şeylerin en ufak ayrıntısını bile unutmamaya ve gözden kaçırmamaya gayret ediyordu. Babasının bahçesine duvardan nasıl atladığını, pencereye kadar nasıl gittiğini ve pencerenin altındayken olup biten her şeyi bir bir anlattı. Bahçede bulunduğu sırada Gruşenka’nın babasının evinde olup olmadığını korkunç şekilde öğrenmek istediği o anda kendisini heyecanlandıran duyguları açık seçik, adeta tane tane aktardı. Yalnız tuhaf bir şey vardı: Savcı da, sorgu yargıcı da bu kez müthiş temkinli dinliyorlar, boş boş bakıyorlar, çok daha az soru soruyorlardı. Mitya yüzlerinden hiçbir sonuç çıkaramıyordu. “Kızdılar ve gücendiler,” diye düşündü, “aman canları cehenneme!” Babasının pencereyi açması için Gruşenka’nın geldiğini gösteren <em>işareti</em> vermeyi nasıl akıl ettiğini anlattığı sırada savcı ve sorgu yargıcı, bu “işaret” sözcüğüne, sanki bu sözcüğün ne anlama geldiğini hiç anlamamış gibi hiç dikkat etmemişlerdi. Öyle ki, Mitya da bunu fark etti. Nihayet, pencereden kafasını uzatan babasını görünce nefretinin arttığı ve cebinden havanelini kaptığı ana gelirken birdenbire mahsus durdu. Oturuyor ve duvara bakıyordu. Berikilerin gözlerini ona diktiklerini biliyordu.</p>
				<p>“Peki, efendim,” dedi sorgu yargıcı, “silahı kaptınız ve... sonra ne oldu?”</p>
				<p>“Sonra mı? Sonra öldürdüm... tepesine indirdim ve kafasını kırdım... Size göre böyle oldu!” Birden gözleri parladı. Tamamen sönmüş olan öfkesi aniden olağanüstü bir güçle yeniden patlamıştı.</p>
				<p>“Bize göre öyle,” dedi Nikolay Parfenoviç, “pekâlâ, ya size göre nasıl?”</p>
				<p>Mitya gözlerini yere dikti ve uzun süre konuşmadı.</p>
				<p>“Bana göre, beyler, bana göre şöyle oldu,” diye sakin bir şekilde konuşmaya başladı, “birinin gözyaşları mı, annemin Tanrı’ya yakarışları mı, yoksa o anda alnıma bir öpücük konduran Kutsal Ruh mu nedir, bilmem ama şeytan yenik düştü. Pencereden uzaklaştım ve duvara doğru koştum... Babam korkmuş ve beni daha yeni görmüştü, çığlık attı ve pencereden geri çekildi. Bunu çok iyi hatırlıyorum. Bense bahçeyi geçmiş duvara doğru koşuyordum... İşte tam bu anda Grigoriy bana yetişti, o sırada duvarın üzerine çıkmıştım...”</p>
				<p>Bu anda gözlerini kaldırıp dinleyenlere baktı. Ötekiler görünüşe göre ona son derece sakin ve dikkatle bakıyorlardı. Mitya’nın içinde adeta bir öfke sancısı oldu.</p>
				<p>“Ama siz benimle alay ediyorsunuz, beyler!” diye birden parladı.</p>
				<p>“Neden böyle bir sonuca varıyorsunuz?” dedi Nikolay Parfenoviç.</p>
				<p>“Bir tek sözüme bile inanmıyorsunuz da ondan! En önemli noktaya geldiğimi anlıyorum zaten: İhtiyar şimdi orada kafası kırılmış olarak yatıyor, bense onu öldürmek istediğimi ve havanelini kaptığımı acıklı bir şekilde tasvir ettikten sonra pencerenin önünden koşarak kaçıyorum... Masal bu! Manzum masal! Bu herifin sözlerine inanılır mı? Hah-ha! Alay ediyorsunuz, beyler!”</p>
				<p>Sandalyenin üzerinde bütün vücuduyla öyle bir döndü ki, sandalye çatır çatır çatırdadı.</p>
				<p>Savcı, Mitya’nın heyecanına sanki dikkat etmiyormuş gibi birden söze başladı:</p>
				<p>“Peki, pencereden uzaklaştığınız sırada pavyonun öbür tarafında bulunan bahçe kapısının açık olup olmadığını fark etmiş miydiniz?”</p>
				<p>“Hayır, açık değildi.”</p>
				<p>“Değil miydi?”</p>
				<p>“Tam tersine kapalıydı, zaten kim o kapıyı açabilirdi ki? Vay canına, kapı, durun bir dakika!” Birden sanki bir şey hatırladı ve irkildi, “yoksa kapıyı açık mı buldunuz?”</p>
				<p>“Açıktı.”</p>
				<p>“Eğer kapıyı sizler açmadıysanız o zaman kim açmış olabilir ki?” diyen Mitya birden müthiş şaşırdı.</p>
				<p>“Kapı açık duruyordu ve babanızın katili kesin olarak bu kapıdan içeri girmiş, cinayeti işledikten sonra yine bu kapıdan çıkmıştı.” Savcı tek tek, yavaş yavaş ve tane tane konuşuyordu. “Bu bizim için son derece açık. Cinayetin <em>pencereden değil,</em> odanın içinde işlendiği anlaşılıyor. Yapılan keşiften, cesedin duruşundan ve diğer başka şeylerden bunun böyle olduğu kesin. Bundan hiç kuşkumuz yok.”</p>
				<p>Mitya müthiş sarsılmıştı.</p>
				<p>“Bu imkânsız, beyler!” diye bağırdı kendini iyice kaybederek. “Ben... ben içeri girmedim... size kesinlikle doğruyu söylüyorum. Bahçede olduğum süre içinde ve bahçeden kaçtığım sırada kapı kapalıydı. Ben yalnızca pencerenin altında durdum ve yalnızca onu pencereden gördüm, yalnızca... Son dakikasına kadar hatırlıyorum. Hatırlamasam bile bir şey fark etmez, çünkü <em>işaretleri</em> sadece benim, Smerdyakov’un ve onun, yani rahmetlinin bildiğini, onun da işaret verilmeden dünyada kimseye kapı açmayacağını biliyorum!”</p>
				<p>“İşaretler mi? Nasıl işaretler bunlar?” Savcı açgözlü, hemen hemen isterik bir merakla sordu. Ciddi görünüşünü bir anda kaybetmişti. Soruyu ürkek ürkek yanaşır gibi sormuştu. Henüz kendisinin bilmediği önemli bir gerçeğin kokusunu almış ve hemen o anda Mitya’nın belki de bunu tam olarak açıklamak istemeyeceği korkusuna kapılmıştı.</p>
				<p>“Yoksa bilmiyor muydunuz?” diye göz kırptı Mitya. Alaycı ve öfkeli bir şekilde gülüyordu. “Ya söylemezsem? Kimden öğreneceksiniz o zaman? Bu işaretleri topu topu rahmetli, ben ve Smerdyakov biliyorduk. Ha, bir de Tanrı biliyordu, ama o zaten size söylemezdi. İlginç bir nokta bu, şeytan bilir, bunun üzerine neler neler uydurulabilir, hah-ha! Sakin olun, baylar, açıklayacağım, aklınızdan geçenler çok saçma. Kiminle iş yaptığınızı bilmiyorsunuz! Kendi kendisini ele verecek, kendine zarar getirecek bir sanıkla iş yapıyorsunuz! Evet, efendim, çünkü ben bir onur şövalyesiyim, siz ise değilsiniz!”</p>
				<p>Savcı bütün bu sözleri yutuyor, ancak yeni bir gerçeği öğrenme sabırsızlığıyla titriyordu. Mitya, Fedor Pavloviç’in Smerdyakov için icat ettiği işaretlerle ilgili her şeyi onlara doğru ve etraflı bir şekilde açıkladı, pencereye vurulan her vuruşun ne anlama geldiğini anlattı, hatta bu işaretleri masaya vurarak gösterdi ve Nikolay Parfenoviç’in şu halde onun, yani Mitya’nın ihtiyarın penceresini çaldığında “Gruşenka geldi” anlamına gelen işareti mi vurmuş olduğu sorusuna tam o vuruşu, yani “Gruşenka geldi” vuruşunu yaptığını söyleyerek cevap verdi.</p>
				<p>“Hadi artık kulenizi dikin!” diyerek konuşmasına son veren Mitya, tekrar küçümseyerek başını öte yana çevirdi. </p>
				<p>“Bu işaretleri yalnız rahmetli babanız, siz ve uşak Smerdyakov mu biliyordunuz? Başka bilen kimse yok mu?” diye bir kez daha sordu Nikolay Parfenoviç.</p>
				<p>“Evet, uşak Smerdyakov ve bir de Tanrı. Tanrı’yı da kayda geçirin; kaydetmek fazlalık olmaz. Aslında Tanrı size de lazım olacak.”</p>
				<p>Kaydetmeye başladılar, ama tam yazmaya başladıkları sırada savcı aniden yeni bir düşünceyle karşılaşmış gibi şöyle dedi:</p>
				<p>“Bu işaretleri eğer Smerdyakov da biliyorsa ve siz, babanızın öldürülmesiyle ilgili olarak size yöneltilen her türlü suçlamayı kesinlikle reddediyorsanız o zaman önceden kararlaştırılmış bu işaretlerle babanızı kapıyı açmaya zorlayan ve daha sonra da... cinayeti işleyen o olamaz mı?”</p>
				<p>Mitya son derece alaycı, ama aynı zamanda da korkunç şekilde küçümseyen bir bakışla savcıya baktı. Hiçbir şey söylemeden öyle uzun uzun baktı ki, savcı gözlerini kırpıştırmaya başladı.</p>
				<p>“Hadi yine tilkiyi yakaladınız!” dedi sonunda Mitya. “Keratayı kuyruğundan kıstırdınız, he-he! İçinizi okuyorum, savcı bey! Hemen yerimden fırlayıp söylediğiniz şeylere yapışacağımı ve avazım çıktığı kadar ‘Ah tamam, Smerdyakov, işte katil o!’ diye bağıracağımı sanmıştınız. İtiraf edin böyle düşünmüştünüz, hadi, itiraf edin, ancak o zaman devam ederim.</p>
				<p>Ama savcı itiraf etmiyor, susuyor ve bekliyordu.</p>
				<p>“Yanıldınız, Smerdyakov diye bağırmayacağım!” dedi Mitya.</p>
				<p>“Peki, ondan hiç kuşkulanmıyor musunuz?”</p>
				<p>“Ya siz kuşkulanıyor musunuz?”</p>
				<p>“Ondan da kuşkulandık.”</p>
				<p>Mitya gözlerini yere dikti.</p>
				<p>“Şakayı bir yana bırakalım,” dedi somurtarak, “dinleyin: En başından beri, yani hemen hemen biraz önce şu perdenin arkasından size doğru koştuğum anda kafamdan “Smerdyakov!” diye geçmişti. Burada masanın başında oturuyor ve bu cinayette bir suçum olmadığını haykırıyordum. Kendi kendime “Bu Smerdyakov’un işi!” diye düşünüyordum. Smerdyakov’u aklımdan çıkaramıyordum. Sonunda şimdi de birden “Smerdyakov!” diye düşündüm, ama sadece bir saniyeliğine: Ardından şunu da düşündüm: “Yo hayır, Smerdyakov değil!” Bu onun işi değil, baylar!</p>
				<p>“Bu durumda daha başka birinden de şüphelenmiyor musunuz?” diye dikkatli bir şekilde sordu Nikolay Parfenoviç.</p>
				<p>“Kimdir, nedir, Tanrı’nın veya şeytanın eli midir, bilmiyorum, ama... Smerdyakov değil!” diye kestirip attı Mitya.</p>
				<p>“Peki, onun olmadığını neden bu kadar kesin ve ısrarlı bir şekilde iddia ediyorsunuz?”</p>
				<p>“Düşüncelerime ve izlenimlerime dayanarak. Çünkü Smerdyakov, karakter olarak alçak ve korkak bir adamdır. Sadece basit bir korkak da değildir, dünyadaki bütün korkaklıkları bir araya toplamış iki ayaklı bir yaratıktır. Bir tavuktan dünyaya gelmiştir. Benimle konuşurken elimi bile kaldırmadığım halde onu öldüreceğim diye tir tir titrerdi. Ayaklarıma kapanıp ağlar onu “korkutmamam” için yalvararak işte şu çizmelerimi öperdi. Duydunuz mu, “korkutmamam” için. Bu sözcük ne anlama gelir? Bense ona bahşiş bile verirdim. Saralı, kıt akıllı, sekiz yaşında bir çocuğun bile hakkından gelebileceği hasta bir tavuktur. Böyle huy mu olur? Hayır, efendim, Smerdyakov değil. Hem o, parayı da sevmez, verdiğim bahşişleri hiç almamıştır... Ne demeye ihtiyarı öldürsün ki? Aslında ihtiyarın gayri meşru oğludur. Bunu biliyor muydunuz?”</p>
				<p>“Bu hikâyeyi duymuştuk. Ama siz de aynı babanın oğlusunuz ve onu öldürmek istediğinizi herkese söylemiştiniz.”</p>
				<p>“Bana taş atıyorsunuz! Adice, iğrenç bir taş bu! Korkmuyorum! Oh, beyler, bunu gözümün içine baka baka söylemekle tam bir alçaklık yapmış oluyorsunuz! Alçaklık, çünkü bunu size zaten ben söylemiştim. Sadece öldürmek istemedim, üstelik öldürebilirdim de. Ayrıca nerdeyse öldüreceğimi söyleyerek kuşkuları bile bile üzerime çektim! Ama onu öldürmedim, koruyucu meleğim beni kurtardı. İşte bunu düşünemediniz... Bu yüzden alçaksınız, alçak! Çünkü ben öldürmedim, öldürmedim, öldürmedim! Dinleyin savcı bey, ben öldürmedim!”</p>
				<p>Nerdeyse soluğu kesiliyordu. Sorgu boyunca hiç bu kadar heyecanlanmamıştı.</p>
				<p>“Peki, ya o, yani Smerdyakov, o size ne söyledi, baylar?” dedi bir süre sustuktan sonra. “Bunu size sorabilir miyim?”</p>
				<p>“Bize her şeyi sorabilirsiniz,” diye cevap verdi savcı soğuk ve ciddi bir tavırla, “işin gerçek kısmını ilgilendiren her şeyi sorabilirsiniz, biz de, tekrarlıyorum, her sorunuza cevap vermek zorundayız. Hakkında soru sorduğunuz uşak Smerdyakov’u, belki de onuncu kez üstelemiş olan son derece ağır bir sara nöbetinde bilincini yitirmiş olarak yatağında yatar durumda bulduk. Yanımızdaki doktor, hastayı muayene ettikten sonra belki de sabaha sağ çıkamayacağını söyledi.”</p>
				<p>“Pekâlâ, bu durumda babamı şeytan öldürdü!” sözleri döküldü birden Mitya’nın ağzından. O dakikaya kadar kendi kendisine “Smerdyakov mu, değil mi?” diye sorup durmuştu.</p>
				<p>“Bu noktaya tekrar döneceğiz,” diye kararını bildirdi Nikolay Parfenoviç, “şu anda ifadenize kaldığınız yerden devam etmek istemez misiniz?”</p>
				<p>Mitya dinlenmek için izin istedi. Nazik bir şekilde izin verdiler. Dinlendikten sonra tekrar devam etti. Ancak görünüşüne bakılırsa bu iş artık zoruna gidiyordu. Yorgun düşmüş, aşağılanmış ve manen sarsılmıştı. Üstelik de savcı, her dakika “ayrıntılara” takılarak onu bile bile kızdırmaya başlamıştı. Duvarın üzerinde otururken sol ayağına yapışmış olan Grigoriy’in kafasına havanelini nasıl indirdiğini ve daha sonra yere yıktığı adamın yanına nasıl atladığını anlatıyordu ki, savcı sözünü kesti ve duvarın üzerinde nasıl oturduğunu daha ayrıntılı olarak anlatmasını rica etti. Mitya hayretler içinde kalmıştı.</p>
				<p>“Öyle oturuyordum işte, ata biner gibi, bir ayağım o tarafta, bir ayağım öbür tarafta...”</p>
				<p>“Ya havaneli?”</p>
				<p>“Havaneli elimdeydi.”</p>
				<p>“Cebinizde değil miydi? Bunu iyice hatırlıyor musunuz? Peki, çok mu kuvvetli vurmuştunuz?”</p>
				<p>“Kuvvetli olmalı, bundan size ne?”</p>
				<p>“Daha iyi anlayabilmemiz için sandalyeye tıpkı o anda duvarın üzerindeki gibi oturup elinizi nasıl ve nereye, ne tarafa doğru kaldırdığınızı bize tam olarak gösterir misiniz?”</p>
				<p>“Yoksa benimle alay mı ediyorsunuz?” diye sordu Mitya. Bu arada kendisini sorgulayan savcıya tepeden bakıyordu, ama beriki gözünü bile kırpmamıştı. Mitya öfkeli bir hareketle döndü, sandalyeye ata biner gibi oturdu ve elini havaya kaldırdı:</p>
				<p>“İşte böyle vurdum! İşte böyle öldürdüm! Daha başka bir isteğiniz var mı?”</p>
				<p>“Teşekkür ederim. Şimdi de aşağıya neden atladığınızı, ne maksatla, ne düşünerek atladığınızı anlatmaya çalışır mısınız acaba?”</p>
				<p>“Cehennemin dibine... yere düşen Grigoriy’e doğru atladım... Ne için bilmiyorum!”</p>
				<p>“Böyle heyecanlı mıydınız? Kaçıyor muydunuz?”</p>
				<p>“Evet, heyecanlandım ve kaçıyordum.”</p>
				<p>“Ona yardım etmek mi istiyordunuz?”</p>
				<p>“Ne yardımı... Ha, evet, belki de yardım etmek istiyordum, hatırlamıyorum.”</p>
				<p>“Ne yaptığınızı hatırlamıyor musunuz? Yani kendinizi mi kaybetmiştiniz?”</p>
				<p>“Ah, hayır, kendimi hiç kaybetmedim, her şeyi hatırlıyorum. En küçük noktasına kadar her şeyi. Bakmak için atladım ve mendilimle kanı sildim.”</p>
				<p>“Mendilinizi gördük. Yaraladığınız adamı hayata geri döndürmeyi mi umut ediyordunuz?”</p>
				<p>“Umut edip etmediğimi bilmiyorum. Sadece yaşıyor mu, öldü mü emin olmak istiyordum.”</p>
				<p>“Demek, emin olmak istiyordunuz, öyle mi? Peki, sonra?”</p>
				<p>“Ben doktor değilim, anlayamadım. Öldürdüğümü zannederek kaçtım. Oysa kendine gelmiş.”</p>
				<p>“Pek güzel, efendim,” dedi savcı. “Size teşekkür ederim. Bana da bunlar gerekliydi. Devam etmeye çalışın.” Heyhat, acıdığı için duvardan atladığını ve ölünün başında durarak “Düştün ihtiyar, yapacak bir şey yok, öylece yat” şeklinde birkaç acıklı söz söylediğini anlatmak Mitya’nın aklına gelmemişti. Oysaki, bunları hatırlıyordu. Savcı ise bundan bir tek sonuç çıkarmıştı: “Böyle bir anda ve bu kadar büyük heyecan içindeki” bir insan ancak işlediği suçun <em>tek</em> görgü tanığının sağ mı, ölü mü olduğundan kesinlikle emin olmak için aşağıya atlardı. Demek ki, böyle bir anda bile bu adam güçlü, kararlı, soğukkanlı ve tedbirli olabilen biriydi... vs. vs. Savcı memnundu, “Hastalıklı adamı ‘ayrıntılarla’ sinirlendirdim, baklayı ağzından çıkardı” diye düşünüyordu..</p>
				<p>Mitya, daha sonra olanları ıstırap içinde anlatmaya devam etti. Ancak Nikolay Parfenoviç, onu hemen yine durdurdu.</p>
				<p>“Elleriniz ve sonradan anlaşıldığına göre yüzünüz kan içindeyken hizmetçi Fedosya Markovna’ya nasıl gidebildiniz?”</p>
				<p>“O sırada kana bulandığımın hiç farkında değildim.!” diye cevap verdi Mitya.</p>
				<p>“Doğrudur, hep böyle olur,” diyen savcı, Nikolay Parfenoviç’le bakıştı.</p>
				<p>“Gerçekten de fark etmemiştim, pek güzel anladınız, savcı bey,” diye Mitya da doğruladı. Ancak daha sonra sıra Mitya’nın aniden verdiği “yoldan çekilme” ve “mutlu insanların yanından geçip gitmelerine izin verme” kararının öyküsüne geldi. Artık, deminki gibi, yüreğini bir kez daha açmaya ve “kalbinin kraliçesinden” söz etmeye bir türlü karar veremiyordu. Bu soğuk ve “tahtakurusu gibi kan emen” insanlardan bıkıp usanmıştı. Soruların tekrarlanması üzerine kısa ve net bir şekilde şu açıklamayı yaptı:</p>
				<p>“Pekâlâ, kendimi öldürmeye karar vermiştim. Neden hayatta kalacaktım ki: Bu başlı başına bir sorundu. Gruşenka’nın tartışmasız ilk gözağrısı olan, onu vaktiyle üzmüş olsa da şimdi, beş yıl aradan sonra hatasını sevgiyle, yasal nikâh kıyarak tamir etmek için dörtnala koşup gelen o adam ortaya çıkmıştı. Her şeyi kaybettiğimi anlamıştım... Arkamda ise bir rezalet ve bu kan, Grigoriy’in kanı vardı... Ne diye yaşayacaktım ki? Rehin bıraktığım tabancaları geri almaya gittim, silahları doldurmak ve sabaha karşı kafama bir kurşun sıkmak istiyordum...”</p>
				<p>“Geceleyin de içki âlemi, değil mi?”</p>
				<p>“Geceleyin de içki âlemi. Eh, canınız cehenneme. Beyler, çabuk bitirin artık. Bu yakınlarda bir yerde, köyün dışında kendimi kesinlikle vurmak niyetindeydim ve sabahın beşi gibi yapacaktım bunu. Cebimde kâğıdım da hazırdı. Perhotin’in evinde tabancamı doldurduğum sırada yazmıştım. İşte kâğıt, okuyun. Laf olsun diye söylemiyorum!” diye ekledi birden nefretle. Yeleğinin cebinden kâğıdı çıkarıp masaya, önlerine fırlattı; sorguya çekenler merakla okudular ve her zaman olduğu gibi davayla ilgili belgelere bunu da eklediler.</p>
				<p>“Bay Perhotin’in evine girerken de ellerinizi yıkamak hâlâ aklınıza gelmemiş miydi? Kuşku duyulmasından korkmuyordunuz demek ki, öyle mi?”</p>
				<p>“Ne kuşkusu? İster kuşkulansın, ister kuşkulanmasın, ne fark ederdi ki, buraya gelecektim ve saat beşte kendimi öldürecektim, hiçbir şey yapamazlardı. Eğer babamın başına gelen şu olay olmasa siz de hiçbir şey öğrenemeyecektiniz ve buraya da gelmeyecektiniz. Ah, bunu şeytan yaptı, babamı şeytan öldürdü, şeytanın sayesinde siz de bu kadar çabuk öğrendiniz! Buraya ne kadar da çabuk geldiniz! Şaşılacak şey, hayret doğrusu!”</p>
				<p>“Bay Perhotin, evine girerken elinizde... kana bulanmış ellerinizde... para olduğunu... çok fazla para olduğunu... yüz rublelik kâğıt para destesi olduğunu, bunu kendisine hizmet eden delikanlının da gördüğünü anlattı.”</p>
				<p>“Evet, öyle efendim, öyle olduğunu hatırlıyorum.”</p>
				<p>“Şimdi ufak bir sorum daha var.” Nikolay Parfenoviç, son derece yumuşak bir şekilde söze başlamıştı. “Soruşturmadan anlaşıldığına göre evinize bile uğrayamayacak kadar az zamanınız olduğu bir sırada bir anda bu kadar çok parayı nereden aldığınızı söyleyebilir misiniz?”</p>
				<p>Savcı, bu kadar kesin bir dille sorulmuş bu soru yüzünden biraz yüzünü ekşitti, ama Nikolay Parfenoviç’in sözünü de kesmedi.</p>
				<p>“Hayır, eve uğramadım,” diye yanıtladı Mitya. Görünüşe göre çok rahattı, ama yere bakıyordu.</p>
				<p>“Bu durumda sorumu tekrarlamama izin veriniz,” diye devam etti Nikolay Parfenoviç, adeta sinsi sinsi yaklaşarak. “Sizin de ifade ettiğiniz gibi, o gün saatin beşinde bu kadar parayı nereden bulabildiniz...”</p>
				<p>“On rubleye ihtiyacım vardı ve tabancalarımı Perhotin’e rehin bıraktım. Sonra üç bin ruble için Hohlakova’ya gittim. O da vermedi, falan filan, bir sürü şey işte,” diye kestirip attı Mitya, “evet, bakın beyler, ihtiyacım vardı ve birden binlikler ortaya çıkıverdi, tamam mı? Biliyor musunuz, beyler, şimdi ikiniz de ya nerden aldığını söylemezse diye korkuyorsunuz. Öyle yapacağım, söylemeyeceğim beyler, doğru tahmin ettiniz, öğrenemeyeceksiniz,” dedi birden Mitya tane tane konuşarak. Son derece kararlıydı. Sorguyu yürütenler bir an sustular.</p>
				<p>“Anlayış gösterin, Bay Karamazov, bunu öğrenmek bizim için çok gerekli,” dedi Nikolay Parfenoviç sakin ve alçakgönüllü bir şekilde.</p>
				<p>“Anlıyorum, ama yine de söylemeyeceğim.”</p>
				<p>Savcı da işe karıştı ve sorguya çekilen kişinin eğer kendisi için yararlı olacağını düşünüyorsa elbette ki sorulara cevap vermeyebileceğini, ancak zan altındaki kişinin özellikle de böylesi önemli konularda susmak suretiyle kendi kendisine ne kadar büyük bir zarar verebileceğinin de göz önüne alınması gerektiğini bir kere daha anımsattı.</p>
				<p>“Vesaire, vesaire beyler! Yeter, bu uzun talimatı daha önce de dinlemiştim!” diye lafı ağızlarına tıkadı Mitya. “Bu soruşturmanın önemini ve buradaki en önemli noktanın ne olduğunu ben de biliyorum, ama yine de söylemeyeceğim.”</p>
				<p>“Ne yapalım, efendim, zaten bu bizim değil, sizin sorununuz, sadece kendinize zarar verirsiniz,” dedi sinirli bir şekilde Nikolay Parfenoviç.</p>
				<p>“Bakın beyler, şakayı bir yana bırakın.” Mitya gözlerini dikmiş, sert bir şekilde ikisine bakıyordu. “En başından beri bu noktada toslaşacağımızı seziyordum. İlk başta, yani biraz önce ifade vermeye başladığım sırada her şey ilerdeki bir sis perdesinin içindeydi, her şey bu sisin içinde yüzüyordu, hatta ben öylesine saftım ki, söze ‘aramızda karşılıklı güven’ önerisiyle başladım. Hepimiz gelip bu lanet olası duvara tosladığımız için böyle bir güvenin olmadığını artık ben de görüyorum! Ne yapalım bu noktaya geldik bir kere! Bu işin bitmesine de imkân yok! Bununla birlikte sizi suçlamıyorum, sözlerime inanmayabilirsiniz, bunu anlayışla karşılarım!”</p>
				<p>Suratını asarak sustu.</p>
				<p>“Peki, bu en önemli konuda susma kararınızı bir nebze olsun bozmadan elimizdeki delillerin sizin açınızdan bu derece tehlikeli olduğu bir anda sizi susmaya iten nedenlerin neler olduğuna ilişkin ufacık da olsa bir imada bulunamaz mısınız?”</p>
				<p>Mitya sıkıntılı ve düşünceli bir şekilde güldü.</p>
				<p>“Ben düşündüğünüzden çok daha iyi biriyim, beyler, buna değmeyeceğiniz halde nedenini size söyleyeceğim ve bu imayı yapacağım. Susuyorum, beyler, çünkü burada benim açımdan rezilce bir iş söz konusu. Bu paraları nereden aldığım sorusunun cevabında benim için öyle bir rezalet yatıyor ki, babamı öldürmüş ve soymuş dahi olsam onun öldürülmesi ve soyulmasıyla bile kıyaslanmayacak bir rezalet bu. İşte bu yüzden konuşamıyorum. Bu rezillik yüzünden konuşamıyorum. Ne dersiniz baylar, bunu da kayda geçirmek istiyor musunuz?”</p>
				<p>“Evet, yazalım,” diye mırıldandı Nikolay Parfenoviç.</p>
				<p>“Bu ‘rezaleti’ kaydetmeniz gerekmezdi. Bunu size sırf yüreğimin iyiliğinden söyledim, yoksa söylemeyebilirdim, daha doğrusu bunu size bağışladım, siz ise hemen kayda geçiriyorsunuz. Peki, yazın, istediğinizi yazın,” dedi küçümseyerek ve iğrenerek, “sizden korkmuyorum ve... karşınızda gururla duruyorum.”</p>
				<p>“Pekâlâ, bunun ne tür bir rezalet olduğunu da söylemeyecek misiniz?” diye mırıldandı Nikolay Parfenoviç.</p>
				<p>Savcı ise korkunç şekilde suratını buruşturmuştu.</p>
				<p>“<em>Ni-ni, c’est fini</em><a class="si-noteref epub-type_noteref" href="#f34" id="ref_f34">34</a>, boşuna uğraşmayın. Bulaşmaya değmezsiniz. Zaten yeterince bulaştım size. Değmezsiniz, siz de, başkası da... Yeter beyler, kesiyorum.”</p>
				<p>Son derece kesin konuşmuştu. Nikolay Parfenoviç ısrar etmekten vazgeçti; ama İppolit Kirilloviç’in bakışlarından onun umudunu henüz yitirmediğini bir anda anlamıştı.</p>
				<p>“En azından şu hususu açıklayabilir misiniz? Bay Perhotin’in evine girdiğiniz sırada elinizde ne kadar para, yani kaç ruble vardı?”</p>
				<p>“Bunu da açıklayamam.”</p>
				<p>“Galiba Bay Perhotin’e, Bayan Hohlakova’dan aldığınız üç bin rubleden söz etmişsiniz, değil mi?”</p>
				<p>“Belki söz etmişimdir. Yeter beyler, ne kadar olduğunu söylemeyeceğim.”</p>
				<p>“O halde buraya nasıl geldiğinizi ve geldikten sonra yaptığınız şeyleri anlatmaya çalışın.”</p>
				<p>“Eh, bunu buradakilere sorun. Ama belki ben de anlatabilirim.”</p>
				<p>Mitya anlattı, ancak biz anlatmayacağız artık. Yavan bir şekilde ve çabuk çabuk anlatıyordu. Aşkının heyecanlarından hiç söz etmedi. Ancak “yeni olayların” etkisiyle kendini vurma kararından nasıl caydığını anlattı. Gerekçelerini söylemeden, ayrıntılara girmeden anlatıyordu. Zaten sorguyu yürütenler de onu bu defa pek rahatsız etmediler: Kendileri için en önemli noktanın bu anlatılanlarla ilgili olmadığı açıktı.</p>
				<p>“Bunların hepsini kontrol edeceğiz, tanıkların sizin yanınızda yapılacak sorgusu sırasında tekrar bunlara döneceğiz,” diyerek sorguyu tamamladı Nikolay Parfenoviç. “Şimdi sizden üzerinizde bulunan eşyaların hepsini, özellikle şu anda üzerinizdeki bütün parayı şuraya, masanın üzerine koymanızı rica ediyorum.”</p>
				<p>“Paraları mı, efendim? Rica ederim, bunun gerekli olduğunu anlıyorum. Daha önce neden merak etmediğinize de şaşıyorum. Aslında hiçbir yere gitmedim, gözünüzün önünde oturuyorum. İşte buyrun paralarım, buyrun sayın, alın, galiba hepsi bu kadar.”</p>
				<p>Ceplerindeki her şeyi, hatta bozuklukları, yeleğinin yan cebinden iki tane yirmi kapikliği bile çıkarttı. Paraları saydılar, sekiz yüz otuz altı ruble kırk kapik olduğu anlaşıldı.</p>
				<p>“Hepsi bu mu?” diye sordu sorgu yargıcı.</p>
				<p>“Hepsi bu.”</p>
				<p>“Plotnikovların dükkânında üç yüz ruble bıraktığınızı, Perhotin’e on, arabacıya yirmi ruble verdiğinizi, iki yüz rubleyi de burada kumarda kaybettiğinizi az önce söylemiştiniz, sonra...”</p>
				<p>Nikolay Parfenoviç tekrar saydı. Mitya da ona canla başla yardım etti. Her kapiği düşünüp hatırladılar ve hesaba kattılar. Nikolay Parfenoviç hemen sonucu çıkardı.</p>
				<p>“Demek ki, bu sekiz yüzle birlikte başlangıçta elinizde bin beş yüz ruble kadar para varmış.”</p>
				<p>“Demek ki,” dedi Mitya.</p>
				<p>“Peki, herkes çok daha fazla olduğunu nasıl iddia edebiliyor?”</p>
				<p>“Ederlerse etsinler.”</p>
				<p>“Ama siz de öyle söylemiştiniz.”</p>
				<p>“Ben de öyle söylemiştim.”</p>
				<p>“Henüz sorgulamadığımız öteki kişilerin ifadeleriyle de bunları kontrol edeceğiz; paralarınız için endişelenmeyin, gereken yerde saklanacak ve bütün bunlar bittiğinde, bu paralar üzerinde kesinlikle hak sahibi olduğunuz anlaşılırsa ya da daha doğru bir deyimle kanıtlanırsa emrinize hazır tutulacaktır. Pekâlâ efendim, şimdi gelelim...”</p>
				<p>Nikolay Parfenoviç birden ayağa kalktı ve Mitya’ya “gerek elbisenizi, gerekse diğer bütün şeyleri” en ince ayrıntısına kadar kontrol etmek “zorundayız” diye sert bir açıklama yaptı.</p>
				<p>“Buyurun efendim, isterseniz ceplerimi tersine çevireyim.”</p>
				<p>Gerçekten de ceplerini tersine çevirmeye koyuldu.</p>
				<p>“Elbisenizi çıkartmanız gerekecek.”</p>
				<p>“Nasıl? Soyunacak mıyım? Tuu, şeytan alsın! Böyle arayın. Böyle olmaz mı?”</p>
				<p>“Olanaksız Dmitriy Fedoroviç. Elbisenizi çıkartmanız gerekiyor.”</p>
				<p>“Nasıl isterseniz,” diye Mitya somurtarak boyun eğdi, “yalnız, lütfen burada değil, perdenin arkasında olsun. Kim kontrol edecek?”</p>
				<p>“Elbette perdenin arkasında.” Nikolay Parfenoviç olur anlamında kafasını salladı. Suratı büyük bir ciddiyet ifadesi taşıyordu.</p>
				
				
				
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f34"><a class="backref" href="#ref_f34">34</a> <em>Ni-ni</em> Rusça “yo, yo” anlamında, <em>c’est fini</em> Fransızca “bitti” ile kafiye yapıyor. (Ç.N.)</div>
</div>
  </body>
</html>