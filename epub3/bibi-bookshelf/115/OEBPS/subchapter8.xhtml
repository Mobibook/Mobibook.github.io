<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter8">
<div class="html5_section">
				<div class="html5_header">
				<h1 class="chapter-num">III</h1>
				<h1 class="chapter-title">İMANLI KADINLAR</h1>
				</div>
				
				<p>Aşağıda, bahçeyi çevreleyen dış duvara eklenmiş olan ahşap galerinin önünde bu defa sadece kadınlar toplanmıştı. Yirmi civarında kadın vardı. Staretsin nihayet yanlarına çıkacağını haber almışlar, bekleşiyorlardı. Onlar gibi staretsi bekleyen, ama soylu hanım ziyaretçiler için ayrılmış olan odada bulunan toprak sahibi Hohlakovlar da galeriye çıktılar. İki kişiydiler: anne ve kızı. Zengin bir kadın olan ve her zaman zevkli giyinen anne Bayan Hohlakova oldukça gençti ve çok sevimli bir kadındı. Yüzü biraz solgun, gözleri çok canlı ve kapkaraydı. Yaşı otuz üçten daha fazla değildi ve dul kalalı beş yıl olmuştu. On dört yaşındaki kızının ayaklarına felç gelmişti. Zavallı kızcağız altı aydır yürüyemiyordu ve onu uzun, rahat bir tekerlekli sandalyede dolaştırıyorlardı. Hastalıktan biraz zayıflamış, ama neşe dolu, çok güzel, küçük bir yüzü vardı. Uzun kirpikli, koyu, iri gözlerinde afacan pırıltılar parlıyordu. Annesi ilkbahardan beri onu yurtdışına götürmeye hazırlanıyordu, ama çiftlikteki işleri yüzünden yazı da geçirmişlerdi. Bir haftadır bulundukları şehrimizde ibadetten ziyade işleriyle uğraşıyorlardı, ancak bundan üç gün önce ilk defa staretsi ziyaret etmişlerdi. Staretsin artık hemen hemen hiç kimseyi kabul edemediğini bildikleri halde aniden tekrar gelmişler ve yalvara yakara bir kez daha “yüce şifacıyı görme mutluluğu” dilemişlerdi.</p>
				<p>Staretsin çıkışını beklerken anne, kızının koltuğunun yanındaki sandalyede oturuyordu, onun iki adım ötesinde ise buradaki manastırdan olmayıp kuzeyde uzak bir yerdeki az bilinen bir manastırdan gelmiş ihtiyar bir rahip ayakta duruyordu. Bu rahip de starets tarafından takdis edilmek istiyordu. Ancak starets, galeriye çıkar çıkmaz önce halka doğru yürüdü. Kalabalık, alçak galeriyi bahçeyle birleştiren üç basamaklı sundurmaya doğru yığıldı. Starets, üst basamakta duruyordu, üzerine <em>epitrahil</em><a class="si-noteref epub-type_noteref" href="#f11" id="ref_f11">11</a> geçirmişti ve etrafını sarmış olan kadınları kutsamaya başladı. Havaleli bir kadını iki elinden tutup ona doğru sürüklediler. Kadın staretsi görür görmez birdenbire anlamsız çığlıklar atmaya, hıçkırmaya ve havale geçiriyormuş gibi titremeye başladı. Starets, kadının kafasına epitrahili koyduktan sonra başının üzerinden kısa bir dua okudu, kadın hemencecik sesini kesti ve sakinleşti. Şimdi nasıldır bilmiyorum, ama benim çocukluğumda köylerde ve manastırlarda bu havaleli kadınları pek çok kez görme ve seslerini duyma fırsatı buldum. Onları sabah ayinine getirirlerdi. Kilisede ciyak ciyak bağırırlar ya da köpek havlaması gibi sesler çıkarırlardı. Ama kutsal eşyaları getirdiklerinde ve onları bu eşyalara yaklaştırdıklarında “cin çarpması” o anda durur ve hastalar, kısa bir süre için genellikle sakinleşirlerdi. Çocukken bu durum beni çok etkiler ve şaşırtırdı. Ama daha o zamanlar bazı toprak sahiplerinden ve özellikle de şehirli öğretmenlerimden sorduğumda bütün bunların işten kaçmak için yapılan bir sahtekârlık olduğunu ve gerekli sertlik gösterilirse ebediyen kökünün kazınabileceğini duyardım. Üstelik bunu kanıtlamak için çeşitli öyküler anlatılırdı. Ancak, daha sonraları tıp uzmanlarından, bu davranışlarda hiçbir sahtekârlık olmadığını, bunun özellikle bizim Rusya’da görülen ve köylü kadınlarımızın zor yazgısını ortaya koyan korkunç bir kadın hastalığı olduğunu, ağır, yanlış ve hiçbir tıbbi yardımın olmadığı doğumlardan hemen sonra çok yorucu işlerde çalışmaktan, çaresi bulunmayan dertlerden, dayaktan ve bazı kadınların yapısının kaldıramadığı diğer koşullardan kaynaklanan bir hastalık olduğunu hayretle öğrendim. Cin çarpmış, çırpınıp duran kadının tuhaf ve ani iyileşmesi, ancak onu kutsal eşyaların yanına götürdüklerinde gerçekleşiyordu. Bunu bana yapmacık bir davranış ve hatta bizzat “kilise adamları” tarafından yapılan bir hokkabazlık olarak açıklamışlardı. Ama galiba doğal bir iyileşme de oluyordu. Hastayı kutsal eşyalara getiren kadınlar, en önemlisi de hasta kadının kendisi, onu ele geçirmiş olan kötü ruhun, kutsal eşyalara gidip önünde eğilmedikçe asla vücudundan çıkıp gitmeyeceğine kesin bir gerçek olarak inanıyorlardı. Bu yüzden de sinirli ve kuşkusuz aynı zamanda psikolojik olarak hasta olan kadının tüm organizması, kutsal eşyaların önünde eğildiği anda daima kaçınılmaz bir sarsıntı, mutlak bir iyileşme mucizesi beklentisiyle ve bu mucizenin gerçekleşeceğine olan tam inançla ortaya çıkan bir sarsıntı geçiriyordu. Bu mucize sadece bir dakikalığına da olsa gerçekleşiyordu. Aynı mucize şimdi de tıpkı bu şekilde, staretsin hasta kadına epitrahili örtmesiyle gerçekleşmişti.</p>
				<p>Etrafına toplanan kadınlardan pek çoğu bu anın etkisiyle uyanmış olan duygu ve hayranlık gözyaşları döküyorlardı; bir kısmı staretsin giysisinin bir kenarını olsun öpmeye çalışıyor, diğerleri ise ağıtlar söylüyorlardı. Starets, herkesi kutsadı, bazılarıyla da konuştu. Havaleli kadını artık tanıyordu. Onu yakın bir yerden, manastıra altı <em>verst</em> uzaklıktaki bir köyden getiriyorlardı. Daha önce de kendisine getirmişlerdi.</p>
				<p>“İşte bu uzaktan!” dedi ve henüz hiç de yaşlı olmayan, ama çok zayıf ve soluk benizli, güneşte yanmamış, ama tüm suratı kararmış bir kadını gösterdi. Kadın diz çökmüştü ve sabit bir bakışla staretse bakıyordu. Bakışında adeta çılgınca bir şeyler vardı. </p>
				<p>“Uzaktan, babacığım, uzaktan, üç yüz <em>verst</em> uzaktan. Uzaktan, peder, uzaktan,” dedi kadın heceleri uzata uzata. Elini yanağına dayamış, başını ağır ağır bir o yana, bir bu yana sallıyordu. Sızlanır gibi konuşuyordu. Halkın suskun ve çok sabırlı bir kederi vardır: Kabuğuna çekilir ve susar. Ama bir de kendini helak ettiği kederi vardır: Bir anda gözyaşlarıyla başlar ve o dakikadan sonra sızlanmalara dönüşür. Bu, özellikle kadınlarda görülür. Ancak bu da suskun kederden daha kolay değildir. Burada sızlanmalar sadece yürekteki yarayı daha da depreştirerek ve yüreğini helak ederek dindirilir. Böylesi bir keder, teselli edilmek de istemez, çaresizlik duygusuyla beslenir. Sızlanmalar, yarayı durmadan azdırma gereksinimidir yalnızca.</p>
				<p>“Şehirden misin?” diye devam etti starets, merakla kadının gözlerine bakarak.</p>
				<p>“Şehirliyiz biz, peder, şehirliyiz, aslımız köylü, ama şehirliyiz, şehirde yaşıyoruz. Seni görmek için geldim, peder. Senin hakkında çok şey işittim, babacığım, çok şey işittim. Oğulcuğumu, yavrucuğumu toprağa verdim, Tanrı’ya dua etmeye gittim. Üç manastıra uğradım, bana dediler ki: ‘Oraya da git, Nastasyuşka, yani size, cancağızım, size.’ Geldim, dün kilisede ayini ayakta izledim, bugün de size geldim.”</p>
				<p>“Peki, neye ağlıyorsun?”</p>
				<p>“Oğluma üzülüyorum, babacığım, üç yaşındaydı, üç yaşçığına sadece üç ay kalmıştı. Oğlum için acı çekiyorum, peder, oğlum için. Son oğlumuz o kalmıştı. Nikituşka’yla benim dört oğlumuz vardı. Ama bizim çocuklar yaşamıyorlar, durmuyorlar, aziz peder, durmuyorlar. İlk üçünü gömdüm, onlara o kadar çok üzülmemiştim, ama bu sonuncuyu da toprağa verdim ve hiç unutamıyorum. Sanki şuracıkta önümde duruyor, gitmiyor. Ruhumu kuruttu. Çamaşırcığına, gömlekçiğine, potinciklerine bakıyorum ve feryadı basıyorum. Ondan geriye kalan her şeyi açıp seviyorum, bakıp bakıp avaz avaz ağlıyorum. Nikituşka’ya, kocama, efendi, beni bırak kutsal yerleri ziyarete gideyim, diyorum. Arabacıdır o, yoksul değiliz, peder, yoksul değiliz, kendi kendimize arabacılık yapıyoruz, her şeyimiz var, at da, araba da. Ama şimdi bunların bize ne yararı var? Bensiz kendini yerden yere vurmaya başlamıştır, Nikituşkam benim, herhalde öyledir, zaten önceden de öyleydi: Gözümü biraz ayırmaya göreyim hemen gevşer. Artık onu da düşünmüyorum. Üç aydır evden uzaktayım. Unuttum, her şeyi unuttum ve hatırlamak istemiyorum: Artık onu ne yapayım? Onunla işimi bitirdim. Artık ne evime, ne malıma mülküme bakarım, hiçbir şey görmek istemem!”</p>
				<p>“Beni dinle ana,” dedi starets, “bir zamanlar, yüce bir aziz, bir kilisede, aynı senin gibi, Tanrı’nın çağırdığı biricik çocuğuna ağlayan bir ana görmüş. Aziz kadına demiş ki: ‘Yoksa sen, bu çocukların Tanrı huzurunda ne kadar cesur sayıldıklarını bilmiyor musun? Hatta gökler âleminde onlardan daha cesuru yoktur: Sen, Tanrım, bize yaşamı armağan ettin, derler Tanrı’ya, ama daha onu görmemizle birlikte bizden geri aldın. Tanrı’nın onlara hemen melek payesi vermesini öyle cesurca isterlermiş ki. İşte bu nedenle,’ demiş aziz, ‘sen de sevin, kadın, ağlama, senin yavrun da şimdi Tanrı’nın yanında, onun meleklerinin arasında bulunuyor.’ Aziz, eski zamanlarda ağlayan bir kadına böyle demiş işte. Bu, çok büyük bir azizmiş ve kadının ona inanmaması doğru olmazmış. Bu yüzden sen de bil ki, anacığım, senin çocuğun da belki şimdi Tanrı’nın huzurunda bulunuyor, hem seviniyor, hem neşeleniyor, hem de senin için Tanrı’ya dua ediyor. Bu yüzden ağlayacağın yerde sevin.”</p>
				<p>Kadın onu eli yanağında, gözlerini dikmiş dinliyordu. Derin derin iç çekti.</p>
				<p>“Nikituşka da beni böyle teselli ederdi, senin gibi bir laf söylerdi: ‘Akılsızsın sen’ derdi, ‘niye ağlıyorsun, oğulcuğumuz şimdi herhalde Tanrı’nın yanında meleklerle birlikte ona methiyeler söylüyordur.’ Bana bunu söyler, kendisi de benim gibi ağlardı. ‘Biliyorum, Nikituşka’, derdim, ‘nerede olduğunu biliyorum, Tanrı’nın huzurunda olmayıp da nerede olacak, sadece burada, şu anda bizimle beraber değil Nikituşka, hayır, eskisi gibi yanımızda oturmuyor!’ Ona sadece bir kerecik bakabilseydim, ona yalnızca bir kerecik daha bakabilmek nasip olsaydı, ona yaklaşmazdım, bir şey söylemezdim, bir köşeye gizlenirdim. Sadece bir dakikacık görebilseydim, bahçede oynadığını, geldiğini, ince sesiyle ‘Ana neredesin?’ diye bağırdığını duyabilseydim. Sadece odada minicik ayaklarıyla dolaştığını bir kerecik, sadece bir kerecik ayacıklarıyla tık-tık dolaştığını duyabilseydim. Bana doğru koştuğunu, bağırdığını, güldüğünü o kadar sık hatırlıyorum ki. Yalnızca ayak seslerini duysam tanırdım! Ama o yok, babacığım, yok, hiçbir zaman da onun sesini duyamayacağım! İşte onun kemeri, ama kendisi yok ve artık asla onu göremeyeceğim, sesini duyamayacağım!..”</p>
				<p>Koynundan oğlunun sırmalı küçük kemerini çıkarttı ve daha kemere bakar bakmaz hıçkırıklarla sarsıldı, gözlerini elleriyle kapattı, parmaklarının arasından birden sel gibi yaşlar akmaya başladı.</p>
				<p>“Tevrat’ta, ‘Rahel, çocuklarına ağlıyor ve teselli bulamıyor, çünkü onlar yok’ der,” dedi starets. “Siz, analara yeryüzünde böyle bir yazgı yazılmış. Teselli bulma, teselli bulman da gerekmez, teselli bulma ve ağla, yalnızca ağladığın her defada, oğulcuğunun Tanrı’nın meleklerinden biri olduğunu, akıttığın gözyaşlarına sevindiğini ve onları Tanrı’ya gösterdiğini kesinlikle hatırla. Bu analık gözyaşlarını daha çok uzun zaman akıtman gerekecek, ama sonunda bu gözyaşları sana sessiz bir sevinç olarak dönecek ve senin acı gözyaşların yalnızca sessiz duygu gözyaşları olacak. Yavrucuğunun ruhu için dua edeceğim, adı neydi?”</p>
				<p>“Aleksey, babacığım.”</p>
				<p>“Hoş bir isim. Tanrı Kulu Aleksey’in adından mı?”</p>
				<p>“Tanrı kulu, babacığım, Tanrı kulu, Tanrı Kulu Aleksey’in ismi!”</p>
				<p>“Ne yüce bir azizdir! Dua edeceğim, anacığım, dua edeceğim ve dualarımda senin acını da hatırlayacağım, kocanın sağlığına da dua edeceğim. Onu bırakmak yalnızca seni günaha sokar. Kocana git ve onu koru. Oğlun oradan babasını terk ettiğini görür ve sizler için ağlamaya başlar; neden onun mutluluğunu bozuyorsun? Aslında o canlı, evet canlı, çünkü ruh sonsuza dek canlıdır, evde yok ama, gözünüzle görmeseniz de o sizin yanınızda. Eğer sen evinden nefret ettiğini söylersen, o, nasıl eve gelir? Eğer sizi, anasıyla babasını bir arada bulamayacaksa kime gelsin? İşte şimdi senin rüyana giriyor ve sen acı çekiyorsun, o zaman sana hoş düşler gönderecek. Kocana git, anam, hemen bugün git.”</p>
				<p>“Gideceğim, canım, senin sözün üzerine gideceğim. Sen, benim yüreğimi çözdün. Nikituşka, sen benim Nikituşkamsın, beni bekliyorsun, gözümün nuru, bekliyorsun!” Kadın sızlanmaya başlamıştı, ama starets artık bir yolcu gibi değil de şehirli gibi giyinmiş yaşlı bir kadına dönmüştü. Kadının gözlerinden, bir derdi olduğu ve bir şey anlatmaya geldiği anlaşılıyordu. Kendini bir çavuşun dul karısı olarak tanıttı. Uzaklardan değildi, bizim şehirdendi. Oğlu Vasenka, bir yerlerde bir komiserlikte çalışıyormuş, ama Sibirya’ya, İrkutsk’a gitmiş. Oradan iki kere mektup yazmış, ama bir senedir mektupları kesilmiş. Oğlunu sorup soruşturmuş, ama doğrusu nereden sorup öğreneceğini bilmiyormuş.</p>
				<p>“Yalnız Stepanida İlyinişna Bedryagina, kendisi zengin bir tüccar karısıdır, geçenlerde bana, ‘Prohorovna, kalk,’ dedi, ‘oğlunun adını ölü listesine yaz, kiliseye götür ve ölü duası oku. Ruhu sıkılır, mektup yazar. Bu,’ dedi Stepanida İlyinişna, ‘yüzde yüz çıkar, birçok defa denenmiştir.’ Yalnız ben şüpheliyim... Gözümüzün nuru, bu doğru mu, değil mi, böyle yaparsam iyi olur mu?”</p>
				<p>“Bunu hiç düşünme. Sorman bile ayıp. Nasıl olabilir, yaşayan biri için hem de öz anası, nasıl ölü duası okur! Bu çok büyük bir günah, büyücülük gibi bir şey, ancak senin cahilliğine verilip bağışlanabilir. En iyisi sen, oğlunun sağlığı için, yanlış düşüncen yüzünden seni affetmesi için göklerin çariçesine, tezcanlı koruyucu ve yardımcı Meryem Ana’ya dua et. Sana bir şey daha diyeceğim Prohorovna: Ya yakında oğlun sana geri gelecek, ya da mektup gönderecek. Bunu böyle bil. Git ve için rahat olsun. Oğlun sağ diyorum sana.”</p>
				<p>“Canımız, ciğerimiz, Tanrı ne muradın varsa versin, velinimetimiz, hepimizin ve günahlarımızın duacısı...”</p>
				<p>Starets, kalabalığın içinde henüz genç olmasına rağmen bitkin bir veremli gibi görünen bir köylü kadının kendisine ısrarla bakan alev alev bakışlarını fark etmişti. Hiçbir şey söylemeden bakıyordu. Gözleri bir şeyler soruyordu, ama sanki kendisi yaklaşmaya korkuyordu.</p>
				<p>“Senin neyin var, yavrum?”</p>
				<p>“Ruhumu huzura kavuştur, anam babam,” dedi sessizce ve acele etmeden. Diz çöktü ve staretsin ayaklarına kapandı.</p>
				<p>“Günah işledim, aziz peder, günahımdan korkuyorum.”</p>
				<p>Starets alt basamağa oturdu, kadın dizlerinin üzerinde ona doğru yaklaştı.</p>
				<p>“Üç yıldır dulum,” diye söze başladı fısıltıyla, sanki irkilmiş gibi. “Kocamdan çok çektim, yaşlıydı, çok döverdi beni. Hasta yatıyordu; ona bakıp hep, iyileşip de ayağa kalkarsa o zaman ne olacak diye düşünürdüm. O sıralar bu düşünce hiç aklımdan çıkmazdı...”</p>
				<p>“Dur,” dedi starets ve kulağını iyice yaklaştırdı. Kadın o kadar hafif bir fısıltıyla devam etmeye başlamıştı ki, hemen hemen hiçbir şey anlaşılmıyordu. Kısa sürede sözünü bitirdi.</p>
				<p>“Üçüncü yıl mı?” diye sordu starets.</p>
				<p>“Üçüncü yıl. İlk başta düşünmüyordum, ama şimdi hastalanmaya başladım, bir sıkıntı musallat oldu.”</p>
				<p>“Uzaktan mı geldin?”</p>
				<p>“Buraya beş yüz <em>verst</em> uzaklıktan.”</p>
				<p>“Günah çıkarırken bunu söyledin mi?”</p>
				<p>“Söyledim, iki defa söyledim.”</p>
				<p>“Şarapla ekmek ayinine aldılar mı?”</p>
				<p>“Aldılar. Korkuyorum. Ölmekten korkuyorum.”</p>
				<p>“Hiçbir şeyden korkma, hiçbir zaman korkma, üzülme. Yalnız içindeki pişmanlık azalmasın, Tanrı her şeyi bağışlar. Dünyada Tanrı’nın gerçekten pişmanlık duyan birini affetmeyeceği hiçbir günah yoktur ve olamaz. Zaten insanoğlu, Tanrı’nın gösterdiği sonsuz sevgiyi harcayabilecek kadar büyük bir günah da işleyemez. Tanrı’nın sevgisini geride bırakabilecek bir günah var mıdır acaba? Sadece hep pişman olduğunu düşün, korkuyu ise tamamen aklından çıkart. Tanrı’nın seni düşünemeyeceğin kadar çok sevdiğine, günahlarınla birlikte ve bir günahkâr olarak da sevdiğine inan. Pişman olmuş birinin göklerdeki mutluluğunun on mümininkinden daha fazla olduğu söylenmiş bir vakitler. Git ve korkma. İnsanlara kızma, hakaretlerine sinirlenme. Öleni, sana yaptıkları için tüm kalbinle affet, onunla gerçekten barış. Pişmanlık duyarsan seversin de. Eğer seversen, artık sen Tanrı’nın sevgili kulu olursun... Sevgiyle her şeyi alabilirsin, her şeyi kurtarabilirsin. Eğer tıpkı senin gibi bir günahkâr olan ben, senin için bu kadar üzülüyor ve sana acıyorsam, kim bilir Tanrı ne kadar üzülür ve acır. Sevgi paha biçilmez bir hazinedir, onunla tüm dünyayı satın alabilirsin, sadece kendinin değil, başkalarının günahlarını da bağışlatabilirsin. Git ve korkma.”</p>
				<p>Kadını üç kez kutsadı, küçük bir aziz tasvirini boynundan çıkarttı ve ona taktı. Kadın hiçbir şey söylemeden önünde yere kadar eğildi. Starets ayağa kalktı ve kucağında küçük bebeğiyle dikilen sağlıklı bir köylü kadına neşeyle baktı.</p>
				<p>“Vışegorye’deniz, aziz peder.”</p>
				<p>“Buraya altı <em>verst</em> uzaklıkta. Kucağında çocukla zor olmuştur. Neyin var?”</p>
				<p>“Seni görmeye geldim. Daha önce de sana gelmiştim, unuttun mu? Beni unuttuysan hafızan güçlü değil demek ki. Bizim oralarda senin hasta olduğunu söylüyorlardı, gidip kendi gözlerimle bir göreyim diye düşündüm. İşte seni görüyorum, neren hasta ki senin? Daha yirmi yıl yaşarsın, doğru söylüyorum, Tanrı’ya emanet ol! Senin için dua eden az mı ki, hasta olasın.”</p>
				<p>“Teşekkür ederim, canım.”</p>
				<p>“Bu arada küçük bir ricam olacak: Burada altmış kapik var, bunları benden daha yoksul birine ver, aziz peder. Buraya geldim ve dedim ki: Onun vasıtasıyla versem daha iyi olur, kime vereceğini o bilir.”</p>
				<p>“Sağ ol sevgili yavrum, sağ ol iyi kalpli kızım. Seni seviyorum. Dediğini hemen yapacağım. Kucağındaki kız mı?”</p>
				<p>“Kız, gözümün nuru, Lizaveta.”</p>
				<p>“Tanrı ikinizi de, seni de, kızın Lizaveta’yı da takdis etsin. Yüreğimi neşelendirdin anam. Hoşça kalın sevgililerim, hoşça kalın değerli, aziz dostlarım.”</p>
				<p>Herkesi kutsadı ve hepsinin önünde yerlere kadar eğildi.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f11"><a class="backref" href="#ref_f11">11</a> Papazların omuzlarına aldıkları uzun örtü. (Ç.N.)</div>
</div>
  </body>
</html>