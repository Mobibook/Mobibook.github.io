<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter14">
<div class="html5_section">
				<div class="html5_header">
					<h1 class="book">ÜÇÜNCÜ KİTAP</h1>
					<h1 class="book-title wide">ŞEHVET DÜŞKÜNLERİ</h1>
				<h1 class="chapter-num">I</h1>
				<h1 class="chapter-title">UŞAK EVİNDE</h1>
				</div>
				
				<p>Fedor Pavloviç Karamazov’un evi, şehrin merkezinde değildi, ama kenar mahallede de sayılmazdı. Oldukça köhne bir evdi, ama hoş bir dış görünüşe sahipti: Tek katlıydı, çatısında bir odası vardı, gri boyayla boyanmıştı, kırmızı sacdan çatısı vardı. Bununla birlikte daha çok uzun bir süre ayakta kalabilecek, geniş ve rahat bir evdi. İçinde pek çok küçük kiler, çeşitli gizli bölmeler ve beklenmedik bir anda karşınıza çıkan merdivenler vardı. Evde sıçanlar cirit atardı, ama Fedor Pavloviç bunlara hiç kızmazdı: “Yine de akşamları yalnız kaldığında insanın canı sıkılmıyor” derdi. Aslında geceleri uşakları yandaki pavyona gönderme alışkanlığı vardı ve bütün gece kapıyı içerden kilitleyip kendini eve kapatırdı. Bu pavyon avluda bulunuyordu, geniş ve sağlam bir binaydı; evin içinde de bir mutfak olmasına rağmen Fedor Pavloviç, mutfağın bu pavyonda olmasına karar vermişti. Yemek kokusunu sevmezdi. Yemekler kış-yaz avludan geçirilip getirilirdi. Ev daha çok büyük bir aile için yapılmıştı. Ev sahibi ve uşaklar olmak üzere şimdikinden beş kat fazla insanı barındırabilirdi. Ama öykümüzün bu anında evde yalnızca Fedor Pavloviç, pavyonun oturulan bölümünde ise topu topu üç hizmetkâr, ihtiyar Grigoriy, karısı ihtiyar Marfa ve henüz genç bir adam olan uşak Smerdyakov yaşıyordu. Bu üç hizmetkârdan biraz daha ayrıntılı olarak söz etmek gerekiyor. Bununla birlikte ihtiyar Grigoriy Vasilyeviç Kutuzov’dan daha önce epeyce bahsetmiştik. Bu, sert, dediği dedik, hedeflediği nokta birtakım nedenlerle, bunlar çoğunlukla hayret edilecek kadar mantıksız nedenlerdi, karşı gelinmez bir gerçek olarak görünüyorsa ısrarla ve burnunun dikine bu noktaya doğru yürüyen bir adamdı. Genellikle dürüst ve satın alınması olanaksız biriydi. Karısı Marfa İgnatyevna, hayatı boyunca kocasının istekleri karşısında hiç itiraz etmeden boyun eğdiği halde, örneğin köylülerin kölelikten kurtulmalarından sonra Fedor Pavloviç’i bırakıp Moskova’ya gitmek ve orada küçük çaplı ticaret işlerine başlamak için (birazcık paraları vardı) adamın başının etini yemişti; ama Grigoriy, “bütün kadınlar namussuz olduğu için” kadının zırvaladığına, eski efendilerini bırakmamaları gerektiğine, nasıl bir adam olursa olsun “bunun onların boynunun borcu olduğuna” kesinlikle karar vermişti.</p>
				<p>“Sen borcun ne olduğunu bilir misin?” dedi Marfa İgnatyevna’ya dönerek.</p>
				<p>“Borç konusunu anlıyorum, Grigoriy Vasilyeviç, ama burada kalmamızı gerektirecek ne borcumuz var, bunu hiç anlamıyorum,” diye sert bir yanıt verdi Marfa İgnatyevna.</p>
				<p>“Sen anlama, ama bu iş böyle olacak. Bir daha da ağzını açma.”</p>
				<p>Öyle de oldu: Gitmediler. Fedor Pavloviç ise onlara maaş bağlamıştı ve fazla olmasa da bu parayı ödüyordu. Grigoriy ayrıca efendisinin üzerinde inkâr edilmez bir etkisi bulunduğunu da biliyordu. Bunu hissediyordu ve bu konuda haklıydı da: Kurnaz ve inatçı soytarı Fedor Pavloviç, “yaşamın bazı meselelerinde” çok sert bir karaktere sahipti, ama kendi deyimiyle, “yaşamın diğer bazı meselelerinde” ise kendisinin de son derece hayret ettiği gibi son derece zayıf karakterli biriydi. Hangi durumlarda böyle olduğunu biliyor ve pek çok şeyden korkuyordu. Yaşamın bazı meselelerinde kulağının kirişte olması gerekiyordu. Bunun yanında güvendiğin biri olmazsa da zor olurdu. Grigoriy ise çok güvenilir bir kişiydi. Hatta öyle anlar olurdu ki, Fedor Pavloviç, “kariyerine” devam ettiği sürece pek çok kez dayak yiyebilirdi, hem de canı yanacak şekilde dayak yiyebilirdi ve her defasında Grigoriy onun yardımına koşar, nasihat verirdi. Ama Fedor Pavloviç’i korkutan tek şey dayak değildi: Öyle önemli, hatta çok nazik ve karmaşık olaylar oluyordu ki, böyle zamanlarda Fedor Pavloviç, bir anda anlaşılmaz bir şekilde içinde hissetmeye başladığı güvenilir ve yakın birine olan aşırı gereksinimini belki kendisi de saptayabilecek durumda bulunmuyordu. Bunlar hemen hemen hastalıklı durumlardı: Son derece ahlaksız bir adam olan ve şehvet anlarında genellikle zararlı bir böcek gibi zalimleşen Fedor Pavloviç, bazen sarhoş olduğu dakikalarda birdenbire içinde manevi bir korku ve ruhunda fiziksel olarak da etki uyandıran ahlaki bir sarsıntı hissediyordu. Bazen “Bu anlarda ruhum sanki boğazımda çırpınıyor” derdi. İşte böyle anlarda yanında, aynı odanın içinde olmasa bile hiç olmazsa pavyonda, sadık, sağlam, asla kendisi gibi olmayan, namuslu, bütün bu olup biten serserilikleri gördüğü ve bütün sırları bildiği halde yine de bağlılığı yüzünden olan bitene göz yuman, karşı çıkmayan, en önemlisi ne o anda, ne de daha sonra bunları başına kakmayan ve tehdit etmeyen, gerektiğinde ise onu koruyan bir adamın bulunması hoşuna gidiyordu. Kimden mi? Bilinmeyen, ama korkunç ve tehlikeli birinden koruyordu. Asıl mesele bu hastalıklı anlarda sırf yüzünü görebileceği, şurdan burdan bir iki laf edebileceği, hiçbir şey demez ve öfkelenmezse kendisinin de yüreğinin ferahlayacağı, öfkelenirse kendisinin de içinin sıkılacağı çok eski bir dostun ve kesinlikle <em>başka </em>birinin bulunmasıydı. Fedor Pavloviç’in geceleyin pavyona gidip bir-iki dakikalığına yanına gelmesi için Grigoriy’i uyandırdığı da oluyordu; ama son derece seyrek olarak. Beriki geliyor ve Fedor Pavloviç son derece boş şeylerden konuşmaya başlıyor ve kısa bir süre sonra bazen alay ederek ve şaka yaparak onu geri gönderiyor, kendisi ise hiçbir şey olmamış gibi yatağına giriyor, yatıp horul horul uyuyordu. Alyoşa’nın gelişinde de Fedor Pavloviç’in başına buna benzer bir şey gelmişti. Alyoşa, “yaşayarak, her şeyi görerek ve hiçbir şekilde kınamayarak yüreğine azap vermişti”. Üstelik yanında görülmemiş bir şey de getirmişti: Ona, ihtiyara karşı hiç nefret duymuyor, tam tersine çok az hak ettiği halde ona karşı her zamanki sevecenliğini, son derece doğal olan açık yürekli bağlılığını gösteriyordu. Bütün bunlar, o güne kadar sadece “çirkefi” seven bu yaşlı zampara ve ailesiz serseri için hiç beklenmedik bir sürpriz olmuştu. Alyoşa gidince şimdiye dek anlamak istemediği bazı şeyleri anladığını kendi kendisine itiraf etti.</p>
				<p>Grigoriy’in Fedor Pavloviç’in ilk karısı ve birinci oğlu Dmitriy Fedoroviç’in annesi Adelaida İvanovna’dan nasıl nefret ettiğini, ikinci karısı, havaleli Sofya İvanovna’yı ise tam tersine bizzat efendisine ve onun hakkında kötü ya da düşüncesizce bir söz söylemeye yeltenen herkese karşı nasıl savunduğunu daha öykümün başlarında belirtmiştim. Grigoriy’in bu talihsiz kadına karşı duyduğu sevgi ve yakınlık, kutsal bir şey haline gelmişti. Öyle ki, yirmi yıl sonra bile kimden gelirse gelsin onun hakkındaki üstü kapalı kötü bir söze bile katlanamaz ve karşısındakine hemen itiraz ederdi. Grigoriy, dış görünüşü bakımından soğuk ve ciddi bir adamdı. Çenesi düşük değildi, sözlerini tartarak ve düşünerek konuşurdu. Ne düşündüğünü ilk bakışta anlamak adeta olanaksızdı: Uysal, ağzı var dili yok karısını sever miydi, sevmez miydi? Onu gerçekten severdi. Karısı da kuşkusuz bunu biliyordu. Marfa İgnatyevna, aptal olmadığı gibi, belki de kocasından daha akıllı, günlük işlerde en azından daha düşünceli bir kadındı, ama evliliğinin en başından beri ona hiç itiraz etmeden boyun eğer ve manevi üstünlüğüne kesinlikle saygı gösterirdi. Her ikisinin de tüm hayatları boyunca birbirleriyle son derece az konuşmuş olmaları ilginçtir. Sadece en çok gerekli olan ve günlük konularda konuşurlardı. Ağırbaşlı ve azametli Grigoriy, tüm işlerini ve sorunlarını her zaman tek başına düşünürdü. Marfa İgnatyevna, Grigoriy’in, kendisinin nasihatlerine hiç gerek duymadığını çok uzun zaman önce kesin olarak anlamıştı. Kocasının onun suskunluğuna değer verdiğini ve bu suskunluğu onun akıllı biri olduğu şeklinde değerlendirdiğini hissediyordu. Karısını hiçbir zaman dövmemişti. Sadece bir kere, o da hafifçe dokunmuştu. Adelaida İvanovna’nın Fedor Pavloviç’le evliliğinin ilk yılında, köyde, daha toprak köleliğinin hüküm sürdüğü zamanlarda köylü kızlar ve kadınlar, şarkı söylemek ve dans etmek için beyin avlusunda toplanmışlardı. “Çayırlarda” şarkısı başladı ve o zaman henüz genç bir kadın olan Marfa İgnatyevna, ileriye, koronun önüne fırladı ve özel “Rus” tarzında yürümeye başladı, köylü kadınlar gibi köy usulü değil, zengin Miusovların yanında hizmetçi olduğu sıralarda Moskova’dan getirtilen dans öğretmeninin aktörlere dans etmeyi öğrettiği çiftlik tiyatrosundaki gibi dans ediyordu. Grigoriy, karısının nasıl dans ettiğini gördü ve bir saat sonra kulübesinde saçından hafifçe sürükleyerek ona dersini verdi. Ama dayak işi bununla ebediyen bitmiş ve tüm yaşamları boyunca bir daha hiç tekrarlanmamıştı. Zaten Marfa İgnatyevna da o günden sonra dans etmeye tövbe etmişti.</p>
				<p>Tanrı onlara çocuk vermedi. Bir bebekleri olmuştu, ama öldü. Grigoriy herhalde çocukları seviyordu, hatta bunu gizlemiyordu, yani belli etmekten utanmıyordu. Adelaida İvanovna evden kaçtığı zaman üç yaşında bir çocuk olan Dmitriy Fedoroviç’i kucağına almış ve onunla hemen hemen bir yıl ilgilenmiş, kendi elleriyle saçını taramış, hatta teknenin içinde yıkamıştı. Daha sonra İvan Fedoroviç ve Alyoşa’yla da uğraşmış ve bunun karşılığında bir de şamar yemişti; ama bu konuyu daha önce anlatmıştım. Kendi öz çocuğu, onu sadece Marfa İgnatyevna daha hamileyken bir umut olarak sevindirmişti. Doğduğunda ise keder ve korkuyla yaraladı. Bu erkek çocuk altı parmaklı doğmuştu. Grigoriy, bunu görünce ölecek gibi oldu. Ta vaftiz gününe kadar hiç konuşmadı, üstelik konuşmamak için mahsus bahçeye kaçtı. İlkbahardı, üç gün boyunca sebze bahçesinde evlek kazdı. Üçüncü gün bebeğin vaftiz edilmesi gerekiyordu; Grigoriy, o zamana kadar bir şeyler düşünmüştü. Kilise görevlilerinin toplandığı, konukların ve en son olarak da vaftiz babası sıfatıyla Fedor Pavloviç’in geldiği kulübeye girerken bebeği “vaftiz etmeye hiç gerek olmadığını” söyledi, bunu yüksek sesle söylemedi, uzun uzun anlatmadı, istemeye istemeye konuşuyordu ve sadece gözlerini papaza dikmiş dikkatle bakıyordu.</p>
				<p>“Neden?” Papaz neşeli bir şaşkınlıkla sordu.</p>
				<p>“Çünkü bu... bir ejderha...” diye mırıldandı Grigoriy.</p>
				<p>“Nasıl ejderha, ne ejderhası?”</p>
				<p>Grigoriy bir süre ses çıkarmadı.</p>
				<p>“Doğanın bir karışıklığı...” diye mırıldandı. Açık değilse de çok kesin konuşuyordu ve galiba daha fazla açıklamak istemiyordu.</p>
				<p>Gülüştüler ve pek tabii ki, zavallı bebeği vaftiz ettiler. Grigoriy, vaftiz kurnası önünde içten dualar etti, ama bebekle ilgili düşüncesini değiştirmedi. Yine de hiçbir şeye engel olmadı, hasta bebeğin yaşadığı iki hafta süresince ona hemen hemen hiç bakmadı, hatta varlığını fark etmek bile istemedi ve çoğunlukla evden uzaklaştı. Ama çocuk iki hafta sonra ağzındaki bir hastalık yüzünden öldüğü zaman onu minik tabuta kendi eliyle koydu, derin bir üzüntüyle baktı ve pek derin olmayan küçük mezarı örttüklerinde diz çöktü ve mezarın üzerine kapandı. O zamandan bu yana geçen uzun yıllar boyunca çocuğundan bir kez olsun söz etmedi. Marfa İgnatyevna da onun yanında bebeğini hiç anımsatmadı, “bebeği” hakkında biriyle konuşacak olunca da Grigoriy Vasilyeviç orada bulunmasa bile fısıltıyla konuşurdu. Marfa İgnatyevna’nın görüşüne göre, mezardan sonra çoğunlukla “ilahi şeylerle” uğraşmaya başladı, genel olarak hiç konuşmadan ve tek başına kalarak ve her defasında büyük yuvarlak gümüş çerçeveli gözlüklerini takarak <em>Çetyi-Minei</em> okuyordu. Ender olarak, o da ancak büyük perhizde yüksek sesle okurdu. Eyub’un kitabını seviyordu. Bir yerden “bizim Suriyeli İsak Peder’in” sözlerinin ve vaazlarının listesini ele geçirmişti. Bunu yıllardır azimle okuyordu, hemen hemen hiçbir şey anlamıyordu, ama belki de bu yüzden bu kitaba çok büyük değer veriyor ve seviyordu. Son zamanlarda Hlıstovluk tarikatına kulak vermeye başlamıştı ve bu tarikatı anlamaya çalışıyordu. Komşularında bununla ilgili bir fırsat da yakalamıştı. Anlaşılan çok etkilenmişti, ama yeni bir inanca geçmeyi lüzumlu görmedi. “İlahiyatla” ilgilenmesi, pek tabii ki, yüzüne daha da büyük bir ciddiyet vermişti.</p>
				<p>Belki de mistisizme eğilimliydi. Altı parmaklı çocuğunun dünyaya gelişi ve ölümü, aksi gibi son derece tuhaf, beklenmedik ve değişik bir olayla aynı zamana denk düşmüştü. Bu tuhaf olay, onun daha sonraları bir kere ifade ettiği gibi, ruhuna “damgasını” vurmuştu. Altı parmaklı bebeği gömdükleri gün, geceleyin uykudan uyanan Marfa İgnatyevna, yeni doğmuş bir bebeğin ağlamasını duyar gibi olmuştu. Korkmuş ve kocasını uyandırmıştı. O da kulak kabartmış ve bunun daha ziyade birinin, “adeta bir kadının” inlemesi olduğunu fark etmişti. Kalktı, giyindi; oldukça ılık bir mayıs gecesiydi. Kapıya çıktığında iniltilerin bahçeden geldiğini duydu. Ama bahçe geceleri içerden kilitleniyordu. Bahçeye bu kapı dışında başka bir yerden girmek olanaksızdı, çünkü bütün bahçeyi sağlam ve yüksek bir duvar çevreliyordu. Eve geri dönen Grigoriy, feneri yaktı, bahçe anahtarını aldı ve hâlâ çocuk ağlaması duyduğuna ve ağlayanın herhalde oğlu olduğuna inanan karısının isterik korkusuna aldırış etmeden sessizce bahçeye gitti. Burada iniltilerin bahçede, kapıya yakın bir yerde bulunan kendilerine ait küçük hamamdan geldiğini ve gerçekten de bir kadının inlediğini anladı. Hamamın kapısını açtığında gördüğü manzara karşısında donakaldı: Şehrin delisi, sokaklarda yatıp kalkan, bütün şehrin tanıdığı Lizaveta Smerdyaşçaya<a class="si-noteref epub-type_noteref" href="#f18" id="ref_f18">18</a> hamama gizlice girmiş ve biraz önce bir bebek doğurmuştu. Bebek yanında yatıyordu, kadın ise ölmek üzereydi. Artık hiçbir şey söyleyecek durumda değildi, zaten konuşmayı da bilmezdi. Ama bütün bunları ayrıca anlatmak gerekiyor.</p>
				</div><div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f18"><a class="backref" href="#ref_f18">18</a> (Rusça) “pis kokan” demektir. (Ç.N.)</div>
</div>
  </body>
</html>