<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter5">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">STARETSLER</h1>
				</div>
				
				<p>Okurlarımdan kimileri, belki de bizim bu delikanlının hastalıklı, esrik, iyi gelişmemiş, soluk benizli bir hayalci, sıska bir insancık olduğunu düşünüyorlardır. Tam tersine, o sırada Alyoşa, boyu bosu yerinde, al yanaklı, sağlık fışkıran on dokuz yaşında bir delikanlıydı. Düzgün vücutlu, orta boyluydu. Saçları koyu kumraldı. Biraz uzunca bir oval olmasına rağmen düzgün bir yüzü, birbirinden epeyce aralıklı koyu gri gözleri vardı. Son derece düşünceli ve görünüşüne bakılırsa son derece sakindi. Kırmızı yanakların köktenciliğe de, mistisizme de engel olmayacağı söylenebilir; ama bana öyle geliyor ki, Alyoşa, herhangi bir insandan daha da gerçekçiydi. Kuşkusuz, manastırdayken mucizelere tam olarak inanıyordu, ama bence mucizeler bir gerçekçiyi hiçbir zaman şaşırtmaz. Bir gerçekçiyi imana meylettiren mucizeler değildir. Gerçek anlamda bir gerçekçi, eğer imanlı biri değilse, mucizeye inanmama gücünü ve yeteneğini her zaman kendisinde bulacaktır ve eğer mucize onun önünde karşı konulmaz bir olgu haline gelirse, bu olguya izin vermektense kendi duygularına inanmamayı tercih edecektir. Eğer bu olguya izin verecek olursa, doğal bir olgu olarak izin verir, ama o ana kadar onun bilmediği bir olgu olarak. Bir gerçekçide inanç mucizeden değil, mucize inançtan doğar. Eğer bir gerçekçi bir kez inanmışsa, kendi gerçekçiliği uyarınca mucizeye de mutlaka inanmak zorundadır. Havari Tomas, görmeden önce inanmayacağını söylemiş, gördüğü zaman da şöyle demiş: “Rabbimsin ve Tanrımsın!” Onu inanmaya zorlayan mucize midir? Herhalde değil. Sadece inanmak istediği için inanmıştır. Belki de daha “Görmeden inanmayacağım” dediği zamanlarda bile varlığının gizli bir köşesinde tam olarak inanmaktaydı.</p>
				<p>Alyoşa’nın zor kavrayan, gelişmemiş biri olduğunu, okulu bitirmediğini vs. söyleyeceklerdir. Okulu bitirmediği doğru, ama zor kavrayan ya da aptal biri olduğunu söylemek büyük bir haksızlık olurdu. Yukarda söylediklerimi bir kez daha tekrarlıyorum: O, bu yola, sadece bu sırada onu tek etkileyen yol olması ve ona, karanlıktan çıkmak için çırpınan ruhunun ışığa doğru gitme düşüncesini bir defada gösteren tek yol olması yüzünden girmişti. Buna bir de onun az çok son dönem gençlerimizden biri olduğunu, yani yapısı bakımından dürüst, gerçeği isteyen, gerçeği arayan ve gerçeğe inanan, inandıktan sonra ise ruhunun bütün gücüyle bu gerçeğe hemen katılmak isteyen, her şeyini, hatta hayatını feda etmek gerekse bile kesin bir arzuyla çabucak bir kahramanlık yapmak isteyen biri olduğunu ekleyin. Fakat bu gençler, bu tür pek çok olaydaki fedakârlıklar içinde belki de en kolayının hayatını feda etmek olduğunu ne yazık ki anlamazlar. Ayrıca istedikleri bu gerçeğe ve pek beğendikleri ve gerçekleştirmeyi amaç edindikleri bu kahramanlığa ulaşmak için güçlerini on kat artırmak pahasına gençlikleriyle kaynayıp taşmakta olan yaşamlarından, örneğin, beş-altı seneyi zor ve ağır bir eğitime ve bilime feda etmenin, çoğunlukla içlerinden pek çoğunun hemen hemen hiç göze alamayacağı bir fedakârlık olduğunu da anlamazlar. Alyoşa, herkesinkine zıt bir yol seçmişti, ama aynı hırsla, bir an önce kahraman olma hırsıyla. Ciddi şekilde düşünür düşünmez ölümsüzlüğün ve Tanrı’nın varlığı fikriyle donup kaldı. Doğal olarak kendi kendine şöyle diyordu: “Ölümsüzlük için yaşamak istiyorum, yarı yarıya uzlaşma kabul etmem.” Eğer ölümsüzlüğün ve Tanrı’nın olmadığına karar vermiş olsaydı, şimdi ateist ve sosyalist olurdu (çünkü sosyalizm, sadece bir işçi sorunu ya da dördüncü sınıfın sorunu değil, aynı zamanda ve özellikle ateizm sorunudur, ateizmin zamanımızdaki cisimlenmesi sorunudur, Tanrısız olarak, yerden göğe erişmek için değil, göklerden yere bilgi vermek için kurulmuş bir Babil Kulesi sorunudur). Eskisi gibi yaşamak Alyoşa’ya tuhaf ve olanaksız geliyordu. Şöyle deniyordu kitapta: “Mükemmel olmak istiyorsan her şeyini dağıt ve peşimden gel.” Alyoşa da kendi kendine “Ben ‘her şeyimin’ yerine iki ruble veremem, ‘peşimden gel’ yerine de sadece sabah ayinine gidemem” dedi. Belki çocukluk anıları arasında şehir civarındaki, annesinin onu sabah ayinine götürmüş olabileceği manastırımızla ilgili bir şeyler aklında kalmıştı. Belki, havaleli annesinin onu uzattığı ikonanın önünde batan güneşin eğik ışıkları etkili olmuştu. O zaman düşünceli bir halde bize, manastıra gelmişti. Belki de tek amacı, burada her şey mi var, yoksa sadece iki ruble mi, bunu görmekti ve manastırda bu staretse rastladı.</p>
				<p>Bu starets, daha önce açıkladığım gibi, Starets Zosima’ydı; ancak “staretslerin” bizim manastırlarda genel olarak ne demek olduğundan burada birkaç sözcükle söz etmek gerekir, ama ne yazık ki, ben bu yolda kendimi yeterince bilgili ve sağlam hissetmiyorum. Ama, basit sözcüklerle ve yüzeysel olarak açıklamayı deneyeceğim. Birincisi, uzman ve bilgili kişiler, staretslerin ve staretsliğin bizde, Rus manastırlarında pek yakın bir zamanda, yüz yıldan daha kısa bir süre önce ortaya çıktığını doğruluyorlar. Oysa bütün Ortodoks doğuda, özellikle de Sina ve Aynaroz’da staretslik bin yıldır mevcuttur. Staretsliğin bizde, Rusya’da da çok eski devirlerde var olduğunu ya da mutlaka var olması gerektiğini, ama Rusya’nın uğradığı felaketler, Tatar istilası, isyanlar ve Konstantinopol’ün fethinden sonra doğuyla eski ilişkilerin kesilmesi sonucunda bu kurumun unutulduğunu ve staretslerin varlığının sona erdiğini söylerler. Bizde staretslik geçen yüzyılın sonlarından itibaren büyük kahramanlardan, ona böyle diyorlar, Paisiy Veliçkovskiy ve müritleri tarafından yeniden canlandırılmıştır, ama şu anda, hemen hemen yüzyıl sonra bile hâlâ pek çok manastırda staretslik yoktur ve Rusya için işitilmemiş bir yenilik olduğu söylenerek zaman zaman takibata da uğramıştır. Staretslik Rusya’da özellikle ünlü Kozelskaya Optina Manastırı’nda gelişmiştir. Bizim manastırda ne zaman ve kimin tarafından kurulduğunu söyleyemem, ama buradaki staretsler üçüncü kuşak sayılıyorlardı. Starets Zosima ise sonuncu kuşaktandı. Ancak o da artık zayıflıktan ve hastalıktan ölmek üzereydi ve yerine kimin geçeceği de bilinmiyordu. Bu, manastırımız için önemli bir sorundu, çünkü manastırımız bugüne dek hiçbir özel şeyiyle tanınmamıştı: İçinde ne bir kutsal kişinin mezarı, ne de mucizeler yaratan ikonalar vardı. Tarihimizle ilgili şanlı efsaneleri de yoktu. Tarihi kahramanlıklarda ve vatana hizmette de adı geçmiyordu. Manastırımızın büyümesi ve bütün Rusya’da meşhur olması işte bu staretsleri sayesindeydi. Onları görmek ve dinlemek isteyen dindar insanlar Rusya’nın her yanından, binlerce <em>verst</em><a class="si-noteref epub-type_noteref" href="#f6" id="ref_f6">6</a> mesafeden kalabalıklar halinde akın akın manastırımıza geliyorlardı. Öyleyse nedir bu staretslik diyebilirsiniz. Starets, sizin ruhunuzu, iradenizi kendi ruhuna ve kendi iradesine bağlayan adamdır. Bir staretsi seçtikten sonra kendi iradenizden vazgeçiyor ve iradenizi tam bir itaat içinde staretse teslim ediyorsunuz. Bu korkunç hayat okuluna kendini mahkûm eden biri, bu çileyi gönüllü olarak kabul eder, çünkü uzun bir çileden sonra kendini yenmek, kendine elinden geldiğince hâkim olmak, nihayet, tüm yaşamını itaatle geçirdikten sonra artık tam bir kurtuluşa, yani kendi kendinden kurtuluşa erişmek, koca bir hayat yaşayıp da kendi özünde kendini bulamayanların alın yazısından kurtulmak umudundadır. Bu buluş, yani staretslik, teorik bir buluş değildir, zamanımızda artık bin yılı bulmuş olan doğudaki pratikten gelmiştir. Staretse karşı görevler, bizim Rus manastırlarında her zaman bulunan alışılmış “müritlikten” farklı bir şeydir. Burada söz konusu olan, staretse bağlı herkesin sürekli ona günah çıkartması ve bağlayanla bağlanan arasındaki sarsılmaz bağdır. Anlatıldığına göre, Hıristiyanlığın çok eski devirlerinde böyle bir mürit, staretsi tarafından kendisine verilmiş olan bir görevi yerine getirmeden manastırdan ayrılmış ve başka bir ülkeye, Suriye’den Mısır’a gitmiş. Orada uzun yıllar büyük kahramanlıklar gösterdikten sonra inancı uğruna işkenceler görmüş ve acılar içinde ölmüş. Kilise onu aziz sayarak cenazesini gömerken diyakoz “Kâfirler çekilsin” diye bağırınca cenazenin bulunduğu tabut yerinden kalkmış ve kilisenin dışına fırlamış. Bu durum üç kez tekrarlanmış. Sonunda, bu aziz müridin verilen görevi yapmadığı ve staretsinden kaçtığı, bu yüzden çok büyük kahramanlıklar yapmış olsa dahi staretsin izni olmadan affedilemeyeceği anlaşılmış. Ancak starets çağrılıp onu görevinden azat ettikten sonra gömülebilmiş. Kuşkusuz bu, sadece eski bir efsane. Ama yakınlarda olmuş bir olay da var: Zamanımız keşişlerinden biri Aynaroz’da vaktini ibadetle geçiriyormuş. Bir gün staretsi ona kutsal bir yer, sessiz bir sığınak olarak ruhunun derinlerine kadar sevdiği Aynaroz’dan ayrılmasını ve önce Kudüs’e kutsal yerlere hacca gitmesini, sonra Rusya’ya, kuzeye, Sibirya’ya geri dönmesini emretmiş, “Senin yerin orası, burası değil” demiş. Çok şaşıran ve üzüntüsünden mahvolan keşiş, Konstantinopol’e, başpatriğe gitmiş ve görevinden azat etmesi için ona yalvarmış. Ama başpatrik, sadece dünya Hıristiyanlarının başpatriği olarak kendisinin değil, bu görevi ona vermiş olan staretsten başka bu dünyada hiçbir kuvvetin onu görevinden azat edemeyeceğini söylemiş. Böylelikle staretsler belirli durumlarda sınırsız ve akıl almaz bir güce sahip olmuşlar. İşte bu yüzden de pek çok manastırımızda staretslik önceleri takibata uğramıştı. Bununla birlikte, staretsler halk arasında hemen büyük bir saygı görmeye başladılar. Örneğin, bizim manastırın staretslerine sıradan insanlar da, en soylu insanlar da akın akın gelirler, onların önünde diz çökerek kuşkularını, günahlarını, acılarını anlatırlar ve akıl danışırlardı. Bu durumu gören starets düşmanları, yönelttikleri çeşitli suçlamalarla birlikte, burada günah çıkartma sırrının düşüncesizce aşağılandığını haykırıyorlardı. Oysa ki, müridinin veya dışardan birinin staretse ruhunu açması hiç de bir sır olarak yapılmıyordu. Ancak konu, staretsliğin tutunması ve Rus manastırlarına yavaş yavaş yerleşmesiyle kapandı. Aslında, belki de insanı kölelikten özgürlüğe ve ahlaki mükemmelliğe götürecek olan bin yıldır denenmiş bu vasıta, iki tarafı keskin bir kılıca dönüşebilir, belki de alçakgönüllülük ve kesin bir soğukkanlılık yerine tam tersine en şeytanca gurura, yani özgürlüğe değil, zincirlere götürebilir. </p>
				<p>Starets Zosima altmış beş yaşlarındaydı. Toprak ağalığından geliyordu. Gençliğinde bir zamanlar askerdi ve Kafkasya’da subay olarak hizmet etmişti. Hiç kuşku yok ki, Alyoşa’yı ruhunda taşıdığı kendine özgü bir özellikle etkilemişti. Alyoşa kendisini çok seven ve yanına yaklaşmasına izin veren staretsin hücresinde kalıyordu. Alyoşa’nın manastırda yaşarken henüz hiçbir resmi bağlantısı olmadığını, gün boyu nereye isterse gidebildiğini ve eğer rahip cüppesi giyiyorsa bunu manastırdaki diğer insanlardan farklı görünmemek için kendiliğinden yaptığını belirtmek gerekir. Ama kuşkusuz bu onun da hoşuna gidiyordu. Belki de Alyoşa’nın genç hayal gücünü böyle kuvvetle etkileyen şey, staretsini sürekli saran kudret ve şöhretti. Starets hakkında pek çok kişinin söylediğine göre, kalbini açmak için gelen ve bir öğüt, iyileştirici bir söz duymak isteyen herkesin yıllardır yanına gelmesine izin vererek o kadar çok sırrı, acıyı ve itirafı ruhuna sığdırmış ve sonunda öyle güçlü bir öngörü kazanmıştı ki, kendisine ilk defa gelen birine bakar bakmaz ne için geldiğini, ne söylemek gerektiğini ve hatta vicdanını didik didik eden acısının ne olduğunu tahmin edebiliyor ve daha bir tek söz bile etmeden sırrını bildiği için karşısındaki bu insanı zaman zaman şaşırtıyor, şüpheye düşürüyor, nerdeyse korkutuyordu. Ama bunun yanı sıra Alyoşa, baş başa görüşmek için staretse ilk defa gelenlerden pek çoklarının, hatta hemen hemen hepsinin içeriye korku ve endişe içinde girdiğini, ancak içerden hemen her zaman mutlu ve sevinçli çıktığını ve en karamsar bir yüzün bile mutlu bir yüze dönüştüğünü hep farketmiştir. Staretsin hiç de sert biri olmaması, tam tersine her zaman neşeli davranışlar içinde bulunması da Alyoşa’yı olağanüstü etkiliyordu. Rahiplerin dediğine göre, starets, günahı daha çok olanlara ruhuyla bağlanırmış ve onları daha çok severmiş. Rahiplerin arasında, hayatının bu son döneminde bile staretsten nefret edenler ve kıskananlar vardı, ama bunların sayıları artık azalmıştı. Aralarında, örneğin, manastırdaki en yaşlı rahiplerden olan ve hem konuşmama kararı almış, hem de yemek perhizi yapan bir rahip ve benzeri birkaç tane çok tanınmış ve önemli kişi de bulunuyordu, ama onlar da ses çıkarmıyorlardı. Her şeye rağmen büyük bir çoğunluk, artık kesinlikle Starets Zosima’nın tarafını tutuyordu, içlerinden pek çoğu ise onu bütün kalbiyle, içtenlikle, hararetle seviyordu: Bazıları da ona nerdeyse fanatikçe bağlıydı. Böyleleri, onun bir aziz olduğunu, artık bundan hiç kuşku olmadığını açıkça söylüyorlar ve yakında öleceğini tahmin ederek hemen mucizeler yaratmasını ve en yakın zamanda manastıra büyük bir şöhret kazandırmasını bekliyorlardı. Alyoşa da staretsin mucizevi gücüne tartışmasız inanıyordu, tıpkı kiliseden fırlayan tabut masalına tartışmasız inandığı gibi. Hasta çocuklarıyla ya da yetişkin akrabalarıyla gelen ve staretsin onlara elini dokunması ve dua etmesi için yalvaran pek çok kimsenin en kısa zamanda, bazılarının ise hemen ertesi gün geri geldiğini, gözyaşları içinde staretsin ayaklarına kapanarak hastalarını iyileştirdiği için ona teşekkür ettiğini görmüştü. Bu, gerçek bir iyileştirme miydi, yoksa hastalığın seyri içinde doğal bir iyileşme miydi; Alyoşa için böyle bir sorun yoktu, çünkü o, öğretmeninin manevi gücüne artık tümüyle inanmıştı ve onun şöhreti adeta kendisinin başarısıydı. Staretsin, Rusya’nın her yanından sırf onu görmek ve hayır duasını almak için gelerek manastırın kapısında bekleşen basit halktan insanların kalabalığı karşısına çıktığı anlarda Alyoşa’nın yüreği ayrı bir güçle çarpıyor ve sanki yüzü pırıl pırıl parlıyordu. Bu insanlar, staretsin önünde diz çöküyor, ağlıyor, onun ayaklarını, ayağını bastığı toprağı öpüyor, bağırıyor, kadınlar çocuklarını ona doğru uzatıyor, havaleli hastaları ona doğru itiyorlardı. Starets bu insanlarla konuşuyor, kısa bir dua okuyor, onları kutsuyor ve gönderiyordu. Son zamanlarda hastalık nöbetlerinden bazen o kadar zayıf düşüyordu ki, hücresinden çıkacak gücü bile olmuyordu ve ziyaretçiler, manastırda staretsin karşılarına çıkmasını birkaç gün bekliyorlardı. Bu insanların onu neden bu kadar sevdikleri, neden önünde diz çöktükleri ve sadece yüzünü gördüklerinde bile neden duygulanıp ağladıkları Alyoşa’nın kafasında hiçbir soru işareti oluşturmuyordu. Çalışmaktan ve yaşadığı acılardan, asıl önemlisi sürekli haksızlıktan ve gerek kişisel, gerekse bütün dünyayı ilgilendiren günahlardan ezilen basit Rus insanının mazlum ruhu için kutsal bir varlık ya da bir aziz bulup önünde yere kapanmaktan ve onu selamlamaktan daha büyük bir ihtiyaç ve teselli olmadığını çok iyi anlamıştı: “Bizim günahlarımız, yalanlarımız ve baştan çıkarıcı arzularımız da olsa dünyanın bir yerinde kutsal ve yüce biri var; hakkaniyet ondadır, o adaleti bilir; demek ki, bu dünyada adalet ölmeyecek, belki de bir gün gelecek bu adalet bize de geçecek ve vaat edildiği gibi tüm dünyada hüküm sürmeye başlayacak.” Alyoşa, halkın aynen böyle hissettiğini ve hatta aynen böyle düşündüğünü biliyordu, bunu anlıyordu, ancak bu en kutsal kişinin starets olduğu ve halkın nazarında tanrısal adaletin koruyucusunun da yine starets olduğu konusunda bu ağlayan köylülerle ve onların çocuklarını staretse uzatan karılarıyla birlikte kendisi de zerre kadar kuşku duymuyordu. Staretsin ölümüyle manastıra görülmemiş bir şöhret kazandıracağı inancı, Alyoşa’nın ruhunda, belki de manastırdaki herkesten daha güçlü yer etmişti. Son zamanlarda hissettiği derin ve ateşli hayranlık yüreğinde giderek daha da alevleniyordu. Bununla birlikte, bu staretsin gördüğü tek starets olması onu hiç endişelendirmiyordu: “Olsun varsın, o kutsal biri, yüreğinde hepimiz için yenilenmenin sırrı, sonunda dünyada adaleti kuracak gücü var ve herkes kutsal olacak, birbirini sevecek, ne zengin, ne de yoksul, ne yükselenler, ne de alçalanlar olmayacak, herkes Tanrı’nın çocukları olacak ve İsa’nın gerçek hükümdarlığı başlayacak.” İşte Alyoşa’nın yüreğinde bu hayaller vardı. </p>
				<p>Görünüşe bakılırsa, o zamana dek görmediği iki kardeşinin gelişi Alyoşa üzerinde çok büyük bir etki yapmıştı. Büyük ağabeyi Dmitriy Fedoroviç’le daha sonra geldiği halde öteki (ana bir) ağabeyi İvan Fedoroviç’ten daha çabuk ve daha iyi anlaştı. Ağabeyi İvan’ı tanımayı korkunç şekilde istiyordu, ancak İvan’ın iki aydır burada olmasına ve oldukça sık karşılaşmış olmalarına rağmen aralarında hâlâ hiçbir yakınlaşma olmamıştı: Alyoşa suskundu ve bir şey bekler gibiydi, sanki bir şeyden çekiniyordu, İvan Ağabey ise Alyoşa ilk başlarda onun sürekli ve meraklı bakışlarını üzerinde hissettiği halde kısa süre sonra kardeşi hakkında düşünmekten vazgeçmişti. Alyoşa, bunu biraz şaşkınlıkla fark etti. Ağabeyinin kayıtsızlığını yaş ve özellikle eğitim farkına bağladı. Ama Alyoşa başka bir şey daha düşünüyordu: İvan’ın ona karşı bu kadar az merak ve ilgi göstermesinin nedeni belki de Alyoşa’nın hiç bilmediği bir şeydi. Nedense ona İvan’ın kafası önemli bir şeyle meşgulmüş, belki de gerçekleşmesi çok zor bir amaç için uğraşıyormuş gibi geliyordu. Bu yüzden de onunla yakınlaşamadığını ve Alyoşa’ya dalgın dalgın bakmasının tek nedeninin bu olduğunu düşünüyordu. Alyoşa’nın aklına şu da geliyordu: Bu, okumuş bir ateistin, aptal bir mürit olan kendisine karşı bir tür küçümsemesi olamaz mıydı? Kardeşinin bir ateist olduğunu çok iyi biliyordu. Eğer böyle bir şey varsa, bu küçümseme yüzünden gücenmezdi, ama yine de ağabeyinin kendisine daha yakın ilgi göstereceği zamanı kendisinin de anlayamadığı endişeli bir şaşkınlıkla bekliyordu. Büyük ağabeyi Dmitriy Fedoroviç, İvan’dan derin bir saygıyla söz ediyor, onun hakkında çok özel bir içtenlikle konuşuyordu. Son zamanlarda iki ağabeyini fevkalade sıkı bir bağla bağlamış olan önemli meselenin bütün ayrıntılarını da Alyoşa ondan öğrenmişti. Dmitriy’in kardeşi İvan hakkındaki hayranlık dolu sözleri, Alyoşa’nın nazarında çok dikkat çekiciydi, çünkü Dmitriy Ağabey, İvan’la karşılaştırıldığında hemen hemen talihsizdi, ikisi yan yana konulduğunda kişilik ve karakter olarak çok açık bir çelişki ortaya çıkıyordu ve aralarında hiçbir benzerlik bulunmayan iki insan olduklarını düşünmemek belki de imkânsızdı.</p>
				<p>İşte tam bu sırada, bu uyumsuz ailenin bütün üyelerini staretsin hücresinde bir araya getiren ve Alyoşa’nın üzerinde olağanüstü etki yapan bir buluşma, daha doğrusu bir aile toplantısı oldu. Toplantı aslında uydurma bir bahaneyle yapılmıştı. Dmitriy Fedoroviç’in babası Fedor Pavloviç’le arasında ortaya çıkan miras ve mal hesapları konusundaki anlaşmazlıklar, görünüşe bakılırsa o sırada içinden çıkılmaz bir noktaya gelmişti. İlişkiler gerginleşmiş ve çekilmez bir hal almıştı. Fedor Pavloviç, galiba ilk olarak ve şaka yollu, hepsinin Starets Zosima’nın hücresine gitmesi ve onun doğrudan aracılığını istemeseler bile yine de daha nazik şekilde konuşup anlaşabilecekleri, üstelik staretsin unvanının ve yüzünün telkin edici ve uzlaştırıcı bir durum yaratabileceği fikrini ortaya atmıştı. Hayatında bir kere bile staretsin yanına gitmemiş ve hatta onu hiç görmemiş olan Dmitriy Fedoroviç, kuşkusuz kendisini staretsle korkutmak isteyebileceklerini düşündü; ama son zamanlarda babasıyla tartışırken yaptığı pek çok münasebetsizlik yüzünden için için kendi kendisini azarladığından bu daveti kabul etti. Dmitriy Fedoroviç’in İvan Fedoroviç gibi babasının evinde değil, şehrin öbür ucunda ayrı yaşadığını da yeri gelmişken belirtmek gerekir. Bu sırada şehrimizde bulunan Pyotr Aleksandroviç Miusov da Fedor Pavloviç’in bu fikrine dört elle sarıldı. Kırklı ellili yılların bu liberali, serbest fikirli ve ateist adam, belki can sıkıntısından, belki de hoppaca bir eğlence isteğiyle bu işe çok büyük ölçüde katıldı. Birden canı manastırı ve “azizi” görmek istedi. Manastırla arasındaki eski tartışmalar hâlâ devam ettiği ve mülkler arasındaki toprak sınırı, ormanda ağaç kesme ve nehirde balık avlama hakkı vs. davası uzayıp gittiği için başrahiple bizzat görüşüp anlaşabileceği bahanesi altında bu durumdan yararlanmayı fırsat bildi: Aralarındaki anlaşmazlıklar güzellikle sonuçlanamaz mıydı? Böyle hayırlı niyetlerle gelen bir ziyaretçi, manastırda kuşkusuz sıradan bir meraklıdan daha dikkatli ve daha nazik karşılanırdı. Bütün bu düşünceler yüzünden, manastırdakiler de son zamanlarda hücresinden hemen hemen hiç çıkmayan ve hastalığı nedeniyle olağan ziyaretçileri bile geri çeviren hasta staretsi bir parça etkilemişlerdi. Sonunda starets razı oldu ve gün belirlendi. “Aralarındaki paylaşma işine beni kim karıştırdı?” dedi sadece Alyoşa’ya gülümseyerek. </p>
				<p>Buluşmayı öğrendiğinde Alyoşa çok şaşırdı. Eğer birbiriyle tartışıp duran bu davalılardan bu toplantıya ciddi bir gözle bakabilecek biri varsa, bu hiç kuşkusuz yalnızca Dmitriy’di; geri kalanların hepsi, düşüncesizce, belki de starets için onur kırıcı amaçlarla gelecekti. Alyoşa işte böyle düşünüyordu. Ağabeyi İvan ve Miusov meraktan, belki de en adice bir meraktan, babası ise şaklabanca ve aktörce bir sahne yaratmak için gelecekti. Alyoşa ses çıkarmadığı halde babasını artık yeterince derinlemesine tanımıştı. Tekrarlıyorum, bu çocuk herkesin söylediği gibi, hiç de öyle saf biri değildi. Belirlenen günü içi sıkılarak bekledi. Kuşkusuz, bütün bu aile anlaşmazlıklarının bir şekilde sona ermesini yürekten diliyordu. Ama asıl endişesi staretsle ilgiliydi. Onun için, onun şöhreti için heyecanlanıyordu, onu incitmelerinden, özellikle Miusov’un ince ve nazik alaylarından ve okumuş İvan’ın tepeden bakan imalı konuşmalarından korkuyordu. Gözünün önüne hep bunlar geliyordu. Hatta staretsi önceden uyarmak ve ona gelebilecek kişiler hakkında bir şeyler söylemek teşebbüsünde bulunmak istedi, ama düşündü ve sustu. Sadece belirlenen gün öncesinde bir tanıdığı vasıtasıyla ağabeyi Dmitriy’e, onu çok sevdiğini ve ondan verdiği sözü yerine getirmesini beklediğini bildirdi. Dmitriy duraksadı, çünkü ona ne söz verdiğini hiç hatırlamıyordu. Sadece bir mektupla yanıt verdi ve “bir alçaklık karşısında” bütün gücüyle kendine hâkim olacağını ve staretse ve kardeşi İvan’a derin saygı duymasına rağmen, bu işte ya ona karşı kurulmuş bir tuzak, ya da yakışıksız bir komedi olduğuna inandığını yazdı. “Hem senin bu kadar saygı duyduğun kutsal bir adama karşı saygıda kusur etmektense dilimi yutarım daha iyi,” diye bitiriyordu Dmitriy mektubunu. Bu mektup Alyoşa’ya hiç cesaret vermedi.</p>
				</div>
				<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f6"><a class="backref" href="#ref_f6">6</a> Rusya’da, 1,06 kilometreye eşit uzunluk ölçüsü. (Ç.N.)</div>
			</div>
  </body>
</html>