<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter33">
<div class="html5_section">
				<div class="html5_header">
				<h1 class="chapter-num">II </h1>
				<h1 class="chapter-title">SMERDYAKOV GİTARIYLA</h1>
				</div>
				
				<p>Zaten zamanı da yoktu. Daha Lise’le vedalaştığında kafasında bir düşünce parlayıvermişti: Görünüşe bakılırsa kendisinden saklanmakta olan ağabeyi Dmitriy’i bir punduna getirip çok kurnazca bir yöntemle yakalama düşüncesiydi bu. Artık erken değildi, öğleden sonra saat üçtü. Alyoşa, tüm varlığıyla manastıra, ölmekte olan “yüce insana” gitmek istiyordu, ama Dmitriy Ağabeyi’ni görme gereği her şeyin önüne geçiyordu. Kaçınılmaz korkunç felaketin yaklaşmakta olduğu inancı Alyoşa’nın aklında her saat büyüyordu. Felaketin ne olduğunu ve o anda ağabeyine ne söylemek istediğini belki kendisi de belirlememişti. “Varsın velinimetim bensiz ölsün, ama en azından belki de birilerini kurtarabilirdim, ama kurtarmadım, aldırış etmedim ve yuvama dönmeye acele ettim, diyerek hayatım boyunca kendi kendimi yemeyeceğim. Böyle yaparak onun yüce sözüne de uygun hareket etmiş olacağım...”</p>
				<p>Planı ağabeyi Dmitriy’i ansızın yakalamaktı. Şöyle yapacaktı: Dünkü gibi o çitten atlayacak, bahçeye girecek ve kameriyede oturacaktı. “Eğer orada değilse,” diye düşündü Alyoşa, “Foma’ya da, ev sahiplerine de bir şey söylemeden akşama kadar da olsa kameriyede saklanıp beklemeli. Şayet önceki gibi Gruşenka’nın gelişini gözetliyorsa kameriyeye gelmesi mümkün...” Bununla birlikte Alyoşa, planın ayrıntıları hakkında pek fazla kafa yormadı, ama bugün manastıra gitmemek gerekse bile bu planı yerine getirmeye karar verdi...</p>
				<p>Her şey hiçbir engel çıkmadan gerçekleşti: Hemen hemen dünkü yerden çitten atladı ve kimseye görünmeden kameriyeye süzüldü. Onu fark etmelerini istemiyordu: Ev sahibi kadın da, Foma da (eğer buradaysa) ağabeyinin tarafını tutabilir ve onun emirlerini dinleyebilirlerdi. Bu durumda da ya Alyoşa’yı bahçeye sokmazlar, ya da ağabeyine aranıp sorulduğunu önceden haber verebilirlerdi. Kameriyede kimse yoktu. Alyoşa bir gün önce oturduğu yere oturdu ve beklemeye başladı. Kameriyeyi inceledi, nedense bu kez düne göre çok daha köhne ve çirkin göründü. Oysa dünkü gibi hava açıktı. Yeşil masanın üzerinde besbelli dün dökülmüş olan konyak kadehinden kalma halka şeklinde bir iz vardı. Aklına sıkıntılı bir bekleyiş sırasında her zaman olduğu gibi, boş ve işe yaramaz düşünceler geldi: Örneğin, biraz önce buraya girerken neden bir başka yere değil de tam tamına dün oturduğu yere gelip oturmuştu? Sonunda endişe verici belirsizlik yüzünden çok sıkıldı. Ama daha on beş dakika oturmamıştı ki, birden çok yakın bir yerden gitar akordu duyuldu. En fazla yirmi adım kadar ötesinde, çalıların orada birileri oturuyordu ya da şimdi oturmuşlardı. Alyoşa birden dün kameriyeden, ağabeyinin yanından giderken sol tarafta duvarın yanında, çalıların arasında eski, yeşil ve alçak bir bahçe kanepesi gördüğünü ya da sanki önünde böyle bir şeyin görünüp kaybolduğunu hatırladı. Demek ki, deminki konuklar bu kanepeye oturmuşlardı. Kimdi acaba bunlar? Birden bir erkek sesi gitar eşliğinde tatlı pes bir perdeden bir parça söylemeye başladı:</p>
				
				<blockquote>
				<div>
				<span>“Yenilmez bir güçle</span>
				<span>Bağlıyım ben sevgiliye.</span>
				<span>Tanrım bağışla</span>
				<span>Onu ve beni!</span>
				<span>Onu ve beni!</span>
				<span>Onu ve beni!”</span>
				</div>
				</blockquote>

				<p class="after-bq">Ses kesildi. Tenor ses ve şarkı söyleme tarzı uşaklara özgüydü. Öteki kadın sesi, okşar gibi ve sanki çekinerek, ama büyük bir nazla şöyle dedi:</p>
				<p>“Neden uzun zamandır bize gelmiyorsunuz Pavel Fedoroviç, bizi hâlâ küçümsüyor musunuz?”</p>
				<p>“Hayır, efendim,” diye yanıt verdi erkek sesi, nazik ama öncelikle ısrarlı ve kesin bir gururla. Anlaşılan erkek daha üstündü, kadın ise cilve yapıyordu. “Erkek galiba Smerdyakov,” diye düşündü Alyoşa, “en azından sesinden öyle anlaşılıyor, kadın ise herhalde buradaki küçük evin sahibinin Moskova’dan gelmiş, kuyruklu elbise giyen ve çorba için Marfa İgnatyevna’ya gelen kızı...”</p>
				<p>“Eğer ahenkliyse her şiiri korkunç severim,” diye devam etti kadın sesi. “Neden devam etmiyorsunuz?”</p>
				<p>Ses yeniden şarkı söylemeye başladı:</p>
				
				<blockquote>
				<div>
				<span>“Çarın tacı</span>
				<span>Sağ olurdu sevgilim.</span>
				<span>Tanrı bağışlasın</span>
				<span>Onu ve beni!</span>
				<span>Onu ve beni!</span>
				<span>Onu ve beni!”</span>
				</div>
				</blockquote>

				<p class="after-bq">“Geçen defa daha iyi olmuştu,” dedi kadın sesi. “Taç hakkında ‘Sağ olurdu sevdiceğim’ şeklinde söylemiştiniz şarkıyı. Öylesi daha tatlı olmuştu, bugün unuttunuz galiba.”</p>
				<p>“Şiir saçmalıktır, efendim,” diye kesti Smerdyakov.</p>
				<p>“Ah, hayır, ben şiirleri çok severim.”</p>
				<p>“Şiir gerçek bir saçmalıktır, efendim. Düşünün: Dünyada kim uyaklı konuşur? Eğer üstlerimiz emretseydi de uyaklı konuşmaya başlasaydık çok şey mi söylemiş olurduk, efendim? Şiir iş değildir, Marya Kondratyevna.”</p>
				<p>“Her konuda ne kadar akıllısınız, bütün bunları nasıl öğrendiniz?” Kadın sesi gitgide daha cilveleniyordu.</p>
				<p>“Çocukluğumdan beri şansım yaver gitseydi, daha da fazlasını yapabilirdim, daha da çok şey öğrenebilirdim, efendim. Smerdyaşçaya’dan babasız olarak doğduğum için bana hergele diyen adamı tabancalı düelloda öldürürdüm, çünkü onlar Grigoriy Vasilyeviç’in buradan ta oralara yetiştirmesi yüzünden bunu başıma kakıyorlardı. Grigoriy Vasilyeviç, doğumuma isyan ettiğim için bana söylenir, ‘Sen onu lohusayken öldürdün’ der. Keşke o yaşasaydı, ama ben hiç dünyaya gelmemek için daha onun karnındayken beni öldürmelerini tercih ederdim. Pazarda insanlar, hatta anneniz bile, bana bütün nezaketsizlikleriyle onun kafasında pis bir saç topağıyla dolaştığını, boyunun ise topu topu iki arşından <em>birazcık</em> fazla olduğunu söylerlerdi. Bütün insanların söylediği gibi biraz demek varken neden <em>birazcık</em> demeli sanki? Acıyarak konuşmak istiyorlardı. Zaten bu, köylülere özgü bir şeydir, gözyaşı dökmek köylüce bir duygudur denebilir. Bir Rus köylüsü, okumuş bir insana karşı bir duyguya sahip olabilir mi? Cahilliği yüzünden hiçbir duyguya sahip olamaz. Ta çocukluğumdan beri şu <em>birazcık</em> lafını duyar duymaz kafamı duvarlara vurasım gelir. Bütün Rusya’dan nefret ediyorum, Marya Kondratyevna.”</p>
				<p>“Bir askeri okul öğrencisi ya da genç bir süvari olsaydınız böyle konuşmazdınız, kılıcınızı çekerdiniz ve bütün Rusya’yı savunurdunuz.”</p>
				<p>“Sadece süvari olmayı istemesem neyse, Marya Kondratyevna, dahası, tam tersine tüm askerlerin yok edilmesini istiyorum, efendim.”</p>
				<p>“Ya düşman gelirse, bizi kim koruyacak?”</p>
				<p>“Hiç de gerekli değil, efendim. On iki yılında<a class="si-noteref epub-type_noteref" href="#f36" id="ref_f36">36</a> Fransa imparatoru, şimdikinin babası olan I. Napoleon’un ordusu Rusya üzerine büyük bir saldırıya geçmişti, bu Fransızlar o zaman hepimizi boyunduruk altına almış olsalardı ne iyi olurdu: Akıllı bir ulus, son derece aptal bir ulusu boyunduruğu altına almış ve kendine bağlamış olurdu, efendim.”</p>
				<p>“Sanki onlar da orada, kendi ülkelerinde bizden daha mı iyiler? Ben bizden bir züppeyi üç İngiliz gencine değişmem,” dedi Marya Kondratyevna sevecenlikle. Bu sözleri söylediği anda gözlerini de süzmüş olmalıydı.</p>
				<p>“Herkesin zevki ayrıdır, efendim.”</p>
				<p>“Siz de tıpkı bir yabancı gibisiniz, sanki soylu bir yabancısınız, bunu size utanarak söylüyorum.”</p>
				<p>“Eğer bilmek isterseniz, ahlaksızlık bakımından yabancılar da, bizimkiler de birbirine benzer. Hepsi de hinoğluhindir, ama bir farkları vardır: Bir yabancı uşak çizmeleriyle dolaşır, bizim hergele ise sefalet içinde leş gibi kokar ve bunda da kötü hiçbir şey görmez. Bütün oğullarıyla birlikte delinin teki olduğu halde Fedor Pavloviç’in dün pek doğru söylediği gibi, Rus halkına dayak atmak gerekir, efendim.”</p>
				<p>“İvan Fedoroviç’e saygı duyduğunuzu kendiniz söylemiştiniz.”</p>
				<p>“Ama benden kokmuş uşak diye söz ediyorlardı. İsyan edebileceğimi düşünüyorlar; bu konuda yanılıyorlar, efendim. Cebimde o kadar para olsaydı, çoktan buralardan gitmiştim. Dmitriy Fedoroviç, davranışlarıyla da, zekâsıyla da, sefil yaşamıyla da herhangi bir uşaktan daha kötüdür, efendim ve hiçbir şey yapmayı beceremez, ancak herkesten saygı görür. Diyelim ki, ben sadece çorba yapmasını bilirim, ama çok şükür Moskova’da, Petrovka’da kafe-restoran açabilirim. Çünkü özel yemekler yapıyorum, oysa yabancılar dışında Moskova’dakilerin hiçbiri özel yemekler yapamaz. Dmitriy Fedoroviç beş parasız adamın tekidir, ama en birinci kontun oğlunu düelloya çağırsa, adam onunla düelloya razı olur, oysa onun benden iyi nesi vardır, efendim? O benden çok daha ahmaktır. O kadar parayı har vurup harman savurdu, efendim.”</p>
				<p>“Düellolar çok güzeldir sanırım,” dedi birden Marya Kondratyevna.</p>
				<p>“Ne bakımdan, efendim?”</p>
				<p>“Özellikle de genç subaylar ellerinde tabancalarıyla bir kız için birbirlerine ateş ederlerse hem dehşet hem de yiğitlik söz konusudur. Tablo gibi. Ah, keşke kızların da seyretmesine izin vermiş olsalar, korkunç şekilde görmek isterdim.”</p>
				<p>“Silahı doğrultan için iyidir de, burnuna silah dayanan için dünyanın en aptalca duygusudur, efendim. Koşarak kaçarsınız Marya Kondratyevna.”</p>
				<p>“Siz hiç kaçmış mıydınız?”</p>
				<p>Ama Smerdyakov cevap verme tenezzülünde bulunmadı. Bir anlık suskunluktan sonra tekrar akort sesi ve şarkının son kıtası duyuldu:</p>
				
				<blockquote>
				<div>
				<span>“Ne kadar çabalarsan çabala</span>
				<span>Çekip gideceğim, </span>
				<span>Hayatın tadını çıkarmaya</span>
				<span>Ve başkentte yaşamaya!</span>
				<span>Üzülmeyeceğim.</span>
				<span>Hiç üzülmeyeceğim, </span>
				<span>Hatta hiç niyetlenmeyeceğim tasalanmaya!”</span>
				</div>
				</blockquote>

				<p class="after-bq">Tam o anda beklenmedik bir şey oldu: Alyoşa birden hapşırdı; kanepede oturanlar bir anda sustular. Alyoşa kalktı ve yanlarına gitti. Gerçekten de Smerdyakov’du. Giyinmiş kuşanmış, pomatlanmıştı, hatta saçlarını kıvırmış ve ayakkabılarını cilalamıştı. Gitar kanepenin üzerinde duruyordu. Kadın da ev sahibi kadının kızı Marya Kondratyevna’ydı; üzerindeki elbise açık mavi renkteydi ve iki arşın kuyruğu vardı; genç ve çirkin sayılmayacak bir kızdı, ama yusyuvarlak bir suratı ve korkunç çilleri vardı.</p>
				<p>“Dmitriy Ağabey yakında döner mi?” dedi Alyoşa elinden geldiğince sakin olarak.</p>
				<p>Smerdyakov yavaşça kanepeden doğruldu; Marya Kondratyevna da doğruldu.</p>
				<p>“Dmitriy Fedoroviç’ten neden haberim olsun ki; bekçiliklerini yapsam neyse,” diye cevapladı Smerdyakov. Sessizce, teker teker telaffuz ederek ve saygısızca konuşuyordu.</p>
				<p>“Sadece bilip bilmediğinizi sormuştum.”</p>
				<p>“Ne zaman gelecekleri konusunda hiçbir şey bilmiyorum, ayrıca bilmek de istemiyorum, efendim.”</p>
				<p>“Oysa ağabeyim, bana evde olup biten her şeyi ona sizin haber verdiğinizi ve Agrafena Aleksandrovna geldiğinde de bildirmeye söz verdiğinizi özellikle söylemişti.”</p>
				<p>Smerdyakov, yavaş yavaş ve hiç istifini bozmadan bakışlarını ona doğru kaldırdı.</p>
				<p>“Buradaki kapı bir saattir sürgülü olduğuna göre siz nasıl içeri girebildiniz?” diye sordu dikkatle Alyoşa’ya bakarak.</p>
				<p>“Sokaktan gelip çitin üzerinden atlayarak doğruca kameriyeye geçtim. Umarım, bunun için beni bağışlarsınız,” dedi Marya Kondratyevna’ya dönerek, “ağabeyimi bir an önce yakalamam gerekiyordu.”</p>
				<p>“Ah, size kızabilir miyiz hiç,” diye uzatarak konuştu Marya Kondratyevna. Alyoşa’nın özür dilemesinden pek memnun kalmıştı. “Zaten Dmitriy Fedoroviç de genellikle bu yoldan kameriyeye gidiyorlar, nedenini bilmiyoruz, ama artık hep kameriyede oturuyor.”</p>
				<p>“Şu anda fellik fellik onu arıyorum, onu görmeyi ya da şimdi nerede olduğunu sizden öğrenmeyi çok isterdim. İnanın, onun için çok önemli bir konuyla ilgili.”</p>
				<p>“Bize söylemezler,” diye mırıldandı Marya Kondratyevna.</p>
				<p>“Buraya ahbaplık etmeye geldiğim halde,” diye tekrar söze başladı Smerdyakov, “burada bile beni beyefendi hakkında sürekli sorularla hiç de insanca olmayan bir şekilde sıkıştırdılar; beyefendinin evinde ne olup bitiyor, kim geliyor, kim gidiyor, ona başka şeyleri de haber verebilir miymişim acaba? Hatta iki kez ölümle bile tehdit ettiler.”</p>
				<p>“Nasıl yani ölümle?” diye şaşırdı Alyoşa.</p>
				<p>“Onun dün kendi gözlerinizle gördüğünüz karakterine uygun düşmüyor mu bu, efendim? Eğer Agrafena Aleksandrovna’yı içeri alırsam ve o kadın gece burada kalacak olursa seni yaşatmam diyorlar. Kendilerinden çok korkuyorum, efendim. Zaten bu kadar çok korkmasaydım kendilerini kent yöneticilerine bildirirdim. Ne yapabileceklerini Tanrı bilir, efendim.”</p>
				<p>“Geçenlerde ‘Seni havanda ezerim’ demişlerdi,” diye ekledi Marya Kondratyevna.</p>
				<p>“Havan dediyse, sadece lafın gelişi öyle demiştir...” dedi Alyoşa. “Şimdi eğer onunla karşılaşırsam bu konuda da ona bir-iki laf edebilirim.”</p>
				<p>“Sadece şu kadarını söyleyebilirim,” dedi Smerdyakov, sanki düşünüp taşınıp da konuşmaya karar vermiş gibi. “Buraya her zamanki komşu ziyaretine geliyorum, hem gelmemem için nasıl bir sebep olabilir ki, efendim? Öte yandan, İvan Fedoroviç, bugün daha şafak sökmeden beni Ozernaya Sokağı’ndaki dairelerine gönderdiler efendim, hem mektup falan vermeden, Dmitriy Fedoroviç’e birlikte öğle yemeği yemek için meydandaki meyhaneye mutlaka gelmesini söylememi istediler. Gittim, efendim, ama Dmitriy Fedoroviç’i dairelerinde bulamadım, oysa saat sekizdi. Ev sahipleri ‘Buradaydı, yeni çıktı’ dediler. Aralarında sanki bir anlaşma vardı, efendim. İvan Fedoroviç öğle yemeğine eve gelmediklerine, Fedor Pavloviç ise bir saat önce tek başlarına yemek yediklerine ve şu anda da uykuya yattıklarına göre belki de şimdi, şu anda bu meyhanede ağabeyiniz İvan Fedoroviç’le oturuyorlardır. Ancak çok rica ediyorum, kendilerine benden ve size anlattıklarımdan hiç bahsetmeyin, çünkü beni bir hiç yüzünden öldürürler, efendim.”</p>
				<p>“İvan Ağabey, Dmitriy’i bugün meyhaneye mi çağırdı?” diye hızla soruyu yeniden sordu Alyoşa.</p>
				<p>“Aynen öyle, efendim.”</p>
				<p>“Meydandaki ‘Başkent’ Meyhanesi’ne mi?”</p>
				<p>“Evet efendim.”</p>
				<p>“Pek güzel!” diye haykırdı Alyoşa büyük bir heyecan içinde. “Size teşekkür ederim Smerdyakov, önemli bir haber, hemen oraya gidiyorum.”</p>
				<p>“Beni ele vermeyin efendim,” dedi arkasından Smerdyakov.</p>
				<p>“Oh, hayır, meyhaneye tesadüfen gitmiş gibi yaparım, içiniz rahat olsun.”</p>
				<p>“Nereye gidiyorsunuz, size bahçe kapısını açayım,” diye bağırdı Marya Kondratyevna.</p>
				<p>“Hayır, burası daha yakın, yine çitten atlarım.”</p>
				<p>Haber Alyoşa’yı müthiş sarsmıştı. Meyhaneye yollandı. Meyhaneye üzerindeki giysiyle girmek yakışık almazdı, ama merdivende durup sorabilir ve onları çağırtabilirdi. Ama meyhaneye yaklaşır yaklaşmaz birden bir pencere açıldı ve İvan Ağabeyi alt kattaki pencereden ona seslendi:</p>
				<p>“Alyoşa, hemen buraya, yanıma gelebilir misin? Müthiş bir iyilik yapmış olursun...”</p>
				<p>“Çok isterim, yalnız bu giysiyle olur mu bilmiyorum.”</p>
				<p>“Ama ben ayrı bir odadayım, merdiveni çık, karşılamaya geliyorum...”</p>
				<p>Bir dakika sonra Alyoşa, ağabeyinin yanında oturuyordu. İvan tek başınaydı ve yemek yiyordu.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f36"><a class="backref" href="#ref_f36">36</a> 1812 yılını kastediyor. (Ç.N.)</div>
</div>
  </body>
</html>