<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter22">
<div class="html5_section">
				<div class="html5_header">
				<h1 class="chapter-num">IX</h1>
				<h1 class="chapter-title">ŞEHVET DÜŞKÜNLERİ</h1>
				</div>
				
				<p>Dmitriy Fedoroviç’in hemen arkasından Smerdyakov’la Grigoriy de koşarak salona girdiler. Antrede onunla boğuşuyorlardı ve içeri bırakmıyorlardı (bizzat Fedor Pavloviç’in birkaç gün önce vediği talimata göre). Dmitriy Fedoroviç’in salona daldıktan sonra etrafa bakmak için bir an durmasından faydalanan Grigoriy, masanın çevresini dolaşıp salonun iç odalara açılan kapısının karşılıklı kanatlarının her ikisini de kapatmış ve kapalı kapının önünde ellerini kavuşturmuş, kanının son damlasına kadar kapıyı korumaya hazır dikilmişti. Bunu gören Dmitriy, bağırmadı, adeta keskin bir çığlık attı ve Grigoriy’in üzerine atıldı.</p>
				<p>“Kadın orada demek! Oraya sakladınız! Bırak alçak!” Grigoriy’i hızla çekti, ama beriki onu itti. Öfkeden kendini kaybeden Dmitriy, elini kaldırdı ve bütün gücüyle Grigoriy’e vurdu. İhtiyar yere yığıldı, Dmitriy ise onun üzerinden atlayarak kapıyı zorla açıp içeri girdi. Smerdyakov salonun öbür ucunda duruyordu. Rengi atmıştı ve titriyordu, Fedor Pavloviç’e iyice sokulmuştu.</p>
				<p>“O kadın burada,” diye bağırdı Dmitriy Fedoroviç, “eve doğru yöneldiğini şimdi gözlerimle gördüm, ama peşinden gitmedim. Nerede o? Nerede?”</p>
				<p>“O kadın burada!” Haykırışı, Fedor Pavloviç’in üzerinde anlaşılmaz bir etki yaptı. Bütün korkusu geçti.</p>
				<p>“Tutun, tutun onu!” diye feryat etmeye başladı ve Dmitriy Fedoroviç’in arkasından atıldı. Bu arada Grigoriy yerden kalkmıştı, ama hâlâ kendinde değil gibiydi. İvan Fedoroviç ve Alyoşa, babalarının ardından koştular. Üçüncü odada bir ses duyuldu, bir şey aniden yere düştü, kırıldı ve şangırdadı: Bu Dmitriy Fedoroviç’in yanından koşarken çarptığı, mermer ayaklı büyük bir cam vazoydu (değerli bir şey değildi).</p>
				<p>“Tutun şunu!” diye bağırdı ihtiyar. “İmdat!”</p>
				<p>İvan Fedoroviç ve Alyoşa, ihtiyarı sonunda yakaladılar ve zorla salona götürdüler.</p>
				<p>“Niye peşinden gidiyorsunuz? Sizi gerçekten öldürecek!” Öfkeyle babasına bağırdı İvan Fedoroviç.</p>
				<p>“Vaneçka, Lyoşeçka, şu halde o burada, Gruşenka burada, gelirken gördüm, diyor.”</p>
				<p>Boğulur gibi oluyordu. Gruşenka’yı bu defa beklemiyordu ve onun burada olduğu haberi bir anda aklını başından almıştı. Bütün vücudu titriyordu, delirmiş gibiydi.</p>
				<p>“Siz kendiniz de gördünüz, gelmedi!” diye bağırdı İvan.</p>
				<p>“Öbür kapıdan geçmiş olmasın?”</p>
				<p>“Öbür kapı kilitli, anahtarı da sizde...”</p>
				<p>Dmitriy birden tekrar salonda belirdi. Kuşkusuz öbür kapıyı kilitli bulmuştu, gerçekten de kilitli kapının anahtarı Fedor Pavloviç’in cebindeydi. Bütün odalardaki pencerelerin hepsi de kapalıydı; şu halde Gruşenka hiçbir yerden geçemezdi, hiçbir yerden atlayamazdı.</p>
				<p>Fedor Pavloviç, Dmitriy’i tekrar görünce bir çığlık daha attı.</p>
				<p>“Yakalayın onu! Yatak odasından paralarımı çaldı!” İvan’ın elinden kurtulup bir kez daha Dmitriy’in üstüne atladı. Ama öteki ellerini kaldırdı ve birden ihtiyarın şakaklarında kalmış son saç tellerine yapıştı, çekti ve gümbürtüyle yere çarptı. Ökçesiyle yerde yatan ihtiyarın suratına iki ya da üç kere daha vuracak zaman buldu. İhtiyar acı acı inledi. Kardeşi Dmitriy kadar güçlü olmayan İvan Fedoroviç, elleriyle onu yakaladı ve bütün gücüyle ihtiyardan uzaklaştırdı. Alyoşa da ağabeyini önden yakalayıp bütün kuvvetiyle ona yardım etti.</p>
				<p>“Deli, öldürdün onu!” diye bağırdı İvan.</p>
				<p>“Ona böylesi lazımdı!” Soluk soluğa haykırdı Dmitriy. “Ölmediyse, öldürmek için tekrar geleceğim. Onu kurtaramazsınız!”</p>
				<p>“Dmitriy hemen git buradan!” Emreder gibi bağırdı Alyoşa.</p>
				<p>“Aleksey! Bir tek sen söyle bana, yalnız sana inanacağım: Biraz önce burada mıydı, değil miydi? Onu kendi gözlerimle gördüm, biraz önce sokaktan, çitin yanından geçip bu yana saptı. Bağırdım, kaçtı...”</p>
				<p>“Sana yemin ederim, burada değildi, buradaki hiç kimse de onu beklemiyordu!”</p>
				<p>“Ama ben onu gördüm... Demek ki, o... Nerede olduğunu şimdi öğrenirim... Hoşça kal Aleksey! Ezop’a paradan hiç söz etme artık, Yekaterina İvanovna’ya ise hemen git ve mutlaka şöyle de: ‘Selam söylememi emretti, selam söylememi emretti, selam söylememi! Özellikle selam söylememi ve elveda dediğini söylememi.’ Ona bu olanları anlat.”</p>
				<p>Bu arada İvan ve Grigoriy, ihtiyarı kaldırdılar ve koltuğa oturttular. Yüzü kan içindeydi, ama aklı başındaydı ve Dmitriy’in çığlıklarına kulak kesilmişti. Ona hâlâ Gruşenka evde bir yerdeymiş gibi geliyordu. Dmitriy Fedoroviç, çıkarken ona nefretle baktı.</p>
				<p>“Kanını akıttığıma pişman değilim!” diye bağırdı. “Kendini koru ihtiyar, hayalini koru, çünkü o benim de hayalim! Lanet olsun sana, seni tamamen reddediyorum...”</p>
				<p>Koşarak odadan çıktı.</p>
				<p>“O burada, mutlaka burada! Smerdyakov, Smerdyakov.” İhtiyar, parmağıyla işaret ederek Smerdyakov’u çağırırken duyulur duyulmaz bir sesle hırıldadı.</p>
				<p>“Hayır, burada yok, akılsız bir ihtiyarsınız siz.” Öfkeyle bağırdı İvan. “Bayıldı! Su, havlu! Davran Smerdyakov!”</p>
				<p>Smerdyakov su getirmeye koştu. İhtiyarı nihayet soydular, yatak odasına taşıdılar ve yatağına yatırdılar. Konyak, yoğun duygular ve dayak yüzünden yorgun düştüğünden daha yastığa başını koyar koymaz gözlerini yumdu ve dalıp gitti. İvan Fedoroviç ve Alyoşa salona döndüler. Smerdyakov kırılan vazonun parçalarını toplayıp dışarı çıkarıyor, Grigoriy ise kara kara düşünerek masanın yanında dikilip duruyordu.</p>
				<p>“Senin başına da ıslak bez koymak ve seni de yatırmak gerekmez mi,” diye Grigoriy’e sordu Alyoşa. “Biz burada ona bakarız; ağabeyim sana... kafana çok kötü vurdu.”</p>
				<p>“Bana el kaldırdı!” dedi Grigoriy suratını asarak ve teker teker telaffuz ederek.</p>
				<p>İvan Fedoroviç dudağını bükerek, “Sırf sana değil, babama da ‘el kaldırdı’!” dedi.</p>
				<p>“Ben onu teknede yıkardım... o bana el kaldırdı!” diye tekrarladı Grigoriy.</p>
				<p>“Şeytan alsın, eğer çekip ayırmasaydım, belki de onu öldürmüştü. Ezop’a bu kadarı da çok değil mi?” diye fısıldadı İvan Fedoroviç Alyoşa’ya.</p>
				<p>“Tanrı korusun!” diye bağırdı Alyoşa</p>
				<p>“Neden korusun ki?” suratını öfkeyle buruşturarak yine fısıltıyla devam etti İvan. “Bir alçak başka bir alçağı yiyecek, ikisinin de yolu açık olsun!”</p>
				<p>Alyoşa titredi.</p>
				<p>“Şimdi olduğu gibi, elbette cinayet işlemesine izin vermeyeceğim. Burada kal, Alyoşa, avluya dolaşmaya çıkıyorum, başım ağrımaya başladı.”</p>
				<p>Alyoşa yatak odasına, babasının yanına gitti ve paravanın arkasında, başucunda yaklaşık bir saat oturdu. İhtiyar birden gözlerini açtı ve galiba anımsamaya çalışarak ve düşünerek hiçbir şey söylemeden uzun uzun Alyoşa’ya baktı. Yüzünde aniden olağanüstü bir heyecan belirdi.</p>
				<p>“Alyoşa,” diye korka korka fısıldadı, “İvan nerede?”</p>
				<p>“Avluda, başı ağrıyor. Bize bekçilik ediyor.”</p>
				<p>“Aynayı ver, orada duruyor, ver!”</p>
				<p>Alyoşa, konsolun üzerinde duran küçük, yuvarlak, açılır kapanır aynayı verdi. İhtiyar aynaya baktı: Burnu iyice şişmişti, alnında, sol kaşının üzerinde de kocaman kırmızı bir leke vardı.</p>
				<p>“İvan ne diyor? Alyoşa, yavrum, biricik oğlum benim, İvan’dan korkuyorum; ötekinden çok İvan’dan korkuyorum. Bir tek senden korkmuyorum...”</p>
				<p>“İvan’dan da korkmayın, İvan kızıyor, ama sizi o koruyor.”</p>
				<p>“Alyoşa, ya öbürü? Gruşenka’ya koştu! Sevgili meleğim, doğru söyle: Demin Gruşenka burada mıydı, değil miydi?”</p>
				<p>“Hiç kimse onu görmedi. Yanılmış, gelmedi!”</p>
				<p>“Mitka da onunla evlenmek istiyor, evlenmek!”</p>
				<p>“Gruşenka ona varmaz.”</p>
				<p>“Varmaz, varmaz, varmaz, varmaz, hiçbir şekilde varmaz!..” İhtiyar sevinçle canlanmıştı, bu dakikada onu daha çok mutlu edecek bir söz olamazdı doğrusu. Hayranlıkla Alyoşa’nın elini tuttu ve sıkı sıkı kalbine bastırdı. Hatta gözlerinde yaşlar parladı. “Demin anlattığım, annenin o Meryem Ana ikonasını al, yanında götür. Manastıra dönmene de izin veriyorum... demin şaka yapmıştım, kızma. Başım ağrıyor Alyoşa... Lyoşa yüreğimi yatıştır, meleğim, gerçeği söyle!”</p>
				<p>“Aklınız hep bunda, geldi mi, gelmedi mi?” dedi Alyoşa üzüntüyle.</p>
				<p>“Hayır, hayır, hayır, sana inanıyorum, ama şu var: Gruşenka’ya git ve nasıl olduğuna bakıver; çabucak gidip ona sor, mümkün olduğu kadar çabuk, kime varmak istiyor, bana mı yoksa ona mı, kendi gözünle görüp anla. Ha? Ne dersin? Yapabilir misin, yapamaz mısın?”</p>
				<p>“Görürsem sorarım,” diye mırıldandı Alyoşa mahcup olarak.</p>
				<p>“Hayır, sana söylemez,” diye sözünü kesti ihtiyar, “fingirdektir. Seni öpmeye başlar ve seni istediğini söyler. Yalancının, utanmazın tekidir. Hayır, senin gitmen doğru değil!”</p>
				<p>“Hem de hoş olmaz, babacığım, hiç hoş olmaz.”</p>
				<p>“Demin seni nereye gönderiyordu, çıkarken ‘Git’ diye bağırıyordu.”</p>
				<p>“Yekaterina İvanovna’ya gönderiyordu.”</p>
				<p>“Para için mi? Para istemeye mi?”</p>
				<p>“Hayır, para için değil.”</p>
				<p>“Beş parası yok. Dinle Alyoşa, gece yatacağım ve iyice düşüneceğim, sen şimdilik git. Belki de Gruşenka’yla karşılaşırsın... Yalnız yarın sabah mutlaka bana uğra, mutlaka. Yarın sana bir şey söyleyeceğim; uğrar mısın?”</p>
				<p>“Uğrarım.”</p>
				<p>“Eğer gelirsen, kendiliğinden ziyarete gelmiş gibi yap. Benim çağırdığımı kimseye söyleme. İvan’a da bir kelime bile etme.”</p>
				<p>“Tamam.”</p>
				<p>“Hoşça kal meleğim, demin beni korudun, asla unutmayacağım. Yarın sana bir şey söyleyeceğim... ama biraz düşünmem gerek...”</p>
				<p>“Şimdi kendinizi nasıl hissediyorsunuz?”</p>
				<p>“Yarın, yarın ayağa kalkacağım ve dışarı çıkacağım, gayet iyiyim, gayet iyiyim, gayet iyiyim!..”</p>
				<p>Alyoşa avludan geçerken kapının yanındaki sırada kardeşi İvan’a rastladı: İvan oturmuş, not defterine kurşunkalemle bir şeyler yazıyordu. Alyoşa, İvan’a ihtiyarın uyandığını ve aklının başında olduğunu, manastırda gece kalmasına izin verdiğini anlattı.</p>
				<p>“Alyoşa, yarın sabah seninle buluşursak çok memnun olurum.” Ayağa kalkıp dostça konuştu İvan. Bu dostça davranış, Alyoşa için hiç beklenmedik bir şeydi.</p>
				<p>“Yarın Hohlakovlara gideceğim,” diye yanıt verdi Alyoşa. “Şimdi bulamazsam, belki yarın Yekaterina İvanovna’ya da gideceğim...”</p>
				<p>“Şimdi doğru Yekaterina İvanovna’ya! ‘Vedalaşmak, vedalaşmayı iletmek’ için mi?” diyerek birden gülümsedi İvan. Alyoşa şaşırdı.</p>
				<p>“Deminki bağrışmalardan ve daha öncekilerden galiba her şeyi anladım. Dmitriy, herhalde senden ona gitmeni ve onun... kısacası ‘veda ettiğini’ iletmeni istedi, değil mi?”</p>
				<p>“Ağabey! Babamın ve Dmitriy’in arasındaki bu korkunç olaylar nasıl sonuçlanacak?” diye haykırdı Alyoşa.</p>
				<p>“Kesin olarak tahmin etmek olanaksız. Belki hiçbir şey olmayacak: Mesele belirsiz kalacak. Bu kadın bir canavar. Her türlü durumda ihtiyarı evde tutmak, Dmitriy’i ise eve sokmamak gerekiyor.”</p>
				<p>“Ağabey, bir şey daha sormama izin ver: Her insan, başkalarına bakarak, içlerinden hangisi yaşamaya layıktır, hangisi daha az layıktır diye karar verme hakkına sahip midir?”</p>
				<p>“Burada layık mıdır, değil midir kararını karıştırmaya gerek var mı? Bu soru daha çok insanların yüreklerinde cevap bulur, layık olup olmama temelinde değil, çok daha doğal olan başka nedenlere dayanarak çözümlenir. Hak konusuna gelince, kim isteme hakkına sahip değildir ki?”</p>
				<p>“Başkasının ölümünü istemek de mi?”</p>
				<p>“Ölüm olsa bile ne olur? Bütün insanların bu şekilde yaşadıkları bir zamanda kendi kendine ne diye yalan söylemeli, belki de insanlar başka türlü yaşayamıyorlar. Deminki ‘İki alçak birbirini yiyecek’ sözümden mi bu sonuca vardın? İzninle bu durumda sana bir şey soracağım: Dmitriy gibi benim de Ezop’un kanını akıtabileceğimi, onu öldürebileceğimi düşünüyor musun, ha?”</p>
				<p>“Sen ne diyorsun, İvan! Hiçbir zaman böyle bir düşüncem olmadı! Dmitriy’in de öyle bir şey yapabileceğini sanmıyorum...”</p>
				<p>“Bunun için olsun teşekkür ederim,” diye güldü İvan. “Şunu bil ki, onu daima koruyacağım. Ama kendi arzularıma gelince böyle bir durumda kendim için tam bir özgürlük bırakırım. Beni ayıplama ve bana caniymişim gibi bakma,” diye gülerek ekledi.</p>
				<p>Daha önce hiçbir zaman yapmadıkları şekilde birbirlerinin elini sımsıkı sıktılar. Alyoşa, ağabeyinin ona doğru ilk adımı attığını ve bunu kesin olarak belli bir niyetle yaptığını hissetti.</p>
				
				
				
				</div>
  </body>
</html>