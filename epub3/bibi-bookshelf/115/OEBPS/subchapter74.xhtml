<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter74">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">“SEN DEĞİL, SEN DEĞİL!”</h1>
				</div>
				
				<p>İvan’a giderken yolda Yekaterina İvanovna’nın kiralamış olduğu evin yanından geçmesi gerekiyordu. Pencerelerde ışık vardı. Birden durdu ve içeri girmeye karar verdi. Yekaterina İvanovna’yı bir haftadan uzun süredir görmemişti. Ama birden aklına İvan’ın, şu anda, özellikle de böyle bir günün arifesinde Yekaterina İvanovna’nın evinde olabileceği fikri gelmişti. Kapıyı çaldıktan sonra bir Çin feneriyle aydınlatılmış olan merdiveni çıkarken aşağı inen bir adam gördü, aynı hizaya gelince ağabeyini tanıdı. İvan, Yekaterina İvanovna’dan çıkıyor olmalıydı.</p>
				<p>“Ah, sen miydin?” dedi İvan Fedoroviç soğuk bir şekilde. “Hoşça kal. Ona mı gidiyorsun?”</p>
				<p>“Evet.”</p>
				<p>“Tavsiye etmem, ‘heyecan’ içinde, onu daha da çok üzmüş olursun.”</p>
				<p>“Hayır, hayır!” diye bir ses duyuldu yukardan, o anda açılmış olan kapıdan. “Aleksey Fedoroviç, onun yanından mı geliyorsunuz?”</p>
				<p>“Evet, onun yanındaydım.”</p>
				<p>“Bana bir şey söylemenizi tembihledi mi? İçeri girin Alyoşa, siz de İvan Fedoroviç, mutlaka, mutlaka geri dönmelisiniz. Duy-du-nuz mu?”</p>
				<p>Katya’nın sesi emreder gibiydi. İvan Fedoroviç bir an oyalanıp Alyoşa’yla birlikte tekrar yukarı çıkmaya karar verdi.</p>
				<p>“Kulak misafiri olmuş!” diye kendi kendine mırıldandı öfkeyle, ama bunu Alyoşa duydu.</p>
				<p>“İzninizle paltom üzerimde kalsın,” dedi İvan Fedoroviç salona girerken. “Oturmayacağım. En fazla bir dakika kalacağım.”</p>
				<p>“Oturun Aleksey Fedoroviç,” dedi Yekaterina İvanovna. Kendisi ayakta duruyordu. Bu süre içinde çok az değişmişti, ama koyu renk gözleri korkunç bir ateşle parlıyordu. Alyoşa, sonradan Yekaterina İvanovna’nın o anda kendisine olağanüstü güzel göründüğünü anımsamıştı.</p>
				<p>“Ne söylemenizi tembihledi?”</p>
				<p>“Bir tek şey,” dedi Alyoşa doğruca Yekaterina İvanovna’nın yüzüne bakarak, “kendinize zarar vermemenizi ve mahkemede şu konu hakkında hiçbir şey söylemememizi...” Biraz durakladı, “aranızdaki şeyi... ilk tanıştığınız zamanki... şu şehirdeyken...”</p>
				<p>“Ha, para için ayaklarına kapandığımı!” diye atıldı Yekaterina İvanovna acı acı gülerek. “Kendisi için mi, yoksa benim için mi korkuyor, ha? Kendime zarar vermememi söylemiş, kime zarar vereceğim? Ona mı yoksa kendime mi? Söyleyin Aleksey Fedoroviç.”</p>
				<p>Alyoşa onu anlamaya çalışarak dikkatle bakıyordu.</p>
				<p>“Hem kendinize, hem de ona,” dedi sessizce.</p>
				<p>“Öyle desenize,” dedi hiddetle ve birden kıpkırmızı oldu. “Beni henüz tanımıyorsunuz Aleksey Fedoroviç,” dedi tehdit dolu bir sesle, “ben de henüz kendimi tanımıyorum. Yarınki sorgulamadan sonra belki de beni ayaklarınızın altında ezmek istersiniz.”</p>
				<p>“Dürüstçe ifade vereceksiniz,” dedi Alyoşa, “gereken sadece bu.”</p>
				<p>“Kadınlar çoğunlukla dürüstçe hareket etmezler,” diye dişlerini gıcırdattı Yekaterina İvanovna. “Daha bir saat önce bu canavara dokunmanın benim için korkunç bir şey olduğunu düşünüyordum... bir sürüngene dokunur gibi... ama hayır, yine de benim için hâlâ bir insan o! Hem öldürdü mü bakalım? Öldüren o mu?” diye haykırdı isterik bir şekilde. Hızla İvan Fedoroviç’e dönmüştü. Alyoşa, onun bu soruyu kendisinden topu topu bir dakika önce hem de ilk defa değil, belki de yüzüncü kez İvan Fedoroviç’e sormuş olduğunu ve tartışarak ayrıldıklarını hemen anlamıştı.</p>
				<p>“Smerdyakov’a gittim... Babanızın katilinin Smerdyakov olduğuna beni inandıran sensin. Yalnızca sana inandım!” diye devam etti yine İvan Fedoroviç’e dönerek. Beriki zorla gülümsedi. Bu <em>sen </em>sözünü duyunca Alyoşa irkildi. Aralarında bu tür ilişkiler olduğundan hiç işkillenmemişti bile.</p>
				<p>“Tamam, yeter artık,” diye kesti İvan. “Ben gidiyorum. Yarın gelirim.” Hemen geri dönüp odadan çıktı ve doğruca merdivene gitti. Yekaterina İvanovna birden emreder gibi bir hareketle Alyoşa’nın ellerinden tuttu.</p>
				<p>“Arkasından gidin! Ona yetişin! Onu bir an bile yalnız bırakmayın,” diye çabucak fısıldadı. “Aklını kaçırdı. Aklını kaçırdığını bilmiyor musunuz? Humma geçiriyor, sinir humması! Bana doktor söyledi, gidin, peşinden koşun...”</p>
				<p>Alyoşa fırladı ve İvan Fedoroviç’in peşinden koşmaya başladı. İvan elli adım bile gidememişti daha.</p>
				<p>“Ne istiyorsun?” diyerek birden peşinden geldiğini gördüğü Alyoşa’ya döndü. “Sana deli olduğumu söyleyip peşimden koşmanı emretti. Adım gibi biliyorum,” diye öfkeyle ekledi.</p>
				<p>“Elbette yanılıyor, ama o da haklı, sen hastasın,” dedi Alyoşa. “Demin onun yanındayken senin yüzüne baktım: Yüzün çok hasta görünüyor İvan, çok!”</p>
				<p>İvan durmaksızın yürüyordu. Alyoşa da peşinden.</p>
				<p>“Sen, Aleksey Fedoroviç, insan aklını nasıl kaçırır, bilir misin ki?” diye sordu İvan son derece sakin ve artık hiç öfkeli olmayan bir sesle. Sesinde bir anda çok safça bir merak hissedildi.</p>
				<p>“Hayır, bilmiyorum; deliliğin pek çok çeşidi olduğunu sanıyorum.”</p>
				<p>“Peki aklını kaçırmakta olduğunu kendi kendinde gözlemek mümkün müdür?”</p>
				<p>“Öyle bir durumda kendi kendini izlemenin olanaksız olduğunu düşünüyorum,” diye şaşkınlıkla yanıtladı Alyoşa. İvan bir an sustu.</p>
				<p>“Eğer benimle bir şey konuşmak istiyorsan lütfen konuyu değiştir,” dedi ansızın.</p>
				<p>“Aa, nerdeyse unutuyordum, sana bir mektup getirdim,” dedi Alyoşa çekinerek ve Liza’nın mektubunu cebinden çıkarıp ona uzattı. Tam da fenerin yanına yaklaşmışlardı. İvan yazıyı hemen tanıdı. </p>
				<p>“Aa, küçük şeytandan geliyor!” diye öfkeyle güldü. Mektubu açmadan küçük parçalar halinde yırttı ve fırlatıp attı. Kâğıt parçaları uçarak dağıldı.</p>
				<p>“On altı yaşında bile değil ama kendini teklif ediyor!” dedi küçümseyerek ve tekrar yürümeye başladı.</p>
				<p>“Nasıl kendini teklif ediyor?” dedi şaşkınlıkla Alyoşa.</p>
				<p>“Basbayağı, ahlaksız kadınlar gibi.”</p>
				<p>“Sen ne söylüyorsun İvan, ne diyorsun?” diye acıyla ve hararetli bir şekilde Liza’ya arka çıktı. “O bir çocuk, bir çocuğu üzüyorsun! Hasta o, çok hasta, o da aklını kaçırıyor belki... Onun mektubunu sana vermemezlik edemezdim... Tam tersine onu kurtarmak için senden duymak istediklerim...”</p>
				<p>“Benden duyacağın hiçbir şey yok. O çocuksa ben onun dadısı değilim. Sus Aleksey. Devam etme. Bu konuyu düşünmüyorum bile.”</p>
				<p>Bir dakika yine sustular.</p>
				<p>“Yarın mahkemede nasıl davranması gerektiğini göstermesi için artık bütün gece Meryem Ana’ya dua eder,” diye tekrar sert ve öfkeli bir şekilde konuşmaya başladı İvan.</p>
				<p>“Sen... sen Yekaterina İvanovna’dan mı söz ediyorsun?”</p>
				<p>“Evet. Mitya’nın kurtarıcısı mı yoksa yok edicisi mi olmalı? Ruhunu aydınlatması için işte bu konuda Meryem Ana’ya dua edecek. Görüyorsun, kendisi de ne yapacağını bilmiyor, hazırlanamamış. O da beni dadı yerine koyuyor, ona ninni söylememi istiyor!”</p>
				<p>“Yekaterina İvanovna seni seviyor, ağabey,” dedi Alyoşa sıkıntıyla.</p>
				<p>“Belki. Ama ben onun heveslisi değilim.”</p>
				<p>“Acı çekiyor. Neden sen de ona... bazen... onu umutlandıracak sözler söylüyorsun?” diye çekinerek sitem etti Alyoşa. “Senin ona umut verdiğini ben de biliyorum, böyle konuştuğum için bağışla beni,” diye ekledi.</p>
				<p>“Bu konuda olması gereken şekilde hareket edemem, bağlantıyı kesip yüzüne açıkça söyleyemem ki!” dedi İvan öfkeyle. “Beklemek gerek, hele bir katilin yüzüne kararı okusunlar. Şayet ondan bugün ayrılırsam benden intikam almak için yarın mahkemede o alçağı mahveder, çünkü ondan nefret ediyor ve nefret ettiğinin de farkında. Hepsi yalan, yalan üstüne yalan! Şu anda ondan ayrılmadığım sürece umut beslemeye devam edecek ve benim Mitya’yı felaketten kurtarmak istediğimi bilerek o canavarı mahvetmeye çalışmayacak. Bu arada da şu lanet olası karar verilecek!”</p>
				<p>“Katil” ve “canavar” sözcükleri Alyoşa’nın yüreğinde acıyla yankılandı.</p>
				<p>“Ağabeyimi nasıl mahvedecek?” diye sordu İvan’ın sözlerini derin derin düşünerek. “Mitya’yı mahvedebilecek ne kanıt gösterebilir ki?”</p>
				<p>“Sen bunu henüz bilmiyorsun. Elinde Mitenka’nın el yazısıyla yazılmış, Fedor Pavloviç’i onun öldürdüğünü kesinlikle kanıtlayan bir belge var.”</p>
				<p>“Bu olamaz!” diye haykırdı Alyoşa.</p>
				<p>“Nasıl olamaz? Ben kendim okudum.”</p>
				<p>“Böyle bir belge olamaz!” diye heyecanla tekrarladı Alyoşa. “Olamaz, çünkü katil o değil. Babamızı o öldürmedi, katil o değil!”</p>
				<p>İvan Fedoroviç birden durdu.</p>
				<p>“Size göre katil kim?” diye sordu. Sesi soğuktu ve adeta yüksekten bakan bir tavırla sormuştu.</p>
				<p>“Kim olduğunu sen de biliyorsun,” dedi Alyoşa sessizce ve içten bir sesle.</p>
				<p>“Kimmiş? Şu aklını kaçırmış budala saralı hakkındaki masal mı yoksa, Smerdyakov hakkındaki?”</p>
				<p>Alyoşa birden zangır zangır titrediğini hissetti.</p>
				<p>“Kim olduğunu biliyorsun,” sözleri güçsüz bir şekilde döküldü ağzından. Nefes nefese kalmıştı.</p>
				<p>“Evet kim, kimmiş?” diye neredeyse kudurmuş gibi bağırdı İvan. Kendine olan hâkimiyeti bir anda yok oluvermişti.</p>
				<p>“Ben bir tek şey biliyorum,” dedi Alyoşa neredeyse fısıltıyla. “Babamı öldüren <em>sen değilsin.”</em> </p>
				<p>“‘Sen değilsin!’ Ne demek bu sen değilsin?” İvan donakalmıştı.</p>
				<p>“Babamı öldüren sen değilsin, sen değilsin!” diye sert bir dille tekrarladı Alyoşa.</p>
				<p>Suskunluk yarım dakika kadar sürdü.</p>
				<p>“Ben de biliyorum, ben değilim, sayıklıyor musun yoksa?” dedi İvan. Rengi solmuştu ve çarpık çarpık gülümsüyordu. Gözlerini Alyoşa’ya dikmiş gibiydi. Tekrar bir fenerin yanında durdular.</p>
				<p>“Hayır, İvan. Katil olmadığını birkaç kez kendi kendine tekrarlamıştın.</p>
				<p>“Ne zaman söyledim?.. Ben Moskova’daydım... Ne zaman söyledim?” diye şaşkın şaşkın mırıldandı İvan. </p>
				<p>“Şu korkunç iki ay içinde yalnız kaldığın zamanlarda bunu kendi kendine pek çok kez söyledin,” diye devam etti Alyoşa önceki gibi sakin ve açık bir şekilde. Ama artık kendinde değilmiş gibi, sanki kendi iradesiyle değil de birinin karşı gelinmez emrine uyuyormuş gibi konuşuyordu. “Kendini suçladın ve katilin senden başkası olamayacağını kendine itiraf ettin. Ama öldüren sen değilsin, yanılıyorsun, sen katil değilsin, duydun mu beni, sen değilsin! Bunu sana söylemem için beni Tanrı gönderdi.”</p>
				<p>İkisi de sustular. Bu suskunluk uzunca bir dakika sürdü. İkisi de dikiliyorlar ve sürekli olarak birbirlerinin gözlerine bakıyorlardı. İkisinin de rengi atmıştı. Birden İvan tir tir titreyerek Alyoşa’nın omzuna sımsıkı yapıştı.</p>
				<p>“Evime geldin!” dedi gıcırtılı bir fısıltıyla. “Gece bana gelmiştin, o geldiğinde... İtiraf et... onu gördün mü, söyle gördün mü?”</p>
				<p>“Kimden bahsediyorsun... Mitya’dan mı?” diye hayretle sordu Alyoşa.</p>
				<p>“Ondan değil, canı cehenneme o canavarın!” diyerek deli gibi haykırdı İvan. “Onun bana geldiğini yoksa biliyor musun? Nasıl öğrendin, söyle!”</p>
				<p>“<em>O </em>kim? Kimden bahsettiğini bilmiyorum,” diye korku içinde mırıldandı Alyoşa.</p>
				<p>“Yo, biliyorsun... aksi takdirde sen... bilmiyor olamazsın...”</p>
				<p>Ama birdenbire kendine hâkim olur gibi oldu. Durdu, sanki bir şey düşünüyordu. Dudakları tuhaf bir gülümsemeyle çarpıldı.</p>
				<p>“Ağabey,” diye titreyen bir sesle tekrar konuşmaya başladı Alyoşa, “sana bunu söylüyorum, çünkü sen benim sözüme inanırsın, bunu biliyorum. Hayatım boyunca sana bu sözü söyledim: <em>Sen değilsin!</em> Duydun mu, hayatım boyunca. Şu andan itibaren ebediyen benden nefret etsen de sana söylemem için bunu içime Tanrı soktu...”</p>
				<p>Ancak İvan Fedoroviç görünüşe göre artık tamamen kendine hâkimdi.</p>
				<p>“Aleksey Fedoroviç,” dedi soğuk bir gülümsemeyle, “peygamberlere ve saralılara tahammül edemiyorum; özellikle de Tanrı’nın elçilerine, bunu çok iyi bilin. Şu andan itibaren sizinle olan bağlarımı ebediyen koparıyorum. Şu anda bu dört yolağzında benden ayrılmanızı rica ediyorum. Zaten eviniz de şu sokakta. Bugün bana uğramaktan özellikle sakının! Duydunuz mu?”</p>
				<p>Döndü ve sert adımlarla yürüyerek başını hiç çevirmeden dosdoğru gitti.</p>
				<p>“Ağabey,” diye arkasından seslendi Alyoşa, “eğer bugün başına bir şey gelirse önce beni düşün!..”</p>
				<p>Ama İvan cevap vermedi. Alyoşa, İvan karanlığın içinde tamamen kaybolana dek kavşakta fenerin yanında durdu.</p>
				<p>Sonra döndü ve yavaş yavaş kendi sokağına yöneldi. O da, İvan Fedoroviç de ayrı ayrı daireler kiralamışlardı: Hiçbiri de Fedor Pavloviç’in boş evinde kalmak istememişti. Alyoşa küçük bir esnaf ailesinin yanında mobilyalı bir oda tutmuştu; İvan Fedoroviç ise ondan oldukça uzakta oturuyordu ve pek yoksul olmayan dul bir memur karısına ait güzel bir evin pavyonundaki geniş ve oldukça konforlu yere yerleşmişti. Ancak koca pavyonda ona sadece akşamın altısında yatıp sabahın altısında kalkan, her tarafı romatizmalı, duvar gibi sağır bir yaşlı kadın hizmet ediyordu. İvan Fedoroviç, bu iki ay içinde garipsenecek kadar hoşgörülüydü ve yapayalnız kalmaktan pek hoşlanmıştı. Oturduğu odayı bile kendisi temizliyordu, kiraladığı yerin diğer odalarına ise arada sırada giriyordu. Evinin kapısına gelip kapının tokmağını eline aldığında durdu. Hâlâ öfkeden titrediğini hissetti. Birden tokmağı elinden bıraktı, tükürdü, geri döndü ve şehrin tamamen ters tarafına, kendi evinden iki <em>verst</em> kadar uzağa, Fedor Pavloviç’in eski komşusu olan ve çorba almaya Fedor Pavloviç’in mutfağına gelen, bir zamanlar Smerdyakov’un gitar çalıp şarkılar söylediği Marya Kondratyevna’nın kiraladığı minnacık çarpık ahşap bir eve doğru hızla yürümeye başladı. Marya Kondratyevna eski evini satmıştı ve annesiyle birlikte kulübeye benzeyen bu evde oturuyordu. Hasta ve nerdeyse ölmek üzere olan Smerdyakov da Fedor Pavloviç’in ölümünden sonra bu ana kızın yanına yerleşmişti. Ansızın aklına gelen karşı konulmaz bir düşüncenin çekimine kapılan İvan Fedoroviç şu anda Smerdyakov’un oturduğu bu eve doğru gidiyordu.</p>
				
				
				
				</div>
  </body>
</html>