<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter88">
<div class="html5_section">
				<div class="html5_header">
				<h1 class="chapter-num">IX</h1>
				<h1 class="chapter-title">TAM BİR PSİKOLOJİ İNCELEMESİ.<br/>
				DOLUDİZGİN TROYKA.<br/>
				SAVCININ KONUŞMASININ SONU</h1>
				</div>
				
				<p>Heyecanına engel olabilmek için mahsus sert bir biçimde çizilmiş çerçeveler arayan bütün sinirli konuşmacıların başvurmaya bayıldıkları kesin tarih sırası izleyen bir anlatım yöntemini seçtiği anlaşılan İppolit Kirilloviç, konuşmasının bu noktasına geldiğinde “ilk göz ağrısı” ve “kesin hak sahibi” üzerinde uzun uzun durdu ve bu konuda kendine özgü ilginç düşünceler ileri sürdü: “Sevgilisini herkesten delicesine kıskanan Karamazov, ‘ilk göz ağrısı’ ve ‘kesin hak sahibi’ önünde bir anda adeta yerlere kapanıyor ve bir hiç oluyor. Ayrıca, ilerde beklenmedik bir rakip olarak karşısına çıkacak olan bu yeni tehlikeye ilk başta hemen hemen hiç önem vermemiş olması da tuhaftır. Hep bu tehlikenin henüz çok uzakta olduğunu düşünmüştür, Karamazov hep içinde bulunduğu anı yaşayan bir insandır. Herhalde bunu olmayacak bir şey sayıyordu. Ancak bu yeni rakibini genç kadının nedense kendisinden gizlediğini ve kendisini aldattığını, geri dönmüş olan bu yeni rakibin genç kadın için tümüyle bir fantezi ve yapmacık bir şey olmayıp aksine her şey demek olduğunu, yaşama umudu olduğunu yaralı yüreğiyle bir anda kavradıktan sonra, evet bunu kavradıktan sonra boyun eğmiş olmalıdır. Sayın jüri üyeleri, sanığın ruhundaki bu birdenbire ortaya çıkıveren özellikten söz etmeden geçemeyeceğim. Görünüşte böyle bir özellik gösterecek biri olmayan sanıkta birden gerçekleri görme, bir kadına saygı gösterme, bu kadının yüreğinin haklarını kabul etme gereksinimi ortaya çıkmıştır, hem de ne zaman, bu kadın için elini öz babasının kanına buladığı bir anda! Akan kanın bu dakikada artık intikamı avaz avaz haykırdığı da bir gerçektir, çünkü ruhunu ve yeryüzündeki geleceğini mahveden sanık, ister istemez bunu hissetmiş ve kendi kendisine şu soruyu sormuş olmalıdır: “Yaptıklarına pişman olup bir zamanlar mahvettiği kadına yeni bir aşkla, dürüst bir teklifle ve yeniden mutlu bir yaşama başlama vaadiyle geri dönen bu ‘ilk göz ağrısı’ ve ‘kesin hak sahibi’ adamla karşılaştırıldığında bu kadın için, canından çok sevdiği bu varlık için, kendisi <em>artık</em> ne anlam taşımaktadır? Ya kendisi, zavallı biri olan kendisi bu kadına <em>bundan sonra</em> ne verebilir, ne teklif edebilirdi?” Karamazov bunların hepsini anlamıştı, işlediği cinayetin bütün yolları kendisine kapadığını ve artık yaşaması gereken bir adam değil, sadece ve sadece ölüme mahkûm bir suçlu olduğunu anlamıştı! Bu düşünce onu eziyor ve yok ediyordu. İşte bu anda birden çılgınca bir plan aklına geliyor. Karamazov’un kişiliğindeki biri, bu planı içinde bulunduğu bu korkunç durumdan tek ve kaçınılmaz çıkış yolu olarak düşünmeden yapamazdı. Bu çıkış yolu, intihar etmekti. Memur Perhotin’e rehin bıraktığı tabancalarının peşinde koşuyor ve bu arada yolda koşarken biraz önce ellerini babasının kanına bulamasına neden olan paranın tamamını cebinden çıkarıp elinde tutuyor. Ah, para şimdi ona her şeyden daha çok gerekli: Karamazov ölecek, kendini vuracak ve bunu herkes hatırlayacak! Şairliğimiz boşuna mı, boşuna mı hayatımızı bir mum gibi iki ucundan yaktık. ‘Ona gideceğim, onun yanına ve orada bütün dünyaya eşi benzeri görülmemiş, akıllardan silinmeyecek, uzun zaman anlatılacak bir ziyafet vereceğim. Vahşi çığlıklar, delidolu Çingene şarkıları ve dansları arasında o tapılacak kadının sağlığına kadehlerimizi kaldıracağız ve yeni saadeti için onu kutlayacağız, sonra yine orada, onun ayaklarının dibinde kafamıza bir kurşun sıkıp canımıza kıyacağız! Bir gün Mitya Karamazov’u hatırladığında Mitya’nın onu ne kadar sevdiğini anlayacak ve Mitya’ya acıyacak!’ Pek çok sahne, romantik çılgınlıklar, Karamazovlara özgü vahşi bir taşkınlık ve içlilik. Ancak, sayın jüri üyeleri, ruhunda bağırıp çağıran, beynini durup dinlenmeden zonk zonk zonklatan ve yüreğini öldürecek derecede zehirleyen başka bir şey daha vardır; bu <em>şey</em>, onun vicdanıdır, onun mahkemesidir, çektiği korkunç vicdan azabıdır! Ama tabanca her şeyi düzeltecektir, tabanca tek çıkış yoludur ve başka bir çıkış yolu yoktur. Ancak o anda Karamazov, <em>‘orada ne olacağını’</em> düşündü mü ve orada ne olacağı hususunda Hamletvari düşünebilir mi, bilmiyorum. Hayır, sayın jüri üyeleri, onların Hamlet’leri var, bizim ise henüz daha Karamazov’larımız var!”</p>
				<p>İppolit Kirilloviç, burada Mitya’nın yolculuk hazırlıklarından ayrıntılı bir tabloyu, Perhotin’in evinde ve dükkânda olanları, arabacılarla Mitya’nın arasında geçenleri ayrıntılı bir şekilde anlattı. Bir yığın söz, deyim ve el kol işareti kullanarak tanıklarca da doğrulanmış olan her şeyi ortaya koydu. Bu manzara dinleyiciler üzerinde müthiş inandırıcı bir etki yaptı. En büyük etkiyi de olayların birbiriyle uyumlu olarak bir araya toplanmış olması yaptı. Bu çılgına dönmüş ve artık kendini hiçbir şeyden sakınmayan adamın suçluluğu, karşı gelinmez biçimde ortaya çıkmıştı. “Artık kendini sakınmasını gerektirecek hiçbir şey yoktu,” dedi İppolit Kirilloviç. “İki üç kere az daha suçunu tamamen itiraf edecekti, neredeyse ağzından kaçıracaktı (burada tanıkların ifadeleri yer alıyordu). Hatta yolda arabacıya ‘Bir katili taşıdığını biliyor musun?’ diye bağırmıştı. Ama yine de tamamen itiraf edemezdi: İlk önce Mokroye köyüne ulaşması ve bu manzumeyi orada bitirmesi gerekiyordu. Ancak bu talihsiz adamı orada ne bekliyordu? Hemen hemen Mokroye’deki ilk anlarından itibaren ‘kesin hak sahibi’ rakibinin belki de artık pek öyle kesin hak sahibi olmadığını ve kendisinden bu yeni saadet için bir kutlama yapmasını ve sağlığa kadeh kaldırmasını istemeyeceklerini ve böyle bir şeyi kabul etmeyeceklerini kesinlikle görüyor ve anlıyordu. Ancak, sayın jüri üyeleri, ilk soruşturmada ortaya çıkmış olan gerçekleri sizler de biliyorsunuz. Karamazov’un rakibine karşı zaferi kesindi ve ruhunda yepyeni bir dönem ve bu ruhun yaşamış ve hâlâ yaşamakta olduğu bütün dönemlerin hatta belki de en korkuncu başlamıştı! Sayın jüri üyeleri,” diye haykırdı İppolit Kirilloviç, “ağır hakarete uğramış bir tabiat ve suçlu bir yürek, dünyadaki her türlü adaletten daha kesin bir şekilde kendinden öç alır! Üstelik de adalet ve idam cezası, doğanın verdiği idam cezasını hafifletir, hatta bir suçlunun ruhu için bu dakikalar, ruhun umutsuzluktan kurtuluş çaresi olarak gereklidir, çünkü Karamazov’un genç kadının kendisini sevdiğini, kendisi için ‘ilk göz ağrısını’ ve ‘kesin hak sahibini’ geri çevirdiğini, onu, yani ‘Mitya’yı kendisiyle birlikte yeni bir hayata davet ettiğini, ona mutluluk vaat ettiğini öğrendiğinde ne müthiş bir korku ve manevi acılar çektiğini tahmin bile edemiyorum. Bunları hem de ne zaman yapmıştı? Karamazov için artık her şeyin bittiği ve hiçbir şeyin mümkün olamayacağı bir anda! Bu arada yeri gelmişken, sanığın o anda içinde bulunduğu durumun içyüzünün anlaşılabilmesi için bizim açımızdan son derece önemli bir saptama yapacağım: Bu kadın, onun büyük aşkı, en son dakikaya kadar, hatta tutuklandığı ana kadar onun için erişilmez, tutkuyla arzulanan, ama elde edilemeyecek biriydi. Ancak neden o zaman kendini vurmadı, neden aldığı karardan vazgeçti ve hatta tabancayı koyduğu yeri bile unuttu? İşte bu tutkulu aşk susuzluğu ve bu susuzluğu o sırada orada giderme umudu onu kendini öldürmekten alıkoydu. İçki âleminin en dumanlı anında kendisiyle birlikte eğlenen her zamankinden güzel ve baştan çıkarıcı sevgilisine adeta mıhlanmıştı, ondan kopamıyor, onu hayranlıkla seyrediyor, karşısında eriyip bitiyordu. Hatta bu büyük aşk susuzluğu bir an için sadece tutuklunun korkusunu bastırmakla kalmayıp aynı zamanda çektiği vicdan azabını da bastırdı! Bir an için, yalnızca bir an için! Suçlunun ruhunun kendisini baskı altında tutan şu üç unsura o anda tıpkı bir köle gibi bağlanmış olduğunu tasavvur edebiliyorum: Bunlardan birincisi, sarhoşluk, ziyafetin baş döndüren gürültü patırtısı, dansçıların ayak sesleri, şarkıcı kızların ciyak ciyak bağırtıları ve o, içtiği şaraptan yüzü al al olmuş, şarkı söyleyen ve dans eden, sarhoş ve ona gülen sevgilisi! İkincisi, o uğursuz sonun henüz uzak olduğu hayali, hiç değilse yakın olmadığı konusundaki cesaret verici hayal, ancak ertesi gün sabah gelip onu alıp götürecekleri hayali. Demek ki, daha birkaç saat var, uzun bir zaman, çok uzun bir zaman! Birkaç saat içinde bir sürü şey düşünülüp uydurulabilir. Bir suçluyu idam sehpasına götürdükleri sırada olanlara benzer şöyle bir durumun olduğunu sanıyorum: Daha upuzun bir sokakta gidilecek, adım adım ilerlenecek, binlerce insanın yanından geçilecek, sonra başka bir sokağa dönülecek ve ancak bu başka sokağın sonunda o korkunç meydana çıkılacaktır! Bana öyle geliyor ki, bu resmi geçitin başında hükümlü, o utanç verici arabasında otururken hâlâ önünde sonsuz bir yaşam olduğunu hissetmektedir. Ancak evler geride kalır, araba hâlâ ilerlemektedir, ama bunun önemi yoktur, ikinci sokağa dönmeye daha çok vardır ve o hâlâ sağa sola, gözlerini kendisine dikmiş binlerce kayıtsız ama meraklı insana cesaretle bakmakta ve hâlâ kendisini onlar gibi bir insan olarak görmektedir. Ama işte artık ikinci sokağa dönmektedirler, ah, bu da önemli değil, daha önlerinde koca bir sokak vardır. Ve evler bir bir geride kaldıkça o, hâlâ ‘Daha bir sürü ev var’ diye düşünmektedir. En sonuna dek, ta meydana kadar da böyle devam edecektir. O gün Karamazov’un da aynen böyle yaptığını sanıyorum. ‘Daha bir şey bulacak zamanları olmamıştır,’ diye düşünmüştür, ‘henüz daha kendimi savunmak için plan yapacak, karşı koyacak zamanım var, oysa şu anda, şu anda o, ne kadar da güzel!’ Kafası karışık, ruhu dehşet içindedir, ancak bu arada parasının yarısını ayırıp bir yerlere saklayacak zamanı bulur. Babasının yastığının altından almış olduğu üç bin rublenin yarısının nereye kaybolduğunu başka türlü açıklamam mümkün değil. Mokroye’ye ilk gelişi değildi, daha önce de tam iki gün burada içki âlemi yapmıştı. Ahırları, galerileriyle birlikte bu eski, büyük ahşap bina hiç de yabancısı olduğu bir yer değildi. Paranın bir kısmının o gün tutuklanmadan az önce bu evde bir yere, bir yarığa veya bir deliğe, bir döşeme altına, bir köşeye, bu çatının altında bir yere saklandığını sanıyorum. Ne için? Ne için ne demek? Felaket her an gelip çatabilir, henüz bu felaketi nasıl karşılayacağımızı düşünmedik, zamanımız da yok, beynimiz zonkluyor, <em>o </em>da kendisine çekiyor, oysaki para, para her türlü durumda lazım! Paralı biri, her yerde adam yerine konur. Öyle bir anda bu şekilde bir hesaplılık size doğal gelmemiş olabilir, öyle değil mi? Ama bundan bir ay önce yine böyle kendisi için çok telaşlı ve çok kötü bir anda üç bin rublenin yarısını bir kenara ayırdığını ve kendisine bir muska diktiğini ileri sürüyor ve kuşkusuz söylediği şey yalan bile olsa bu düşüncenin Karamazov için bildik bir düşünce olduğunu, bunu daha önce de düşünmüş olduğunu size kanıtlayacağız. Ayrıca daha sonra sorgu yargıcına bin beş yüz rubleyi bu muskanın (hiçbir zaman olmayan bir muska) içine sakladığını söylediği zaman belki bu muska hikâyesini de hemen oracıkta uyduruvermişti, çünkü iki saat önce paranın yarısını ayırmış ve sabaha kadar sırf üzerinde taşımamak için aniden gelen bir ilhamla her ihtimale karşı Mokroye’de bir yere saklamıştı. Sayın jüri üyeleri, iki uçurumu hatırlayın, Karamazov iki uçuruma da bakabilir, hem ikisine bir kerede! Binada arama yaptık, ama parayı bulamadık. Belki para şu anda da oradadır, belki de ertesi gün ortadan yok olmuştur ve şu anda sanığın elinde bulunmaktadır. Her neyse kadının yanındayken, dizlerinin dibindeyken tutuklandı. Kadın yatakta yatıyordu ve sanık ona kollarını uzatmış, o anda kendisini tutuklamaya gelenleri duymayacak kadar kendinden geçmişti. Kafasında henüz cevap olarak hiçbir şey hazırlayacak zamanı olmamıştı. Ve böylece gafil avlanmış oldu.</p>
				<p>Ve işte şimdi de yargıçlarının, kaderine karar verecek insanların karşısında bulunuyor. Sayın jüri üyeleri, görevimizi yaparken insanlarla karşı karşıya kaldığımız ve insanlar için dehşete kapıldığımız anlar olur! Bu anlar, suçlunun artık her şeyin mahvolduğunu gördüğü, ama hâlâ sizinle mücadele ettiği ve etmek niyetinde olduğu bir sırada hissettiği hayvanca korkunun görüldüğü anlardır. Suçluda bütün kendini koruma içgüdülerinin bir anda ortaya çıktığı anlardır bunlar ve bu anlarda suçlu kendini kurtarmaya çalışarak size iliklerinize kadar işleyen, soru soran ve ıstıraplı bir bakışla bakar, bir şeyler yakalamaya çalışır, sizi, yüzünüzü, düşüncelerinizi inceler, ne tarafa darbe indireceğinizi kollar, allak bullak olmuş zihninde bir anda binlerce plan yapar, ama yine de konuşmaktan çekinir, ağzından bir şey kaçırmaktan korkar! İnsan ruhunu küçük düşüren bu anlar, ruhun çilelerden geçişi, hayvanca bir kendini koruma arzusu... bütün bunlar korkunç şeylerdir ve bir sorgu yargıcında bile zaman zaman suçluya karşı bir iç ürpertisi ve merhamet uyandırırlar! O sırada buna hepimiz tanık olmuştuk. İlk başta sanık şaşırmıştı ve korku içindeydi. Onu büyük zan altında bırakan şu birkaç sözcük ağzından dökülmüştü: ‘Kan! Bunu hak ettim!’ Ama kısa sürede kendini topladı. Ne söyleyecek, ne yanıt verecekti? Bunlar henüz kafasında hazır değildi, ama inkâr, kanıtlayamasa da hazırdı: ‘Babamın ölümünde benim bir suçum yok!’ İşte çektiğimiz duvar hâlâ duruyor ve orada, bu duvarın arkasında belki de bir barikat daha kuruyoruz. Ne soracağımızı beklemeden ağzından kaçırdığı ve kendisini lekeleyen sözleri, kendisini yalnızca uşak Grigoriy’in ölümünden suçlu saydığını açıklamakta aceleci davranıyor. ‘Onun kanının akmasında suçluyum, peki ama babamı kim öldürdü, beyler, onu kim öldürdü? <em>Ben değilsem</em> onun katili kim?’ Duyuyor musunuz: Bunu bize, aynı soruyu kendisine sormaya gelmiş olan insanlara soruyor! Zamanından önce söylediği şu lafa bakın: ‘Eğer ben değilsem’, bu hayvanca bir kurnazlık, saflık ve Karamazovca bir sabırsızlık değil de nedir? Ben öldürmedim, benim öldürdüğümü sakın aklınıza getirmeyin: ‘Öldürmek istedim, beyler, öldürmek istedim,’ diye aceleyle itiraf ediyor (acele ediyor, ah, korkunç şekilde acele ediyor!), ‘ama yine de suçlu değilim, ben öldürmedim!’ Öldürmek istediğini itiraf ediyor: Görüyorsunuz, ne kadar içten konuşuyorum, benim öldürmediğime hemen inanmalısınız demek istiyor. Ah, bu durumlarda suçlu zaman zaman son derece düşüncesiz ve kolayca inanan biri olup çıkar. İşte tam burada, tamamen bir rastlantı olarak sorgu yargıcı ona şu çok basit soruyu sordu: ‘Smerdyakov öldürmüş olmasın?’ Beklediğimiz şey aynen gerçekleşmişti: Ondan bir adım öne geçtiğimiz ve henüz hazırlık yapamadığı ve Smerdyakov’u katil olarak öne sürebileceği anı yakalayamadığı bir anda gafil avlandığı için müthiş sinirlendi. Yapısı gereği hemen aşırılığa kaçtı ve bütün gücüyle bizi Smerdyakov’un öldürmediğine, onun adam öldüremeyeceğine inandırmaya çalıştı. Ama ona inanmayın, başvurduğu bir kurnazlıktı bu sadece: Smerdyakov’dan hâlâ vazgeçmiş değildir, tam tersine, hâlâ onun suçlu olduğunu iddia ediyor, çünkü onu suçlamasa suçu başka kime atabilecektir. Ama o bunu ilerde yapacaktır, çünkü şimdilik bu iş bozulmuştur. Smerdyakov’u ancak belki ertesi gün veya birkaç gün sonra, ‘Görüyorsunuz, Smerdyakov’un katil olduğunu sizden çok ben reddetmiştim, hatırlarsınız, ama şimdi ben de onun katil olduğuna inandım, başka kim olacaktı ki zaten!’ diye yüzümüze karşı haykıracağı anı yakaladığında katil olarak ileri sürecektir. Oysa şimdilik bizimle birlikte karanlık ve sinirli bir inkâr yoluna sapıyor, ancak sabırsızlık ve öfke ona babasını pencerede görüp hiçbir şey yapmadan saygıyla pencereden uzaklaştığı şeklinde son derece acemice ve inanılmaz bir açıklama yapmasını fısıldıyor. Asıl önemlisi kanıtları ve ayılıp kendine gelmiş olan Grigoriy’in ne ifade verdiğini bilmiyor. Üzerini arıyoruz. Aramaya sinirleniyor, ancak razı oluyor: Üç bin ruble değil, sadece bin beş yüz ruble bulunuyor. Ve işte bu öfkeli suskunluk ve inkâr anında hayatında ilk kez bu muska fikri aklına geliyor. Kuşkusuz uydurduğu şeyin inandırıcı olmadığını kendisi de hissediyor ve bu yüzden acı çekiyor, hem de korkunç şekilde acı çekiyor, bu yalanı daha inanılır bir hikâye haline getirmek için ıstırap içinde kıvranıyor. Bu durumlarda soruşturmanın en birinci işi, en önemli görevi, suçluya gizli fikirlerini en saf şekilde, birbiriyle çelişki içinde söyletmek için hazırlanma fırsatı vermemek, beklenmedik bir anda hazırlıksız yakalamaktır. Suçluyu konuşturmak ancak ani ve adeta rastlantıyla gelmiş bir habermiş gibi ona yeni bir kanıtı, çok önemli, ama suçlunun o ana kadar hiçbir şekilde tahmin edemediği ve göremediği herhangi bir durumu söylemekle mümkündür. Bizim elimizde böyle bir kanıt hazırdı, hem de çoktan hazırdı: Kendine gelmiş olan uşak Grigoriy’in sanığın koşarak kaçtığı kapının açık olduğuna dair ifadesiydi bu kanıt. Bu kapıyı tamamen unutmuştu, Grigoriy’in kapının açık olduğunu görebileceğini de tahmin etmemişti. Bu kanıtın etkisi çok büyük oldu. Yerinden fırladı ve birden bize, ‘Katil Smerdyakov’dur, Smerdyakov!’ diye bağırmaya başladı ve böylece kafasındaki gizli, ama esas düşünceyi en inanılmaz bir şekilde ortaya koymuş oldu, çünkü Smerdyakov ancak onun Grigoriy’i yere devirip kaçmasından sonra öldürmüş olabilirdi. Grigoriy’in kapının açık olduğunu yere düşmeden önce kendi yatak odasından çıkarken gördüğünü ve tahta bölmenin arkasında Smerdyakov’un iniltilerini işittiğini söylediğimizde ise Karamazov tek kelimeyle allak bullak olmuştu. Meslektaşım, saygıdeğer ve zeki insan Nikolay Parfenoviç, daha sonra bana o anda sanığa gözyaşlarını tutamayacak kadar acıdığını anlatmıştı. İşte tam bu anda durumu düzeltmek için bize bu meşhur muskadan bahsediyor: Eh, bu hikâyeye inanın artık, der gibidir adeta. Sayın jüri üyeleri, düşüncelerimi size daha önce açıklamıştım, çünkü bundan bir ay önce bir muskanın içine dikilmiş para konusunu sadece bir uydurma değil, ancak böyle bir durumda başvurulabilecek kuyruklu bir yalan sayıyorum. Daha inanılmaz bir yalan söylenebilir mi diye bahse girseniz bile bundan daha kötüsü bulunamazdı. Burada en önemli şey, başı dik bir hikâyeciyi birtakım ayrıntılarla, gerçek hayatta pek bol bulunan ve her zaman adeta son derece önemsiz ve gereksiz küçük şeyler olarak bu talihsiz ve zoraki yaratıcılar tarafından hesaba alınmayan ve hatta bazen akıllarına bile gelmeyen ayrıntılarla yere serebilmek ve hakkından gelebilmektir. Ah, o anda akılları yalnızca dev bir bütünü yaratmakla meşguldür, kendilerine karşı ileri sürülen böyle bir ayrıntıya olsa olsa gülerler! Ama böylece de yakayı ele verirler! Sanığa şu soru soruluyor: ‘Peki, muskanızın kumaşını nereden aldınız, muskayı kim dikti?’ ‘Kendim diktim.’ ‘Bezi nereden buldunuz?’ Sanık bu kadarına artık gücenmektedir, bunu kendisi için kırıcı bir ayrıntı olarak görmektedir ve inanır mısınız, böyle davranırken de içtendir, evet içtendir! Ama hepsi öyledir. ‘Gömleğimden koparttım.’ ‘Pek güzel, efendim. Şu halde bir parçasını yırttığınız bu gömleği yarın eşyalarınızın arasında bulabiliriz demektir.’ Sayın jüri üyeleri, düşünün, gerçekten bu gömleği bulmuş olsaydık (şayet gerçekten böyle bir gömlek varsa bavulunda ya da komodininde bulunmamasına olanak yoktu) sanığın verdiği ifadenin doğruluğunu hissettiren bir kanıt bulmuş olacaktık! Ama sanık bunu kavrayamıyor. ‘Hatırlamıyorum, belki de gömlekten yırtmadım, ev sahibi kadının başlığından diktim.’ ‘Nasıl bir başlık bu?’ ‘Ondan almıştım, daha doğrusu aşırmıştım, eski bezden berbat bir şey.’ ‘Kesin olarak hatırlıyor musunuz?’ ‘Hayır, kesin olarak hatırlamıyorum...’ Ve öfkeleniyor, öfkeleniyor, oysa tasavvur edin: Böyle bir şeyi nasıl hatırlamaz? İnsanların en korkunç anlarında, hatta idama götürülürken bile akıllarında bu ayrıntılar kalır. İnsan her şeyi unutur da yolda bir görünüp bir kaybolan yeşil bir çatıyı ya da haçın üzerine konmuş olan bir kargayı hatırlar. Aslında muskasını dikerken evdekilerden saklanmış. Elinde iğneyle muskayı dikerken odasına girecekler ve onu yakalayacaklar diye ne kadar korktuğunu, daha ilk ses duyuşunda ayağa fırladığını ve bölmenin arkasına (odasında bir bölme var) koştuğunu hatırlamalıydı... Sayın jüri üyeleri, bütün bunları size neden anlatıyorum, hepsi de küçük ayrıntılar aslında!” diye birden haykırdı İppolit Kirilloviç. “Çünkü sanık bu saçmalık üzerinde hâlâ inat ediyor! Kendisi için en uğursuz o geceden başlayarak bütün bu iki ay boyunca hiçbir şey açıklamadı, önceki hayali ifadelerine hiçbir açıklayıcı gerçek kanıt eklemedi; bunların hepsi de sözüm ona ayrıntıymış, ama siz onun şeref sözüne inanacakmışsınız! Ah, inanmaktan mutluluk duyarız, inanmaya hasretiz, hatta şeref sözüne bile olsa! Neyiz biz, insan kanına susamış çakallar mıyız? Hadi, bize sanığın lehine bir tek kanıt gösterin de sevinelim, ama elle tutulur, gerçek olan tek bir kanıt, ama sanığın öz kardeşi tarafından yüz ifadesinden çıkarılan sonuç ya da karanlıkta göğsünü yumruklarken mutlaka bu muskayı işaret etmiş olması değil. Yeni bir kanıta memnun olacağız, suçlamamızdan ilk biz vazgeçeceğiz, hemen vazgeçeceğiz. Adalet şu anda avaz avaz bağırıyor ve biz ısrar ediyoruz, hiçbir şeyden vazgeçemeyiz.” İppolit Kirilloviç konuşmasının son bölümüne geçmişti. Humma geçiriyor gibiydi, dökülen kan için, oğlu tarafından “adice bir hırsızlık amacıyla” öldürülen bir babanın akan kanı için isyan ediyordu. Olayların bu kadar trajik ve insana böylesi de olur mu dedirtecek bir uyum içinde bir araya toplanmış olmasına dikkati çekti. “Sanığın yeteneğiyle ün kazanmış avukatından neler işitirseniz işitin...” İppolit Kirilloviç bu sözleri söylemekten kendini alamamıştı, “burada duygularınıza hitap eden ne kadar güzel ve dokunaklı sözler söylenirse söylensin, şunu yine de unutmayın ki, şu anda adaletimizin mabedinde bulunuyorsunuz. Gerçeğin, kutsal Rusyamızın, onun temellerinin, ailesinin, kutsal olan her şeyinin savunucuları olduğunuzu aklınızdan çıkarmayın! Evet, sizler şu anda burada Rusya’yı temsil ediyorsunuz ve vereceğiniz hüküm sadece bu salonda değil, tüm Rusya’da duyulacaktır, bütün Rusya kendisinin savunucuları ve yargıçları olarak sesinize kulak verecektir ve sizin kararınızla ya cesaret bulacak ya da içi kararacaktır. Rusya’yı ve onun beklentilerini hayal kırıklığına uğratmayın, uğursuz troykamız belki de ölüme doğru doludizgin yol alıyor. Tüm Rusya’da çoktandır eller uzanıyor ve bu kudurmuş, pervasız koşuyu durdurmaya çağırıyor. Ve eğer başka halklar hâlâ bu doludizgin koşan troykanın önünde başlarını eğip iki yana açılıyorlarsa bunun nedeni, şairin gönlünde yattığı gibi saygı değil, sadece dehşettir. Bunu sakın unutmayın. Dehşetten, belki de bu troykaya duydukları tiksintidendir. Kenara çekilip yol verseler yine iyi, ya bir de yol vermekten cayıp önlerinden hızla geçen hayale karşı sağlam bir duvar oluşturur ve bizim azgınlığımızın bu gemi azıya almış koşusunu kendilerini, aydınlanmayı ve uygarlığı kurtarmak için durdururlarsa! Avrupa’dan gelen bu kaygılı sesleri daha önce de duymuştuk. Artık bu sesler yayılmaya başlıyor. Onlara kapılmayınız, babanın öz oğlu tarafından öldürülmesini haklı çıkaracak bir kararla onların giderek artan nefretine çanak tutmayınız!..”</p>
				<p>Kısacası, İppolit Kirilloviç, ölçüyü biraz kaçırdı, ama yine de konuşmasını ateşli bir şekilde bitirdi. Bıraktığı etki gerçekten de olağanüstüydü. Konuşmasını tamamladıktan sonra apar topar dışarı çıktı ve öteki odada nerdeyse baygın düştü. Salondakiler alkışlamadılar, ama ciddi insanlar memnun kalmışlardı. Sadece hanımlar pek öyle memnun değillerdi, ama bu güzel konuşma yine de hoşlarına gitmişti, üstelik bu konuşmanın sonuçlarından hiç korkmuyorlardı ve Fetyukoviç’ten çok şey bekliyorlardı; “Nihayet konuşmasına başlayacak ve elbette herkesi yenecek!” diyorlardı. Herkes Mitya’ya bakıyordu; savcının konuşması boyunca ellerini kavuşturmuş, dişlerini sıkmış, gözlerini yere dikmiş hiçbir şey söylemeden oturmuştu. Ara sıra yalnızca başını kaldırmış ve kulak kabartmıştı. Özellikle de Gruşenka’dan bahsedildiğinde. Savcı, Rakitin’in Gruşenka hakkındaki düşüncesini aktardığında yüzünde küçümseyici ve kindar bir gülümseme belirmiş ve oldukça duyulur bir şekilde “Bernard’lar!” demişti. İppolit Kirilloviç, kendisini Mokroye’de nasıl sorguladığını ve canını sıktığını anlattığında ise Mitya başını kaldırmış ve müthiş bir merakla dinlemişti. Konuşmanın bir yerinde yerinden fırlayıp bağırmak istemiş, ancak kendisini tutmuş ve sadece omuzlarını silkmekle yetinmişti. Konuşmanın son bölümünden ve özellikle de savcının, Mokroye’de suçlunun sorgusu sırasındaki kahramanca davranışlarından daha sonra toplumumuzda uzun süre söz ettiler ve İppolit Kirilloviç’le “Adam, kendini methetmeden duramadı” diye alay ettiler. Duruşmaya ara verildi, ama çok kısa bir süre için, on beş dakika ya da en fazla yirmi dakika kadar. İzleyenlerin arasında konuşmalar ve haykırmalar duyuluyordu. Bazılarını hatırlıyorum:</p>
				<p>“Ciddi bir konuşma!” diye belirtti bir grup içinde konuşan bir beyefendi kaşlarını çatarak.</p>
				<p>“Psikolojiyle pek kafa şişirdi doğrusu,” dedi başka biri.</p>
				<p>“Ama hepsi de doğru, karşı konulmaz gerçek!”</p>
				<p>“Evet, bu işin ustası bu adam.”</p>
				<p>“Sonucu güzel çıkardı.”</p>
				<p>“Bizim için de sonuç çıkardı,” diyerek konuşmaya üçüncü bir ses daha katıldı, “hatırlıyor musunuz, konuşmasının başında hepimizin birer Fedor Pavloviç olduğumuzu söylemişti.”</p>
				<p>“Sonunda da söyledi. Ama saçmaydı bu laf.”</p>
				<p>“Evet, hem pek açık da değildi.”</p>
				<p>“Biraz ölçüyü kaçırdı.”</p>
				<p>“Haksızlık, haksızlık, efendim.”</p>
				<p>“Yo hayır, yine de çok ustacaydı. Adam çok uzun zaman bekledi ve işte sonunda içini döktü, hah-hah!”</p>
				<p>“Savunma avukatı ne diyecek bakalım.”</p>
				<p>Başka bir grupta:</p>
				<p>“‘Dokunaklı konuşmalar’ falan diyerek Petersburgluyu demin boşuna iğneledi, hatırlıyor musunuz?”</p>
				<p>“Evet, beceriksizce davrandı.”</p>
				<p>“Acele etti.”</p>
				<p>“Sinirli bir adam, efendim.”</p>
				<p>“Biz gülüyoruz, ama sanığın hali nasıl acaba?”</p>
				<p>“Evet, efendim, Mitenka’nın hali nasıl?”</p>
				<p>“Bakalım savunma ne diyecek?”</p>
				<p>Üçüncü grupta:</p>
				<p>“Şu kenarda oturan, saplı gözlük kullanan şişman kadın kim acaba?”</p>
				<p>“Kocasından ayrılmış bir general karısı, tanırım onu.”</p>
				<p>“Ha, ondan gözlüğü var desene.”</p>
				<p>“Beş para etmez biri.”</p>
				<p>“Yo hayır, alımlı bir kadın.”</p>
				<p>“Ondan iki koltuk ötede oturan sarışın daha güzel.”</p>
				<p>“O gün onu Mokroye’de pek ustaca yakalamışlar, değil mi?”</p>
				<p>“Evet, öyle, pek ustaca. Bir kere daha anlattı. Zaten ötekinin berikinin evinde kaç defa anlattı bunu.”</p>
				<p>“Şimdi de anlatmadan duramadı. Kendini beğenmiş.”</p>
				<p>“Kalbi kırılmış bir adam, hah-hah!”</p>
				<p>“Hem de alıngan biri. Ağdalı lafları pek çok, cümleleri uzun uzun.”</p>
				<p>“Ama, dikkat edin, herkesin gözünü korkutuyor. Troykayı hatırlıyor musunuz? ‘Orada Hamlet’ler, bizde ise hâlâ Karamazov’lar var!’ Çok ustacaydı bu laf.”</p>
				<p>“Liberalizme yaltaklanıyor. Korkuyor!”</p>
				<p>“Evet avukattan da korkuyor.”</p>
				<p>“Acaba Bay Fetyukoviç ne diyecek?”</p>
				<p>“Ne derse desin bizim köylü milletini etkileyemez.”</p>
				<p>“Öyle mi düşünüyorsunuz?”</p>
				<p>Dördüncü grupta:</p>
				<p>“Şu troyka meselesi, halklardan bahsettiği yer iyiydi.”</p>
				<p>“Halkların beklemeyeceğini söylediği kısmı hatırlıyor musun, doğru söylüyor.”</p>
				<p>“Bir şey mi var?”</p>
				<p>“Tabii, geçen hafta İngiliz Parlamentosu’nda bir üye ayağa kalkmış ve bakanlığa nihilistleri sormuş, bizi adam etmeyi kastederek ‘Bu barbar milletin işine karışma zamanı gelmedi mi daha’ demiş. İppolit’in bahsettiği oydu, biliyorum oydu. Geçen hafta bu konuda konuşmuştu.”</p>
				<p>“O su çulluklarına burası uzak gelir.”</p>
				<p>“Hangi su çullukları? Neden uzak geliyor?”</p>
				<p>“Kronştadt’ı kapatır ve onlara ekmek vermeyiz. Ekmeği nereden alacaklar?”</p>
				<p>“Ya Amerika? Şimdi Amerika var.”</p>
				<p>“Atıyorsun.”</p>
				<p>Ancak zil çalınca herkes yerine koştu. Fetyukoviç kürsüye çıktı.</p>
				
				
				
				
				</div>
  </body>
</html>