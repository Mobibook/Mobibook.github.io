<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter80">
<div class="html5_section">
				<div class="html5_header">
					<h1 class="book">ON İKİNCİ KİTAP</h1>
					<h1 class="book-title">ADLİ HATA</h1>
				<h1 class="chapter-num">I</h1>
				<h1 class="chapter-title">UĞURSUZ GÜN</h1>
				</div>
				<p>Anlattığım olayların ertesi günü, sabah saat onda bölge mahkemesinin oturumu açıldı ve Dmitriy Karamazov davasına başlandı.</p>
				<p>Önceden ve üzerine basa basa belirteyim: Mahkemede olanların hepsini bırakın gerektiğince tam anlatmayı, gerekli bir düzen içinde anlatmayı bile becerebileceğimi sanmıyorum. Bana öyle geliyor ki, olan bitenin hepsini anımsamaya ve her şeyi gerektiği gibi anlatmaya kalkarsak koca bir kitap, hatta daha bile fazlası gerekli olacaktır. İşte bu yüzden sadece beni şahsen etkilemiş ve özellikle aklımda kalmış olan şeyleri anlattığım için kimse beni suçlamasın. Asıl önemli olan şeylerin yerine ikinci derecedekileri koymuş, hatta en fazla gerekli, en keskin çizgileri tamamen gözden kaçırmış olabilirim... Bununla birlikte, özür dilememenin daha iyi olacağı görüşündeyim. Elimden geleni yapacağım ve elimden geleni yaptığımı okurlarım da kendiliklerinden anlayacaklardır. </p>
				<p>İlkin, mahkeme salonuna girmeden önce o gün beni özellikle şaşırtmış olan bir konudan söz edeceğim. Bununla birlikte, bu konu sadece beni değil, sonradan anlaşıldığı gibi herkesi de şaşırtmıştı. Bu davanın pek çok kişiyi ilgilendirdiğini, herkesin sabırsızlıkla yanıp tutuştuğunu, davayla ilgili olarak iki aydır cemiyetimizde pek çok konuşulduğunu, tahminler ileri sürüldüğünü, hayret çığlıkları duyulduğunu ve hayaller kurulduğunu herkes biliyordu. Davanın bütün Rusya’da bilindiğini de herkes biliyordu, ama yine de davanın sadece kentimizde değil, o gün mahkemede ortaya çıktığı gibi her yerde bu derece can alıcı hale geleceğini ve herkesi bu derece öfkelendireceğini kimse aklına getirmemişti. O güne kadar yalnızca eyaletimizden değil, Rusya’nın diğer bazı şehirlerinden, hatta Moskova ve Petersburg’dan konuklar kentimize gelip toplanmışlardı. Hukukçular, bazı tanınmış kişiler ve hatta hanımlar da gelmişlerdi. Davetiyelerin hepsi kapışılmıştı. Saygın ve tanınmış erkek konuklar için mahkeme heyetinin oturduğu kürsünün arkasında özel bir yer bile ayrılmış ve daha önceleri hiç izin verilmediği halde buraya çeşitli şahısların oturacağı bir sıra koltuk konmuştu. Kadınların sayısı özellikle fazlaydı, hem bizimkilerin, hem de dışardan gelmiş olanların. Bence izleyicilerin en azından yarısı kadındı. Yalnızca ülkenin her tarafından gelmiş olan hukukçular bile o kadar kalabalıktı ki, bu insanları nereye oturtacaklarını bilemediler, çünkü davetiyelerin tamamı uzun zaman önce dağıtılmış, insanlar nerdeyse yalvara yakara davetiye bulabilmişlerdi. Salonun sonundaki sahne benzeri yerin arkasına çarçabuk geçici özel bir parmaklık konmuş olduğunu gözlerimle gördüm. Dışardan gelen hukukçuların hepsi buraya alınmıştı ve ayakta kalmış olsalar bile kendilerini şanslı sayıyorlardı, çünkü yerden tasarruf etmek için parmaklığın arkasındaki bütün sandalyeler kaldırılmıştı ve toplanan kalabalık, bütün “dava” boyunca omuz omuza sıkışık bir küme halinde ayakta durmuştu. Hanımların, özellikle de dışardan gelen hanımların birkaçı salonun galeri bölümünde aşırı şekilde takmış takıştırmış olarak duruyorlardı, ancak hanımların çoğu doğru dürüst giyinmeyi bile unutmuşlardı. Yüzlerinden isterik, açgözlü ve neredeyse hastalıklı bir merak okunuyordu. Salondaki bu topluluğun belirtilmesi gereken en karakteristik özelliklerinden biri, daha sonraki pek çok gözlemin de haklı çıkardığı gibi, kadınların hemen hemen hepsinin, ya da hiç değilse büyük bir çoğunluğunun Mitya’dan ve onun temize çıkmasından yana olmalarıydı. Bunun belki de en önemli nedeni, Mitya hakkında kadın kalplerinin fatihi olduğu şeklinde bir düşüncenin oluşmasıydı. Birbirine rakip iki kadın olduğu biliniyordu. Bu kadınlardan özellikle biri, yani Yekaterina İvanovna herkesin ilgisini çekiyordu; Yekaterina İvanovna ve işlediği cinayete rağmen Mitya’ya olan tutkusu hakkında olağandışı pek çok şey ve şaşırtıcı fıkralar anlatılıyordu. En çok da Yekaterina İvanovna’nın kibirliliğinden (şehrimizde hemen hemen hiç kimseyi ziyarete gitmemişti), “aristokrat ilişkilerinden” söz ediliyordu. Sürgüne gittiğinde caniye eşlik etmek ve onunla madenlerde evlenmek amacıyla kendisine izin verilmesi için hükümete ricada bulunmak niyetinde olduğu konuşuluyordu. Yekaterina İvanovna’nın rakibi olarak Gruşenka’nın da mahkemeye gelişi aynı heyecanla bekleniyordu. Rakip iki kadının, aristokrat gururu taşıyan bir genç kızla bir “yosmanın” mahkeme önünde karşılaşması korkunç bir merakla bekleniyordu; bununla birlikte bizim hanımlar Gruşenka’yı Yekaterina İvanovna’ya göre daha fazla tanırlardı. “Fedor Pavloviç’i ve talihsiz oğlunu mahveden kadını” daha önceden de görmüşler ve hemen hemen hepsi de babayla oğulun bu “çok sıradan, hatta hiç güzel olmayan Rus kadınına” nasıl olup da bu derece tutulduklarına şaşıp kalmışlardı. Kısacası, yorum çoktu. Hatta şehrimizde Mitya yüzünden bazı ciddi aile kavgaları olduğunu bile duydum. Hanımların çoğu bu korkunç davayla ilgili görüş ayrılıkları yüzünden kocalarıyla şiddetli tartışmalar yapmışlar ve bu tartışmalardan sonra sanığa karşı sadece antipati duymakla kalmayıp üstelik bir de kin besleyen kocaları da pek tabii ki, mahkeme salonuna gelmişlerdi. Kadınların aksine erkeklerin sanığın aleyhinde olduğunu genel olarak söylemek mümkündü. Sert ve asık suratlar görülüyordu, hatta bazı yüz ifadeleri son derece öfkeliydi, aslında çoğunluk böyleydi. Bir gerçek de Mitya’nın şehrimizde kaldığı sürece bu insanlardan pek çoğunu şahsen aşağılamış olmasıydı. Ziyaretçilerin bazıları neşeli ve hatta özellikle Mitya’nın akıbetine karşı son derece kaygısızdı, ama yine de görülen davaya karşı ilgisiz değillerdi; herkes davanın sonucuyla ilgileniyordu ve erkeklerin çoğu suçlunun mutlaka cezalandırılmasını istiyordu. Elbette, davanın ahlaki yönüne değil, sadece deyim yerindeyse çağdaş hukuksal yönüne değer veren hukukçular aynı fikirde değillerdi. Ünlü Fetyukoviç’in gelişi herkesi heyecanlandırmıştı. Yeteneği her yerde biliniyordu ve bu, çok önemli ceza davalarında savunma yapmak için taşraya ilk çıkışı değildi. Yaptığı savunmalardan sonra bu tür davalar her zaman bütün Rusya’da meşhur olmuş ve uzun süre unutulmamıştı. Savcımız ve mahkeme başkanı hakkında da birkaç fıkra dillerde dolaşıyordu. Savcımızın Fetyukoviç’le karşılaşınca tir tir titrediği, daha Petersburg’dan, mesleklerinin ilk yıllarından beri iki eski düşman oldukları, Petersburg’dayken her kimse birisi yüzünden yeteneğinin layık olduğu şekilde değerlendirilmediğini söyleyerek kendisini sürekli olarak küstürülmüş biri sayan onuruna düşkün İppolit Kirilloviçimizin Karamazovlar davasıyla eski canlılığına kavuşabileceği ve hatta mesleğinde yitirmiş olduğu yeri bu davayla yeniden kazanmak hayalinde olduğu, ancak Fetyukoviç’ten de ödünün koptuğu anlatılıyordu. Ama Fetyukoviç’in karşısında tir tir titrediği konusundaki düşünceler pek de doğru değildi. Savcımız öyle tehlike karşısında ruhen yıkılan insanlardan değildi, tam tersine tehlikenin arttığı oranda gururu kamçılanan ve coşan kişilerdendi. Genel olarak savcımızın son derece ateşli ve hastalık derecesinde duygulu biri olduğunu belirtmek de gerekir. Bazen bir davaya sanki bütün geleceği ve bütün varlığı buna bağlıymış gibi kendini tamamen kaptırarak çalışırdı. Hukuk dünyasında onun bu özelliğiyle birazcık dalga geçerlerdi, çünkü savcımız bu özelliğiyle her yerde olmasa bile bizimki gibi küçük bir mahkemedeki mütevazı yeri göz önüne alındığında düşünülebileceğin çok çok daha üzerinde üne sahipti. Özellikle psikolojiye olan düşkünlüğü alay konusuydu. Bana göre hepsi de yanılıyordu: Savcımız bir insan ve bir karakter olarak bence çoklarının düşündüğünden çok daha ciddiydi. Ancak bu hastalıklı adam henüz mesleğinin başlarında attığı ilk adımlardan itibaren ve daha sonra da tüm hayatı boyunca kendini göstermeyi pek becerememişti. </p>
				<p>Mahkeme başkanımıza gelince, onun için sadece iyi eğitim görmüş, insancıl, işiyle ilgili uygulamaları ve çağdaş düşünceleri iyi bilen bir adam olduğunu söyleyebiliriz. Oldukça onurlu biriydi, ama mesleğine çok özen göstermezdi. Yaşamının başlıca amacı ilerici bir insan olmaktı. Üstelik iyi ilişkileri ve malı mülkü de vardı. Karamazovlar davasına sonradan anlaşıldığına göre oldukça büyük ilgi gösteriyordu, ama ilgisi sadece genel anlamdaydı. Onu ilgilendiren, dava konusu olay, bu olayın sınıflandırılması, olaya sosyal temellerimizin bir ürünü, Rus unsurunun karakteristiği olarak bakış ve buna benzer şeylerdi. Davanın kendine özgü yapısına, bu davadaki trajik unsurlara, keza sanıktan başlayarak olaya adı karışmış tüm şahıslara karşı oldukça kayıtsız ve soyut bir düşünceye sahipti. Bununla birlikte belki de böyle olması gerekiyordu.</p>
				<p>Mahkeme heyeti gelmeden çok önce salon tıklım tıklım dolmuştu. Mahkeme salonumuz, şehirdeki en iyi, geniş, yüksek tavanlı ve sesin en iyi duyulabildiği salondur. Biraz yüksekçe bir yerde oturan mahkeme üyelerinin sağ tarafına bir masa ve jüri üyeleri için iki sıra koltuk koyulmuştu. Sol tarafta sanığın ve avukatının yeri vardı. Salonun ortasında, mahkeme heyetinin oturduğu yerin yakınında “maddi kanıtların” bulunduğu bir masa duruyordu. Masanın üzerinde Fedor Pavloviç’in kana bulanmış beyaz ipek sabahlığı, cinayetin işlendiği varsayılan uğursuz havaneli, Mitya’nın kolu kan lekesi olmuş gömleği, arkasında, tamamen kana bulanmış olan mendilini soktuğu cebin yerinde kan lekeleri olan redingotu, kandan iyice sertleşmiş, şu anda ise tamamen sarı bir renk almış olan mendili, Mitya’nın kendisini öldürmek üzere Perhotin’in evinde doldurduğu ve Mokroye’de Trifon Borisoviç’in sessizce aldığı tabanca, Gruşenka için üç bin rublenin konduğu üzeri yazılı zarf ve zarfın bağlandığı pembe ince kurdele ve daha birçok anımsayamadığım eşya vardı. Biraz ilerde, salonun dip tarafında izleyicilere ayrılan yerler başlıyordu, ancak parmaklığın önünde ifadelerini verdikten sonra salonda kalacak olan tanıklar için konmuş birkaç koltuk duruyordu. Saat onda başkan, bir üye ve bir fahri sulh yargıcından oluşan mahkeme heyeti salona girdi. Pek tabii ki, savcı da aynı anda gelmişti. Başkan, sağlam yapılı, ortadan kısa boylu, tıknaz, suratı hemoroit hastalarının suratına benzeyen, elli yaşlarında, yer yer kırlaşmış olan koyu renk saçları kısa kesilmiş biriydi. Ne olduğunu anımsamadığım kırmızı kurdeleli bir nişanı vardı. Savcı ise bana, hem sırf bana da değil, herkese çok solgun, suratı adeta bir gecenin içinde aniden zayıflamış gibi ve hemen hemen yeşil renkte göründü. Onu daha iki gün önce her zamanki haliyle görmüştüm. Başkan, mübaşire bütün jüri üyelerinin gelip gelmediğini sorarak başladı. Ancak görüyorum ki, böyle devam edemeyeceğim, çünkü ya pek çok şeyi duymadım, ya bazı şeyleri gözden kaçırdım ya da aklımda tutamadım, asıl önemlisi de daha önce söylediğim gibi eğer söylenen ve olan her şeyi bir bir anlatacak olursam buna ne zamanım ne de yerim yeter. Sadece her iki tarafın da, yani savunmanın ve savcının jüri üyelerinden pek azını reddettiklerini biliyorum. On iki kişilik jürinin tüm kadrosunu hatırlıyorum: Şehrimizden dört memur, iki tüccar, altı tane de köylü ve esnaf. İyi hatırlıyorum, mahkemeden epeyce önce toplumumuzdaki bazı insanlar, özellikle de kadınlar birazcık hayretle şu soruyu soruyorlardı: “Böylesine nazik, karmaşık ve psikolojik bir dava, birtakım memurların, köylülerin kararına emanet edilir mi? Bir memur, hele hele de bir köylü bundan ne anlasın?” Aslında jüri kadrosuna girmiş olan bu dört memurun dördü de ak saçlı ufak memurlardı. İçlerinden yalnızca bir tanesi biraz daha gençti. Toplumumuz içinde pek az tanınan, azıcık bir maaşla ömür çürüten, muhtemelen hiçbir yere götürüp gösteremeyecekleri yaşlı karıları ve belki de yalınayak bir sürü çocukları olan, boş vakitlerini olsa olsa bir yerlerde iskambil oynarak geçiren, hayatlarında bir tek kitap bile okumamış insanlardı. İki tüccarın da görünüşleri ağırbaşlıydı, ama ikisi de tuhaf şekilde sessiz ve hareketsizdi; biri sakalını tıraş etmiş ve Alman gibi giyinmişti; sakalı kırlaşmış olan ötekinin boynunda kırmızı kurdeleye takılmış bir madalya vardı. Esnaf ve köylüler için zaten söyleyecek hiçbir şey yok. Bizim Skotoprigonyevsk esnafının köylülerden hemen hemen hiç farkı yoktur, hatta çift bile sürerler. İçlerinden ikisi Alman kıyafetleri giymişlerdi ve belki de bu yüzden diğer geri kalan dördünden daha kirli ve çirkin görünüyorlardı. İşte bu nedenle, daha onları görür görmez benim de aklıma geldiği gibi, gerçekten de “Bunlar bu davadan ne anlayacaklar?” düşüncesi ortaya atıldı. Yine de sert ve asık suratları garip şekilde etkileyici ve neredeyse tehdit edici bir izlenim bırakıyordu.</p>
				<p>Sonunda mahkeme başkanı, emekli müşavir Fedor Pavloviç Karamazov’un öldürülmesi davasına başlanacağını ilan etti. O anda bunu tam olarak nasıl ifade ettiğini hatırlamıyorum. Mübaşire sanığın getirilmesi söylendi ve Mitya göründü. Salonda çıt çıkmıyordu, sinek uçsa sesi duyulurdu. Başkalarını bilmem ama, Mitya’nın görünüşü benim üzerimde hiç hoş olmayan bir etki yaptı. Birincisi, Mitya şıklığına çok düşkün biri gibi yepyeni bir redingot giymişti. Sonradan öğrendiğime göre ölçülerinin bulunduğu Moskova’daki eski terzisine bugün için özel olarak bir redingot ısmarlamıştı. Yepyeni siyah güderi eldiveni ve çok şık bir gömleği vardı. Uzun, büyük adımlarıyla önüne bakarak hiç sallanmaksızın dimdik yürüdü ve en sakin haliyle yerine oturdu. Hemen arkasından ise avukatı, ünlü Fetyukoviç göründü ve o anda salonda boğuk bir uğultu duyuldu. Fetyukoviç, uzun boylu, zayıf, uzun, ince bacaklı, son derece uzun, ince, bembeyaz parmaklı, yüzü tıraşlı, saçları oldukça kısa kesilmiş ve sade bir biçimde taranmış, ara sıra alay ettiği için mi, yoksa gülümsemesi böyle olduğu için mi bilinmez ince dudakları çarpılan bir adamdı. Kırk yaşlarında gösteriyordu. Gözleri ufak ve ifadesiz olmasaydı yüzü hoş bile sayılabilirdi, ama gözleri birbirine o kadar yakındı ki, gözlerini yalnızca uzun ince burnunun kemiği ayırıyordu. Kısacası, Fetyukoviç’in suratı dikkati çekecek şekilde kuş suratına benziyordu. Frak giymiş ve beyaz bir kravat takmıştı. Başkanın Mitya’ya sorduğu ilk soruyu, yani adı, unvanı vs. ile ilgili soruyu hatırlıyorum. Mitya kesin, ama öyle beklenmedik şekilde yüksek bir sesle cevap verdi ki, mahkeme başkanı irkildi ve Mitya’ya hayretle baktı. Daha sonra davaya çağrılan kişilerin, yani tanıkların ve bilirkişilerin listesi okundu. Liste uzundu; tanıklardan dördü gelmemişti: o sırada Paris’te bulunan, ancak hazırlık soruşturmasında ifadesi alınmış olan Miusov, hastalıkları yüzünden Bayan Hohlakova ile çiftlik sahibi Maksimov ve ani ölümü nedeniyle Smerdyakov. Ancak Smerdyakov’un ölümüyle ilgili polis raporu dava dosyasına eklenmişti. Smerdyakov’un öldüğü haberi salonda büyük bir dalgalanmaya ve fısıltılara neden oldu. Kuşkusuz, izleyenlerin arasında pek çokları bu ani intihar olayından henüz hiç haberdar değillerdi. Ancak Mitya’nın ani çıkışı özellikle etkileyici oldu: Smerdyakov’dan bahsedilir edilmez, Mitya birdenbire oturduğu yerden tüm salona, “Köpeğe köpek gibi ölüm!” diye haykırdı.</p>
				<p>Avukatının ona doğru nasıl atıldığını ve mahkeme başkanının Mitya’ya eğer buna benzer bir hareketi bir kez daha tekrarlayacak olursa sert önlemler alma tehdidinde bulunduğunu anımsıyorum. Mitya, başını eğerek, kesik kesik, ama sanki yaptığından hiç pişmanlık duymadan avukatına birkaç kez şu sözleri tekrarladı:</p>
				<p>“Yapmayacağım, bir daha yapmayacağım! Kendimi tutamadım! Bir daha olmaz!”</p>
				<p>Bu küçücük olay, jüri üyelerinin ve izleyicilerin kafalarında pek tabii ki, Mitya’nın lehine düşünceler yaratmadı. Karakteri ortaya çıkmış ve yine kendi kendisini ele vermişti. İddianame bu davranışın etkisi altında zabıt kâtibi tarafından okundu.</p>
				<p>Oldukça kısa olmasına karşılık kapsamlı bir iddianameydi. Sadece falancanın tutuklanmasının ve mahkemeye verilmesinin başlıca nedenleri gibi önemli şeyler sıralanmıştı. Yine de benim üzerimde büyük bir etki yaptı. Zabıt kâtibi, tane tane, anlaşılır, düzgün bir şekilde okuyordu. Bütün bu trajedi, herkesin gözlerinin önünde uğursuz, aman zaman bilmez bir ışığın altında adeta bir kez daha canlanıyordu. İddianamenin okunmasının ardından mahkeme başkanının Mitya’ya yüksek ve etkileyici bir sesle şu soruyu sorduğunu hatırlıyorum:</p>
				<p>“Sanık, suçunuzu kabul ediyor musunuz?”</p>
				<p>Mitya birden yerinden kalktı:</p>
				<p>“Sarhoşluk ve ahlaksızlık, tembellik ve kavgacılık konularında suçlu olduğumu kabul ediyorum,” diye yine beklenmedik ve nerdeyse çıldırmış gibi bir sesle haykırdı. “Kaderimin beni yıktığı o anda sonsuza dek namuslu bir insan olmak niyetindeydim! Ama babam ve düşmanım olan ihtiyarın ölümünden suçlu değilim! Onun soyulmasına gelince, hayır hayır, bunda da suçum yok, zaten suçum olamaz: Dmitriy Fedoroviç bir alçaktır, ama hırsız değildir!”</p>
				<p>Bu sözleri söyledikten sonra zangır zangır titreyerek yerine oturdu. Mahkeme başkanı tekrar Mitya’ya dönerek kısa, ama ders verir gibi bir uyarıyla sadece sorulan sorulara yanıt vermesini, konu dışına çıkıp çılgınlar gibi haykırmamasını söyledi. Daha sonra duruşmaya geçilmesini emretti. Yemin ettirmek üzere bütün tanıkları içeri aldılar. Hepsini bir arada gördüm. Bununla birlikte sanığın kardeşlerinin yemin etmeden tanıklık etmelerine izin verildi. Papazla mahkeme başkanının öğütlerinden sonra tanıkları götürdüler ve mümkün olduğunca birbirlerinden uzağa oturttular. Daha sonra tanıkları tek tek çağırmaya başladılar.</p>
				
				
				
				</div>
  </body>
</html>