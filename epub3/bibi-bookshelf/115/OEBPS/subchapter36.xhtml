<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter36">
<div class="html5_section">
				<div class="html5_header">
				<h1 class="chapter-num">V</h1>
				<h1 class="chapter-title">BÜYÜK ENGİZİSYON YARGICI</h1>
				</div>
				
				<p>“Tüh, böyle bir şey önsöz olmadan, yani edebi anlamda bir önsöz olmadan olamaz!” diye güldü İvan. “Benden de ne yazar olur ya! Dinle, benim olayım on altıncı yüzyılda geçiyor. O zamanlar, ama okuldan da bunu bilmen gerekir, evet, o zamanlar şiirsel yapıtlarda göklerdeki güçleri yere indirme geleneği vardı. Sözünü ettiğim Dante değil. Fransa’da mahkeme kâtipleri, manastırlardaki rahipler temsil verirlerdi. Bu temsillerde Meryem Ana’yı, melekleri, azizleri, İsa’yı ve bizzat Tanrı’yı sahneye çıkarırlardı. O zamanlar bütün bunlar pek safça şeylerdi. Victor Hugo’nun <em>Notre Dame de Paris</em>’inde,<a class="si-noteref epub-type_noteref" href="#f40" id="ref_f40">40</a> Paris’te, XI. Louis zamanında, Fransa veliahtının doğumu onuruna belediye salonunda halka <em>Le bon jugement de la trés sainte et gracieuse Vierge Marie</em><a class="si-noteref epub-type_noteref" href="#f41" id="ref_f41">41</a> adı altında öğretici ve parasız bir temsil verilir. Temsilde Bakire Meryem ortaya çıkmakta ve <em>bon jugement</em>’ını<a class="si-noteref epub-type_noteref" href="#f42" id="ref_f42">42</a> şahsen söylemektedir. Bizde, Moskova’ da, Petro’dan önceki dönemlerde zaman zaman özellikle Ahdi Atik’ten alınma hemen hemen buna benzer dramatik temsiller yapılmıştır; ancak o zamanlar dramatik temsiller dışında gerektikçe azizlerin, meleklerin ve tüm göksel güçlerin yer aldığı birçok uzun öykü ve ‘şiir’ de bütün dünyayı dolaşıyordu. Bizim manastırlarda da bu uzun şiirlerin çevirileriyle, kopya edilmesiyle uğraşılır ve hatta böyle şiirler yazılırdı, üstelik hem de ta Tatar istilası zamanlarında. Örneğin, bir manastır manzumeciği vardı (tabii Yunanca’dan): <em>Meryem Ana’nın Azap ve İşkenceleri.</em> Canlandırdığı tablolar ve gösterdiği cesaret bakımından Dante’ninkilerden aşağı kalmayan bir manzumecikti bu. Meryem Ana cehennemi ziyaret eder ve Başmelek Mikâil, onu ‘işkence çekenlerin’ arasında gezdirir. Meryem Ana günahkârları ve çektikleri işkenceleri görür. Bu arada cehennemde, kaynayan bir gölün içinde çok ilginç bir günahkâr grubu vardır: Bunlardan bu göle bir daha çıkamayacak şekilde batanlar ‘Tanrı’nın artık unuttukları’dır; ne kadar derin ve güçlü bir ifade. Ve böylece sarsılan ve ağlayan Meryem Ana, Tanrı’nın huzurunda yere kapanır ve cehennemdekilerin hepsi için, ayrımsız, gördüğü herkes için af diler. Onun Tanrı’yla konuşması da çok ilginçtir. Meryem Ana yalvarır, yakarır ve Tanrı, oğlunun çivilenmiş ellerini ve ayaklarını göstererek ona işkence edenleri nasıl affederim diye sorduğunda, bütün azizlere, bütün işkence çekenlere, meleklere ve başmeleklere kendisiyle birlikte yere kapanmalarını ve istisnasız herkesin bağışlanması için dua etmelerini emreder. Şiir, Meryem Ana’nın Tanrı’ya bu işkencelerin her yıl Kutsal Cuma’dan Kutsal Üçlü Yortusu’na kadar durdurulması için dua etmesiyle, cehennemdeki günahkârların da Tanrı’ya teşekkür etmeleri ve ‘Böyle hüküm vermekle sen haklısın Tanrım’ diye bağrışmalarıyla biter. Eğer bu dönemde ortaya çıkmış olsaydı benim şiirim de aynı tarzda olurdu. Benimkinde de sahnede ‘O’ görünüyor; aslında O, şiirde hiçbir şey söylemiyor, sadece görünüyor ve geçip gidiyor. O’nun hükümdarlığa tekrar geçme sözünü vermesinden bu yana on beş yüzyıl geçti. Peygamberi de ‘Yakında geleceğim’ diye yazmıştı. Peygamberin daha dünyadayken söylediği gibi ‘O günü ve o saati oğul bile bilmez, sadece ve sadece göklerdeki babam bilir.’ Ama insanlık O’nu önceki inancıyla ve önceki duygularıyla bekliyor. Hem daha da büyük bir inançla, çünkü göklerden insanoğluna verilen işaretler kesileli tam on beş yüzyıl olmuş:</p>
				
				<blockquote>
				<div>
				<span>Yüreğinin söylediğine inan,</span>
				<span>Göklerden gelecek başka işaret yok.</span>
				</div>
				</blockquote>

				<p class="after-bq">Sadece ve sadece yüreğinin söylediklerine iman etmek söz konusu yani. Gerçekten de o zamanlar pek çok mucize olmuş. Mucizevi şifalar veren azizler varmış; bu azizlerin yaşam öykülerine göre, gökler kraliçesinin bazı dindarlara ziyarete geldiği de yazılıdır. Ama bu arada şeytan da uyumamaktadır. İnsanlığın içinde bu mucizelerin doğruluğu hakkında kuşkular uyanmaya başlamıştır artık. Tam o sırada birdenbire kuzeyde, Almanya’da yeni ve korkunç bir sapkın mezhep ortaya çıktı. ‘Meşaleye benzer’ (yani kiliseye) çok büyük bir yıldız ‘su kaynaklarına düştü ve sular acılaştı.’ Bu sapkın mezhebin üyeleri kâfirlere yaraşır bir şekilde mucizeleri inkâr etmeye başladılar. Ama imanlarını yitirmeyenler daha da ateşli bir şekilde inanmaya devam ediyorlardı. İnsanlığın gözyaşları, eskiden olduğu gibi O’na ulaşıyor. O’nu bekliyorlar, O’nu seviyorlar, O’na umut bağlıyorlar, önceden olduğu gibi O’nun uğrunda acı çekmeye ve ölmeye can atıyorlar... İnsanlık asırlardır imanla ve ateşle ‘Bize görün ey Ulu Tanrı’ diye dua ediyor ve sesleniyordu. O da ölçüsüz merhametiyle kendisine yalvaranların yanına inmek istedi. Yeryüzüne indi ve dindarları, acı çekenleri ve inzivaya çekilmiş azizleri yeryüzünde ziyaret etti. Bunlar bu adamların yaşam öykülerinde yazılıdır. Bizde, söylediği sözlerin doğruluğuna derinden inanmış olan Tütçev şöyle demiştir:</p>
				
				<blockquote>
				<div>
				<span>Çarmıhın yükü altında ezilerek,</span>
				<span>Baştan sona ana toprak,</span>
				<span>Dolaştı seni köle kılığında, Gökler Hükümdarı</span>
				<span>Kutsayarak.</span>
				</div>
				</blockquote>

				<p class="after-bq">Mutlaka böyle olmuştur, sana söyleyeyim. Böylece O, işkenceler, acılar, günahlar içinde bulunan, ama kendisini çocukça bir sevgiyle sevmekte olan halkın yanına bir an için de olsa inmeye niyetlendi. Benim olayım, İspanya’da, Sevil’de, engizisyonun en korkunç döneminde, ülkede Tanrı adına her gün ateşler yakılırken ve </p>
				
				<blockquote>
				<div>
				<span>Muhteşem <em>otodafé</em>’lerde<a class="si-noteref epub-type_noteref" href="#f43" id="ref_f43">43</a></span>
				<span>Hain kâfirler yakılırken</span>
				</div>
				</blockquote>

				<p class="no-indent">geçiyor. Ah elbette, O’nun bu gelişi, daha önce söz verdiği gibi, dünyanın sonu yaklaşırken göklerin tüm haşmeti içinde ortaya çıktığı ve ‘doğudan batıya çakan bir şimşek gibi’ aniden bir geliş değildi. Hayır, O, bir an için olsun evlatlarını, kâfirlerin ateşlerinin çatırdadığı yerlerdeki evlatlarını ziyaret etmek istemişti. Sınırsız merhametiyle, on beş yüzyıl önce insanların arasında üç yıl süresince dolaşırken girdiği insan kılığında onların arasından bir kez daha geçiyor. Bu güney kentinin ‘sıcak sokaklarına’ iniyor. Tam da bu sırada, yani topu topu bir gün önce Sevil’de ‘muhteşem otodafé’de, kralın, soyluların, şövalyelerin, kardinallerin ve harikulade soylu hanımefendilerin huzurunda ve kalabalık Sevil halkının önünde büyük engizisyon yargıcı kardinal tarafından <em>ad majorem gloriam Dei</em><a class="si-noteref epub-type_noteref" href="#f44" id="ref_f44">44</a>, yüzlerce kâfir yakılmıştır. O, sessizce, hiç fark edilmeden belirivermiştir ve herkes –tuhaftır– onu tanır. Burası, yani O’nu nasıl tanıdıklarını anlatan kısım şiirin en iyi yerlerinden biri olabilirdi. Halk, yenilmez bir güçle ona doğru geliyor, etrafını sarıyor, çevresinde toplanıyor, peşinden gidiyor. Kalabalığın arasından sonsuz bir merhametle dolu sessiz bir gülümsemeyle hiçbir şey demeden geçiyor. Yüreğinde sevgi güneşi yanıyor, Aydınlık’ın, Eğitim’in ve Kudret’in ışınları gözlerinden akıyor ve insanların üzerine dökülerek onların yüreklerini mukabil bir sevgiyle titretiyor. Onlara ellerini uzatıyor, onları takdis ediyor, O’na, hatta yalnızca giysilerine dokunulduğunda iyileştirici bir güç yayılıyor. İşte çocuk yaşlarından beri kör olan bir ihtiyar, kalabalığın arasından haykırıyor: ‘Tanrım, iyileştir beni de seni göreyim!’ ve sanki gözlerindeki perde kalkıyor, kör ihtiyar O’nu görüyor. Halk ağlıyor ve üzerinde yürüdüğü toprağı öpüyor. Çocuklar önüne çiçekler atıyorlar, şarkı söylüyorlar ve O’na bağırıyorlar: ‘Osanna!’<a class="si-noteref epub-type_noteref" href="#f45" id="ref_f45">45</a> ‘Bu O, ta kendisi,’ diye tekrarlıyor herkes, ‘bu O olmalı, O’ndan başkası olamaz.’ Üstü açık beyaz bir çocuk tabutunun hıçkırıklarla Sevil Katedrali’ne taşındığı dakikada tapınağın eşiğinde duruyor: Tabutta soylu bir beyin yedi yaşındaki biricik kızı bulunuyor. Ölü çocuk çiçekler içinde yatıyor. Ağlamakta olan anaya kalabalığın arasından ‘Çocuğunu diriltecek!’ diye bağırıyorlar. Cenazeyi karşılamaya çıkan kilise papazı hayretle bakıyor ve kaşlarını çatıyor. Ölen çocuğun anasının feryadı duyuluyor. Kadın O’nun ayaklarına kapanıyor ve ‘Eğer O’ysan çocuğumu dirilt!’ diye haykırarak O’na ellerini uzatıyor. Cenaze alayı duruyor, tabutu eşiğe, O’nun ayaklarının dibine bırakıyorlar. Merhametle bakıyor ve ağzından bir kez daha sessizce şu sözler dökülüyor: <em>‘Talifa kumi’</em> ve ‘küçük kız diriliyor.’ Kız, tabutun içinde doğruluyor, oturuyor ve gülümseyerek, hayretle açılmış gözleriyle çevresine bakıyor. Tabutta yatarken eline verilmiş olan beyaz güllerden bir buket tutuyor. Halk arasında heyecan, çığlıklar, hıçkırıklar ve işte tam bu anda büyük engizisyon yargıcı kardinal kilisenin yanındaki meydandan geçiyor. Doksan yaşlarında, uzun boylu, dimdik bir ihtiyar bu: Yüzü zayıf, gözleri içeri çökmüş, ama bu gözlerde hâlâ bir kıvılcım, bir pırıltı yanıyor. Oh hayır, dün Roma inancına düşman olanların yakıldığı sırada halkın gözlerini kamaştırdığı muhteşem kardinal giysileri içinde değil. Hayır, bu sırada üzerinde sadece eski, kaba bir rahip cüppesi var. Arkasında, belli bir uzaklıkta asık suratlı yardımcıları ve Araplarla ‘kutsal’ muhafızları onu izliyorlar. Kalabalığın önünde duruyor ve uzaktan takip ediyor. Her şeyi görmüş, tabutu O’nun ayaklarının dibine koyduklarını, kızın nasıl dirildiğini görmüş ve suratı asılmıştır. Kırlaşmış gür kaşlarını çatıyor ve bakışları uğursuz bir ateşle parlıyor. Parmağını uzatıyor ve muhafızlara onu yakalamalarını emrediyor. Kardinal o kadar güçlü, halk da bu gücü o kadar iyi biliyor ve öyle bir boyun eğiyor ki, kalabalık muhafızların önünde hemen iki yana açılarak yol veriyor ve muhafızlar O’nu yakalayıp götürüyorlar. İnsanlar tek bir vücut olarak engizisyon yargıcının önünde hemen başlarını yere eğiyorlar ve o da hiçbir şey söylemeden halkı kutsuyor ve yanlarından geçip gidiyor. Muhafızlar, tutsağı eski kutsal mahkeme binasındaki sık parmaklıklı, karanlık zindana götürüyor ve hapsediyorlar. Gün bitiyor ve karanlık, sıcak, ‘boğucu’ bir Sevil gecesi başlıyor. Hava ‘defne ve limon kokuyor.’ Koyu karanlığın içinden birdenbire büyük engizisyon yargıcı elinde kandille yavaş yavaş zindana giriyor. Tek başınadır. Kapı hemen arkasından kapanıyor. Girişte duruyor ve bir ya da iki dakika uzun uzun O’nun yüzüne bakıyor. Nihayet sessizce yaklaşıyor, kandili masaya koyuyor ve şöyle diyor:</p>
				<p>‘Demek sensin, söyle sensin, öyle mi?’ Ancak cevabı almadan hemen ekliyor: ‘Cevap verme, sus. Zaten ne söyleyebilirsin ki? Ne söyleyeceğini çok iyi biliyorum. Zaten daha önce söylediklerine hiçbir şey ekleme hakkına sahip de değilsin. Çünkü sen bize engel olmaya geldin ve bunu kendin de biliyorsun. Ama biliyor musun yarın ne olacak? Senin kim olduğunu bilmiyorum ve bilmek de istemiyorum: Sen O musun, yoksa sadece O’nun bir benzeri misin? Ama yarın seni mahkûm edeceğim ve azılı bir kâfir olarak ateşte yakacağım. Bugün senin ayaklarını öpen bu halk, yarın benim bir işaretimle senin ateşine odun atacak. Bunu biliyor muydun? Evet, belki de bunu biliyorsun.’ Gözünü bir an bile tutsağından ayırmadan derin düşüncelere dalarak bu sözleri ekiyor.” </p>
				<p>“Hiçbir şey anlamıyorum İvan, nedir bu?” Hep susarak dinlemiş olan Alyoşa gülümsedi. “Sonsuz bir hayal mi, yoksa ihtiyarın bir hatası mı, ya da olmayacak bir <em>qui pro quo</em><a class="si-noteref epub-type_noteref" href="#f46" id="ref_f46">46</a> mu?”</p>
				<p>“İstersen sonuncusu olsun,” diye güldü İvan, “çağdaş gerçekçilik eğer seni bu kadar şımarttıysa ve hiçbir şekilde hayal kuramıyorsan, <em>qui pro quo</em> istersin tabii, öyle olsun bakalım. Bu doğru,” diye güldü tekrar, “ihtiyar doksan yaşında ve çoktandır kafasındaki düşünceyle aklını bozmuş biri olabilir. Mahpusun kılığı da onu etkilemiş olabilir. Bütün bunlar, sonuçta basit bir sayıklama ve doksanlık bir ihtiyarın ölümünden önce daha dün ateşte yaktığı yüz tane kâfirin heyecanıyla gözüne görünmüş bir şey de olabilir. Ama ha <em>qui pro quo </em>olmuş, ha sonsuz bir hayal olmuş seninle benim için ne fark eder? Burada bütün mesele, ihtiyarı konuşturma gereğinden, bütün bu doksan yıl boyunca söyleyemediği şeyi yüksek sesle söyletmekten ibaret.”</p>
				<p>“Ya tutuklu, o da susuyor mu? Ona bakıyor ve hiçbir laf etmiyor mu?”</p>
				<p>“Evet, bütün bu gibi durumlarda da öyle olması gerekir,” diye tekrar gülmeye başladı İvan. “Daha önce söylediklerine hiçbir şey ekleme hakkına sahip olmadığını ihtiyar söylüyor O’na. Doğrusunu istersen, bence burada en azından Roma Katolikliği’nin temel özelliği söz konusudur: ‘Senin tarafından her şey babaya verildi ve şu halde her şey şimdi babanın elinde, sen artık istersen hiç gelme, hiç olmazsa zamanı gelinceye dek bir şeye karışma.’ Bu anlamda sadece konuşmakla kalmıyorlar, aynı zamanda yazıyorlar da, en azından Cizvitler böyle. Bunu onların ilahiyat bilginlerinin kitaplarında okudum. ‘Geldiğin dünyanın sırlarından birini olsun bize söyleme hakkına sahip misin?’ diye soruyor benim ihtiyar ve O’nun yerine kendisi yanıtlıyor: ‘Hayır, önceden söylediklerine hiçbir şey ekleyemeyeceğin için ve insanların elinden yeryüzünde olduğun sıralar o kadar savunduğun özgürlüğü alamayacağın için bu hakka sahip değilsin. Yeni söyleyeceğin her şey, bir mucize olarak ortaya çıkacağından insanların inanç özgürlüğüne zarar verir, insanların inanç özgürlüğü ise daha o zamanlar, yani bin beş yüz yıl önce senin için her şeyden daha değerliydi. O zamanlar sık sık ‘Sizi özgür yapmak istiyorum’ diyen sen değil miydin? Ama işte bu ‘özgür’ insanları şimdi gördün,’ diye ekliyor birden ihtiyar düşünceli bir gülümsemeyle. ‘Evet, bu iş bize pahalıya mal oldu,’ diye devam ediyor, dik dik O’na bakarak, ‘ama sonunda bu işi biz senin adına bitirdik. On beş asırdır bu özgürlük yüzünden acı çekiyorduk, ama artık bitti, hem de kesinlikle bitti. Kesinlikle bittiğine inanmıyor musun? Bana sakin sakin bakıyorsun ve hiddetlenme lütfunda bile bulunmuyorsun, öyle mi? Ama şunu bil ki, bu insanlar artık tamamen özgür olduklarına her zamankinden daha fazla inanıyorlar, oysa ki özgürlüklerini bize kendi elleriyle getirdiler ve onu uslu uslu ayaklarımızın dibine bıraktılar. Ama bunu biz yaptık, sen bunu mu istemiştin, böyle bir özgürlük müydü istediğin?’”</p>
				<p>“Yine anlamıyorum,” diye sözünü kesti Alyoşa, “alay mı ediyor?”</p>
				<p>“Hiç de değil. Özgürlük uğrunda mücadele ettikleri ve insanları mutlu etmek amacıyla böyle yaptıkları için kendisiyle övünç duyuyor. ‘Çünkü insanların mutluluğu hakkında düşünmek ancak şimdi (elbette engizisyondan bahsediyor) mümkün oldu. İnsan asi olarak yaratılmıştı; isyancılar mutlu olabilir mi? Seni uyarmışlardı,’ diyor O’na, ‘uyarılarda ve emirlerde hiçbir eksiğin yoktu, ama sen uyarıları dinlemedin, insanları mutlu edebilecek tek yolu reddettin. Neyse ki, giderken işi bize bıraktın. Sen söz vermiştin, söylediğin sözlerle insanları inandırmıştın, bize bağlama ve çözme hakkını verdin. Kuşkusuz artık bu hakkı elimizden almayı düşünemezsin. Neden bize engel olmaya geldin?’”</p>
				<p>“Demek, uyarılarda ve emirlerde hiçbir eksiği yoktu, öyle mi?” diye sordu Alyoşa.</p>
				<p>“İhtiyarın söylemesi gereken en önemli şey de bu zaten.</p>
				<p>‘Korkunç ve akıllı bir ruh, kendi kendini yok etme ve var olmama ruhu,’ diye devam ediyor ihtiyar, ‘yüce bir ruh çölde seninle konuşmuş, güya seni ‘ayarttığı’ bize de kitaplarda aktarılmıştır. Öyle mi olmuştu? Onun sana üç tane ayartıcı soru halinde sorduğu şeylerden, senin bunları reddetmenden ve kitaplarda ‘ayartma’ olarak adlandırılanlardan daha gerçek bir şey söylemek mümkün müdür? Oysaki, eğer dünyada gerçekten fırtına gibi bir mucize olmuşsa, bu mucize, o gün, bu üç ayartıcı sorunun sorulduğu gün olmuştur. Mucize bu üç sorunun ortaya atılmasındadır. Eğer sadece deneme ve örnek için korkunç ruhun bu üç sorusunun kitaplarda hiçbir iz bırakmadan kaybolup gittiğini ve bu soruları canlandırmak, tekrar kitaplara sokmak için yeniden bulmak ve yaratmak, bunun için de dünyadaki bütün bilge kişileri, yani yöneticileri, birinci sınıf din adamlarını, filozofları, şairleri bir araya getirmek ve onlara, düşünün ve bu üç soruyu bulun, ama bunlar hem olayın büyüklüğüne uygun düşsün, hem de dünyanın ve insanlığın gelecekteki tarihini üç sözcükte, sadece üç cümlede ifade edebilsin deseydik, dünyanın bir araya toplanmış bütün bu akıllı adamları, bir zamanlar çölde sana güçlü ve akıllı ruh tarafından gerçekten sorulmuş olan o üç soruya gücü ve derinliği bakımından benzeyen bir şeyler bulabilecekler miydi sanıyorsun? Artık sadece bu sorulara, yalnızca bu soruların ortaya çıkış mucizesine bakarak işinin insanın bugünkü aklıyla değil, ezeli ve mutlak aklıyla olduğunu anlamak mümkündür. Çünkü insanlığın gelecek tarihi tek bir bütün olarak bu üç soruda toplanmış ve önceden bildirilmiştir ve tüm dünyadaki insan yapısının çözümsüz bütün tarihsel çelişkilerinin bir araya geldiği üç suret ortaya çıkmıştır. Bu durum, o zamanlar henüz böylesine belli değildi, çünkü gelecek belirsizdi, ama şimdi, aradan on beş yüzyıl geçtikten sonra biz, bu üç sorudaki her şeyin onlara hiçbir şey eklenemeyecek ya da onlardan hiçbir şey çıkartılamayacak kadar iyi anlaşıldığını, bildirildiğini ve doğrulandığını görüyoruz.</p>
				<p>Kimin haklı olduğuna kendin karar ver: Sen mi, yoksa o zaman sana soru soran mı? Birinci soruyu anımsa: Harfi harfine olmasa bile anlamı şöyleydi: Sen dünyaya gitmek istiyorsun ve eli boş olarak, bir özgürlük vaadiyle gidiyorsun. İnsanlar, basit ve doğuştan terbiyesiz oldukları için özgürlüğü anlayamazlar bile, ondan korkarlar, dehşete kapılırlar, çünkü insan için ve insan toplumu için hiçbir zaman özgürlükten daha tahammül edilmez bir şey olmamıştır! Şu çıplak, kızgın çöldeki taşları görüyor musun? Onları ekmeğe dönüştür, işte o zaman insanlık, verdiğin ekmekleri elini uzatıp geri alacaksın diye karşında ebediyen tir tir titrese bile minnettar ve söz dinleyen bir sürü olarak peşinden koşacaktır. Ama sen insanı özgürlükten yoksun bırakmak istemedin ve yapılan öneriyi geri çevirdin, çünkü eğer boyun eğmek suretiyle satın alınmışsa o zaman hangi özgürlükten söz edilebilir diye düşünmüştün. İnsan sadece ekmekle yaşamaz diye cevap vermiştin, ama biliyor musun, işte bu ekmek için toprağın ruhu sana karşı ayaklanacak, seninle çarpışacak, seni yenecek ve herkes onun peşinden gidecek ve şöyle bağıracaktır: ‘Bu canavarın bir benzeri var mı, o bize göklerin ateşini vermiştir!’ Biliyor musun, yüzyıllar geçecek ve insanlık, bilgelik ve bilim ağzıyla suçun olmadığını, şu halde günahın da olmadığını, sadece ve sadece aç insanların olduğunu ilan edecektir. ‘Karınlarını doyur, ondan sonra onlardan erdem iste!’ Sana karşı isyan edenlerin ve senin tapınağını yıkanların bayrağına işte bunu yazacaklar. Tapınağının yerinde yeni bir yapı yükselecek, aynen önceki gibi tamamlanmamış bile olsa yeniden korkunç bir Babil Kulesi dikilecek. Ama yine de sen bu yeni kuleden kurtulabilir ve insanların acılarını bin yıl azaltabilirdin, çünkü senin kulen yüzünden bin yıl acı çektikten sonra nasıl olsa bize geleceklerdi! Onlar, o zaman bizi yerin altındaki gizli galerilerde arayacaklar (çünkü tekrar kovulmuş ve acı çekiyor olacağız), bizi bulacaklar ve bize bağırmaya başlayacaklar: ‘Karnımızı doyurun, çünkü bize göklerden ateşi getirmeyi vaat edenler onu vermediler.’ İşte o zaman artık onların kulesini de tamamlayacağız, çünkü kim onların karnını doyuruyorsa kulenin yapımını da o bitirecektir. Sadece senin adına karınlarını doyuracağız ve senin adına yalan söyleyeceğiz. Onlar biz olmadan asla va asla kendilerini doyuramazlar! Özgür kaldıkları sürece hiçbir bilim onlara ekmek vermeyecek, ama özgürlüklerini ayaklarımızın altına sermeleri ve ‘En iyisi bizi köleleştirin, ama karnımızı doyurun’ demeleriyle iş bitecek. Özgürlük ve herkes için bol ekmeğin bir arada düşünülemeyeceğini, çünkü asla ve asla bunları kendi aralarında paylaşamayacaklarını sonunda anlayacaklar! Güçsüz, ahlaksız, önemsiz ve isyancı oldukları için hiçbir zaman özgür olamayacaklarına inanacaklardır. Sen onlara göklerin ekmeğini vaat ettin, ama bir kere daha tekrarlıyorum, senin bu ekmeğin, zayıf, ezelden beri ahlaksız ve adi olan insan soyunun gözünde dünya ekmeğiyle kıyaslanabilir mi? Eğer gökyüzünün ekmeği için binler ve on binler senin peşinden gelecek olursa, göklerin ekmeği uğruna yeryüzü ekmeğini önemsiz sayabilecek durumda olmayan milyonlara, yüz milyonlara ne olacak? Ya da senin için sadece on binlerce yüce ve güçlü insan değerli de geri kalan milyonlar, denizdeki kum tanesi kadar çok olan zayıf, ama seni seven insanlar sadece ve sadece yüce ve güçlü olanlar için malzeme olmak zorunda mı kalacak? Hayır, bizim için zayıflar da değerlidir. Onlar ahlaksız ve isyancıdır, ama sonunda onlar da uslanacaklardır. Bize hayran olacaklar ve onların başında durarak özgürlüklerini taşımaya razı olduğumuz ve onlara hükmettiğimiz için bizi Tanrı yerine koyacaklardır; özgür olmak onlara sonunda bu derece korkunç gelecektir! Ama biz, sana boyun eğdiğimizi ve senin adına hükmettiğimizi söyleyeceğiz. Onları bir kere daha aldatacağız, çünkü seni yanımıza yaklaştırmayacağız. Yalan söylemek zorunda kalacağımızdan bu aldatmaca bizim için bir ıstırap olacak. İşte çölde sorulan birinci sorunun ve her şeyden üstün tuttuğun özgürlük adına reddettiğin şeyin anlamı buydu. Oysaki, bu soruda dünyanın en büyük sırrı yatıyordu. ‘Ekmeği’ kabul edip gerek tek tek insanların, gerekse tüm insanlığın bir arada ortak ve ezeli bir sıkıntısına, ‘Kimin önünde eğilmek gerekir?’ sorusuna yanıt vermiş olurdun. İnsanoğlu için özgürlüğünü kazandıktan sonra önünde eğileceği kişiyi bulmaktan daha sürekli ve daha büyük bir tasa yoktur. Ama insanoğlu, bütün insanların hep birden önünde eğilmeye razı olacakları derecede tartışmasız birini arıyor. Çünkü bu zavallı mahlukların kaygısı, sadece benim ya da bir başkasının önünde eğilmekten ziyade, herkesin inandığı ve önünde eğildiği ve mutlaka <em>hep birlikte </em>eğildiği birini bulmaktır. İşte bu<em> ortaklaşa</em> eğilme gereksinimi, tek tek her bir insanın ve bir bütün olarak insanlığın yüzyıllardır en önemli ıstırabıdır. Hep birlikte eğilmek yüzünden birbirlerini kılıçtan geçirdiler. tanrılar yarattılar ve birbirlerine ‘Kendi tanrılarınızı bırakın ve bizimkilere saygı gösterin, yoksa sizi de, tanrılarınızı da yok ederiz!’ dediler. Dünyanın sonuna kadar, hatta dünyadan Tanrıların da yok olup gideceği zamanlarda bile bu böyle olacak: Sonunda putların önünde diz çökecekler. İnsan doğasının bu en önemli sırrını sen biliyordun, bilmemene imkân yoktu, ama seni, herkesi senin önünde tartışmasız eğilmek zorunda bırakmak için sana önerilmiş olan tek, mutlak bayrağı, dünya ekmeği bayrağını geri çevirdin, hem de özgürlük ve göklerin ekmeği adına geri çevirdin. Daha sonra yaptıklarına da bir göz at. Her şey yine özgürlük adına! Sana derim ki, insanın, yani bu mutsuz yaratığın doğarken elinde bulunan özgürlüğü armağan edebileceği birini bulmaktan daha büyük bir derdi yoktur. Ama insanların özgürlüğünü ancak onların vicdanını rahatlatan biri ele geçirebilir. Ekmekle sana tartışmasız bir bayrak verilmişti: Ekmeği ver, insanlar önünde eğilsin, çünkü ekmekten daha kesin hiçbir şey yoktur. Ama eğer aynı zamanda başka biri de onun vicdanını senden habersiz ele geçirmişse işte o zaman senin ekmeğini bile fırlatıp atar ve vicdanını çelen bu adamın peşinden gider. Bu konuda haklıydın. Çünkü insan yaşamının sırrı sadece yaşamakta değil, ne için yaşadığındadır. İnsan ne için yaşadığı konusunda kesin bir düşüncesi olmadan yaşamaya razı olmaz ve çevresi ekmekle dolu da olsa dünyada kalmaktansa kendisini yok eder. Bu böyleydi, ama bak sonuçta ne oldu: İnsanların özgürlüğünü ele geçirmek yerine sen tuttun onların özgürlüğünü daha da artırdın! Yoksa bir insan için huzurun ve hatta ölümün bile iyiyi ve kötüyü ayırt etmede özgür seçimden daha değerli olduğunu unuttun mu? İnsan için vicdanının özgürlüğünden daha cezbedici bir şey yoktur, ama bundan daha acı verici bir şey de yoktur. İnsanların vicdanını ebediyen rahatlatmak için kesin esaslar yerine sen tuttun alışılmamış, varsayımsal ve belirsiz ne varsa onu aldın, insanların yapabilecekleri şeyleri aldın, bu yüzden de onları hiç sevmiyormuş gibi davrandın, hem de bunu yapan kimdi, onların uğruna hayatını vermeye gelmiş biri! İnsanın özgürlüğünü ele geçirmek yerine sen bu özgürlüğü çoğalttın ve özgürlüğün acılarıyla insanın manevi hükümdarlığını ebediyen ezdin. Senin tarafından baştan çıkartılmış ve büyülenmiş olarak peşinden özgürce gelmesi için insanın sevgisini istedin. Eski sert yasanın yerine, insan, sadece karşısında duran senin tasvirine bakarak neyin iyi, neyin kötü olduğuna artık kendisi özgür yüreğiyle karar vermeliydi, ancak eğer seçme özgürlüğü gibi korkunç bir yükün altında ezilirse en sonunda senin tasvirini de, senin gerçeğini de reddedeceğini ve hatta çürüteceğini hiç düşünmedin mi? Sonunda gerçeğin sende olmadığını, çünkü onlara bu kadar dert ve çözümsüz sorun bırakarak senin bu yaptığından daha büyük bir karışıklık ve azap içinde bırakılmalarının mümkün olmadığını haykıracaklardır. Böylece hükümdarlığının yıkılmasına sen kendin sebep oldun, bu konuda daha fazla hiç kimseyi suçlama. Oysa sana ne teklif edilmişti? Bu zayıf isyancıların mutlulukları için onların vicdanını ilelebet yenebilecek ve esir alabilecek yalnızca üç kuvvet vardır dünyada. Bunlar, mucize, sır ve otoritedir. Sen üçünü de reddettin ve buna kendin örnek oldun. Korkunç ve akıllı ruh seni tapınağın tepesine çıkarıp sana ‘Eğer Tanrı’nın oğlu olup olmadığını öğrenmek istiyorsan aşağı atla, çünkü bunun için kitapta melekler onu yakalayıp taşırlar, ne düşer, ne de yaralanır denmiştir. Tanrı’nın oğlu olup olmadığını o zaman öğrenirsin ve babana olan inancını da o zaman kanıtlamış olursun’ dediğinde sen dinleyip öneriyi reddetmiş, buna kendini kaptırmamış ve aşağı atlamamıştın. Kuşkusuz sen Tanrı gibi gururlu ve mükemmel davranmıştın, ama ya insanlar, bu isyan eden zayıf kabile, onlar da Tanrı mı? Ancak bu adımı attıktan, aşağıya atlama hareketini yaptıktan sonra Tanrı’yı aldatmış olacağını, ona olan bütün inancını yitirebileceğini, kurtarmaya geldiğin yeryüzüne çarpıp parçalanabileceğini, seni kandırmış olan akıllı ruhun sevineceğini hemen anlamıştın. Ama tekrarlıyorum, senin gibi kaç kişi var? Acaba sen, insanların da benzer bir ayartmanın etkisi altına girebileceğini bir an olsun mümkün görebilir miydin? İnsan doğası mucizeyi reddedecek ve yaşamın böyle korkunç anlarında, en korkunç ve acı veren en temel manevi sorunlarıyla karşı karşıya kaldığı böylesi anlarda sadece yüreğinin özgür kararıyla yetinecek şekilde mi yaratılmıştır? Kahramanlığının kitaplarda korunacağını, zamanın derinliklerine ve dünyanın en son sınırlarına kadar ulaşacağını biliyordun ve insanın da seni izleyerek mucizeye gerek duymadan Tanrı’yla yetineceğine güveniyordun. Ama insanın mucizeyi reddeder etmez Tanrı’yı da hemen reddedeceğini, çünkü insanın bir Tanrı’dan ziyade mucize aradığını bilmiyordun. Ve insan mucizesiz kalamayacağı için kendisine yeni mucizeler, artık kendisine ait olan mucizeler yaratacak ve üfürükçülerin mucizesi, kocakarıların büyüsü önünde eğilecektir, üstelik yüz kere isyancı, zındık ve tanrısız da olsa bunu yapacaktır. ‘Çarmıhtan in, Sen olduğuna inanalım’ diyerek seni kızdırıp bağırdıkları zaman çarmıhtan inmedin. İnmedin, çünkü insanı bir kere daha bir mucizeyle esir etmek istemedin ve mucizeye dayanan bir inanç değil, özgür bir inanç olsun istedin. Bir kölenin kendisini ebediyen korkutmuş olan güç karşısında duyduğu kölece hayranlıkları değil, özgür sevgiyi istiyordun. Ama burada da insanlar hakkında son derece yüksek hükümler verdin, çünkü onlar isyancı olarak yaratılmış olsalar da kesinlikle köleydiler. Etrafına bak ve hükmünü ver, on beş asır geçmiş aradan, gel onlara bir bak: Hangisini kendi düzeyine yükselttin? Yemin ederim, insan senin zannettiğinden daha zayıf ve daha alçak yaratılmıştır! Senin yaptığını o yapabilir mi? Ona bu kadar saygı göstererek ona acımaktan vazgeçmiş gibi davrandın, çünkü ondan çok fazla şey istiyordun; bunu yapan da kimdi? Onu kendinden daha çok seven biri! Ona daha az saygı göstererek ondan daha az şey isteyebilirdin. Bu da onun sırtındaki yükü hafifleteceğinden sevgiye daha yakın olurdu. İnsan zayıf ve alçaktır. Şimdi her yerde iktidarımıza karşı ayaklansa ve ayaklandığı için çalım satsa ne olur? Bu küçük bir çocuğun, bir okul çocuğunun çalımı kadardır. Sınıfta ayaklanan ve öğretmenlerini sınıftan kovan küçük çocuklardır bunlar. Ama çocukların taşkınlığının da sonu gelecek, bu taşkınlık onlara pahalıya mal olacak. Mabetleri yıkacak ve dünyayı kana bulayacaklar. Ama sonunda bu aptal çocuklar, isyancı olsalar da, kendi isyanlarına bile dayanamayan zayıf isyancılar olduklarını anlayacaklar. Aptal gözyaşlarıyla acı acı ağlarken nihayet, kendilerini isyancı olarak yaratanın hiç kuşkusuz kendileriyle alay etmek istediğinin bilincine varacaklar. Bunu umutsuzluk içinde söyleyecekler ve söyledikleri sözler küfür olacak, insan doğası küfürü kaldırmadığı için daha da mutsuz olacaklar ve eninde sonunda insan doğası küfürün öcünü alacak. Demek ki, huzursuzluk, ruhsal karışıklık ve mutsuzluk, senin onların özgürlüğü uğruna onca çektiklerinden sonra şimdi insanın kısmetine düşene bak! Senin yüce peygamberin gördüğü hayalde ve düşte ölümden sonra ilk dirilişin tüm iştirakçilerini gördüğünü ve onların her kuşaktan on ikişer bin kişi olduğunu söylüyor. Ama eğer sayıları o kadarsa, onlar da sanki insan değil Tanrı’dır. Senin çarmıhına katlandılar, onlarca yıl çekirge ve kök yiyerek kurak ve kızgın çöle dayandılar ve artık, elbette ki, bu özgürlük çocuklarını, onların senin adına özgürce verdikleri muhteşem kurbanları gururla gösterebilirsin. Ama unutma, onlar Tanrı bile olsalar topu topu birkaç bin kişidirler, ya geri kalanlar? Güçlülerin katlandıklarına katlanamayan geri kalan zayıf insanların suçu nedir? Bu kadar müthiş yetenekleri olmayan zayıf bir ruhun suçu nedir? Sahiden sadece seçilmişlere ve seçilmişler için mi geldin? Ama eğer öyleyse bunda bir esrar var ve biz bu esrarı anlayamıyoruz demektir. Eğer bir sır varsa o zaman da biz bu sırrı yaymakta ve onların yüreklerinin özgür kararının ve sevginin değil, vicdanlarına aldırış bile etmeden körü körüne boyun eğmek zorunda oldukları bu sırrın önemli olduğunu öğretmekte haklıydık. Biz de öyle yaptık. Senin kahramanca hareketinde düzeltmeler yaptık ve onu <em>mucize, sır ve otoriteye </em>dayandırdık. Yeniden onları bir sürü gibi güttüğümüz ve yüreklerinden onlara bu derece büyük acılar vermiş olan korkunç armağanı çekip aldığımız için insanlar da sevindiler. Bunu öğretirken ve bunları yaparken haklı değil miydik söyle! Onun güçsüzlüğüne bu derece alçak gönüllülükle anlayış göstermişken, onun yükünü sevgiyle hafifletmişken ve onun güçsüz yaradılışını ve hatta bizim iznimizle de olsa günahlarını bile hoş görmüşken insanlığı sevmediğimiz söylenebilir mi acaba? Ne diye şimdi bize engel olmaya geldin? Ve niye bana bir şey söylemeden tatlı, içten bakışlarla bakıyorsun? Bana öfkelen, senin sevgini istemiyorum, çünkü seni sevmiyorum. Ne diye senden saklayayım? Yoksa kiminle konuştuğumu bilmiyor muyum? Sana söyleyeceklerimi sen de biliyorsun, bunu gözlerinden okuyorum. Sırrımızı senden saklayan ben miyim? Belki de bu sırrı benim ağzımdan duymak istiyorsun, dinle o zaman: Biz <em>seninle</em> değil, <em>onunlayız</em>, işte bizim sırrımız! Çoktandır seninle değil, sekiz asırdır<em> onunlayız</em>. Senin öfkeyle geri çevirdiğin şeyi, yeryüzünün bütün krallıklarını sana gösterdikten sonra sana teklif ettiği son armağanı ondan aldığımızdan bu yana tam sekiz yüzyıl geçti: Ondan Roma’yı ve imparatorun kılıcını aldık ve şu ana kadar işimizi tam bir sonuca henüz ulaştıramasak da kendimizi yeryüzünün tek hükümdarı ilan ettik. Peki, kim suçlu? Bu mesele hâlâ başlangıç noktasında, ama bir kere başlamış bulunuyor. Sonuçlanmasına daha çok zaman var ve dünya daha çok acılar çekecek. Ama biz başarıya ulaşacağız ve imparator olarak kalacağız. Tüm dünyadaki insanların mutluluğunu da artık o zaman düşüneceğiz. Oysa ki, sen daha o zaman imparatorun kılıcını alabilirdin. Bu sonuncu armağanı neden geri çevirdin? Kudretli ruhun bu üçüncü öğüdünü kabul etmiş olsaydın insanoğlunun dünyada aradığı her şeyi, yani kimin önünde eğileceğini, vicdanını kime teslim edeceğini ve nihayet dünya çapında bir birlik gereksinmesi, insanın üçüncü ve sonuncu ıstırabı olduğu için tartışmalardan uzak, ortaklaşa kabul edilecek bir karınca yuvasında herkesle ne şekilde birleşeceğini halletmiş olurdun. İnsanlık her zaman her şeyini dünya çapında kurmak istemiştir. Yüce tarihlere sahip pek çok büyük halk vardı, ama bu halklar yüceldikçe mutsuz oldular, çünkü diğerlerinden daha güçlü olanlar insanları dünya ölçüsünde birleştirmek gerektiğini anlamışlardı. Büyük fatihler, Timur’lar, Cengiz Han’lar tüm âlemi ele geçirmek arzusuyla dünyada kasırga gibi estiler, ama onlar bilinçsiz de olsa insanlığın evrensel ve genel olarak birleşmesi gerektiği yolundaki aynı düşünceyi ifade ettiler. Dünyayı ve imparatorun erguvan renkli pelerinini kabul etseydin dünya hükümdarlığını kurmuş ve dünyaya huzur getirmiş olurdun. Çünkü insanların vicdanına sahip olan ve onların ekmeğini elinde tutanlardan başka kim onlara sahip olabilir? Biz de imparatorun kılıcını aldık, aldıktan sonra da pek tabii ki seni inkâr ettik ve <em>O’nun</em> peşinden gittik. Özgür aklın, bilimin ve yamyamlığın rezaletleriyle dolu daha pek çok asır geçecek, çünkü kendi Babil Kulelerini biz olmadan yükseltmeye başladıktan sonra yamyamlığa son verecekler. Ama o zaman da canavar sürüne sürüne bize gelecek, ayaklarımızı yalayacak ve gözlerinden akıttığı kanlı gözyaşlarıyla ayaklarımızı ıslatacak. Canavarın üzerine oturup kadeh kaldıracağız ve kadehin üzerinde ‘Sır!’ yazacak. İşte ancak o zaman insanlar için huzur ve mutluluk hükümdarlığı başlamış olacak. Sen seçilmişlerinle gurur duyuyorsun, ama senin elinde sadece seçilmişler var, oysa biz herkesi huzura kavuşturacağız. Dahası da var: Senin bu seçilmişlerin, seçilmiş olabilen güçlülerin pek çoğu seni beklerken sonunda yoruldular, ruhlarının gücünü ve yüreklerinin ateşini başka bir alana taşıdılar ve hâlâ da taşıyorlar. En sonunda da senin <em>özgürlük</em> bayrağını sana karşı kaldıracaklar. Oysa bu bayrağı sen kendin dikmiştin. Bizde ise herkes mutlu olacak, senin verdiğin özgürlük içinde her tarafta yaptığı gibi artık isyan etmeyecek ve birbirini öldürmeyecek. Onları, ancak bizim için özgürlüklerinden vazgeçtikleri ve önümüzde eğildikleri zaman özgür olacaklarına inandıracağız. Peki, doğru mu, yoksa yalan mı söylemiş olacağız? Senin verdiğin özgürlüğün onları nasıl kölelik ve karışıklık korkularına götürdüğünü anımsayacakları için haklı olduğumuza kendiliklerinden inanacaklardır. Özgürlük, özgür akıl ve bilim onları öyle labirentlere sokacak ve öyle mucizelerle ve çözümü olanaksız sırlarla karşı karşıya bırakacak ki, içlerinden bazıları, boyun eğmeyenler ve acımasızlar kendi kendilerini öldürecekler, diğerleri, boyun eğmeyen, ama gücü de az olanlar birbirlerini öldürecekler, geri kalan zayıf ve mutsuz üçüncüler ise sürünerek ayaklarımıza kadar gelip bize şöyle seslenecekler: ‘Evet, siz haklıydınız, onun sırrına tek siz sahipsiniz ve biz size geri dönüyoruz, bizi kendimizden kurtarın.’ Ekmeklerini bizden alırken, bizim, onların ekmeklerini, kendi elleriyle yaptıkları ekmeklerini hiçbir mucize olmaksızın onlara dağıtmak için ellerinden aldığımızı elbette ki açıkça görecekler, taşları ekmek haline dönüştürmediğimizi bilecekler, ama aslında ekmekten daha çok, bu ekmeği bizim elimizden aldıkları için sevinecekler! Çünkü bizden önce kendi kazandıkları bu ekmeklerin ellerinde yalnızca taşa dönüştüğünü, bize geri döndükleri zaman ise taşların ellerinde ekmek haline geldiğini son derece iyi anlayacaklar. Ebediyen boyun eğmenin ne demek olduğunu çok iyi değerlendirecekler! Ve insanlar bunu anlamadıkları sürece de mutsuz olacaklar. İnsanların bu durumu anlamamasına en çok kim hizmet etti söylesene. Sürüyü kim parçaladı ve bilinmeyen yollara dağıttı? Ama sürü tekrar toplanacak ve artık kesin olarak boyun eğecek. O zaman biz onlara sessiz, sakin bir mutluluk, yaradılışlarına uygun, zayıf varlıklara özgü mutluluğu vereceğiz. Nihayet onları kibirlenmemeleri gerektiğine inandıracağız, çünkü sen onları yüceltmiş ve böylelikle gururlanmayı öğretmiştin; onlara zayıf olduklarını, yalnızca zavallı birer çocuk olduklarını, ama çocuk mutluluğunun her şeyden daha büyük olduğunu göstereceğiz. Bize ürkerek bakmaya ve anasına sokulan kuş yavruları gibi bize sokulmaya başlayacaklar. Şaşıracaklar, bizden korkacaklar ve böyle kalabalık, azgın bir sürüyü derleyip toparlayabilecek kadar güçlü ve akıllı olduğumuz için hayranlık duyacaklar. Öfkemiz karşısında dermansız dermansız titreyecekler, akıllarını kaçıracaklar, çocuklar ve kadınlar gibi gözleri yaşaracak, ama bizim bir işaretimiz üzerine kolayca neşeye ve kahkahaya, parlak bir sevince, mutlu bir çocuk şarkısına geçiverecekler. Evet, onları çalışmaya zorlayacağız, ama işten boş kalan saatlerinde onlara içinde çocuk şarkıları, çocuk korosu, masum dansları olan bir çocuk oyununa benzeyen bir yaşam kuracağız. Günahlarını da hoş göreceğiz. Onlar zayıf ve güçsüzdür. Günah işlemelerine izin verdiğimiz için bizi çocuklar gibi sevecekler. Onlara bizim iznimizle işlenmiş olduktan sonra her günahın bedelinin ödeneceğini söyleyeceğiz; onları sevdiğimiz için günah işlemelerine izin vereceğiz, bu günahların cezasını da eh ne yapalım biz üzerimize alacağız. Üzerimize alacağız, ama Tanrı’nın önünde günahlarını üstlenen iyilikseverler olarak onlar da bize tapacaklar. Ve bizden gizledikleri hiçbir sırları olmayacak. Karılarıyla ve sevgilileriyle yaşamalarına, çocuk sahibi olmalarına izin vereceğiz veya yasaklayacağız –her şeye onların söz dinledikleri ölçüde karar verilecek– ve onlar neşeyle ve sevinçle önümüzde eğilecekler. Vicdanlarının en acı veren sırlarını, her şeyi, her şeyi bize açacaklar ve biz her şeyi çözümleyeceğiz, onları kişisel ve özgür karar vermek gibi büyük bir tasadan ve korkunç bir eziyetten kurtardığı için kararımıza sevinerek inanacaklar. Başlarındaki yüz binlerce yönetici dışında herkes, milyonlarca insan mutlu olacak. Çünkü sadece biz, sırrı koruyan bizler, yalnızca biz mutsuz olacağız. Milyonlarca mutlu çocuk ve bu kahrolası iyiyi ve kötüyü ayırma işini üzerine almış olan yüz binlerce cefakâr olacak. Onlar sessizce ölecekler, senin adına sessizce sönüp gidecekler ve öteki dünyada da sadece ölümle karşılaşacaklar. Ancak biz sırrı saklayacağız ve onların mutluluğu için göksel ve ebedi bir ödülle gönüllerini çeleceğiz. Çünkü eğer öteki dünyada bir şey varsa, bu elbette ki, onlar gibiler için değildir. Tekrar geleceğini ve tekrar zafer kazanacağını, kendi seçilmişlerinle, gururlu ve güçlülerinle geleceğini söylüyor ve bu konuda kehanette bulunuyorlar, ama biz de onların yalnızca kendilerini kurtardıklarını, bizim ise herkesi kurtardığımızı söyleyeceğiz. Bir vahşi hayvanın üzerinde oturan ve elinde <em>sırrı</em> tutan rezil bir kadın olacağını, zayıfların yine ayaklanacağını, kadının erguvan renkli pelerinini yırtacaklarını ve onun ‘iğrenç’ vücudunu çırılçıplak bırakacaklarını söylüyorlar. Ama o zaman ben ayağa kalkacağım ve sana günahı tanımayan milyarlarca mutlu çocuk göstereceğim. Ve biz, onların mutluluğu için günahlarını üzerimize alan bizler, senin karşına geçip şöyle diyeceğiz: ‘Eğer yapabilirsen bizi yargıla.’ Senden korkmadığımı bil. Şunu da bil ki, ben de çöldeydim, ben de çekirge ve köklerle beslendim, senin insanlar için uygun gördüğün özgürlüğü ben de onayladım, ‘sayıyı artırmak’ aşkıyla ben de senin güçlü seçilmişlerinin arasına girmeye hazırdım. Ama kendime geldim ve çılgınlığa hizmet etmek istemedim. Geri döndüm ve <em>senin atılımında </em>düzeltmeler yapanların sürüsüne katıldım. Gururlulardan kaçtım ve mazlumların mutluluğu için bu mazlumlara geri döndüm. Sana söylediğim şey olacak ve hükümdarlığımız kurulacak. Sana bir kez daha tekrarlıyorum, bize engel olmak amacıyla geldiğin için yeni yakacağım ateşe benim ilk işaretimle kızgın kömürler atmaya hazır uysal sürüyü yarın göreceksin. Çünkü eğer ateşimize herkesten çok hizmet etmiş olan biri varsa o sensin. Yarın seni yakacağım. <em>Dixi.</em><a class="si-noteref epub-type_noteref" href="#f47" id="ref_f47">47</a>”</p>
				<p>İvan durdu. Konuşurken heyecanlanmıştı ve hevesle konuşuyordu; sözünü bitirdiğinde ise birden gülümsedi.</p>
				<p>Onu hiç ağzını açmadan dinleyen, son derece heyecanlanarak pek çok kez ağabeyinin sözünü kesmeyi deneyen, ama görünüşe bakılırsa kendisini tutmuş olan Alyoşa, aniden konuşmaya başladı. Sanki yerinden kurtulmuş ve fırlamıştı.</p>
				<p>“Ama... bu saçmalık!” diye bağırdı kızararak. Manzumen İsa’ya bir övgü, senin istediğin gibi bir yergi değil ki... Hem özgürlük konusunda ona kim inanır? Özgürlüğü öyle mi anlamak gerekir! Ortodokslukta anlayış farklı... Bu Roma anlayışı, hem Roma her şey demek değil ki. Bu doğru değil –bunlar Katolikliğin en kötüleri, engizisyoncular, Cizvitler!.. Hem senin şu engizisyon yargıcı gibi hayali bir kişi asla olamaz. Üzerine aldığı günahlar neler? İnsanların mutluluğu için bir tür laneti üzerlerine alan bu sır taşıyıcıları da kim böyle? Ne zaman görülmüşler? Biz Cizvitleri biliyoruz, haklarında kötü şeyler söyleniyor, ama bakalım senin anlattığın gibiler mi? Hiç de öyle değiller... Onlar sadece başında Roma’nın birinci papazı olarak imparatorun bulunduğu Roma ordusu, yani gelecekteki dünya imparatorluğunun ordusudur... İşte idealleri, ama ne sırları, ne de ulvi bir özlemleri vardır... En basitinden bir iktidar isteği, kirli dünya nimetlerini elde etme isteği... tıpkı gelecekteki kölelik hukuku gibi. Böylece toprak ağası olmak arzusundalar... İşte hepsi bu. Belki de Tanrı’ya bile inanmıyorlar. Senin cefakâr engizisyon yargıcı sadece bir hayal...”</p>
				<p>“Evet, dur, dur,” diye güldü İvan, “amma da heyecanlandın. Hayal diyorsan öyle olsun! Elbette bir hayal. Ama izninle, aslında sen son yüzyıllardaki bütün Katolik hareketin gerçekte sadece kirli nimetler elde etmek için bir iktidar arzusu olduğunu mu düşünüyorsun? Yoksa sana bunları öğreten Peder Paisiy mi?”</p>
				<p>“Hayır, hayır, tam tersine Peder Paisiy bir keresinde seninkine benzer bir şey söylemişti, ama tabii senin söylediğini değil, hiç değil,” diye birden hatırladı Alyoşa.</p>
				<p>“Senin şu ‘hiç değil’ sözüne rağmen önemli bir haber bu. Sana sorarım: Neden senin şu Cizvitler ve engizisyoncular sırf maddi nimetler için birleşmiş olsunlar? Neden bunların arasında bir tane bile çok büyük acı çeken ve insanlığı seven bir çilekeşe rastlanamasın? Farzet ki, sadece maddi ve kirli nimetler isteyen bütün bu insanların içinden bir tanecik olsun benim ihtiyar engizisyon yargıcım gibi biri çıksın. Bu adam çölde köklerle karnını doyurmuş ve kendisini özgür ve mükemmel hale getirmek amacıyla vücuduna üstün gelmeye çabalarken cinnet geçirmiş olsun, ama bu arada da yaşamı boyunca insanlığı sevmiş birisi olsun. Birdenbire gözü açılıversin ve Tanrı’nın geri kalan milyonlarca varlığının sırf alay olsun diye yaratılmış olduğuna, bu varlıkların ellerindeki özgürlükle başa çıkamayacaklarına, bu zavallı isyancıların arasından hiçbir zaman kuleyi tamamlayabilecek babayiğitlerin çıkmayacağına ve yüce ideal sahibinin kafasındaki uyumlu düzen hayalini böylesi herifler için kurmadığına inanmak için iradesini mükemmelleştirmek gibi bir ahlaki mutluluğun hiç de o kadar önemli olmadığını görüversin. İşte bütün bunları anladıktan sonra o geri dönmüş ve... akıllı insanlara katılmıştır. Acaba böyle olamaz mıydı?” </p>
				<p>“Kime, hangi akıllı insanlara katıldı?” Hemen hemen bir taşkınlık içinde haykırdı Alyoşa. “Onların hiçbirinde böyle bir akıl ve böyle bir sır yoktur ki... Onların bütün sırrı olsa olsa tanrısızlıktır. Senin engizisyon yargıcı Tanrı’ya inanmıyor, işte onun bütün sırrı bu!”</p>
				<p>“Öyle de olsa ne olur yani! Sonunda sen de keşfettin. Gerçekten öyle, gerçekten de bütün sır bunda, ama onun gibi, bütün yaşamını kahramanlık uğruna çölde öldürmüş ve insanlığa duyduğu sevgiden şifa bulmamış biri için de olsa bu, ıstırap değil de nedir? Hayatının son günlerinde o, zayıf insanların tahammül edilebilir düzeni içinde ‘alay etmek’ için yaratılmış olan kusurlu deneme yaratıklarının ancak yüce korkunç ruhun öğütleriyle bir parça olsun düzene sokulabileceğine inanıyor. Ve böylece akıllı ruhun, korkunç ölüm ve yıkım ruhunun talimatına uyarak yürümek gerektiğini, bunun için de yalanı ve aldatmacayı kabul etmek ve insanları bile bile ölüme ve yıkıma götürmek gerektiğini, bundan başka nereye götürüldüklerini hiçbir şekilde fark etmemeleri ve bu zavallı körlerin hiç olmazsa yolda olsun kendilerini mutlu saymaları için bütün yol boyunca onları aldatmak gerektiğini görüyor. Ve sakın unutma, bu aldatmaca, ihtiyarın bütün hayatı boyunca ihtirasla inanmış olduğu bir ideal adına yapılıyor! Bu, bir felaket değil de nedir? Ve eğer ‘sadece kirli nimetler için iktidara geçmeye can atan’ bu ordunun başında böyle birisi bulunmuş olsa, işte o zaman sonucun trajedi olması için böylesi bir tek insan yeterli olmaz mı? Bunun yanı sıra, böyle birinin başta bulunması, Roma’nın bütün ordularıyla ve Cizvitlerle ilgili meselesindeki gerçek düşüncenin, bu meselenin en yüksek düşüncesinin ortaya çıkması için de yeterlidir. Sana açık açık söylüyorum, bu tek adamın, bu hareketin başında bulunanlar arasında asla ahlakça düşük biri olmadığına kesinlikle eminim. Kim bilir, bu tek adamlardan Roma’nın birinci sınıf din adamları arasında da vardı belki. Kim bilir belki de insanlığı bu derece inatla ve bu derece kendine özgü bir biçimde seven bu kahrolası ihtiyar, böyle kendisine benzer pek çok ihtiyardan oluşan koca bir kümenin içinde, hem de hiç raslantısal olmayan, tam aksine bir uzlaşma sonucunda, sırrın korunması için, mutsuz ve zayıf insanları mutlu edebilmek amacıyla sırrın bu mutsuz ve zayıf insanlardan saklanması için çok çok eskiden kurulmuş bir gizli birliğin içinde hâlâ varlığını sürdürmektedir. Bu, mutlaka böyledir, zaten de böyle olmalıdır. Hatta masonların da onların temelini oluşturan tıpkı buna benzer bir sırları olduğunu hayal eder gibiyim, çünkü Katolikler masonlardan öyle nefret ediyorlar ki, onları rakip olarak görüyorlar, düşünce birliğinin parçalanma nedeni sayıyorlar. Oysa ki, tek bir sürü olmalı ve başında bir tek çoban bulunmalıdır... Bununla birlikte düşüncemi savunurken senin eleştirine tahammül edemeyen bir yazar görüntüsü veriyorum. Bu konuda bu kadar laf yeter.”</p>
				<p>“Belki sen de masonsun!” diye ansızın ağzından kaçırdı Alyoşa. “Tanrı’ya inanmıyorsun,” diye ekledi, ama bunu son derece büyük bir saygıyla söylemişti. Üstelik ağabeyi ona alay ederek bakıyormuş gibi geldi. “Şiirin nasıl bitiyor?” diye sordu birden yere bakarak. “Yoksa bitti mi?”</p>
				<p>“Şöyle bitirmek istiyordum: Engizisyon yargıcı susar ve tutsağının kendisine yanıt vermesi için biraz bekler. Karşısındakinin konuşmaması ağırına gitmektedir. Mahpusun doğruca gözlerine bakarak ve besbelli hiç itiraz etmek istemeden kendisini içtenlikle ve sessizce sürekli olarak dinlediğini görmüştür. İhtiyar, acı ve korkunç da olsa onun kendisine bir şey söylemesini istemiştir. Ama o, hiç ağzını açmadan ihtiyara yaklaşır ve onu, doksanlık kanı çekilmiş dudaklarından sessizce öper. İşte bütün yanıtı budur. İhtiyar titrer. Dudaklarının kenarlarında bir kıpırtı olmuştur; kapıya doğru gider, kapıyı açar ve şöyle der: ‘Git ve bir daha gelme... hiç gelme... hiçbir zaman, hiçbir zaman!’ Ve onu ‘şehrin karanlık sokaklarına’ çıkartır. Mahpus gider...”</p>
				<p>“Ya ihtiyar?”</p>
				<p>“Öpücük onun yüreğini yakar, ama ihtiyar düşüncesini değiştirmez.”</p>
				<p>“Sen de, sen de onunla birlikte misin?” diye acıyla haykırdı Alyoşa. İvan gülmeye başladı.</p>
				<p>“Zaten bu bir saçmalık Alyoşa, bu, hiçbir zaman iki satır şiir yazmamış ahmak bir öğrencinin ahmakça bir şiiri sadece. Niye bu kadar ciddiye alıyorsun ki? O’nun atılımında düzeltmeler yapan insanların arasına katılmak için şimdi dosdoğru oraya, Cizvitlere gideceğimi düşünüyor olmayasın sakın? Aman Tanrım, bana ne bundan! Sana söylemiştim: Hele bir otuzumu bulayım, o zaman kadehimi yere çalarım!”</p>
				<p>“Ya yapışkan yapraklar, değerli mezarlar, ya mavi gökyüzü, ya sevdiğin kadın! Nasıl yaşayacaksın, onları nasıl seveceksin?” kederle haykırdı Alyoşa. “Göğsünün ve kafanın içindeki böyle bir cehennemle bu mümkün mü? Hayır, sen ona katılmak için gideceksin... eğer bunu yapmazsan dayanamayıp kendi kendini öldüreceksin!”</p>
				<p>“Her şeye dayanacak öyle bir güç var!” dedi İvan soğuk bir gülümsemeyle.</p>
				<p>“Hangi güç?”</p>
				<p>“Karamazov gücü... alçak Karamazov gücü.”</p>
				<p>“Bu, sefahata gömülmek, ruhunu ahlak bozukluğu içinde boğmak demektir, öyle değil mi?”</p>
				<p>“Belki de bu... yalnızca otuz yaşıma kadardır, belki de atlatırım, oysa orada...”</p>
				<p>“Nasıl atlatacaksın? Nasıl kurtulacaksın? Kafandaki düşüncelerle bu olanaksız.”</p>
				<p>“Yine Karamazov usulü.”</p>
				<p>“‘Her şey mubah’ mı yani? Her şey mubah, öyle mi?”</p>
				<p>İvan kaşlarını çattı ve birden tuhaf bir şekilde rengi soldu.</p>
				<p>“Sen de Miusov’un o kadar gücendiği... Dmitriy Ağabey’in safça atılıp söylediği dünkü lafı mı kaptın?” diyerek çarpık bir tebessümle güldü. “Artık bu laf söylenmiş olduğuna göre, evet, belki de ‘her şey mubahtır.’ İnkâr etmiyorum. Mitya’nın düzeltmesi de hiç fena değil.”</p>
				<p>Alyoşa susarak ona bakıyordu.</p>
				<p>“Ben, giderken bu koca dünyada benim için hiç olmazsa sen varsın diye düşünüyordum, kardeşim,” dedi İvan birden beklenmedik bir duygulanmayla, “ama şimdi görüyorum ki, senin yüreğinde de bana yer yok, benim sevgili ahret adamım. ‘Her şey mubah’ formülünden vazgeçmeyeceğim, ama bunun için sen benden vazgeçeceksin, öyle değil mi?”</p>
				<p>Alyoşa ayağa kalktı, ona yaklaştı ve hiçbir şey söylemeden sessizce onu dudaklarından öptü.</p>
				<p>“Edebi hırsızlık!” diye bağırdı birden yeni bir coşkuya kapılan İvan. “Bunu benim şiirimden aşırdın! Ama teşekkür ederim. Kalk Alyoşa, gidelim, benim de senin de gitme zamanımız geldi.”</p>
				<p>Dışarı çıktılar, ama meyhanenin kapısında durdular.</p>
				<p>“İşte böyle Alyoşa,” dedi İvan sert bir ses tonuyla, “eğer gerçekten yapışkan yapraklar bana yetecek olursa onları sadece anımsayarak seveceğim. Senin buralarda bir yerde olman bana yetecek ve yaşamak isteğimden vazgeçmeyeceğim. Bu senin için yeterli mi? Eğer istersen bunu bir aşk ilanı olarak kabul et. Şimdi sen sağa, ben sola, bu kadar yeter, duydun mu, yeter. Yani yarın eğer gitmemişsem (öyle görünüyor ki mutlaka gideceğim) ve tekrar bir şekilde karşılaşmışsak bütün bu konularda artık bana bir kelime bile etme. Israrla rica ediyorum. Dmitriy Ağabey konusunda da, senden özellikle rica ediyorum, bundan sonra benimle bir tek kelime bile konuşma,” diye öfkeyle ekledi birden, “her şey bitti, her şey konuşuldu, öyle değil mi? Kendi adıma sana bu konuda bir söz vereceğim: Otuzlu yaşlarıma doğru ‘kadehi yere çalmak’ istediğimde nerede olursan ol, seninle bir kez daha konuşmaya geleceğim... hatta Amerika’dan bile, bunu böylece bil. İnat olsun diye geleceğim. O zaman senin neye benzediğine bakmak da çok ilginç olacak. Görüyorsun oldukça ciddi bir söz. Ama aslında biz, belki de yedi ya da on yıllığına ayrılacağız. Hadi şimdi Pater Seraphicus’una git, adam zaten ölüyor; sensiz ölecek, seni tuttum diye belki de bana kızıyorsundur. Görüşmek üzere, beni bir kere daha öp, işte böyle ve git...”</p>
				<p>İvan aniden döndü ve arkasına bakmadan kendi yoluna yürüdü. Tamamen farklı bir şekilde de olsa dün Dmitriy Ağabey’in Alyoşa’dan uzaklaşmasına benziyordu. Bu tuhaf benzetme, Alyoşa’nın hüzünlü ve kederli zihninde o an bir şimşek gibi çaktı. Ağabeyinin ardından bakarak biraz bekledi. İvan Ağabey’in sallanarak yürüdüğünü ve arkadan bakıldığında sağ omzunun sol omzundan daha aşağıda göründüğünü fark etti nedense. Bunu daha önce hiç fark etmemişti. Ama kendisi de birdenbire döndü ve nerdeyse koşarak manastıra gitti. Ortalık artık iyice kararmıştı ve onu korkutan bir şey vardı; içinde cevabını veremediği yeni bir şey boy atıyordu. Dün olduğu gibi yine rüzgâr çıkmıştı ve keşişhanenin koruluğuna girdiğinde asırlık çamlar çevresinde iç karartıcı bir uğultu çıkarmaya başlamıştı. Koşar gibi gidiyordu. “Pater Seraphicus... Bu adı da nerden buldu?” diye düşündü bir an Alyoşa. “İvan, zavallı İvan, seni kim bilir bir daha ne zaman göreceğim... İşte keşişhane, Tanrım! Evet, evet, bu o, Pater Seraphicus, beni o kurtaracak... ondan, hem de ebediyen!”</p>
				<p>İvan’dan ayrıldıktan sonra, Alyoşa, daha sabahleyin, yani topu topu birkaç saat önce kesinlikle arayıp bulmayı ve bu gece mansatıra dönmemek pahasına bile olsa bulmadan gitmemeyi düşündüğü Dmitriy Ağabey’i bir anda nasıl da tamamen unutuverdiğini daha sonraları birkaç kez büyük bir şaşkınlıkla hatırlamıştır. </p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f40"><a class="backref" href="#ref_f40">40</a> (Fr.) “Parisli Meryem Ana Kilisesi”.</div>
<div class="si-footnote html5_aside epub-type_footnote" id="f41"><a class="backref" href="#ref_f41">41</a> (Fr.) “Çok aziz ve iyiliksever Bakire Meryem’in hayırlı kararı.”</div>
<div class="si-footnote html5_aside epub-type_footnote" id="f42"><a class="backref" href="#ref_f42">42</a> (Fr.) Hayırlı karar.</div>
<div class="si-footnote html5_aside epub-type_footnote" id="f43"><a class="backref" href="#ref_f43">43</a> Kâfirlerin yakıldığı ateş. (Ç.N.)</div>
<div class="si-footnote html5_aside epub-type_footnote" id="f44"><a class="backref" href="#ref_f44">44</a> (Lat.) Tanrı’nın büyük şanı için. (Ç.N.)</div>
<div class="si-footnote html5_aside epub-type_footnote" id="f45"><a class="backref" href="#ref_f45">45</a> Bir Hıristiyan ilahisi. (Ç.N.)</div>
<div class="si-footnote html5_aside epub-type_footnote" id="f46"><a class="backref" href="#ref_f46">46</a> (Lat.) “Bir şeyin yerine diğeri,” karışıklık, yanlışlık. (Ç.N.)</div>
<div class="si-footnote html5_aside epub-type_footnote" id="f47"><a class="backref" href="#ref_f47">47</a> (Lat.) Sözümü bitirdim. (Ç.N.)</div>
</div>
  </body>
</html>