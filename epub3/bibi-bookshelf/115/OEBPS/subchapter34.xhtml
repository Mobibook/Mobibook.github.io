<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter34">
<div class="html5_section">
				<div class="html5_header">
				<h1 class="chapter-num">III </h1>
				<h1 class="chapter-title">KARDEŞLER TANIŞIYOR</h1>
				</div>
				
				<p>Ancak İvan ayrı bir odada değildi. Pencerenin yanında, paravanlarla ayrılmış bir yerdeydi, ama yine de etraftakiler paravanın arkasında oturanları göremezlerdi. Girişteki ilk odaydı ve yan duvarın önünde bir büfe vardı. Odada her dakika garsonlar koşuşturup duruyordu. Müşteri olarak sadece emekli asker olan bir ihtiyar vardı ve bir köşede çay içiyordu. Buna karşılık meyhanenin öteki odalarında alışılagelmiş meyhane gürültüleri vardı, garsonları çağıran sesler, içki şişelerinin açılışı, bilardo toplarının takırtıları duyuluyor ve bir org uğulduyordu. Alyoşa, İvan’ ın bu meyhaneye hemen hemen hiç gelmediğini ve genellikle meyhane meraklısı olmadığını biliyordu; şu halde, diye düşündü Alyoşa, buraya sırf Dmitriy Ağabey’le buluşmaya geldi. Ancak Dmitriy Ağabey ortada yoktu.</p>
				<p>Görünüşüne bakılırsa Alyoşa’yı içeri sokmaktan pek memnun olan İvan, “Sana balık çorbası ya da başka bir şey ısmarlayayım, sırf çayla yaşayamazsın,” diye bağırdı. Kendisi yemeğini bitirmiş, çay içiyordu.</p>
				<p>“Balık çorbası söyle, sonra da çay, acıktım,” dedi neşeyle Alyoşa.</p>
				<p>“Ya vişne reçeli? Burada bulunuyor. Hatırlıyor musun, sen küçükken Polenovların vişne reçelini nasıl da severdin?”</p>
				<p>“Bunu anımsıyor musun? Reçel de söyle, şimdi de seviyorum.”</p>
				<p>İvan garsonu çağırdı ve balık çorbası, çay ve reçel ısmarladı.</p>
				<p>“Her şeyi anımsıyorum Alyoşa, seni on bir yaşına kadar hatırlıyorum, o zaman ben on beşimdeydim. On beş ve on bir, erkek kardeşlerin asla arkadaş olamadıkları yaşlardır. Seni sevip sevmediğimi bile bilmiyorum. Moskova’ya gittiğim zaman, ilk yıllarda seni hiç aklıma bile getirmemiştim. Sonra sen de Moskova’ya gelince galiba sadece bir kez bir yerde karşılaşmıştık. İşte dört aydır buradayım ve şimdiye kadar seninle bir kelime olsun konuşmadık. Yarın gidiyorum ve şimdi burada otururken veda etmek için onu nasıl görebilirim diye düşünüyordum, oysa sen yanımdan geçiyormuşsun.”</p>
				<p>“Beni görmeyi çok mu istiyordun?”</p>
				<p>“Kesinlikle seninle tanışmayı ve seni kendimle tanıştırmayı çok istiyordum. Böylelikle de vedalaşmayı. Bana göre en iyi tanışma ayrılmadan önceki tanışmadır. Bu üç ay boyunca bana nasıl baktığını, bakışlarındaki sürekli bekleyişi görüyordum. Benim buna hiç tahammülüm yoktur, bu yüzden de sana yaklaşmadım. Ama sonunda sana saygı duymayı öğrendim: Ayaklarını sağlam basan bir adamcık dedim. Şu anda gülsem de ciddi söylüyorum. Ayaklarını sağlam basıyorsun, öyle değil mi? Ayaklarını nereye basarlarsa bassınlar ben böyle sağlam basan insanları severim, senin gibi küçük bir yumurcak bile olsalar. Senin bu bekleyen bakışların sonunda bana hiç de itici gelmemeye başladı; aksine, en sonunda senin bekleyen bakışlarını sevdim... Sen de, her nedense galiba beni seviyorsun, öyle değil mi Alyoşa?”</p>
				<p>“Seviyorum İvan. Dmitriy Ağabey, senin için ‘İvan mezar gibidir’ der. Ben, İvan bir bilmecedir diyorum. Sen şu anda da benim için bir bilmecesin, ama artık sende bir şeyler çözdüm, ancak sadece bu sabahtan beri!”</p>
				<p>“Nedir o çözdüğün?” diye güldü İvan.</p>
				<p>“Kızmayacaksın ama,” diyerek Alyoşa da güldü. </p>
				<p>“Evet?”</p>
				<p>“Sen, aynen bütün diğer yirmi üç yaşındaki genç adamlar gibi bir genç adamsın, onlar gibi genç, gepegenç, körpe ve sevimli bir çocuk, çiçeği burnunda bir delikanlısın! Çok mu kızdırdım seni?”</p>
				<p>“Tam tersine, bu rastlantı etkiledi beni!” Neşeyle ve coşkuyla bağırdı İvan. “İnanır mısın, az önce Yekaterina İvanovna’nın yanındaki karşılaşmamızdan sonra ben de kendi hakkımda sadece bunu, bu yirmi üç yaşındaki çiçeği burnunda delikanlıyı düşünüyordum. Sen de bunu sanki tahmin ettin ve lafa tam da buradan başladın. Burada oturuyordum ve kendi kendime ne diyordum, biliyor musun: Hayata inanmasam, değerli bir kadına olan güvenimi yitirsem, eşyaların düzenine duyduğum güveni kaybetsem, hatta karmakarışık, alçakça ve belki de iblisçe bir kaosa inansam, insanlığın uğradığı tüm hayal kırıklığı korkuları beni etkilese bile ben yine de bu kadehe artık bir kere yapışmış olduğuma göre ve onu tamamen haklayamadığım sürece de kendimi ondan ayıramayacağıma göre hayatı yaşamak isteyeceğim! Bununla birlikte, otuz yaşıma doğru dibine kadar içememiş olsam bile bu kadehi mutlaka bırakacağım ve nereye olduğunu bilmeden... gideceğim. Ama otuz yaşıma kadar gençliğimin her şeyi, her türlü hayal kırıklığını, yaşama karşı her türlü nefreti yeneceğini kesinlikle biliyorum. Kendime pek çok kez içimdeki bu zapt olunmaz ve münasebetsiz yaşama hırsını yenebilecek bir umutsuzluk var mıdır bu dünyada diye sormuş ve galiba böyle bir şeyin olmadığına, yani en azından otuzlu yaşlarıma kadar olmayacağına karar vermişimdir. Bana öyle geliyor ki, bu yaşlara gelince yaşamak istemeyeceğim. Bu yaşama hırsını bazı veremli, sümüklü ahlakçılar, özellikle de şairler genellikle alçaklık olarak adlandırırlar. Bu özellik kısmen bir Karamazov özelliğidir. Bu bir gerçek. Senin içinde de sürekli olarak oturmasına rağmen bu yaşama hırsı neden alçakçadır? Gezegenimizde daha pek çok merkezcil güç var Alyoşa. İnsan yaşamak ister, ben de mantığa aykırı bile olsa yaşıyorum. Varsın eşyanın düzenine inanmayayım, ama ilkbaharda çıkan küçük yapışkan yaprakçıklar, mavi gökyüzü benim için değerlidir. İnanır mısın, bazen neden olduğunu bilmeden sevdiğin bir yabancı, artık çok uzun zaman önce belki de inanmaktan vazgeçtiğin, ama yine de anıların yüzünden yüreğinle saygı duyduğun bir insanlık kahramanlığı benim için değerlidir. İşte balık çorbanı da getirdiler, afiyet olsun. Buranın balık çorbası meşhurdur, iyi yapıyorlar. Avrupa’ya gitmek istiyorum Alyoşa, buralardan gideceğim; sadece bir kabristana gideceğimi biliyorum, ama en, en değerli kabristana, işte bu kadar! Bu kabristanda değerli ölüler yatıyor, onların üzerindeki her taş, öylesine ateşli geçen bir yaşamı, kendi yiğitliğine, kendi gerçeğine, kendi mücadelesine ve kendi bilimine olan öylesine ihtiraslı bir inancı anlatıyor ki. Şimdiden biliyorum, yere kapanacağım, bu taşları öpeceğim ve bu ölülere ağlayacağım. Bu arada bütün bunların artık çoktandır bir kabristan olduğuna ve başka da bir şey olmayacağına bütün yüreğimle inanmış olacağım. Umutsuzluktan değil, sırf gözyaşı dökmekten mutlu olacağım için ağlayacağım. Kendi duygululuğumla mest olacağım. Yapışkan ilkbahar yaprakçıklarını, mavi gökyüzünü seviyorum, işte bu kadar! Burada ne akıl, ne de mantık söz konusu, burada içinle, karnınla seviyorsun, kendinin ilk gençlik günlerini seviyorsun... Saçmalıklarımdan bir şey anlıyor musun Alyoşka?” Birden İvan gülmeye başladı.</p>
				<p>“Çok iyi anlıyorum, İvan. İçinle ve karnınla sevmek istiyorsun. Bunu çok güzel söyledin. Böyle yaşamak istediğin için de korkunç memnun oldum,” diye haykırdı Alyoşa. “Dünyada herkes, her şeyden önce hayatı sevmelidir sanıyorum.”</p>
				<p>“Yaşamın anlamından daha çok yaşamı sevmek mi yani?”</p>
				<p>“Kesinlikle öyle, senin söylediğin gibi, mantıktan önce sevmek, mutlaka mantıktan önce sevmek lazım, ancak o zaman anlamını anlayacağım. Çoktandır bana da işte böyle bir şey görünüp duruyordu. Senin meselen yarı yarıya hallolmuş İvan, sen yaşamayı seviyorsun. Artık ikinci yarın için çaba göstermen gerekiyor ve sen kurtulacaksın.”</p>
				<p>“Sen kurtarıyorsun, ama ben de daha mahvolmadım belki! İkinci yarın da ne demek oluyor?”</p>
				<p>“Belki de senin hiçbir zaman ölmemiş olan ölülerini diriltmek demek oluyor. Hadi çay içelim. Konuşmamızdan memnunum İvan.”</p>
				<p>“Bir coşku içinde olduğunu görüyorum. İşte böyle müritlerden duyduğum böylesi <em>professions de foi</em>’ları<a class="si-noteref epub-type_noteref" href="#f37" id="ref_f37">37</a> müthiş severim. Sen sağlam bir adamsın Aleksey. Manastırdan çıkmak istediğin doğru mu?”</p>
				<p>“Doğru. Staretsim beni dünyaya gönderiyor.”</p>
				<p>“Demek ki, daha dünyada da görüşeceğiz, benim kadehimden ayrılmaya başlayacağım otuz yaşlarıma kadar daha karşılaşacağız. Babamızsa yetmiş yaşına dek kendi kadehinden ayrılmak istemiyor, seksenine kadar yaşamayı hayal ediyor, kendisi söyledi, bir soytarı bile olsa bu konuda son derece ciddi. Sanki bir taşın üzerinde durur gibi hep şehvetperestliğin üzerinde durdu... aslında otuzundan sonra belki de bundan başka bir şeyin üzerinde de durulmaz... Ama yetmişinde bu namussuzluktur, otuzuna kadar hadi neyse: Kendi kendine şişinerek ‘asalet armasını’ korumak mümkündür. Bugün Dmitriy’i gördün mü?”</p>
				<p>“Hayır görmedim, ama Smerdyakov’u gördüm.” Ve Alyoşa, ağabeyine Smerdyakov’la karşılaşmasını hızlı ve ayrıntılı bir şekilde anlattı. İvan birden büyük bir endişeyle dinlemeye başladı, hatta bazı şeyleri birkaç kere tekrarlattı.</p>
				<p>“Yalnız benden, Dmitriy Ağabeyim hakkında konuştuğunu ona söylemememi rica etti,” diye ekledi Alyoşa.</p>
				<p>İvan kaşlarını çattı ve düşünmeye başladı.</p>
				<p>“Smerdyakov yüzünden mi suratın asıldı?” diye sordu Alyoşa.</p>
				<p>“Evet, onun yüzünden. Şeytan alsın onu, Dmitriy’i gerçekten görmek istiyordum, ama artık gerek kalmadı...” diye isteksizce konuştu İvan.</p>
				<p>“Gerçekten o kadar çabuk mu gideceksin ağabey?”</p>
				<p>“Evet. Ya Dmitriy ve babam ne olacak? Aralarındaki mesele nasıl bitecek?” diye endişeyle mırıldandı Alyoşa.</p>
				<p>“Sen de lafı hep buna getiriyorsun! Ben ne yapayım? Dmitriy Ağabeyimin bekçisi miyim ben?” diye öfkeli bir şekilde sözünü kesti İvan, ama birden acı acı gülümsedi. “Kabil’in öldüreceği kardeşi için Tanrı’ya yanıtı neydi ha? Belki de şu anda bunu düşünüyorsun, öyle değil mi? Aman şeytan alsın, aslında burada onların bekçisi olarak kalamaz mıyım? İşlerim bitti ve gidiyorum. Dmitriy’i kıskandığımı, bütün bu üç ay boyunca güzel nişanlısı Yekaterina İvanovna’yı elinden almaya çalıştığımı düşünmezsin artık. Eee, şeytan biliyor ya, işlerim vardı. İşler bitti ve gidiyorum. İşler demin bitti, sen de tanık oldun.”</p>
				<p>“Demin Yekaterina İvanovna’da mı?”</p>
				<p>“Evet onda, bir çırpıda çözülüverdi. Başka ne var? Benim Dmitriy’le ne işim var? Dmitriy’den bana ne. Benim Yekaterina İvanovna’yla sedece kendi işlerim vardı. Sen de biliyorsun, tam tersine Dmitriy, sanki benimle uzlaşma içindeymiş gibi davrandı. Ben ondan şuncacık bir şey istemedim, ama o kendisi Yekaterina İvanovna’yı bana törenle verdi ve kutsadı. Bütün bunlara insanın gülesi geliyor. Hayır Alyoşa, hayır, bilsen kendimi şimdi ne kadar hafif hissediyorum! Burada oturuyor ve yemek yiyordum ve inanır mısın, bu ilk özgürlük saatimi kutlamak için şampanya ısmarlamak istiyordum. Öff, hemen hemen altı ay ve bir anda her şeyden bir çırpıda kurtuluverdim. Daha dün eğer istersem bunu bitirmenin bu kadar kolay olacağını tahmin edebilir miydim?” </p>
				<p>“Aşkından söz ediyorsun İvan!”</p>
				<p>“İstiyorsan aşk diyelim, evet, ben bir hanımefendiye, bir enstitülüye âşık olmuştum. Onun yüzünden acı çektim, o da bana eziyet etti. Hep aklım ondaydı... ve bir anda her şey aydınlandı. Demin heyecanlı konuşuyordum, ama dışarı çıktım ve inanır mısın kahkahalar attım. Hayır, aynen olanı söylüyorum.”</p>
				<p>“Şimdi de bunu neşeyle söylüyorsun,” dedi Alyoşa, İvan’ın gerçekten de bir anda neşe dolmuş yüzüne bakarak.</p>
				<p>“Onu hiç sevmediğimi nerden bilirdim! Keh, keh! İşte sevmediğim ortaya çıktı. Oysa ne kadar da hoşuma gidiyordu! Daha demin nutuk attığım sırada bile hoşuma gidiyordu. Biliyor musun, şimdi de müthiş hoşuma gidiyor, ama ondan ayrılmak da o derece kolay geliyor. Farfaralık ettiğimi mi sanıyorsun?” </p>
				<p>“Hayır. Belki de bu, aşk değildi.”</p>
				<p>“Alyoşka,” diyerek güldü İvan, “aşkla ilgili düşüncelere girme! Sana yakışmaz. Demin, hele demin amma da atıldın ortaya, öf! Bunun için seni öpmeyi unutuyordum nerdeyse... Bana nasıl da eziyet etti! Gerçekten de uçurumun kenarında duruyordum. Of, onu ne kadar sevdiğimi biliyordu! Dmitriy’i değil, beni seviyordu,” diye ısrarla belirtti İvan. “Dmitriy sadece bir bahaneydi. Biraz önce ona söylediğim her şey gerçekti. Ama asıl mesele, onun Dmitriy’i hiç sevmediğini, sadece eziyet ettiği insanı, yani beni sevdiğini anlaması için belki de on beş ya da yirmi yıl geçirmesi gerektiğidir. Hem belki bugünkü derse rağmen hiçbir zaman da bunu anlamayacaktır. Böylesi daha iyi oldu: Kalktım ve ebediyen çekip gittim. Lafı açılmışken, şimdi ne yapıyor? Ben çıktıktan sonra neler oldu orda?”</p>
				<p>Alyoşa, sinir krizini ve şu anda bilincinin yerinde olmadığını, sayıkladığını anlattı.</p>
				<p>“Hohlakova yalan söylemiyor ya?”</p>
				<p>“Galiba, hayır.”</p>
				<p>“Sormak gerek. Sinir krizinden hiçbir zaman, hiç kimse ölmemiştir. Varsın sinir krizi geçirsin, Tanrı kadınlara sinir krizini onları sevdiğinden vermiştir. Oraya hiç gitmeyeceğim. Ne diye gideyim tekrar.”</p>
				<p>“Sen demin ona, hiçbir zaman seni sevmediğini söylemiştin.”</p>
				<p>“Bunu mahsus yaptım. Alyoşka şampanya ısmarlayacağım, özgürlüğüme içelim. Hayır, ne kadar mutlu olduğumu bir bilsen!”</p>
				<p>“Hayır, ağabey, içmesek daha iyi olacak,” dedi birden Alyoşa, “üstelik de içimde bir sıkıntı var.”</p>
				<p>“Evet, senin çoktandır bir sıkıntın var, bunu epeydir görüyorum.”</p>
				<p>“Demek, yarın sabah mutlaka gideceksin, öyle mi?”</p>
				<p>“Sabah mı? Ben sabah dememiştim... Ama belki de sabah giderim. İnanır mısın, sırf ihtiyarla yemek yememek için öğle yemeğimi bugün burada yedim, bana öyle tiksinç gelmeye başladı ki. Sırf ondan kurtulmak için çok uzun zaman önce buradan kaçardım. Sense gidiyorum diye endişeleniyorsun. Ayrılmadan önce Tanrı bilir daha ne kadar zamanımız olacak. Koskoca bir ebediyet, ölümsüzlük!”</p>
				<p>“Eğer yarın gidiyorsan hangi ebediyetten söz ediyorsun?”</p>
				<p>“Hem bu mesele seninle beni niye ilgilendiriyor?” diye güldü İvan. “Biz kendi işlerimizi yine de görüşebiliriz, buraya ne için gelmiştik? Niye öyle hayretle bakıyorsun? Cevap ver: Buraya neden gelmiştik? Yekaterina İvanovna’ya olan aşkımdan, ihtiyardan ve Dmitriy’den bahsetmek için mi? Yabancı ülkelerden konuşmaya mı? Rusya’nın kötü durumundan, İmparator Napoleon’dan söz etmeye mi? Sahiden bunun için mi?”</p>
				<p>“Hayır, bunun için değil.”</p>
				<p>“Demek ki, ne için olduğunu sen de biliyorsun. Başkalarının sorunu aynıdır, bizim, yani çiçeği burnundakilerin ise farklıdır. Bizim her şeyden önce ezeli sorunları çözmemiz gerekir, işte bizim uğraşımız budur. Tüm Rusya gençleri, şimdi sadece ezeli sorunlardan söz ediyor. Şu anda herkes, ihtiyarlar gibi birdenbire pratik meselelerle uğraşmaya başladı. Üç aydır niye bana bir bekleyiş içinde bakıyordun? Bana ‘Neye inanıyorsun, yoksa hiç mi inanmıyorsun?’ sorusunu sormak için. Üç aylık bakışlarınız bu sonucu çıkarmak içindi, Aleksey Fedoroviç, öyle değil mi?”</p>
				<p>“Belki de öyle,” diye gülümsedi Alyoşa. “Benimle alay etmiyorsun ya ağabey?”</p>
				<p>“Ben mi alay ediyorum? Üç aydır böyle bir bekleyiş içinde bana bakmış olan kardeşçiğimi üzmek istemem. Alyoşa, doğruca yüzüme bak: Ben de tam tamına senin gibi küçük bir çocuğum, sadece bir papaz çömezi değilim. Rus delikanlıları hâlâ ne yapıyorlar? Yani bazıları? İşte, örneğin, bu leş kokulu meyhane, gelirler, bir köşeye otururlar. Daha önce hayatlarında bir kere bile birbirlerini görmemişlerdir, meyhaneden çıktıklarında da kırk yıl yine birbirlerini görmeyeceklerdir, peki o zaman meyhanede yakaladıkları o dakikada hangi konuda tartışacaklardır? Dünya sorunlarından başka bir şeyi değil tabii: Tanrı var mı, ölümsüzlük var mı? Tanrı’ya inanmayanlarsa sosyalizmden ve anarşizmden söz edecekler, insanlığın yeni devletlere bölünmesinden konuşacaklardır. Böylece sadece bir özellik ortaya çıkacaktır, hep aynı sorunlar, sadece farklı tarafından ele alınacaktır. En ilginç Rus delikanlılarının çoğu da sadece bunu yapıyor, zamanımızda ülkemizde hep ezeli meselelerden söz ediliyor. Öyle değil mi?”</p>
				<p>“Evet, gerçek Rusları ilgilendiren meseleler, Tanrı var mıdır ve ölümsüzlük var mıdır, ya da senin söylediğin gibi, farklı tarafından ele alınan meseleler, kuşkusuz ilk ve öncelikli meseleler, zaten de böylesi gereklidir,” dedi Alyoşa, hep aynı sessiz ve inceleyici gülümsemeyle ağabeyine bakarak.</p>
				<p>“Bak Alyoşa, Rus insanı olmak bazen hiç de akıllıca bir şey değildir, ama yine de şimdiki Rus delikanlılarının uğraştıklarından daha aptalcadır, tasavvur bile edemezsin. Ama ben bir Rus delikanlısını, Alyoşka’yı korkunç şekilde seviyorum.”</p>
				<p>“Nasıl da güzel söyledin,” diye birden güldü Alyoşa.</p>
				<p>“Hadi söyle, nerden başlayalım, emret, Tanrı’dan mı? Tanrı var mıdır sorusu olur mu?”</p>
				<p>“Nerden istersen ordan başla, ‘farklı tarafından’ bile olabilir. Zaten dün babamın evinde Tanrı’nın olmadığını ilan etmiştin,” diyerek merakla ağabeyine baktı Alyoşa.</p>
				<p>“Dün ihtiyarın evinde, sofrada bunu mahsus söyleyip seni kızdırdım ve gözlerinin nasıl alev alev yandığını gördüm. Ama şimdi seninle laf olsun diye konuşmuyorum ve bunu çok ciddi söylüyorum. Seninle dost olmak istiyorum Alyoşa, çünkü benim hiç dostum yok, denemek istiyorum. Ama düşün, belki de Tanrı’yı kabul ediyorum,” diyerek güldü İvan, “bu senin için beklenmedik bir şey olmaz mıydı, ha?”</p>
				<p>“Evet, kesinlikle öyle olurdu, tabii eğer şaka etmiyorsan.”</p>
				<p>“Şaka etmiyorsam. Dün staretsin yanında da benim şaka yaptığımı söylemişlerdi. Biliyor musun canım, on sekizinci yüzyılda, eğer Tanrı yoksa onu uydurmak gerekir, <em>s’il n’existait pas Dieu il foudrait l’inventer,</em> diyen yaşlı bir günahkâr vardı. Gerçekten de insanoğlu Tanrı’yı uydurmuştur. Hem tuhaf ve şaşırtıcı olan Tanrı’nın gerçekte var olması değil, böyle bir düşüncenin, yani Tanrı’nın gerekli olduğu düşüncesinin insan gibi vahşi ve kötü yürekli bir yaratığın aklına gelebilmiş olmasıdır. Bu düşünce öylesine kutsal, dokunaklı, hikmetli ve insana onur veren bir düşüncedir ki. Bana gelince, insan mı Tanrı’yı yarattı, yoksa Tanrı mı insanı yarattı sorusunu düşünmemeye çok uzun zaman önce karar vermiştim. Elbette bu konuda Rus delikanlılarının tamamen Avrupalı hipotezlerden çıkardıkları bütün çağdaş aksiyomları bir bir saymaya kalkışmayacağım; çünkü orada bir hipotez varsa Rus gencinin de hemen bir aksiyomu olur, hem sadece gençlerin değil, onların profesörlerinin de. Bizde Rus profesörleri artık çoğunlukla Rus gençlerinden farksız. Bu yüzden de bütün hipotezleri bir yana bırakıyorum. Seninle bizim şu anda meselemiz nedir? Meselemiz, benim içyüzümü, nasıl bir adam olduğumu, neye inandığımı ve neyi umut ettiğimi mümkün olduğunca çabuk olarak sana açıklamamdı, öyle değil mi? Bu nedenle de Tanrı’yı açıkça ve basit şekilde kabul ettiğimi açıklıyorum. Ancak şunu da belirtmem gerekir: Eğer Tanrı varsa ve eğer dünyayı gerçekten o yaratmışsa, çok iyi bildiğimiz gibi, dünyayı Eukleides geometrisine göre, insan zekâsını da ancak üç boyut kavramıyla yaratmıştır. Bu arada tüm dünyanın veya daha da genişletirsek tüm evrenin yalnızca Eukleides geometrisine uygun yaratılmış olduğundan kuşku duyan, hatta Eukleides’e göre dünya üzerinde hiçbir şekilde kesişemeyen iki paralel doğrunun belki de sonsuzluk içinde bir yerde kesişebileceğini hayal etmeye kalkışan geometriciler ve filozoflar, hem de en ünlülerinden geometrici ve filozoflar vardı ve halen de vardır. Ben, eğer bunu bile anlayamıyorsam, Tanrı’yı nasıl anlarım diye bir karara vardım. Bu tip soruları cevaplayabilecek hiçbir yeteneğim olmadığını, zekâmın Eukleides’e ve dünyaya uygun bir zekâ olduğunu, bu yüzden de bu dünyanın ötesindeki konuları çözemeyeceğimi alçakgönüllülükle itiraf ediyorum. Bu konuda sana da asla düşünmemeni tavsiye ederim, dostum Alyoşa. En çok da Tanrı konusunda: Tanrı var mı, yok mu? Bütün bu sorular sadece üç boyutu kavrayabilecek şekilde yaratılmış zekâya hiç uymayan sorulardır. Böylece Tanrı’yı sadece seve seve kabul etmekle kalmıyorum, üstelik onun hiç bilmediğim hikmetini de, amacını da kabul ediyorum, düzene, yaşamın anlamına inanıyorum, sözde hepimizin birleşeceği sonsuz uyuma inanıyorum, dünyanın ulaşmaya çalıştığı ve bizzat ‘Tanrı’ya giden,’ bizzat Tanrı’nın kendisi olan ulu sözlere, daha başka şeylere ve sonsuzluğa inanıyorum. Bu konuda pek çok şey söylenmiştir. Galiba iyi bir yoldayım, ne dersin? Şimdi şöyle düşün: Sonuçta Tanrı’nın bu dünyasını, Tanrı’nın var olduğunu bilmeme rağmen kabul etmiyorum ve hiç caiz görmüyorum. Bunu Tanrı’yı kabul etmediğim anlamında anlama, ben onun yarattığı dünyayı, Tanrı’nın dünyasını kabul etmiyorum ve kabule yanaşmıyorum. Şunu söylemeliyim: Acıların yaşanacağına ve geçeceğine, insanlar arasındaki çelişkilerde ortaya çıkan kırıcı gülünçlüğün bir serap gibi ve bir atom kadar minik, Eukleides gücündeki insan zekâsının rezilce bir uydurması olarak kaybolup gideceğine ve nihayet dünya oyununun finalinde o sonsuz uyum anında bütün yüreklere, bütün öfkeleri yatıştırmaya, insanların yaptıkları tüm kötülükleri, akıttıkları kanları ödemeye yetecek kadar, insanların başına gelenleri bağışlamakla kalmayıp dahası haklı çıkarmaya yetecek kadar değerli bir şeyin olacağına çocuklar gibi inanıyorum. Bütün bunlar varsın olsun, ama ben yine de bunu kabul etmiyorum ve kabul etmek de istemiyorum! Hatta paralel doğrular bile kesişse, ben bunu kendi gözlerimle görmeliyim. Göreyim ve kesiştiler, ama ben yine de kabul etmeyeceğim diyeyim. İşte benim içyüzüm, Alyoşa, işte benim tezim. Bunları sana anlatırken ciddiydim. Seninle bu konuşmamıza kasten mümkün olduğu kadar aptalca bir şeyle başladım, ama sözü sonunda itirafıma kadar getirdim, çünkü senin için sadece bu itiraf gerekliydi. Tanrı konusundaki düşüncelerime ihtiyacın yoktu, yalnızca sevgili ağabeyinin nasıl yaşadığını öğrenmen gerekiyordu. Ben de anlattım.”</p>
				<p>İvan, uzun tiradını birdenbire bir tür özel ve beklenmedik bir duygululukla bitirmişti.</p>
				<p>“Peki niye ‘mümkün olduğu kadar aptalca’ diye başladın?” diye sordu Alyoşa, düşünceli düşünceli ağabeyine bakarak.</p>
				<p>“Evet, birincisi, Rusluğa uygun olsun diye: Rusların bu konudaki konuşmaları hep mümkün olduğu kadar aptalca olur. İkincisi, ne kadar aptalca olursa meseleye o kadar daha yakın olur. Ne kadar aptalca olursa o kadar açık olur. Aptallık kısadır ve kurnaz değildir, akıl ise kıvrıla kıvrıla gider ve gizlenir. Akıl namussuzdur, aptallık ise doğru ve dürüsttür. İşi benim umutsuzluğuma getirdim ve umutsuzluğumu daha aptalca ortaya koyunca benim için de kârlı oldu.”</p>
				<p>“Bana niçin ‘dünyayı kabul etmediğini’ açıklayacak mısın?” dedi Alyoşa.</p>
				<p>“Elbette açıklayacağım, sır değil ki bu, sözü zaten oraya getirmiştim. Kardeşimsin sen benim, ahlakını bozmak ve seni yoldan çıkartmak istemiyorum, belki de kendimi seninle iyileştirmek istedim.” Minik, tatlı bir çocuk gibi birden gülümsedi İvan. Alyoşa, onun böyle gülümsediğini daha önce hiç görmemişti.</p>
				</div>
				<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f37"><a class="backref" href="#ref_f37">37</a> (Fr.) Günah çıkartma. (Ç.N.)</div>
</div>
  </body>
</html>