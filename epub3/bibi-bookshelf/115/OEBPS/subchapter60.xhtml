<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Karamazov Kardeşler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter60">
<div class="html5_section">
				<div class="html5_header">
				<h1 class="chapter-num">VII</h1>
				<h1 class="chapter-title">MİTYA’NIN BÜYÜK SIRRI. ISLIKLADILAR</h1>
				</div>
				
				<p>“Beyler,” diye aynı heyecanla söze başladı Mitya, “bu paralar... tam olarak itiraf etmek istiyorum ki... bu paralar <em>benimdi.”</em></p>
				<p>Savcının ve sorgu yargıcının suratları buruştu, bunu hiç beklemiyorlardı.</p>
				<p>“Nasıl sizindi yani?” diye mırıldandı Nikolay Parfenoviç, “ifadenize göre, o zaman öğleden sonra saat beşte nasıl...”</p>
				<p>“Ee, öğleden sonra saat beş de, ifadem de cehennemin dibine! Mesele bu değil. Bunlar benim paralarımdı, benim, yani çalıntı paralarım... yani benim değil de, benim çaldığım paralardı. Tutarı ise bin beş yüz rubleydi ve yanımdaydı, hep yanımdaydı.”</p>
				<p>“Peki, nereden almıştınız?”</p>
				<p>“Boynumdan beyler, boynumdan, işte şu gördüğünüz boynumdan... Burada, boynumdaydı, bir bez parçasının içine dikmiş ve çok önce, bir ay önce boynuma takmıştım. Onları boynumda ne büyük bir utançla taşımıştım!”</p>
				<p>“Fakat, kimden alıp... kendinize mal etmiştiniz?”</p>
				<p>“‘Çaldınız’ demek mi istediniz? Açık konuşun artık. Evet, ben de bu paraları her şeye rağmen çaldığımı kabul ediyorum, ama isterseniz gerçekten de ‘mal ettim’ diyelim. Ama bence çaldım. Dün akşam ise tam anlamıyla çalmış oldum.”</p>
				<p>“Dün akşam mı? Ama daha şimdi parayı alalı... bir ay oldu demiştiniz!”</p>
				<p>“Öyle, ama babamdan değil, yo babamdan değil, meraklanmayın babamdan çalmadım, o kadından çaldım. İzin verirseniz anlatayım, hem sözümü kesmeyin. Bunu anlatmak bana zaten çok zor geliyor. Bakın: Eski nişanlım Yekaterina İvanovna Verhovtseva bir ay önce beni çağırdı... Onu tanır mısınız?”</p>
				<p>“Nasıl tanımayız.”</p>
				<p>“Tanıdığınızı biliyorum. Çok soylu bir insandır, soyluların en soylusudur. Ama çok çok uzun bir zamandır, hem de çok haklı olarak benden nefret eder!”</p>
				<p>“Yekaterina İvanovna mı?” diye hayretle sordu sorgu yargıcı. Savcı da gözlerini ona dikmişti.</p>
				<p>“Yerli yersiz onun adını ağzınıza almayın! Ben adını vererek zaten alçaklık etmiş oluyorum. Evet, benden nefret ettiğini... çok uzun zaman önce... ilk görüştüğümüz andan beri... daha o zaman evime geldiğinden beri... benden nefret ettiğini görüyordum. Ama hayır, yeter, yeter, bunları öğrenmeye siz de layık değilsiniz, bunları anlatmaya hiç gerek yok... Sadece Yekaterina İvanovna’nın bir ay önce beni çağırıp Moskova’ya kız kardeşine ve akrabası olan başka bir kadına gönderilmek üzere (sanki kendisi gönderemezmiş gibi!) üç bin ruble verdiğini söylemem gerekir. Oysa o sırada ben... hayatımın bu en uğursuz anında başka bir kadına, <em>ona</em>, şimdikine, şu anda alt katta tuttuğunuz kadına, Gruşenka’ya tam da yeni âşık olmuştum... onu kaptığım gibi buraya, Mokroye’ye getirmiş ve lanet olası üç bin rublenin yarısını, yani bin beş yüz rubleyi burada içki âleminde yemiş, kalan yarısını da saklamıştım. İşte sakladığım, muska gibi boynumda taşıdığım bu bin beş yüz rubleyi dün söküp çıkardım ve harcadım. Kalan sekiz yüz rublesi şu anda elinizde bulunuyor, Nikolay Parfenoviç. Bu para, dünkü bin beş yüz rubleden arta kalan paradır.”</p>
				<p>“Müsaade buyurun, bu nasıl olur, bir ay önce burada bin beş yüz değil, üç bin ruble yemiştiniz, bunu herkes biliyor, öyle değil mi?”</p>
				<p>“Kim biliyor? Kim saymış? Kime saydırmışım?”</p>
				<p>“Rica ederim, o zaman tam üç bin ruble harcadığınızı herkese kendiniz söylüyordunuz.”</p>
				<p>“Doğru, evet söylüyordum, bütün şehre öyle söylüyordum, şehirde de herkes öyle söylüyordu. Burada, Mokroye’de de herkes öyle biliyordu, herkes üç bin ruble biliyordu. Yalnız ben yine de üç bin değil, bin beş yüz ruble harcamıştım, kalan bin beş yüzü ise muskanın içine dikmiştim; işte böyle olmuştu, beyler, dünkü paralar da buradan geliyordu...”</p>
				<p>“Garip...” diye mırıldandı Nikolay Parfenoviç.</p>
				<p>“Bir soru sormama izin verin,” dedi nihayet savcı, “bu hususta... yani bin beş yüz rubleyi bir ay önce kendinize alıkoyduğunuzu daha evvel hiç kimseye söylemiş miydiniz?”</p>
				<p>“Hiç kimseye söylemedim.”</p>
				<p>“Tuhaf. Sahiden hiç kimseye söylemediniz mi?”</p>
				<p>“Hiç kimseye. Hiç kimseye, hiç kimseye.”</p>
				<p>“Ama bu suskunluk niye? Bunu bir sır olarak saklamaya sizi iten neydi? Şöyle söyleyeyim: Sonunda sırrınızı, kendi sözlerinizle söylersek ‘yüz kızartıcı’ sırrınızı bize açıkladınız. Gerçi aslında bu davranış, yani başkasına ait üç bin rubleyi, elbette ki geçici olarak kendinize mal etmeniz, en azından benim görüşüme göre, ayrıca sizin karakterinizi de dikkate alacak olursak öyle pek de yüz kızartıcı bir davranış değil, ancak büyük ölçüde düşüncesizce yapılmış bir harekettir. Hadi, diyelim ki, büyük ölçüde utanılacak bir hareket, kabul ediyorum, ama utanılacak sadece utanılacak bir hareket, yine de yüz kızartıcı değil... Yani, ben diyorum ki, şu harcadığınız üç bin rubleyi Bayan Verhovtseva’dan aldığınızı siz itiraf etmeden de içinde bulunduğumuz ay bir sürü insan zaten anlamıştı. Bu hikâyeyi ben de duymuştum. Örneğin, Mihail Makaroviç de duymuştu. Artık bu bir hikâye de değil, bütün kenti sarmış olan bir dedikodu. Üstelik de izler sizi gösteriyor. Yanılmıyorsam bunu, yani bu parayı Bayan Verhovtseva’dan aldığınızı birisine kendiniz açıklamışsınız... Şimdiye dek, yani şu ana dek kendi deyiminizle iç etmiş olduğunuz şu bin beş yüz rubleyi olağanüstü bir sır haline getirmiş olmanız ve hatta bu sırla birlikte bir dehşet havası yaratmış olmanız bu yüzden beni son derece şaşırtıyor... Böyle bir sırrın bir itirafta bulunmak için size bu derece büyük acılara mal olabilmesi inanılır gibi değil... çünkü daha demin itiraf etmektense sürgüne gitmenin daha iyi olacağını haykırıyordunuz...”</p>
				<p>Savcı sustu. Heyecanlanmıştı. Nerdeyse öfkeye varan kızgınlığını gizlemiyordu. İçinde biriktirdiklerinin hepsini cümlelerinin güzelliğine bile önem vermeden, birbiriyle bağlantısız ve düzensiz bir biçimde sayıp döküyordu.</p>
				<p>“Yüz kızartıcı olan şey, bin beş yüz ruble değil, bu bin beş yüzü üç binin içinden ayırıp almam,” dedi Mitya sert bir şekilde. </p>
				<p>“Ne yani,” diye öfkeyle güldü savcı, “yüz kızartıcı olan, artık utanılacak bir şekilde ya da sizin dediğiniz gibi yüz kızartıcı bir şekilde almış olduğunuz üç binin yarısını kendi istediğiniz şekilde ayırmanız mı? Üç bin rubleyi iç etmiş olmanız önemli, bu parayı nasıl harcadığınız önemli değil. Sırası gelmişken sorayım, neden parayı bu şekilde kullandınız, neden yarısını ayırdınız? Ne için, ne maksatla böyle yaptınız, bunu bize açıklayabilir misiniz?”</p>
				<p>“Ah, beyler, işte bütün mesele de bu maksatta zaten!” diye haykırdı Mitya. “Namussuzluğumdan ayırdım, yani bazı hesaplar yaptığım için. Bu durumda hesap yapmak da alçaklıktır ya... Üstelik bu alçaklığı koca bir ay boyunca sürdürdüm!”</p>
				<p>“Bir şey anlamadım.”</p>
				<p>“Sizi şaşırtıyorum galiba. Peki, biraz daha açayım, belki de gerçekten anlaşılmaz olmuştur. Bakın, şimdi beni dinleyin: Şerefime emanet edilen üç bin rubleyi iç ediyorum, bu paralarla hovardalık yapıyorum, hepsini yiyip bitiriyorum ve ertesi sabah ona gidip ‘Katya kabahatliyim, üç bin rubleni içki âleminde yedim’ diyorum. Hoş bir şey mi bu? Hayır, değil. Şerefsizce ve düşüncesizce bir şey, bir hayvan gibi, bir canavar gibi kendine hâkim olamayan bir insan ancak bunu yapabilir değil mi? Ama yine de hırsız değildir, öyle değil mi? Doğrudan doğruya hırsız sayılmaz, kabul edin! Kendime mal ettim, ama çalmadım! Şimdi ikincisine, daha kazançlı olan duruma gelelim. Beni izleyin, belki yine şaşırırım (çünkü başım dönüyor) evet, ikinci durum: Burada üç bin rublenin sadece bin beş yüzünü, yani sadece yarısını harcıyorum. Ertesi gün ona gidip paranın kalan yarısını vereceğim ve ‘Katya, benden, bu namussuzdan, bu düşüncesiz rezilden paranın geri kalan yarısını al, öbür yarısını hovardalık yaparken yediğime göre kalanını da yiyeceğim demektir, bir günah işlemeden al şu parayı benden!’ diyeceğim. Pekâlâ, bu durum nasıl? Buna ne dersiniz? Hayvandır, namussuzdur, ama hırsız değildir, kesinlikle hırsız değildir, çünkü eğer hırsız olsaydı paranın kalan yarısını geri götürmez onun da üstüne otururdu. Kız paranın yarısını bu kadar kısa sürede geri getirdiğini görecek ve geri kalan parayı da, yani yediği parayı da geri getireceğini, hayatı boyunca arayıp bulmaya çalışacak olsa da bulup getireceğini düşünecek. Böylelikle yalnızca bir alçak olacak, ama hırsız değil, hırsız değil!”</p>
				<p>“Diyelim ki, arada küçük bir fark var,” diye soğuk bir şekilde güldü savcı. “Ama sizin burada böyle lanet olası bir fark görmeniz yine de tuhaf.”</p>
				<p>“Evet, ben böyle lanet olası bir fark görüyorum! Herkes alçak olabilir, evet belki herkes alçak olabilir, ama herkes hırsız olamaz, yalnızca en büyük alçaklar hırsız olur. Pekâlâ, bu incelikleri anlatmayı beceremiyorum... Ama bir hırsız, bir alçaktan daha alçaktır. Benim düşüncem de işte böyle. Dinleyin: Yarın götürüp vereceğim diye bütün bir ay parayı üzerimde taşıyorum ve artık bir alçak değilim. Ama her gün karar versem de, her gün kendi kendimi ‘Karar ver, karar ver alçak’ diye dürtüklesem de bir türlü karar veremiyorum! İyi mi? Ne dersiniz, iyi mi?”</p>
				<p>“Pek iyi değil, bunu çok iyi anlayabiliyorum ve tartışmıyorum,” diye temkinli bir cevap verdi savcı. “Bu incelikler ve farklılıklarla ilgili her türlü tartışmayı bir kenara bırakalım ve isterseniz tekrar asıl meselemize gelelim. Bu üç bin rublenin içinden daha ilk başta neden böyle bir para ayırdığınızı, yani bir yarısını harcayıp öbür yarısını neden sakladığınızı sormuş olmamıza rağmen henüz bir açıklama yapmak lütfunda bulunmadınız. Ne için saklamıştınız, ayırdığınız bu bin beş yüz rubleyi nereye harcamak istiyordunuz? Bu soruda ısrarlıyım, Dmitriy Fedoroviç.”</p>
				<p>“Ah, evet, gerçekten!” diye bağırdı Mitya alnına vurarak. “Affedersiniz, sizi üzüyorum, ama asıl önemli olan şeyi açıklamayacağım, bu maksatta da bir rezillik olduğu için her şeyi şıp diye anlayıverirsiniz! Bakın, rahmetli ihtiyar, hep Agrafena Aleksandrovna’yı baştan çıkarmaya çalışıyor, ben ise onu kıskanıyordum ve o sıralar kızın onunla benim aramda kararsız kaldığını sanıyordum; her gün şöyle düşünüyordum: Ya günün birinde beni üzmekten vazgeçmeye karar verir de ‘Onu değil, seni seviyorum, beni dünyanın öbür ucuna götür’ deyiverirse. Oysa cebimde sadece iki tane yirmi kapiklik vardı; neyle götürürdüm, ne yapardım o zaman? İşte o zaman mahvolurdum. Zaten o sıralar Agrafena Aleksandrovna’yı pek iyi tanımıyor ve anlamıyordum, para peşinde olduğunu ve yoksulluğumu bağışlamadığını sanıyordum. Böylece üç bin rublenin yarısını sinsice ayırdım ve soğukkanlılıkla bezin içine diktim. Bir yandan hesap yaparak kendimden geçmiş dikiyordum, diker dikmez de paranın geri kalan yarısıyla sarhoş olmaya gittim! Yo, artık bu kadarı alçaklığın dik âlâsıdır, efendim! Şimdi anladınız mı?” </p>
				<p>Savcı yüksek sesle güldü, sorgu yargıcı da.</p>
				<p>“Bence kendinize hâkim olup hepsini harcamamanız akıllıca bir hareket ve hatta ahlaka uygun bile sayılabilir,” diye kikirdedi Nikolay Parfenoviç, “bunda ne var ki?”</p>
				<p>“Hırsızlık yapmış oldum, daha ne olacak ki! Aman Tanrım, anlayışsızlığınızla beni korkutuyorsunuz! Bu bin beş yüz rubleyi muskaya dikip göğsümde taşıdığım sürece her gün, her saat kendime ‘Sen hırsızsın, sen hırsızsın!’ diyordum. Bu bir ay boyunca kendimi hırsız olarak hissettiğim için ortalığı kırıp geçirdim, meyhanede bu yüzden kavga ettim, babamı bu yüzden dövdüm! Alyoşa’ya, kardeşime bile bu bin beş yüz rubleden söz edip etmemeye karar veremedim, buna cesaret edemedim: Kendimi bir alçak ve bir dolandırıcı olarak görüyordum! Ama şunu bilin ki, parayı üzerimde taşıdığım sürece, her gün ve her saat kendime hep ‘Hayır, Dmitriy Fedoroviç, sen belki de henüz bir hırsız değilsin’ diyordum. Neden? Çünkü, yarın gidebilir ve bu bin beş yüz rubleyi Katya’ya geri verebilirsin. Muskayı boynumdan çıkarmaya ancak dün, Fenya’dan Perhotin’e giderken karar verdim, o ana kadar karar verememiştim ve çıkarır çıkarmaz da, daha o anda kesinlikle ve tartışmasız olarak bir hırsız, hayatı boyunca şerefsiz yaşayacak bir insan oluverdim. Neden? Çünkü, muskayla birlikte Katya’ya gidip ‘Ben bir alçağım, ama hırsız değilim’ deme hayalimi de koparıp atmıştım! Şimdi anlıyor musunuz?”</p>
				<p>“Buna neden özellikle dün akşam karar verdiniz?” diye Mitya’nın sözünü kesti Nikolay Parfenoviç.</p>
				<p>“Neden mi? Sormanız bile komik: Çünkü kendimi ölüme mahkûm etmiştim, şafakta, sabahın beşinde, burada kendimi öldürecektim. ‘Ölecek olduktan sonra bir alçak olarak ölmüşüm, namuslu olarak ölmüşüm ne fark eder?’ diye düşündüm. Hiç de öyle değilmiş! İnanır mısınız, beyler, bu gece, hem de aşkımın doruğa ulaştığı ve göklerin bana tekrar açıldığı bir sırada beni en çok, her şeyden çok üzen şey, ihtiyar uşağı öldürmüş olmam ve Sibirya’ya sürgün tehdidinin ortaya çıkmış olması değildi. Ah, evet, bunlar da üzmüştü, ama o kadar değil; yine de sonunda şu lanet olası paraları çaldığımı ve harcadığımı, bu durumda artık kesinlikle bir hırsız olduğumu anlamış olmam kadar değil! Ah beyler, size bir kere daha bütün içtenliğimle tekrarlıyorum: Bu gece pek çok şey öğrendim! Sadece bir alçak olarak yaşamanın olanaksızlığını değil, alçak olarak ölmenin olanaksızlığını da öğrendim... Yo, beyler, insan şerefiyle ölmeli!..”</p>
				<p>Mitya bembeyaz olmuştu. Aşırı derecede heyecanlı olmasına rağmen yüzü bitkin ve yorgun görünüyordu.</p>
				<p>“Sizi anlamaya başlıyorum, Dmitriy Fedoroviç,” diye yumuşak ve hatta merhametli bir tavırla uzata uzata konuşmaya başladı savcı, “ama bütün bunlar, siz ne derseniz deyin, sadece sinirden... sinirleriniz hasta sizin, hepsi bundan, efendim. Örneğin, neden hemen hemen bir ay boyunca kendinizi bu kadar büyük acılardan kurtarmak için size güvenip parasını emanet etmiş olan o zata gitmediniz ve onunla uzlaştıktan sonra demin çizdiğiniz tabloya göre o sıralar o kadar korkunç olan durumunuzu da hesaba katarak akla en uygun görünen bir çözüm yoluna başvurmayı denemediniz, yani ona hatalarınızı dürüst bir şekilde itiraf edip harcamalarınız için gereken parayı neden ondan istemediniz? Sizin çektiğiniz üzüntüyü de gördükten sonra sahip olduğu gönül yüceliğiyle bu parayı sizden kesinlikle esirgemezdi. Üstelik bir de imzalı bir belgeye dayalı olursa ya da tüccar Samsonov’a ve Bayan Hohlakova’ya teklif ettiğiniz gibi bir teminat altında olursa. Bu arada bu teminatı hâlâ değerli sayıyor musunuz?”</p>
				<p>Mitya birden kızardı:</p>
				<p>“Yoksa siz de beni o kadar namussuz biri olarak mı görüyorsunuz? Bunu ciddi söylemiş olamazsınız!..” dedi hiddetle. Savcının gözlerinin içine bakıyor ve duyduklarına sanki inanamıyordu.</p>
				<p>“İnanın ki, ciddiyim... Neden ciddi olmadığımı düşünüyorsunuz?” Bu kez şaşırma sırası savcıdaydı.</p>
				<p>“Ah, bu ne kadar alçakça bir şey olurdu! Beyler, beni üzdüğünüzün farkında mısınız? İzin verirseniz size her şeyi olduğu gibi anlatacağım. Ne kadar iğrençliğim varsa hepsini ortaya dökeceğim, ama bunu sizi utandırmak için yapacağım. İnsan duygularının bileşiminin hangi bayağılıklara kadar varabileceğini gözlerinizle görüp şaşıracaksınız. Bilin ki, ben bu duygu bileşimine, hani sizin demin sözünü ettiğiniz bileşimine sahibim, savcı bey! Evet beyler, bu düşünce, bu uğursuz ay boyunca kafamdaydı, öyle ki, Katya’ya gitmeye nerdeyse karar vermiştim, bu derece alçalmıştım! Ama ona gitmek, ona ihanetimi açıklamak ve bu ihanet için, bu ihaneti gerçekleştirmek için, bu ihanete ilerde yapacağım harcamalar için ondan, yani Katya’dan para istemek (istemek, duyuyor musunuz, istemek!) ve ötekiyle, Katya’nın nefret ettiği, onu kızdırmış olan rakibiyle beraber hemen ondan kaçmak; rica ederim, siz aklınızı kaçırmışsınız savcı bey!”</p>
				<p>“Aklımı kaçırmasına kaçırmadım ama, kuşkusuz heyecandan... şu konuyu, yani kadın kıskançlığını... düşünemedim... eğer iddia ettiğiniz gibi gerçekten kıskançlık varsa... evet, belki de böyle bir şey vardır,” diye güldü savcı.</p>
				<p>“Ama çok iğrenç bir şey olurdu,” diyerek masaya çıldırmış gibi bir yumruk indirdi Mitya, “bu, benim bile bilemeyeceğim kadar iğrenç bir koku salardı! Hem biliyor musunuz, bu parayı bana verebilirdi, verirdi, mutlaka verirdi, öcünü almak için verirdi, intikamının tadına varmak için, bana olan nefretinden verirdi, çünkü o da iğrenç ruhlu ve çok öfkeli bir kadındır! Ben de parayı alırdım, ah evet, alırdım ve o zaman da hayatım boyunca... aman Tanrım! Bağışlayın, beyler, böyle haykırıyorum, çünkü bu düşünce daha çok yakın bir zamanda, daha üç gün önce gece vakti Lyagavıy’la uğraştığım sırada, daha sonra da dün, evet dün de bütün gün aklımdaydı, hatırlıyorum evet, ta ki şu olaya kadar...”</p>
				<p>“Hangi olaya kadar?” diye merakla sordu Nikolay Parfenoviç, ama Mitya duymadı.</p>
				<p>“Size korkunç bir itirafta bulundum,” dedi somurtarak. “Bu itirafıma değer verin, beyler. Değer vermek de az gelir, hayır değer vermeyin, kıymetini çok iyi bilin, eğer bilmezseniz, eğer bir kulağınızdan girip öbüründen çıkarsa o zaman açıkçası beni adam yerine koymuyorsunuz demektir. Size bunu derim, beyler. Sizin gibilere itirafta bulunduğum için ben de utancımdan ölürüm! Of, kendimi vuracağım! Evet, artık iyice görüyorum, görüyorum, siz bana inanmıyorsunuz! Nasıl, bunu da kayda geçirmek niyetinde misiniz?” diye korku içinde bağırdı.</p>
				<p>“Biraz önce söyledikleriniz,” diye söze başlayan Nikolay Parfenoviç hayretle ona bakıyordu, “yani son saate kadar bu parayı istemek için hâlâ Bayan Verhovtseva’ya gitmeyi düşünmeniz... İnanın bu bizim için çok önemli bir ifade Dmitriy Fedoroviç, yani bütün bu olay... özellikle de sizin için, özellikle sizin için önemli.”</p>
				<p>“İnsaf edin, baylar,” diye ellerini çırptı Mitya, “bunu da yazmayın artık, utanın! Ben zaten önünüzde ruhumu ikiye ayırdım, siz ise bundan faydalanıyorsunuz ve her iki taraftaki açılmış yarayı parmaklarınızla deşip duruyorsunuz... Tanrım!”</p>
				<p>Umutsuzluk içinde elleriyle yüzünü örttü.</p>
				<p>“O kadar endişelenmeyin, Dmitriy Fedoroviç,” dedi savcı, “şu anda yazılan her şeyi daha sonra dinleyeceksiniz ve kabul etmediğiniz yerleri sizin istediğiniz şekilde değiştireceğiz. Ama şimdi size şu küçücük soruyu üçüncü defa soruyorum: Gerçekten hiç kimse sizden şu muskaya diktiğiniz paralar hakkında bir şey duymuş olamaz mı? Doğrusu, buna hiç ihtimal vermiyorum.”</p>
				<p>“Hiç kimse, hiç kimse, dedim ya, yoksa hiçbir şey anlamadınız mı? Beni rahat bırakın.”</p>
				<p>“Lütfen, efendim, bu mesele aydınlanmak zorunda, önümüzde daha çok zamanımız var, ama siz şimdiden düşünün: Harcadığınız paranın üç bin ruble olduğunu, evet bin beş yüz değil, üç bin ruble olduğunu bizzat sizin etrafa yaydığınızı ve bunu her yerde bağıra bağıra söylediğinizi, dünkü paralar ortaya çıktığında da yine yanınızda üç bin ruble para getirdiğinizi pek çok kişiye açıkladığınızı gösteren onlarca kanıt var elimizde...”</p>
				<p>“Onlarca değil, yüzlerce kanıt var elinizde, iki yüz kanıt belki. İki yüz kişi, bin kişi duydu!” diye haykırdı Mitya.</p>
				<p>“İşte siz de görüyorsunuz, efendim, herkes tanıklık ediyor, herkes, <em>herkes</em> sözcüğü bir anlam ifade ediyor mu?”</p>
				<p>“Hiçbir anlam ifade etmiyor. Ben bir yalan söyledim ve herkes de benim arkamdan yalan söylemeye başladı.”</p>
				<p>“‘Yalan söylemeye’ neden gerek duyduğunuzu nasıl açıklayacaksınız?”</p>
				<p>“Nedenini şeytan bilir. Belki övünmek için... belki bu kadar çok para yedim demek için... Belki de şu diktiğim paraları unutmak içindir... evet, bunun içindir... kör şeytan... bu soruyu kaçıncı defadır soruyorsunuz? Tamam yalan söyledim. Yalan söylemiştim bir kez, bir daha da düzeltmek istemedim. İnsan niye yalan söyler?”</p>
				<p>“İnsan niye yalan söyler,” dedi ciddi bir edayla savcı, “buna karar vermek çok zor, Dmitriy Fedoroviç. Söyler misiniz, şu boynunuzdaki muska dediğiniz şey büyük müydü?”</p>
				<p>“Hayır, büyük değildi.”</p>
				<p>“Örneğin, ne kadardı?”</p>
				<p>“Yüz rublelik banknotu ikiye katlayın, işte o kadardı.”</p>
				<p>“En iyisi bez parçalarını bize gösterin. Herhalde yanınızdadır.”</p>
				<p>“Ee, şeytan alsın... ne saçma şeyler bunlar... nerde olduğunu bilmiyorum.”</p>
				<p>“O zaman lütfen onu nerede ve ne zaman boynunuzdan çıkarttığınızı söyleyin. İfadenize göre evinize uğramamıştınız, değil mi?”</p>
				<p>“Fenya’dan çıkıp Perhotin’e giderken yolda boynumdan koparıp aldım ve paraları içinden çıkarttım.”</p>
				<p>“Karanlıkta mı?”</p>
				<p>“Mum mu gerekirdi? Elimle hemen çıkarttım.”</p>
				<p>“Makas kullanmadan ve sokak ortasında mı?”</p>
				<p>“Meydanda galiba; makasa ne gerek var ki? Eski bir bez parçası, hemen yırtılıverdi.”</p>
				<p>“ Sonra ne yaptınız bezi?”</p>
				<p>“Oracıkta fırlatıp attım.”</p>
				<p>“Tam olarak nerede?”</p>
				<p>“Meydanda, meydandayken attım. Şeytan bilir meydanın neresine! Hem bu size ne için lazım ki?”</p>
				<p>“Bu son derece önemli Dmitriy Fedoroviç: Maddi deliller sizin yararınızadır, bunu nasıl anlamak istemezsiniz? Bir ay önce bu muskayı dikmek için size kim yardım etmişti?”</p>
				<p>“Hiç kimse yardım etmedi, kendim diktim.”</p>
				<p>“Dikiş dikmeyi bilir misiniz?”</p>
				<p>“Bir asker dikiş dikmeyi bilmek zorundadır, hem bunda bir marifet yok ki.”</p>
				<p>“Malzemeyi, yani paraları içine diktiğiniz bezi nereden almıştınız?”</p>
				<p>“Bunu alay etmek için sormadınız, değil mi?”</p>
				<p>“Hiç değil, gülecek durumda değiliz, Dmitriy Fedoroviç.”</p>
				<p>“Bezi nereden aldığımı hatırlamıyorum, bir yerden almışımdır.”</p>
				<p>“Bunu nasıl olur da hatırlamazsınız?”</p>
				<p>“Vallahi hatırlamıyorum, belki de bir çamaşırdan yırtmışımdır.”</p>
				<p>“Bu çok ilgi çekici.”</p>
				<p>“Yarın bu çamaşırınızı evinizde arayıp bulabiliriz. Bir parçasını yırttığınız belki de bir gömlek falandır. Kumaşı neydi, keten miydi?”</p>
				<p>“Ne olduğunu şeytan bilir. Durun... Galiba hiçbir şeyden yırtmadım. Pamukluydu. Galiba ev sahibinin başlığına dikmiştim.”</p>
				<p>“Ev sahibinin başlığına mı?”</p>
				<p>“Evet, ondan aşırmıştım.”</p>
				<p>“Nasıl aşırmıştınız yani?”</p>
				<p>“Bakın, tozbezi yapmak, belki de kalemimin ucunu temizlemek için bir başlık aşırmıştım. Haber vermeden aldım, çünkü hiçbir işe yaramayacak bir bez parçasıydı. Parçaları bende kaldı. Bin beş yüz rubleyi aldım ve diktim... Galiba bu bez parçalarına dikmiştim. Bin kere yıkanmış eski püskü pamuklu bir şeydi.”</p>
				<p>“Kesin olarak hatırlıyor musunuz?”</p>
				<p>“Kesin mi bilmiyorum. Galiba bir başlıktı. Aman tükürürüm içine!”</p>
				<p>“Öyleyse en azından ev sahibeniz böyle bir eşyasının kaybolduğunu hatırlayabilir, değil mi?”</p>
				<p>“Kesinlikle hayır, farkına bile varmadı. Dedim ya size, beş para etmez eski bir bez parçasıydı.”</p>
				<p>“Peki iğneyi, ipliği nerden aldınız?”</p>
				<p>“Burada kesiyorum, artık konuşmak istemiyorum. Yeter!” Mitya sonunda öfkelenmişti.</p>
				<p>“Şu... muskayı meydanın neresine attığınızı tamamen unutmuş olmanız yine de tuhaf.”</p>
				<p>“Yarın meydanı süpürmelerini emrederseniz belki bulursunuz,” diye güldü Mitya. “Yeter, beyler, yeter,” dedi yorgun bir sesle. “Bana inanmadığınızı açıkça görüyorum! Hem de zerre kadar inanmadınız! Suç sizde değil, bende, hiç bulaşmamalıydım. Sırlarımı açıklayarak kendimi ne diye kepaze ettim ki sanki! Oysa bu size gülünç geliyor, gözlerinizden okuyorum. Beni bu duruma siz getirdiniz, savcı bey! Övünebilirsiniz, elinizden gelirse... Kahrolsun zalimler!”</p>
				<p>Başını eğdi ve elleriyle yüzünü örttü. Savcı ve sorgu yargıcı susuyorlardı. Bir dakika sonra başını kaldırdı ve bilinçsizce onlara baktı. Yüzü, içine düştüğü, artık dönüşü olmayan umutsuzluğu ifade ediyordu. Öyle sessizce kalakalmış oturuyordu. Sanki kendinde değildi. Bu arada iş bitirilmek zorundaydı: Hemen tanıkların sorgusuna geçmek gerekiyordu. Sabahın sekiziydi. Mumlar söneli çok olmuştu. Sorgulama boyunca odaya girip çıkmış olan Mihail Makaroviç’le Kalganov bu kez ikisi birden tekrar dışarı çıktılar. Savcının ve sorgu yargıcının da son derece yorgun görünüşleri vardı. Yeni başlayan sabah yağmurlu bir sabahtı, tüm gökyüzü bulutlarla kaplanmıştı ve bardaktan boşanırcasına yağmur yağıyordu. Mitya gözünü bilinçsiz bir şekilde pencereye dikmişti.</p>
				<p>“Pencereden bakabilir miyim?” diye sordu birden Nikolay Parfenoviç’e.</p>
				<p>“Ah tabii, ne kadar isterseniz,” diye yanıt verdi Nikolay Parfenoviç.</p>
				<p>Mitya ayağa kalktı ve pencereye yaklaştı. Yağmur pencerenin yeşilimsi küçük camlarını kamçılıyordu. Tam pencerenin altında çamur içinde bir yol görünüyordu. Daha uzakta, yağmurlu, koyu sisin içinde ise yağmurdan daha da kararmış ve köhneleşmiş kara, biçimsiz evler vardı. Mitya, “altın bukleli Febus”u ve onun ilk ışığıyla kendini vurmak istediğini hatırladı. “Belki böyle bir sabah kendimi öldürmem daha iyi olurdu,” diye birden gülümsedi, elini yukardan aşağı doğru sallayıp “zalimlere” döndü.</p>
				<p>“Beyler!” diye bağırdı. “Mahvolduğumu görüyorum. Peki ya o, ya Gruşenka? Bana ondan söz edin, yalvarıyorum size, yoksa benimle birlikte o da mı mahvolacak? Onun hiçbir suçu yok. Dün ‘Her şeyin suçlusu benim’ diye bağırırken aklı başında değildi. Onun hiçbir şeyde suçu yok! Sizinle otururken bütün gece acı çektim... Ona ne yapacağınızı bana söyleyemez misiniz?”</p>
				<p>“Bu konuda kesinlikle içiniz rahat olsun, Dmitriy Fedoroviç.” Savcı anında ve fark edilir bir acelecilikle cevap verdi. “Bu derece ilgilendiğiniz bu şahsı herhangi bir şekilde rahatsız etmemiz için şimdilik hiçbir önemli gerekçemiz yok. Umut ederim, soruşturmanın bundan sonraki akışı sırasında da öyle olur... Tam tersine, bu anlamda kendi adımıza yapabileceğimiz her şeyi yapıyoruz. İçiniz tamamen rahat olsun.”</p>
				<p>“Beyler, size teşekkür ederim, yine de şerefli ve adil insanlar olduğunuzu biliyordum. Yüreğimden bir yük kaldırdınız... Pekâlâ şimdi ne yapacağız? Ben hazırım.”</p>
				<p>“Evet efendim, acele etmemiz lazım. Hemen tanıkların sorgularına geçmek gerekiyor. Her şey mutlaka sizin yanınızda olmak zorunda, bu yüzden de...”</p>
				<p>“Önce bir bardak çay içsek olmaz mı?” diye savcının sözünü kesti Nikolay Parfenoviç. “Hazırlamışlardır herhalde!”</p>
				<p>Aşağıda hazır çay varsa (Mihail Makaroviç’in büyük olasılıkla “çay içmeye” gittiği göz önüne alınırsa) birer bardak çay içmeye ve daha sonra “devam etmeye” karar verdiler. Asıl çaylarını ve “bir şeyler atıştırmayı” ise daha serbest bir saate bıraktılar. Aşağıda gerçekten de çay vardı ve hemen yukarı çay getirdiler. Mitya, Nikolay Parfenoviç’in nazik bir şekilde kendisine teklif ettiği çayı ilk başta reddetmişti, ama sonra kendisi çay istedi ve hırsla içti. Şaşılacak kadar yorgun görünüyordu. En güçlü duygu sellerine bile kapılmış olsa onun gibi bir babayiğit için bir gecelik içki âlemi nedir ki, diye düşünülebilir. Ama yerinde zor oturduğunu, zaman geçtikçe de etrafındaki her şeyin adeta hareket etmeye ve gözlerinin önünde dönmeye başladığını kendisi de hissediyordu. “Birazcık daha zaman geçse belki de sayıklamaya başlayacağım,” diye düşündü kendi kendine.</p>
				
				
				
				</div>
  </body>
</html>