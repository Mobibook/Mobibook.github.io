<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="h2baslik" id="calibre_toc_4">Yalnızca Çılgın! Şair, Yalnızca!</h2>
<p class="normal">Yitip gittiğinde havadaki ışık,</p>
<p class="normal">daha şimdiden başladığında çiy tanelerinin tesellisi</p>
<p class="normal">pınarından sızmaya toprağa,</p>
<p class="normal">görünmeksizin, duyulmadan hem de</p>
<p class="normal">–çünkü yumuşacıktır tabanları, teselli yüklü çiy damlalarının,</p>
<p class="normal">tıpkı bütün tesellilerle yumuşayanlar gibi –</p>
<p class="normal">anımsarsın işte o zaman, anımsarsın ey sıcacık yürek,</p>
<p class="normal">nasıl susadığını bir zamanlar,</p>
<p class="normal">kutsal gözyaşlarına ve çiy damlalarına,</p>
<p class="normal">nasıl da kavrularak ve yorgun susadığını,</p>
<p class="normal">sararmış otlarla kaplı orman yollarında,</p>
<p class="normal">akşam vaktinde güneşin kötücül bakışları</p>
<p class="normal">kara ağaçların arasından geçip etrafında koştuğunda,</p>
<p class="normal">o kör edici, güneş yangını bakışlar, oh olsun dercesine.</p>
<p class="normal">“Hakikat ile söz kesmeye talip – sen, öyle mi? Böyleydi alayları</p>
<p class="normal">hayır! sen yalnızca bir şairsin!</p>
<p class="normal">bir hayvan, kurnaz, yırtıcı, sinsi,</p>
<p class="normal">yalan söylemek zorunda olan,</p>
<p class="normal">bilerek, isteyerek yalan söylemek zorunda olan,</p>
<p class="normal">av peşinde koşan inatla,</p>
<p class="normal">alacalı maskeler takmış,</p>
<p class="normal">kendi kendisinin maskesi,</p>
<p class="normal">kendi kendisinin av ganimeti</p>
<p class="normal"><span class="ideitalik">ve bu </span>– hakikat ile söz kesmeye talip, öyle mi?..</p>
<p class="normal">Hayır, yalnızca çılgın! Şair yalnızca!</p>
<p class="normal">yalnızca alacalı sözcüklerle konuşan,</p>
<p class="normal">alacalı maskelerin arkasından konuşan,</p>
<p class="normal">yalancı sözcüklerin köprülerinde dolanan,</p>
<p class="normal">yalandan gökkuşaklarının üstünde,</p>
<p class="normal">düzmece cennetlerin arasında</p>
<p class="normal">rastgele dolaşan, ve sürünen yerlerde –</p>
<p class="normal"><span class="ideitalik">yalnızca </span>çılgın! Şair,<span class="ideitalik"> yalnızca!</span></p>
<br class="chapter"/>
<p class="normal">Ve bu – hakikat ile söz kesmeye talip, öyle mi?..</p>
<p class="normal">Hayır, dönüşmemek sessiz, katılıp kalmış, dümdüz,</p>
<p class="normal">soğuk bir resme,</p>
<p class="normal">geçmemek Tanrıya sütun yerine,</p>
<p class="normal">tapınakların önüne dikilmemek,</p>
<p class="normal">bir Tanrının kapısını beklemek üzere:</p>
<p class="normal">hayır! düşman kesilmek erdemin böyle heykellerine,</p>
<p class="normal">tapınaklardan daha sıla saymak her yabanı,</p>
<p class="normal">bir kedinin gözükaralığıyla</p>
<p class="normal">atlamak her pencereden</p>
<p class="normal">hop! her rastlantının kucağına,</p>
<p class="normal">koklayarak gezinmek bütün balta girmemiş ormanlarda,</p>
<p class="normal">sen, o ormanlarda,</p>
<p class="normal">alacalı postlarıyla dolanıp duran vahşi hayvanların arasında,</p>
<p class="normal">günahlar kadar sağlıklı, ve onlar kadar güzel ve alacalı,</p>
<p class="normal">koşmalısın şehvete soyunmuş dudaklarla,</p>
<p class="normal">mutlu ve çok kötü alaycı, mutlu ve zebaniden farksız,</p>
<p class="normal">mutlu kana susamışlığınla,</p>
<p class="normal">avlanarak, sinsice,<span class="ideitalik"> yalanlarla </span>dolaşmalısın...</p>
<p class="normal">Ya da bakışlarını uzun, çok uzun zaman boyunca</p>
<p class="normal">uçurumlara diken kartal gibi,</p>
<p class="normal"><span class="ideitalik">kendi </span>uçurumlarına bakan kartal gibi...</p>
<p class="normal">– ah, nasıl da dolanır buradan aşağıya,</p>
<p class="normal">halka halka aşağılara, daha içerilere,</p>
<p class="normal">gittikçe daha dipsiz derinliklere o uçurumlar! –</p>
<p class="normal">Sonra,</p>
<p class="normal">birdenbire,</p>
<p class="normal">kınından çekilmişçesine dosdoğru uçarak</p>
<p class="normal">saldırmak<span class="ideitalik"> kuzulara,</span></p>
<p class="normal">dosdoğru aşağıya, gözlerini bürümüş bir açlıkla,</p>
<p class="normal">kuzulara şehvet duyarcasına,</p>
<p class="normal">öfke duyarak bütün kuzu ruhlulara,</p>
<p class="normal">ne varsa bakan erdem timsali,</p>
<p class="normal">koyun gibi aptalca, kuzu sütü kadar ak,</p>
<p class="normal">kuzu postu yumuşaklığında, hepsine kederli bir öfkeyle dolu...</p>
<p class="normal">Yani</p>
<p class="normal">kartal gibi, panter gibidir</p>
<p class="normal">şairin özlemleri,</p>
<p class="normal"><span class="ideitalik">senin </span>özlemlerin bin maskenin arkasında,</p>
<p class="normal">sen çılgın! sen, ey şair!..</p>
<br class="chapter"/>
<p class="normal">Sen ki, baktığında insanlara</p>
<p class="normal"><span class="ideitalik">koyun </span>gibi görürsün <span class="ideitalik">Tanrıyı </span>–,</p>
<p class="normal">insanda Tanrıyı<span class="ideitalik"> parçalamak,</span></p>
<p class="normal">tıpkı insanın içindeki koyunu parçalarcasına</p>
<p class="normal">ve parçalarken <span class="ideitalik">gülmek </span>–</p>
<br class="chapter"/>
<p class="normal"><span class="ideitalik">budur, evet, budur işte senin kutsanmışlığın,</span></p>
<p class="normal">bir panterin ve kartalın kutsanmışlığı,</p>
<p class="normal">bir şairin ve çılgının kutsanmışlığı!..</p>
<p class="normal">Gün yitirdiğinde ışığını,</p>
<p class="normal">hilal, erkenden</p>
<p class="normal">erguvan kızıllıkların arasına yemyeşil</p>
<p class="normal">ve kıskançlıkla sızdığında,</p>
<p class="normal">– güne düşman kesilmiş,</p>
<p class="normal">her adımda gizlice</p>
<p class="normal">güllerden örülme hamakların yanından</p>
<p class="normal">hilali sürünerek, ta ki hepsi batana kadar,</p>
<p class="normal">gecenin derinliklerine, solgun, gömülene kadar:</p>
<p class="normal">ben de batmıştım bir zamanlar,</p>
<p class="normal">hakikat çılgınlığımın sürüklemesiyle,</p>
<p class="normal">gündüz düşlerimin sürüklemesiyle,</p>
<p class="normal">gündüz yorgunu, ışık hastası,</p>
<p class="normal">– batmıştım aşağılara, akşamlara, gölgelere,</p>
<p class="normal">Bir hakikatin</p>
<p class="normal">Yanıklığı ve susamışlığıyla</p>
<p class="normal">– anımsıyor musun hâlâ, anımsıyor musun, sıcak yürek,</p>
<p class="normal">nasıl susuzluk çektiğini oralarda? –</p>
<p class="normal"><span class="ideitalik">Sürgüne yollanmalıyım</span></p>
<p class="normal"><span class="ideitalik">Ne varsa hakikat diye, tümünden</span></p>
<p class="normal"><span class="ideitalik">Yalnızca</span> çılgın! Şair,<span class="ideitalik"> yalnızca!..</span></p>
</body>
</html>