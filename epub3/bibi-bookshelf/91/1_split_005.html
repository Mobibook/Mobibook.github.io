<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="h2baslik" id="calibre_toc_5">Çölün Kızlarının Arasında</h2>
<h3 class="h3baslik" id="calibre_toc_24">1.</h3>
<p class="normal">“Çıkıp gitme!” dedi kendini Zerdüşt’ün gölgesi diye adlandıran gezgin, “bizimle kal, aksi takdirde o eski ve koyu kasvet yeniden bizi boğabilir.</p>
<p class="normal">Zaten o eski büyücü en kötü yanlarını bize iyi diye tanıttı, ve şuraya bak, iyi yürekli ve dini bütün papanın da gözleri yaşlarla doldu ve kendisi de yeniden hüznün denizlerine açıldı.</p>
<p class="normal">Bu krallar, önümüzde iyiymiş gibi davranabilirler: Ama tanıkları olmasaydı eğer, bahse girerim ki onların arasında da başlardı yeniden o kötü oyun –</p>
<p class="normal">– birbirini izleyen bulutların, ıslak hüznün, kapalı gökyüzünün, çalınmış güneşlerin, uğuldayan sonbahar rüzgârlarının kötü oyunu,</p>
<p class="normal">– bizim ağlamalarımızın ve haykırışlarımızın kötü oyunu: Bizimle kal, ey Zerdüşt! Burada aslında dile gelmek isteyen pek çok gizli yoksulluk var, çok akşam vakti, çok bulut, çok ağırlaşmış hava var!</p>
<p class="sagnormal">./..</p>
<p class="normal">Bizleri güçlü erkeklere özgü güçlü gıdalarla ve güçlü özdeyişlerle besledin: Yemeğin ardından üstlük olarak tekrar zayıf ve kadınsı ruhların bize saldırmalarına izin verme!</p>
<p class="normal">Yalnızca sen çevrendeki havayı güçlü ve temiz kılmaktasın! Bugüne kadar yeryüzünde senin mağarandaki kadar temiz hava bulduğum oldu mu hiç?</p>
<p class="normal">Oysa pek çok ülke gördüm, burnum çok çeşitli havaları sınamayı ve değerlendirmeyi öğrendi: Ama senin yanında burun deliklerim en büyük hazzı tatmakta!</p>
<p class="normal">Sadece, – sadece –, ah, bağışla beni eski bir anımsamadan ötürü! Bağışla beni bir zamanlar çölün kızları arasında yazdığım eski bir yemek sonrası şarkısından ötürü: –</p>
<p class="normal">Çünkü onların bulunduğu yerde hep iyi ve aydınlık doğu havası vardı; orası, bulutlu, nemli, kasvetli ve yaşlı Avrupa’dan en uzak olduğum yerdi!</p>
<p class="normal">O zamanlar böyle doğulu kızları, bir de bulutlarla ve düşüncelerle kararmamış, bir başka ve masmavi gökyüzünü severdim.</p>
<p class="normal">Dans etmedikleri zaman ne kadar terbiyeli oturduklarına inanamazsınız, derinlikli, ama düşünmeksizin, küçük sırlar gibi, süslü bilmeceler gibi, yemekten sonra yenen cevizler gibi –</p>
<p class="normal">rengârenk ve yabancıydılar gerçekten de! ama bulutlarla gölgelenmemiş: Kendilerini çözdüren bilmeceler: işte böyle kızların aşkına o zamanlar yemek sonrası için bir ilâhi yazmıştım.”</p>
<p class="sagnormal">./..</p>
<p class="normal">İşte böyle dedi Gezgin ve kendini Zerdüşt’ün Gölgesi diye adlandıran; ve daha kimse karşılık vermeye meydan bulamadan, o yaşlı Büyücünün arpını yakalamış, ayak ayak üstüne atmış, rahat ve bilgece çevresine bakmaktaydı: – ancak burun deliklerinden havayı ağır ağır ve sorgularcasına solumaktaydı, yeni ülkelerde yeni ve yabancı havanın tadına bakan biri gibi. Daha sonra bir tür kükremeyle şarkı söylemeye başladı.</p>
<h3 class="h3baslik" id="calibre_toc_25">2.</h3>
<p class="normal"><span class="ideitalik">Çöl büyümekte: vay haline çölleri gizleyenin...</span></p>
<h3 class="h3baslik" id="calibre_toc_26">3.</h3>
<p class="normal">Ah, evet!</p>
<p class="normal">Görkemli!</p>
<p class="normal">Gerçekten de görkemli bir başlangıç!</p>
<p class="normal">Afrika’ya özgü görkemli!</p>
<p class="normal">bir aslana yakışır,</p>
<p class="normal">veya ahlaklı ve uluyan bir maymuna...</p>
<p class="normal">–ama size değil,</p>
<p class="normal">sizler, sevimlinin sevimlisi kızlar,</p>
<p class="normal">sizler ki, ayaklarınızın dibinde bana,</p>
<p class="normal">bir Avrupalıya ilk kez olarak,</p>
<p class="normal">palmiyelerin altında</p>
<p class="normal">Mucize gibi, gerçekten de!</p>
<p class="normal">Burada oturmaktayım şimdi,</p>
<p class="normal">çöle yakın ve daha şimdiden yine</p>
<p class="normal">çölün bunca uzağında,</p>
<p class="normal">ve hiçbir bakımdan çöle dönmemiş:</p>
<p class="normal">çünkü yutulmuş</p>
<p class="normal">vahaların en küçüğünce –:</p>
<p class="normal">– biraz önce açmıştı esneyerek</p>
<p class="normal">o tatlı ağzını.</p>
<p class="normal">bütün ağızların en güzel kokanını:</p>
<p class="normal">onun içine düştüm,</p>
<p class="normal">aşağıya, aradan geçerek – aranıza,</p>
<p class="normal">sizler, en sevimli kızlar! Sela.<sup class="calibre3"><a href="1_split_026.html#footnote-100-2" id="footnote-100-2-backlink" name="footnote-100-2-backlink">[2]</a></sup></p>
<p class="normal">Selam, selam o balinaya ki,</p>
<p class="normal">konuğunu rahat ettirdiyse</p>
<p class="normal">eğer! – anlıyorsunuz değil mi</p>
<p class="normal">benim bilgiççe dokundurmamı?</p>
<p class="normal">Selam olsun midesine,</p>
<p class="normal">eğer o mide de</p>
<p class="normal">böyle sevimli bir vaha gibi idiyse</p>
<p class="normal">tıpkı bunun gibi: ne var ki kuşkuluyum bundan,</p>
<p class="normal">– Avrupa’dan gelmeyim ne de olsa, o Avrupa ki,</p>
<p class="normal">bütün evli kadınlardan daha tiryakisidir kuşkunun.</p>
<p class="normal">Tanrı ıslah etsin!</p>
<p class="normal">Amin!</p>
<p class="normal">Şimdi oturuyorum burada,</p>
<p class="normal">en küçüğünde vahaların,</p>
<p class="normal">bir hurma gibi,</p>
<p class="normal">kahverengi, tatlıya banılmış, altın parıltılı,</p>
<p class="normal">tutkun yuvarlak bir kız dudağına,</p>
<p class="normal">ama daha da fazlası, kız gibi</p>
<p class="normal">buz soğuğu kar beyazı keskin</p>
<p class="normal">dişlere: çünkü onlara susamıştır</p>
<p class="normal">tüm sıcacık hurmaların yüreği. Sela.</p>
<p class="normal">O güney yemişlerine</p>
<p class="normal">benzer, çok benzer halde</p>
<p class="normal">yatmaktayım burada, küçücük</p>
<p class="normal">kanatlı böcekler</p>
<p class="normal">dans edip oynarken çevremde,</p>
<p class="normal">içimde ise daha da küçük</p>
<p class="normal">daha da budalaca, daha kötücül</p>
<p class="normal">dilekler ve düşünceler, –</p>
<p class="normal">sizlerle kuşatılmışım,</p>
<p class="normal">sizler, dilsiz ve sezgilerden yana zengin</p>
<p class="normal">kedi kızlar,</p>
<p class="normal">Dudu ve Züleyha,</p>
<p class="normal"><span class="ideitalik">– Sfenkslerle </span>kuşatılmışım, öyle ki, bir sözcüğe</p>
<p class="normal">pek çok duyguyu doldurmaktayım:</p>
<p class="normal">(– bağışlasın beni Tanrı</p>
<p class="normal">bu dil günahından ötürü!..)</p>
<p class="normal">cennet havası gerçekten de,</p>
<p class="normal">aydınlık ve hafif bir hava, altın şeritli,</p>
<p class="normal">ancak aydan düşmüş olabilecek</p>
<p class="normal">kadar iyi bir hava –</p>
<p class="normal">Rastlantı sonucu mu,</p>
<p class="normal">Yoksa cüretkârlıktan mı olma?</p>
<p class="normal">eski şairlerin anlattıkları gibi.</p>
<p class="normal">Bana, yani kuşkucuya gelince, kuşkuluyum bundan da,</p>
<p class="normal">Avrupa’dan gelmeyim zira,</p>
<p class="normal">O Avrupa ki, kuşkunun tiryakisidir</p>
<p class="normal">bütün evli kadınlardan daha fazla.</p>
<p class="normal">Tanrı ıslah etsin!</p>
<p class="normal">Amin.</p>
<p class="normal">Bu en güzel havayı içime çekerek,</p>
<p class="normal">içki kadehleri gibi kabarmış burun delikleriyle,</p>
<p class="normal">geleceksiz, anılardan da yoksun,</p>
<p class="normal">böylece oturuyorum burada, sizler,</p>
<p class="normal">en sevgili kızlar,</p>
<p class="normal">ve palmiyeyi seyrediyorum,</p>
<p class="normal">onun nasıl bir kadın dansçı gibi</p>
<p class="normal">eğilip büküldüğünü, yaslandığını ve kalçalarını salladığını,</p>
<p class="normal">– insan onun gibi yapıyor uzun zaman baktığında!</p>
<p class="normal">bir kadın dansçı gibi, ve bana göründüğü kadarıyla</p>
<p class="normal">uzun zamandır, tehlikeli olacak kadar uzun zamandır</p>
<p class="normal">hep, ama hep<span class="ideitalik"> tek </span>bir ayağının üstünde duran bir dansçı mıdır?</p>
<p class="normal">– böyle dururken, bana göründüğü kadarıyla, unutmuş mudur</p>
<p class="normal"><span class="ideitalik">öteki </span>ayağını?</p>
<p class="normal">Boşuna ama, aradım</p>
<p class="normal">yine de o kaybolan</p>
<p class="normal">ikiz mücevherin parçasını</p>
<p class="normal">– yani öteki minik bacağı –</p>
<p class="normal">o dansçının en sevimli, en süslü,</p>
<p class="normal">parıltılı, yelpazeleri ve tedirgin uçuşları</p>
<p class="normal">çağrıştıran eteğinin</p>
<p class="normal">kutsal yakınlığında.</p>
<p class="sagnormal">./..</p>
<p class="normal">Evet, eğer sizler, güzel kızlar,</p>
<p class="normal">tümüyle inanmak isterseniz bana, derim ki:</p>
<p class="normal">dansçı<span class="ideitalik"> yitirmişti </span>onu...</p>
<p class="normal">Hu! Hu! Hu! Hu! Hu!..</p>
<p class="normal">Yitip gitmişti!</p>
<p class="normal">Sonrasız yitirilmişti!</p>
<p class="normal">Öteki küçücük bacak!</p>
<p class="normal">Ah ne kadar yazık o sevimli bacağa!</p>
<p class="normal">Nerede – nerededir şimdi ve matem tutmaktadır tek başına?</p>
<p class="normal">o yapayalnız küçük bacak?</p>
<p class="normal">Belki de sarışın yeleli,</p>
<p class="normal">sapsarı ve öfkeli,</p>
<p class="normal">canavar bir aslanın önündedir ha? veya</p>
<p class="normal">ısırılmış, kemirilmiş de olabilir –</p>
<p class="normal">ah, ne yazık! ne yazık! kemirilmiş! Sela.</p>
<p class="normal">Ah, ağlamayın önümde,</p>
<p class="normal">yufka yürekler!</p>
<p class="normal">Ağlamayın önümde siz</p>
<p class="normal">hurma yürekler! süt beyazı göğüsler!</p>
<p class="normal">Siz, meyankökü yürekli</p>
<p class="normal">kesecikler!</p>
<p class="normal">Bir erkek gibi ol, Züleyha! Cesaret! Cesaret!</p>
<p class="normal">Ağlama artık,</p>
<p class="normal">solgun yüzlü Dudu!</p>
<p class="normal">–Ya da acaba</p>
<p class="normal">Güçlendirici bir şeyin, kalbi güçlendirici bir şeyin</p>
<p class="normal">zamanı mı geldi artık?</p>
<p class="normal">Kutsanmış bir söz örneğin?</p>
<p class="normal">Ya da görkemli bir söylem?..</p>
<p class="normal">Ha!</p>
<p class="normal">Haydi,</p>
<p class="normal">kaldır başını, ey onur!</p>
<p class="normal">Üfle, üfle yeniden,</p>
<p class="normal">Sen, erdemin körüğü!</p>
<p class="normal">Ha!</p>
<p class="normal">Bir kez daha kükre!</p>
<p class="normal">Ahlaklı kükre!</p>
<p class="normal">Ahlaklı bir aslan olarak çölün kızlarının önünde kükre!</p>
<p class="normal">– Zira erdemin kükreyişi,</p>
<p class="normal">siz en sevgili kızlar,</p>
<p class="normal">her şeyden daha önemlidir</p>
<p class="normal">Avrupalı tutkusu, sonsuz Avrupalı açlığı!</p>
<p class="normal">Ve ben de şimdi buradayım,</p>
<p class="normal">Avrupalı olarak,</p>
<p class="normal">başka türlüsü gelmez elimden, Tanrı yardımcım olsun!</p>
<p class="normal">Amin!</p>
<p class="ortayazi">* * *</p>
<p class="normal">Çöl büyümekte: vay haline çölleri gizleyenin!</p>
<p class="normal">Taş, taşa sürünerek gıcırdamakta, çöl sarılıp boğmakta.</p>
<p class="normal">Ateş saçmakta kahverengi bakışlarla o korkunç ölüm</p>
<p class="normal">ve<span class="ideitalik"> çiğnemekte,</span> – zaten hayatı, çiğneyişidir yalnızca...</p>
<p class="normal"><span class="ideitalik">Unutma sakın, ey şehvetin ölçüsüne vurulmuş insan – taş da sensin, çöl de, ve ölüm de...</span></p>
<p class="ortayazi">* * *</p>
</body>
</html>