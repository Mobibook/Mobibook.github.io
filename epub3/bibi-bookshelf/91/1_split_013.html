<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="h2baslik" id="calibre_toc_13">En Zenginin Yoksulluğu Üzerine</h2>
<p class="normal">On yıl geçti –,</p>
<p class="normal">bana tek damla düşmedi,</p>
<p class="normal">ne ıslak rüzgâr, ne de sevginin çiy taneleri</p>
<p class="normal">–<span class="ideitalik"> yağmursuz </span>bir ülke...</p>
<p class="normal">Şimdi bir dileğim var bilgeliğimden,</p>
<p class="normal">cimri olma bu kuraklıkta:</p>
<p class="normal">sen taş yatağından, kendin terle çiy tanelerini</p>
<p class="normal">yabanın çatlamış topraklarına sen kendin yağmur ol!</p>
<br class="chapter"/>
<p class="normal">Bir zamanlar bulutlara</p>
<p class="normal">çekip gitmelerini söylemiştim dağlarımdan, –</p>
<p class="normal">şöyle demiştim bir zamanlar “daha çok ışık, siz karanlıklar!”</p>
<p class="normal">bugün ise baştan çıkarmaya çalışıyorum gelsinler diye:</p>
<p class="normal">karartın etrafımı memelerinizle!</p>
<p class="normal">–sağmak istiyorum sizleri,</p>
<p class="normal">sizler, dorukların inekleri!</p>
<p class="normal">Süt kadar sıcak bilgeliği, sevginin tatlı çiy tanelerini</p>
<p class="normal">yağdıracağım dört bir yana.</p>
<p class="normal">Gidin, gidin sizler,</p>
<p class="normal">karanlık bakışlı hakikatler!</p>
<p class="normal">Görmek istemiyorum dağlarımda</p>
<p class="normal">buruk ve sabırsız hakikatleri.</p>
<p class="normal">Yaklaşacaksa bugün bana hakikat,</p>
<p class="normal">Yaklaşsın gülümsemenin altın ışıklarıyla,</p>
<p class="normal">güneşle tatlandırılmış, sevgiyle bronzlaşmış, –</p>
<p class="normal">yalnızca<span class="ideitalik"> olgun </span>bir hakikatin dalını koparabilirim ağaçtan.</p>
<br class="chapter"/>
<p class="normal">Bugün uzatıyorum ellerimi</p>
<p class="normal">rastlantının lüleli saçlarına,</p>
<p class="normal">akıllıyım, rastlantıyı bir çocuk gibi</p>
<p class="normal">gütmeye, kandırmaya yetecek kadar.</p>
<p class="normal">Bugün konuksever olmak istiyorum</p>
<p class="normal">hoşlanılmayana karşı,</p>
<p class="normal">yazgıya da çıkartmak istemiyorum dikenlerimi</p>
<p class="normal">– bir kirpi değil Zerdüşt.</p>
<p class="normal">Ruhum,</p>
<p class="normal">o doymak bilmez diliyle</p>
<p class="normal">bütün iyi ve kötü şeyleri yaladı bile,</p>
<p class="normal">her derinliğe daldı.</p>
<p class="normal">Ama hep mantar gibi,</p>
<p class="normal">hep yüzerek tekrar yukarıya çıktı,</p>
<p class="normal">kahverengi denizlere yayılmış yağ gibi yalpa vurmakta:</p>
<p class="normal">bu ruh yüzünden mutlu kişi diyorlar bana.</p>
<br class="chapter"/>
<p class="normal">Kimlerdir benim anam ve babam?</p>
<p class="normal">Babam, müsriflerin şahı,</p>
<p class="normal">Ve anam da sessiz bir gülümseme değil mi?</p>
<p class="normal">Bu ikisinin evliliği değil mi dünyaya getiren</p>
<p class="normal">beni, bilmeceden farksız bir hayvanı,</p>
<p class="normal">beni, ışığın ucube yaratığını,</p>
<p class="normal">beni, Zerdüşt’ün tüm bilgeliklerini boşa harcayanı?</p>
<p class="normal">Bugün sevecenlikten hastalanmış,</p>
<p class="normal">ılık bir rüzgâr gibi,</p>
<p class="normal">oturmakta Zerdüşt dağlarında bekleyerek, hep bekleyerek, –</p>
<p class="normal">kendi özsuyunda</p>
<p class="normal">tatlılaşmış ve kaynamış,</p>
<p class="normal">zirvesinin<span class="ideitalik"> altında,</span></p>
<p class="normal">buzlarının<span class="ideitalik"> altında,</span></p>
<p class="normal">yorgun ve mutlu,</p>
<p class="normal">yedinci gününde bir yaratıcı.</p>
<p class="normal">– Susun!</p>
<p class="normal">Bir hakikat geziniyor üzerimde</p>
<p class="normal">bir bulut gibi, –</p>
<p class="normal">görünmez şimşeklerle vuruyor beni.</p>
<p class="normal">Geniş ve acelesiz merdivenlerden</p>
<p class="normal">mutluluğu bana doğru yükseliyor:</p>
<p class="normal">gel, gel, ey sevilen hakikat!</p>
<br class="chapter"/>
<p class="normal">– Susun!</p>
<p class="normal"><span class="ideitalik">Benim </span>hakikatim bu!</p>
<p class="normal">Çekingen gözlerden,</p>
<p class="normal">kadife yumuşaklığında ürpertilerden</p>
<p class="normal">geliyor bana bakışları,</p>
<p class="normal">sevimli, kötücül, genç kız bakışları...</p>
<p class="normal">sırrını çözüyor mutluluğumun<span class="ideitalik"> nedeninin,</span></p>
<p class="normal"><span class="ideitalik">beni </span>çözüyor – ah! nedir acaba aklından geçen? –</p>
<p class="normal">Erguvan rengi bir ejderha</p>
<p class="normal">Pusuya yatmış genç kız bakışlarının uçurumunda.</p>
<br class="chapter"/>
<p class="normal">– Susun! Benim hakikatim<span class="ideitalik"> konuşmakta! </span>–</p>
<p class="normal">Vay haline senin, ey Zerdüşt!</p>
<p class="normal">Görünüşünden sanki</p>
<p class="normal">altın yutmuş biri gibisin:</p>
<p class="normal">bir de karnını yaracaklar şimdi!..</p>
<br class="chapter"/>
<p class="normal">Çok fazla zenginsin,</p>
<p class="normal">Sen, nicelerini yozlaştırmış kişi!</p>
<p class="normal">Pek çoğunu kıskanç kılmışsın,</p>
<p class="normal">pek çoğunu da yoksulluğun kucağına atmışsın...</p>
<p class="normal">Bana gelince, ışığından gölge vuruyor üzerime–,</p>
<p class="normal">Üşüyorum: çekil git, sen ey zengin,</p>
<p class="normal">git, Zerdüşt, çekil güneşinin önünden!..</p>
<br class="chapter"/>
<p class="normal">Armağan etmek istiyorsun, vermek istiyorsun fazlalığını,</p>
<p class="normal">Ama sen kendin fazlalığın fazlalığısın!</p>
<p class="normal">Aklını başına topla, ey zengin!</p>
<p class="normal"><span class="ideitalik">Önce kendini armağan et, </span>ey Zerdüşt!</p>
<p class="normal">On yıl geçti –,</p>
<p class="normal">ve sana tek damla düşmedi, öyle mi?</p>
<p class="normal">Ne ıslak rüzgâr? Ne de sevginin çiy taneleri?</p>
<p class="normal">Ama kim<span class="ideitalik"> sevebilirdi ki </span>seni,</p>
<p class="normal">sen, ey zenginlerin zengini?</p>
<p class="normal">mutluluğun bütün çevreni kurutmakta,</p>
<p class="normal">sevgiden yana yoksullaştırmada</p>
<p class="normal">–<span class="ideitalik"> yağmursuz </span>bir ülke...</p>
<br class="chapter"/>
<p class="normal">Artık kimse teşekkür etmiyor sana,</p>
<p class="normal">sen ise teşekkür etmektesin,</p>
<p class="normal">senden her alana:</p>
<p class="normal">zaten bundan tanıyorum seni,</p>
<p class="normal">sen, ey en zengin,</p>
<p class="normal">sen, en<span class="ideitalik"> yoksulu </span>bütün zenginlerin!</p>
<p class="normal">Kurban ediyorsun kendini, zenginliğin<span class="ideitalik"> acı </span>çektirmekte–,</p>
<p class="normal">Kendini harcıyorsun,</p>
<p class="normal">Ne sakınıyorsun kendini, ne de seviyorsun:</p>
<p class="normal">büyük acınla her dem zorlanmaktasın,</p>
<p class="normal"><span class="ideitalik">onca </span>korkunun,<span class="ideitalik"> onca </span>sıkışmış bir yüreğin acısı</p>
<p class="normal">fakat artık kimse sana teşekkür etmemekte...</p>
<br class="chapter"/>
<p class="normal">Daha bir<span class="ideitalik"> yoksullaşmalısın,</span></p>
<p class="normal">sen, bilgeliksiz bilge!</p>
<p class="normal">Sevilmek istiyorsan eğer.</p>
<p class="normal">Yalnızca acı çekenlerdir sevilenler,</p>
<p class="normal">sevgi verilenler, yalnızca açlık çekenlerdir:</p>
<p class="normal"><span class="ideitalik">kendini armağan et önce,</span> ey Zerdüşt!</p>
<br class="chapter"/>
<p class="normal">– Ben senin hakikatinim...</p>
</body>
</html>