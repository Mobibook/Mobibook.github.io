<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="h2baslik" id="calibre_toc_7">Yırtıcı Kuşlar Arasında</h2>
<p class="normal">Her kim ki inmek isterse buradan aşağıya,</p>
<p class="normal">nasıl da yutar onu derinler, hızla!</p>
<p class="normal">–Fakat sen, ey Zerdüşt,</p>
<p class="normal">hâlâ severken uçurumu,</p>
<p class="normal"><span class="ideitalik">çam ağacı </span>gibi mi yapmaktasın?–</p>
<br class="chapter"/>
<p class="normal">O, köklerini salar, kayalığın bile</p>
<p class="normal">aşağılara baktığında,</p>
<p class="normal">ürperdiği yerde–,</p>
<p class="normal">duraklar uçurumların başında,</p>
<p class="normal">ne varsa çevresinde</p>
<p class="normal">aşağılara inmek istediğinde:</p>
<p class="normal">sabırsızlığı içersinde</p>
<p class="normal">vahşi çağlayanların, çağlayan derelerin</p>
<p class="normal">bekleyerek sabırla, kaskatı, suskun,</p>
<p class="normal">tek başına...</p>
<p class="normal"><span class="ideitalik">Tek başına!</span></p>
<p class="normal">Zaten kim cüret edebilirdi ki,</p>
<p class="normal">burada konuk olmaya,</p>
<p class="normal"><span class="ideitalik">sana </span>konuk olmaya?..</p>
<p class="normal">Bir yırtıcı kuş belki yalnızca:</p>
<p class="normal">o, asılıverir büyük bir olasılıkla</p>
<p class="normal">metanetini koruyan sabırlının saçlarına, oh olsun dercesine,</p>
<p class="normal">delice bir gülüşle,</p>
<p class="normal">bir yırtıcı kuş gülüşüyle...</p>
<br class="chapter"/>
<p class="normal"><span class="ideitalik">Neden </span>bunca metanet?</p>
<p class="normal">–diye alay eder acımasızca:</p>
<p class="normal">insanın kanatları olmalıdır, seviyorsa eğer uçurumları...</p>
<p class="normal">ve asılı kalmamalıdır,</p>
<p class="normal">senin gibi, ey darağaçlı! –</p>
<p class="normal">Ey Zerdüşt,</p>
<p class="normal">ey av düşkünlerinin en acımasızı!</p>
<p class="normal">Daha düne kadar avcısıyken Tanrının,</p>
<p class="normal">bütün erdemleri yakalayan bir ağ,</p>
<p class="normal">ve kötülüğün okuyken!</p>
<p class="normal">Şimdi –</p>
<p class="normal">kendi kendin tarafından avlanmış,</p>
<p class="normal">kendi kendinin av ganimeti,</p>
<p class="normal">kendi içine saplanmış...</p>
<br class="chapter"/>
<p class="normal">Şimdi –</p>
<p class="normal">kendin ile tek başına,</p>
<p class="normal">kendi bilgin ile iki başına,</p>
<p class="normal">yüz aynanın arasında</p>
<p class="normal">kendi önünde düzmece,</p>
<p class="normal">yüz anı arasında</p>
<p class="normal">belirsiz,</p>
<p class="normal">her yaranın yorgunluğuyla,</p>
<p class="normal">her soğuğun donmuşluğuyla,</p>
<p class="normal">kendi iplerin boğazına dolanmış,</p>
<p class="normal"><span class="ideitalik">kendinin tanıyanı!</span></p>
<p class="normal"><span class="ideitalik">kendinin celladı!</span></p>
<p class="normal">Neyi bağlamıştın kendine</p>
<p class="normal">bilgeliğinin ipiyle?</p>
<p class="normal">Neyi baştan çıkarmıştın</p>
<p class="normal">yaşlı yılanın cennetinde?</p>
<p class="normal">Neye açmıştın kapılarını içine sürünsün diye</p>
<p class="normal"><span class="ideitalik">senin </span>içine – <span class="ideitalik">senin </span>içine?..</p>
<br class="chapter"/>
<p class="normal">Bir hastasın şimdi,</p>
<p class="normal">yılan zehriyle hastalanmış;</p>
<p class="normal">bir tutsaksın şimdi,</p>
<p class="normal">çekmişsin yazgıların en acısını:</p>
<p class="normal">kendi tünelinde</p>
<p class="normal">iki büklüm çalışmaktasın,</p>
<p class="normal">gömülmüşsün kendi içinin mağarasına,</p>
<p class="normal">kendi içini kazmaktasın,</p>
<p class="normal">aciz,</p>
<p class="normal">kaskatı,</p>
<p class="normal">bir ceset –,</p>
<p class="normal">yüzlerce yükün altında,</p>
<p class="normal">kendi ağırlığının altında,</p>
<p class="normal"><span class="ideitalik">bilen </span>biri!</p>
<p class="normal"><span class="ideitalik">Kendini tanıyan </span>biri!</p>
<p class="normal"><span class="ideitalik">bilge </span>Zerdüşt!..</p>
<p class="normal">Kendine en ağır yükü aradın:</p>
<p class="normal">bulduğun, <span class="ideitalik">kendindi </span>–,</p>
<p class="normal">kendini sırtından atamadın...</p>
<br class="chapter"/>
<p class="normal">Pusuya yattın,</p>
<p class="normal">yere çömeldin,</p>
<p class="normal">artık dik duramayan biriydin!</p>
<p class="normal">Otlara karışacaksın üstelik mezarınla,</p>
<p class="normal"><span class="ideitalik">Otların bürüdüğü </span>ruhunla!..</p>
<p class="normal">Ve onca gururluydun daha düne kadar,</p>
<p class="normal">sağlam basmaktaydın gururunun bütün sırıklarıyla!</p>
<p class="normal">Daha düne kadar Tanrıdan yoksun bir münzevi,</p>
<p class="normal">şeytanla da bir ikili,</p>
<p class="normal">her türlü büyüklenmenin kızıl prensiydin!..</p>
<p class="normal">Şimdi –</p>
<p class="normal">iki hiçlik arasında</p>
<p class="normal">sıkışıp kalmış,</p>
<p class="normal">bir soru işareti sadece,</p>
<p class="normal">bir yorgun bilmece –</p>
<p class="normal"><span class="ideitalik">yırtıcı kuşlara </span>göre bir bilmece...</p>
<br class="chapter"/>
<p class="normal">onlar, “çözecekler” seni elbette,</p>
<p class="normal">daha şimdiden ağızlarının suyu akmakta “çözülmüş” haline,</p>
<p class="normal">daha şimdiden kanat çırpmaktalar çevrende, bilmeceleri de,</p>
<p class="normal">seninle, sen, ey darağaçlı!..</p>
<p class="normal">Ey Zerdüşt!..</p>
<p class="normal"><span class="ideitalik">Kendini tanıyan!..</span></p>
<p class="normal"><span class="ideitalik">Kendinin celladı!..</span></p>
</body>
</html>