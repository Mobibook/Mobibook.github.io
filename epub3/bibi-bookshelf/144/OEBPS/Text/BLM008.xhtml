<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Mandos.css" type="text/css" rel="stylesheet"/>
</head>

<body>

  <h1>Bir şey Yapmamak </h1>

  <p class="nonindent"><span class="dropcaps">M</span>editasyon düşüncesi bir sürü nedenle bize çekici gelebilir. </p>

  <p>Belki neden ezici nevrozlarımız, aralıksız düşüncenin ağırlığı, hissettiğimiz baskı, yaşamımızdaki endişe ve strestir. </p>

  <p>Belki de neden, hayal meyal hatırladığımız, yolunu artık bilmediğimiz bir dinginlik haline duyulan silik bir nostaljidir. </p>

  <p>Bu, denetime duyduğumuz ihtiyaç tarafından yönlendirilen bir ilgi de olabilir; güç arayışının bir uzantısı da. </p>

  <p>Hüzün, umutsuzluk, depresyon, trajedi ya da ölüm bizi meditasyonla ilgilenmeye iter. Tanrıyı bulmak isteriz. Sonuçta meditasyona tüm bu yaklaşımlar başka bir şeyin arayışıdır. </p>

  <p>Bu temel gözü doymazlığımız, bulunduğumuz halden ve konumdan duyduğumuz tatminsizlik, bizi meditasyona yönlendirir. </p>

  <p>Bu durumda meditasyonun bir takım deneyimler için bir av haline gelmesi şaşırtıcı değildir. Yaşantısından tatmin olmayan akıl, kendisinden de tatmin olmaz ve bu ötekini arar. </p>

  <p>Peşinde olduğu barış, sevgi ve huzur durumudur; arayış içindeki akıldan farklı, daha iyi, daha tam bir durum. </p>

  <p>Ama aklın, bu ötekinin peşine düştüğü alan aklın kendisidir. </p>

  <p>Kendinden başka hiçbir şey bulamayınca bu meditasyon yapan akıl, bulduğundaki değeri araştırır. Deneyimler, haller, tanrılar ve şeytanlar bulur. Buradan yola çıkarak tanımlamalar, açıklamalar ve öğretiler yaratır. Buradan felsefe ve din yaratılır. Şimdi meditasyon şarta bağlanabilir. Araştırma daha önceden tanımı yapılmış bir deneyimin kesin bir keşfi olabilir. </p>

  <p>Akıl kendi içine katlanmıştır. Kendi kendini yaratmış bir doğru fark etmiştir ama hala kendi içerisinde hapsolmuştur. </p>

  <p>Eğer bize oturup gözlerimizi kapamamız ve beyaz ışığı aramamız söylenmişse biz bu beyaz ışığı yaratırız. Ya da Buda’yı, Şiva’yı, İsa’yı. </p>

  <p>Bu kendi içinde ilginçtir. Meditasyonumuzda özel bir varoluş durumu deneyimlemek üzere eğitilebilir ya da buna şartlandırılabiliriz. </p>

  <p> Meditasyon, tanrımızı bulmak ilginç bir deneyim gibi görünebilir. Ama tanrımız nereden gelmiştir? Bu eşsiz bir çatışma içinde olan aynı aklın tasarımı değil midir? Huzurlu ve sevecen tanrımız bu çatışmanın dışavurumu değil midir? Bu ışıksal varlığı yaratarak kendimizin o olmadığımızı, gölgede varolduğumuzu ima etmiyor muyuz? Hala çatışma halinde değil miyiz? </p>

  <p>“Sevgi” sözcüğü sevgi değildir, “Tanrı” sözcüğü de tanrı. Bu “sevgi” ve “Tanrı” sözcüklerinin doğaları gereği bir başkasını yarattığını, bir ayrım yarattığını anlamıyor muyuz? Bu ayrılık, bilinçsizce varolduğu sürece “ben”,”Tanrı”yı ya da “sevgi”yi arar ama asla bulamaz. Gerçek sevgi ancak kavramın, yani ”sevgi” ve “ben” fikrinin çözülmesiyle bulunur. Bu, sözcüklerle değil, sessizlikle ifade edilen “sevgi”dir. </p>

  <p>“Aklımıza nasıl yaklaşırız?” sorusu sık sık sorulur. Bu sorunun cevabı yoktur. Soruyu soranın perspektifinden bakıldığında akıl biziz. Yaklaşmaya ihtiyacımız yok, zaten oradayız. </p>

  <p>“Aklımızın ötesine nasıl geçeriz?” sorusu sık sık sorulur. Soru, “öte” ye ulaşıldığında bizim orada hala her şeyi gözlemler halde olacağımızı öngörür. Aklın ötesi demek soruyu soranın ötesi demektir, bu durumda gözlemleyecek olan kim? </p>

  <p>Ama belki akla yaklaşmak ve aklın ötesine geçmek gerçekte aynı sorudur? </p>

  <p>Her şeyden önce akıl, bizim her günkü yaşamımızdır. Düşüncelerimiz, hislerimiz, fikirlerimiz, motivasyonlarımı, stratejilerimiz, korkularımız, çekimlerimiz, hayallerimizdir. Bu, görünüşte karmaşık ve iç içe geçmiş düşünce ağına “ben” diyoruz. Bu “ben”, fiziksel bir bedene yerleşmiş ve yaşamımız bu ben/bedenin korunması ve ilerlemesi ile ilgili. </p>

  <p>Babadan çocuğa, öğretmenden öğrenciye, devletten vatandaşa, din adamından inanana devredilen sosyal anlaşmalar yoluyla düşünce, derinliğini ve genişliğini arttırır ve sonuçta varlık görünümü kazanır. Genetik materyalin nesilden nesile aktarımı, düşünce ve belleğin aktarılmasıdır ve bu bizi hem kollektif olarak hem de tek tek şartlandırır. </p>

  <p>Yaşadığımız yaşam özgün ve keşiflerle dolu bir yaşam değil, daha çok devraldığımız bakış açılarının yankısıdır. </p>

  <p>En temel şartlanma benmerkezciliğin esas duyusu olan “ben”inkidir. Bu, düşünceleri olan ve bir şekilde bizim bedenimizde yaşayan bir düşünenin varolduğu duygusudur. Bu, bizim yerleşik olduğumuz yanılsamasıdır. </p>

  <p> Kuantum fizikçiler, atomdan küçük evrende nesnelerin kuantum ayrılamazlığı içinde varolduğunu kabul ederler. Kuantum nesneleri yerleşik değildir, ayrık da değildir. Bir başka nesne etki edince nesneler bağlanmaya devam ederler. Bu bağlanmışlık uzaklıktan etkilenmez, çünkü bağlama kuvveti boşlukta hareket etmez. Bu bakımdan yakın ve uzak aynı şeydir. </p>

  <p>Bu, kendi başına bir bilinçlilik modeli olmasa da görünürdeki yerleşiklik, otonomi ve ayrıklık duyusunun nasıl hiç de sorun olmadığının bir işaretidir. </p>

  <p>Ama bizim yerleşiklik ve ayrıklık duyumuz kollektif insan ruhumuza öyle işlemiştir ki bunu gerçekliğimizin esası olarak kabul ederiz. Zihinlerini yoğunlaştırmayı, sakinleştirmeyi ya da sessizce oturmayı denemiş olanlar hiçbir düşüncenin herhangi bir şeyi denetlemediğini doğrudan bilirler. </p>

  <p>Bu düşüncenin bedendeki barınağı her gece uykuya daldığımızda şüpheli bir konuma girer ve esas olarak kendini farklı bir gerçekliğin içinde bulur ve sık sık bedenine geri dönme duygusuyla uyanır. </p>

  <p>“Ben” duyumuzdaki bu somutluk şaşırtıcıdır; ama öyledir. </p>

  <div>
    <br/>
  </div>

  <p class="nonindent"><span class="dropcaps">O</span> halde şartlandırmalarla bozulmamış halimizi nasıl göreceğiz? Kendimize herhangi bir yaklaşım yine kendimizden yola çıkar ve sonuçta şartlanmanın bir parçasıdır. Bu, ümitsiz bir ikilemdir ve bununla ilgili yapılacak bir şey yoktur. </p>

  <p>Yani hiçbir şey yapamaz mıyız? Basit bir şey yapabiliriz: hiçbir şey. Hiçlikte esaslı bir dinginlik vardır. </p>

  <p>Haydi deneyelim ve görelim. Şimdi durun ve hiçbir şey yapmayın. </p>

  <p>Görüleceği gibi hiçlik şaşırtıcı bir şekilde aktif bir yerdir, ama ne olduğumuzu keşfedebileceğimiz yer de burasıdır. Bir şey yapmamaya karşı dirençte, bir şey yapmama, bir şey olmama korkusunda, benliğin parametrelerini keşfetmeye başlarız. </p>

  <p>Bir odada bir hafta oturun ve hiçbir şey yapmayın. Ne olur? Bundan ölür müyüz? Aklımızı kaçırır mıyız? Neden hiçbir şey yapmamak gibi bir şey bunca korkuya sebep oluyor? </p>

  <p>Hiçbir şey yapmamak apaçık bir şekilde yapanı özetler. Eğer kendi aklımıza yaklaşmak istiyorsak en dolaysız yol hiçbir şey yapmamaktır. Eğer aklımızı aşmak istiyorsak hiçbir şey yapmayalım. Muhtemelen hiçbir şey yapmadığımızda en açık şekilde ortaya çıkan sanki bir şey yapıyormuşuz gibi düşüncelerin sürekli akmasıdır. Bunda büyük bir ironi vardır. Düşüncelerin bir açma-kapama düğmesi yoktur. Bu düşünceleri düşünenin biz olduğumuza eminizdir ama sanki kendilerine ait bir akılları varmış gibi görünürler. </p>

  <p>Ama eğer bu düşüncelerin kendilerine ait bir aklı varsa o zaman düşünen kimdir? Ve daha önemlisi bu düşünen, bu “ben” nerededir? </p>

  <p>En etkileyici şey, düşüneni hiçbir yerde bulamayacağımızdır. Düşünceler gelir ve giderler; görüntüler, planlar, hayaller, korkular ve hatta bu düşüncelerle ilgili yorumlar oluşmaktadır. Ama düşüneni hiçlik içinde hiçbir yerde bulamayız. Yalnızca düşünce vardır. </p>

  <p>Öyle hiçbir şey yapmadan oturdukça beden acımaya, ağrımaya başlar. Dikkat bedenin düşünülmesine çevrilir ve birden bu yoğunluk, düşünene dönüşür ve beden “ben”miş gibi görünür. </p>

  <p>Ama buna bir bakalım. Bu bedenin tam da gözlemlediğimiz düşüncelerden daha fazla bir sürekliliği var mıdır? Hiçbir şey yapmazken bedenin ağrı ve sızıları aynen düşünceler gibi kendi başlarına oluşup kendi başlarına çekip gidiyorlarmış gibi görünürler. </p>

  <p>Haydi bedenimizde “ben” in yerleştiği yeri bulalım. Kendimizle ilgili dünyayı gözlemlerken nerededir? Aslen nerede bulunuruz? </p>

  <p>Bu soru sorulduğunda ilginç bir şey olur. Merkez olduğu hissedilen yeri yakından gözlemleyin. Şimdi bedenimizde yeri belirledik, bu yerleşim yerini bulduk, bu yerleşim yerini bedenimizin neresinden gözlemleriz? Ve bu gözlemleme noktasını nereden gözlemleriz? Düşünen, gözlemleyen, yapan nerede bulunmaktadır? </p>

  <p>Tüm gerçekliğimiz, bedenimize yerleşmiş bir ben öncülü üzerine kurulmuştur. Belki de şimdi bir kez daha bakma zamanı gelmiştir. </p>

  <p> </p>

  <p></p>

</body>

</html>