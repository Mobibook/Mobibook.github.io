<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Mandos.css" type="text/css" rel="stylesheet"/>
</head>

<body>

  <h1>Giriş </h1>

  <p class="nonindent"><span class="dropcaps">B</span>u kitap, varoluşumuzun yalın gerçekliğinin araştırılması çalışmasıdır. Yaşama dair özel, felsefi ya da tasarlanmış bir yaklaşım yaratma amacıyla yazılmamıştır. </p>

  <p>Bir yöntembilim tarifi ya da karmaşadan kurtulup açığa çıkma yolu değildir. Yaşamımızda bize kesinlik sağlayacak bir yol, sistem, öğreti yoktur. Sistemler, inançlar ve felsefeler durağandır; yaşam ise dinamik. </p>

  <p>Kavramsallaştırmalarla karmakarışık olmuş haldeyiz. Nasıl düşüneceğimiz, davranacağımız ve ne olacağımız bize öğretilmiş. Nasıl yaşayacağımız konusunda daha fazla öğretiye ihtiyacımız yok. </p>

  <p>Bu kitap rafta saklanmak, tekrar tekrar okunmak ya da alıntılar yapılmak üzere yazılmadı. Bir kez, ama tam anlamıyla, dalınç içinde okunduğunda amacına ulaşacaktır. </p>

  <p>Yeni bir ideolojiye değil zaten varolan zihin yapılarımıza doğrudan bakabilme niyet ve dürüstlüğüne ihtiyacımız var. Bu görü için bize kimsenin aracılık etmesi gerekmiyor. Çünkü yaşamın gerçeğine ilk elden bakmaya istekli olduğumuzda o da, doğal olarak açığa çıkacaktır. </p>

  <p>Gerçekliğimizin temel yapısının hiçlikten doğan ve yok olan düşünce formlarından meydana geldiğini kendi kendimize bulabiliriz. Bu doğup yok oluşun gözlemlenebilir bir sürekliliği yoktur. Ama aynı zamanda bu düşüncelerin yaratıcısı olan merkezi bir “ben” in, bir düşünenin varolduğu fikri de doğar. Bu “ben”, bir kavramdır, gerçek değil. </p>

  <p>Tekrarlanan, soyut ve çoğunlukla bilinçsiz olan bu merkezi düşünce, içinde bulunduğumuz gerçekliğin özüdür. Bütün psikoloji, sosyal işlevler, kozmolojik ve dinsel inançlar ağının temelidir. </p>

  <p>Bu temel benlik fikrinin incelenmesi, anlayışın başlangıcı için önemlidir. Eğer bu “ben” de bir düşünce formuysa ve o da bütün düşüncelerin yapıyor göründüğü gibi doğup yok oluyorsa o zaman biz kimiz? Bu “ben” in yok oluşunu gözlemleyen kim? </p>

  <p>Bu kitap, okuyucuyu zihin yapısında bir yolculuğa çıkarıp belki düşüncenin oluşmadığı sakin bir alana götürmeyi amaçlıyor. İşin bir kısmını yapmayı okuyucuya bırakıyor. </p>

  <p>Benim akademik bir ünvanım yok ama belki de bu, bana, yazdıklarımı yazma özgürlüğü sağladı. Genç bir yaşta etrafımdaki ve içimdeki dünyanın acısı ve uyumsuzluğu ile harekete geçtim. Delirmek üzere olan bir toplumun bir parçası olmak üzere yetiştirilmiştim. Katledilen liderlerin hengâmesi ve amaçsız savaşlarla uzlaşamıyor, ailemde, ilişkilerimde ve kendi aklımda bir olgu haline gelen çatışmayı kabullenemiyordum. Üniversitenin güvenli ortamını terk edip bu acıya eksiksiz, nihai ve evrensel bir yanıt aramaya koyuldum. </p>

  <p>Dünya üzerinde bulabildiğim her ermişe, kâhine ve falcıya gittim. Kendimi aşırı yoksunluklara, uzun süreli inzivaya ve meditasyona tabi tuttum. Dünyadaki bütün felsefe ve dinleri inceledim. Hindistan ve Himalayalarda araştırarak, uzun uzun düşünerek ve var olarak zaman geçirdim. Geçen 25 yıl boyunca keşfettiğim her şeyin öğrencisi ve öğretmeni oldum. </p>

  <p>Ve hiç biri işe yaramadı.</p>

  <p>Hiçbir sistem, felsefe ya da din, insanlığın haline hitap edemez. Akıl ve bilinçliliğin daha da derinlerini keşfetmeme karşın, hiçbir deneyim ikilemimi çözmüyordu. Ne kadar uzağa gitsem, ne kadar yoğun çalışsam, hangi ustayı bulursam bulayım ben hala deneyimimin merkeziydim. Ne kadar mükemmel olursa olsun her deneyim, “ben” tarafından toplanıyordu. Asıl sorun, deneyimleri toplayandaydı. </p>

  <p>Bir noktada, Himalayalar’daki güçlü bir yogiyi görmeye gittim. Yaşama dair derin bir içgörüye sahip olduğu belli olan bu adama içsel dünyanın güçleriyle ilgili bildiği her şeyi öğrenmeye geldiğimi söyledim. Yanıtı basitti ve tam anlamıyla konunun özüne dokunuyordu: “Neden güç istiyorsun? Korktuğun nedir?” Sonra yürüyüp gitti. </p>

  <p>Bu korkunun keşfi, tinsel yolculuğumun başlangıcı ve sonu oldu. </p>

  <p>Bütün bu olanların bir yerinde sorunun kaynağının acı ve uyumsuzluk değil arayış içinde olan kişinin kendisi olduğunun eşsiz bir şekilde bilincine varış gerçekleşti. Asıl sorun, beni duygunun yükünden kurtaracak bir yanıt, karşılık, çözüm bulma hırsıydı. Arayan kavranmadıkça çözüm de yoktur. Çözüm olmayınca sorunun doğası temelinden değişir. </p>

  <p>Yaşamın önümüze koyduğu soruya karşılık veren hiçbir durum, ideoloji, felsefe ya da din yoktur. Bu sistemler bize bir yanıtın kesinliğini, katılığını ve tesellisini vermek üzere tasarlanmışlardır. Yaşamın bize sunduğu soru aslen dinamik, belirsiz ve canlı olan yaşamın kendi akışıdır. </p>

  <p>İlgilenen kişi için varoluş olgusu her zaman ortadır. İnancın çarpıtması olmadan, dinginlik içinde ona dokunulabilir. Enginlik karşısında yaşamın bilinmeyen özelliğini, sihrini ve samimi bir alçakgönüllülük anında bütün kavramlarımızı silip yok eden gerçeği fark edebiliriz. </p>

  <p>Bu kitap, bu ilginin muhasebesidir ve içindekiler okuyucunun kendisiyle doğrudan teması aracılığıyla denenebilir. Bu temas, sözcüklerin okunmasıyla değil, “ben”, sözcükleri, düşünceleri aşıp hiçliğe geçtikten sonra oluşan sessizlikte gerçekleşir. </p>

  <p></p>

</body>

</html>