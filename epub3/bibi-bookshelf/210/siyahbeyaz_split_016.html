<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_13">Bavul</h1>
	<p class="normal">... denince KARAKÖY emanetçisi Sultana’ya bırakılan bavul geliyor aklıma. İçine tıkılmışım, birileri öç almış. Oysa yıllarca önce okumuştum olayı gazetelerde, Faruk’un, Liman Lokantası’nda, ‘Sızlanma hiç, hepimizi gömersin sen!’ dediği güne gelinmemişti daha. Doğru çıktı sayılır kehaneti.</p>
	<p class="normal">İleride olacaklardan sorumlu tutulmuştum ola ki!</p>
	<p class="normal">Bavulun kilidi kırılıyor ikide bir, dehşetle bakışılıyor parçalanmış bedenime. ‘Çekilin başımdan ahmaklar! Kaç kez ödeyeceğim can borcumu.’</p>
	<p class="normal">Neden ben suçlandım? Masada oturanlardan ikisi eksildi, Faruk’la karısı Pervin.</p>
	<p class="normal">Korkuyorum. Ötekilere gelirse sıra. Ben mi öldürmüş olacağım onları da. Kendi istencimle yaşıyorum sanki!</p>
	<p class="normal">Görevini yerine getirdikçe karabasanların bunalttığını sanmıyorum Azrail’in. Öyleyse Azrail değilim ben, ama o seçti beni kendi yerine, böylece kurtulmayı başarıyor olsa gerek azap çekmekten.</p>
	<p class="normal">Onunla hesaplaşmalı. Nasıl? Tanrı katında mı?</p>
	<p class="normal">Rastlantı– rastlantıysa bile, açıklanmalı. Suçlu ‘O’ diyebilmeliyim, kullanıldığımı kanıtlayabilmeliyim.</p>
	<p class="normal">Umut bağladığım çıkış yolu gülünç, saçma. Olageleni ‘olgu’ deyip kabul ediversem ya! Neden-sonuç ilişkisini araştırmaya kalkışmadan. Üstelik genelgeçer bir inancı kötüye kullanmak durumumu büsbütün ağırlaştırıyor, olageleni bilinçli eyleme dönüştürüyor. Yoksa bilinçli mi? Faruk’a o sözü ben mi söylettim? Faruk’u kullanan ben miyim?</p>
	<p class="normal">Boğulma aşamalarından geçiyorum. Can havliyle yüze çıkmaya çalıştığımın ayrımındayım.</p>
	<p class="normal">Pervin’e F. Chopin’in ‘ölüm marşı’nı dinlettiğim gece, ‘benim öykümü de yazacaksın bir gün, dediğini anımsa! İşlevin açık işte! Elinde tırpan... Yazmam buyuruldu, yazıyorum, onun haberi yok. Bu da mı yazgı?</p>
	<p class="normal">Kaçamazsın Faruk! Yeniden götür bizi o lokantaya. Sorgulamak benim hakkım. Suçlusun! Suçlu sensin. Yanıt vermemek erdemine kavuştun, yargılanan, hüküm giyen ben olmalıydım öyle mi? Dileğin yerine geldi, için rahat olsun!</p>
	</body>
</html>