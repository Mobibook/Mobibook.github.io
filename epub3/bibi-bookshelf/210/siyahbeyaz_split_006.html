<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_3">Cezaevi Günleri</h1>
	<p class="sagnormal">Adnan Cemgil’in anısına.<br class="chapter"/>
    Kore Birliği şehitlerinin aziz anılarına.</p>
	<div class="clrb"/>
  <p class="normal">Hamamönünde tek katlı, düzayak bir evde oturuyorduk. Traş oluyordum. Annem kahvaltı bulaşıklarını yıkıyor. Holdeki sobanın ardı kıpkırmızı. Babam gazete, ekmek almaya ya da gezintiye çıkmış olmalı. İzinliyim. Kızkardeşim okulda.</p>
	<p class="normal">Karargâhtaki masamın arandığını öğreneli beri büsbütün huzursuzum. Aramayı yapan yüzbaşıyı, adını Erzurumlu yazıcım söyledi– Tugay Komutanı’na şikayet ettim.</p>
	<p class="normal">Komutan çağırdı beni. Boşnak yüzü asıkça, yanaklarında hafif ürperme. “Kahve içelim önce ha? Nasıl içersin?” Söze nasıl başlayacağını kestiremiyor gibi. Kahveler gelinceye kadar sustu. “Birer de sigara yakalım ha?” Masasındaki kâğıtlarla oynuyor. Derin bir soluk alıp verdi, öksürdü, tavana kaydırırken gözlerini konuştu. “Oğlum seni severim. Beni dinlersen o dilekçeyi geri al sen. Yahut yüzbaşıyı değil, beni şikayet et. Neden dersen, çünkü, ona ben emir verdim.”</p>
	<p class="normal">“Ya!” demişim.</p>
	<p class="normal">“Evet. Bana da yukarıdan emir geldi. Sen –durakladı– solcu kişilerle dostluk ediyormuşsun!”</p>
	<p class="normal">“Ya!”</p>
	<p class="normal">“Oğlum, zor günler yaşıyoruz. İnanamadım. Sen sınıf birincisi, değerli bir subaysın. Hükûmetin Kore’ye asker gönderme kararı muhalefeti öfkelendirdi. Bağırıp çağırıyorlar. Neden Meclis’ten karar alınmamış. İstanbul’da Barışseverler Derneği kurucuları tutuklandı. Kore’ye gidecek birliğe bizim Tugay’dan da katılım olacak. Dosyanı inceledim. Üstelik gönüllü gitmek için dilekçe vermişsin. Olur mu böyle şey! İşte sicilin, al oku. Senin için Kurmay Başkanı, ben, bak neler demişiz öğren. Laf olsun diye arattım masanı. Yüzbaşı bir kitap bulmuş. Zerdüşt’e nazire miymiş neymiş. Baktım, birtakım felsefeler! Koydurdum yerine. Kim verdi sana? Zorun ne felsefeyle?”</p>
	<p class="normal">“Yazarı amcam Komutanım. Felsefe hocasıdır. Kitapçıda gördüm, aldım. Askerim anlamam diye zahir, göndermedi bana. Zaten ailecek şekerrenktir aramız. Babamla sevişmezler.”</p>
	<p class="normal">“Her neyse. Ne diyorsun, alacak mısın dilekçeni geri? İçin rahatladı mı? Üstle ast arasında güven tam olmalı. Birliğe komutan atanabilirim. Birlikte dövüşeceğiz oğlum. Bu yolda şehit düşmek de var.”</p>
	<p class="normal">“Tamam Komutanım. Sağolun.” Elini öptüm. Çıkarken uyardı. “Sivil arkadaşlardan sakın, dikkatli ol e mi evlat.”</p>
	<p class="normal">Sakınmamı öğütlediği kişiler, Hukuk, Siyasal Bilgiler Fakülteleri son sınıf öğrencileri; Mustafa Gülmez, Nuri Zileli, Muharrem Yıldız, Reşat Kahraman, kardeşim Sinan’ın arkadaşları.</p>
	<p class="normal">Emek Mahallesi’ndeki şantiyeden bozma evimde toplanıyorduk, babam emekli olup Ankara’ya yerleşmeden önce. Muharrem, Türkiye satranç üçüncüsü. Öbürleri de bayağ ustalar... Bol bol satranç partileri düzenleniyor. Şiir okuyor, okuduğumuz kitapları tartışıyoruz. Reşat şair. Nâzım’ı en dokunaklı okuyan o. ‘Bu gün pazar, bu gün beni ilk defa güneşe çıkardılar...’ Öğretim üyelerinden ekonomi hocasına Karl Marks’la ilgili sorular yönelttikleri için, öbür öğrencilerden birkaçı polise ihbarda bulunmuş, izleniyorlar. Sonunda Mustafa Gülmez tutuklanmıştı. Oturup savunmasını biz hazırladık. André Gide’in Moskova gezisiyle ilgili kitabından alıntılar yaparak. Sorgu yargıcı yargılanmasına gerek olmadığına karar vermişti. Savcı da üstünde durmadı, salıverildi.</p>
	<p class="normal">Oysa, Sinan’dan korkuyorduk daha çok. Atak, yakışıklı bir genç. ‘Münazara’ deniyordu o zamanlar, tartışmalı toplantılara katılıyor, çoğu kez kazandırıyor ekibini, göze batıyor.</p>
	<p class="normal">Mustafa’nın tutuklanması hepimizi ürkütmüştü iyice. Özellikle Rus klasiklerinden oluşan kitaplarımızın bir bölümünü Mamak Çayı’na attık, bir bölümünü Burhaniyeli bir tanıdığın köyüne gönderdik, çoğunu da sobada yaktık.</p>
	<p class="normal">Tugay komutanına iletilen emir pek de boşuna değildi hani!</p>
	<p class="normal">Birkaç gün önce, Ernest Hemingway’in yaşamını konu eden bir televizyon dizisinin ilk bölümünü izlerken gülümsedim. O nasıl savaş muhabirliği yaparak öyküler, romanlar yazdıysa, ben de Kore izlenimlerimden yararlanarak öyküler, romanlar yazacaktım. Komutan gönüllü gitmek için verdiğim dilekçenin asıl amacını bilseydi, kimbilir nasıl şaşkınlığa düşerdi.</p>
	<p class="normal">Garip bir önsezi her zamanki iç sıkıntımı artırıyor, bir yıkım olacağı korkusu karabasana döndürüyordu düşlerimi.</p>
	<p class="normal">Sokağa bakmayan sofanın buzlu camlı kapısında iki gölge belirdi. Biri şapkalı, ya subay, ya polis. Yüreğim ağzıma geldi. Mutfağa yöneldim. Fısıldadım anneme. Kıyamamıştım o güne dek. “Tamam anne, geldiler! Çabuk yak mektupları.” 1947 yılında Ezine’ye atanmam çıkınca son kez buluşmuştuk iki sevdalı, mezarlıkta! Kızcağız, “Sen sakla mektuplarımızı” demişti, kucaklaşırken. Mektuplarda geçen alay ettiğim adları, bilgiçlik kırıntılarını karalamıştım çini mürekkebiyle ya, ele geçerse kimbilir nasıl kuşkulanırlar, aylarca sürebilirdi sorgulama, tutuklanırsam, uzar giderdi çilem.</p>
	<p class="normal">Annem sobanın üst kapağını açtı, boşaltıyor mektupları kora dönüşmüş kömürlerin üstüne. Mavili, pembeli kâğıtlar kıvrılıp bükülerek teslim oluyor alevlere. Aynaya koştum çabucak. Suratımın yarısına al basmış. İşte böyle ciğerparem! Yandı gitti, kül oldu her şey.</p>
	<p class="normal">Üst üste basıldı zile. ‘Sus’ işareti yaptık annemle birbirimize. Bu kez yumruklandı kapı. Boğuk bir sesle: “Kim o?” dedim. Yanıt sert: “Aç yüzbaşım. Evdesin biliyoruz.” “Bir dakika. Traş oluyorum, bekleyin biraz.” Gölgeler oynuyor buzlu camda. Sinirliler. İç odanın penceresini araladı annem, yanık kokusu gitsin. Yüzü sapsarı. “Evi sarmışlar!” Suratımı kuruladım, sırtımda hırka, açtım kapıyı, daldılar içeri. Üstünde askeri inzibat yazılı, kırmızı kolluklu subay, adımı doğrulattı. Yaşlıca sivil polis tanıttı kendini: “Ben komiser Cafer. Arama emri var elimizde valide. Korkma. Sen otur içeride.” Sesi yumuşak. Annem yavaşça oturma odasına yöneldi. Saat on ikiye geliyor. Kızkardeşimin okuldan gelmesi yakın. Ne hale girecek kimbilir kızcağız. Ya babam?</p>
	<p class="normal">Sobaya yaklaştı komiser. Ellerini uğuşturuyor, bir yandan çevreyi inceler gibi yapıyor, burun deliklerinin oynadığını gördüm. Zaman kazanmalı.</p>
	<p class="normal">“Görebilir miyim arama emrini?” Bakıştılar inzibat subayıyla.</p>
	<p class="normal">“Ama arama emrinde yazılı adres başka. Yanılmış olmayasınız..”</p>
	<p class="normal">“Orası öyle de... Önemli değil. Buraya taşınmışsınız, muhtardan öğrendik. Aranan sizsiniz yüzbaşım.”</p>
	<p class="normal">“Güzel de... Burası babamın ikametgâhı. Sorumlu olursunuz memur bey. Elinizdeki arama emriyle arayamazsınız bu evi.”</p>
	<p class="normal">Durakladı komiser. İnzibat subayı, “Ev çevrildi kardeşim. Nasıl olsa aranacak. Niye güçlük çıkarıyorsun?”</p>
	<p class="normal">Komiser: “Siz teslim alın yüzbaşıyı, götürün” dedi, “zaten asker kişidir, elimizde tutuklama emri de yok. Ben kapıya nöbetçi bırakırım, gideyim arama emrini değiştirteyim. Haklı yüzbaşı.”</p>
	<p class="normal">Annem sakin. “Buyrun oturun. Kahve pişireyim size, yorgunsunuz besbelli.”</p>
	<p class="normal">İkisinin de yumuşadı yüzleri. “Sağol valide. İşimiz acele. Giyinin yüzbaşım.”</p>
	<p class="normal">Dışarıda bir askeri jeep bekliyordu. Arkada iki inzibat eri. Ortalarına oturttular. Bulvara çıktık. Dizlerimin titremesini önleyemiyorum. Bir ara Ulus’a doğru yürüyen Refika ilişti gözüme. Nişanlım. İzin alacaktı, sinemaya gidecektik. Dünyadan haberi yok. Allah kahretsin!</p>
	<p class="normal">Haydar Rifat’ın ağdalı Osmanlıca’sıyla sözde Türkçeye çevirdiği, hiçbir şey anlamadan okuduğum DAS/KAPİTAL’den zengin konsolos kızı sevgiline tümceler aktararak, ne denli kültürlü(!) olduğunu kanıtlamaya kalkışır mısın, işte böyle olursun. Sen kimsin ulan! Emek, sermaye, artı değer falanmış. Babaevindesin hâlâ. Biriktirdiğin birkaç kuruşu da genelevde çaldırmıştın hatırlasana. Daha yirmi altı yaşındasın, patladın mı? Altta yok, üstte yok, evlenmeye kalkıyorsun bir de. Hem güzel kız amenna, ama bacakları eğri biraz, Güven Parkı’nda ilk kez öpüşürken ağzının koktuğunu da sanmıştım. Açlıktan mı, yediği mantıdan mı kuşkusuyla bütün gece uyuyamamıştım. Zavallı Refika’cık, neme tutuldu acaba? Ya otuzbeşlik rakıyı devirip, boş tabancamı göğsüne dayadığım gece! Penguen’de başbaşa görmüşüm güya bir gençle. İhanet haa! Aklımca nişanı bozmaya gerekçe olacaktı bu hergeleliğim. Bir ay aramadım. O da susuyordu. İçim acıyor bir yandan. Cenaze çıkmış ev gibi, bizim ev. Sonunda dayanamadım, annemin, ‘ayıptır, günahtır’ kınamalarına, telefon ettim işyerine, Kızılay’da buluştuk, atıldı boynuma... Kıskançlık gösterisi ters tepmiş, aşkıma kanıt sayılmıştı. Yine de türlü huysuzluklar ediyorum, kurtuluş yolu arıyorum...</p>
	<p class="normal">Eh, dedim, tutuklanırsam, bu konu da çözümlenir, o da ben de yaptığımız yanlışlıktan döneriz...</p>
	<p class="normal">Babası emekli albay Refika’nın. Konya isyanında yüzüne indirilen kılıç darbesinin izleri var boydan boya alnında. Mavi gözlü, dingin, tatlı bir ihtiyar. Ağabeyi Çankırı Vali Yardımcısı. Bir kez onlar baskı uygularlar. Çalıştığı şirket de işine son verir herhalde. Rezalet.</p>
	<p class="normal">Geçen yıl Reşat Kahraman’a rastladım Maltepe’de. Ak pak sakalları. Son sınıfta terketti fakülteyi. İnatla girmiyordu derslere. Öğretilenlere, öğrenim yöntemlerine isyan ediyordu. Kendisinden en az on yaş büyük bir kadınla evlenmek zorunda kalmıştı, kimsesizdi, kurtarıcı bellemişti onu. Sinan, intihar girişimini yıllar sonra anlatmıştı bana. Cin gibi zeki, taş gibi sağlam Reşat.</p>
	<p class="normal">Şantiyeden bozma ev! Tatar yüzlü Nuri. Teftişe gittiği Mersin’den dönerken hastalanmış. Daha kırkına basmadan solunum yetersizliğinden ölmüş. Satranç ustası Muharrem de genç yaşında. Mustafa Gülmez ağır ceza yargıçlığından emekli oldu ya, onun da altmışını bulamadan kalp krizi sonucu öldüğünü duydum.</p>
	<p class="normal">Reşat: “Altındağ Parkı’ndaki ağaç-heykel çalışmamı gördün mü?” dedi.</p>
	<p class="normal">“Yolum düşerse bakarım bir gün... Sen bu işi bayağ ilerlettin galiba. Bravo.”</p>
	<p class="normal">“Eh, ne yapalım. Atelyem var. Yüksel Caddesi’nde. Gelsene bir gün.”</p>
	<p class="normal">“Olur, uğrarım. Ha, oğlun yerleşti mi Fransa’ya? Kızın?”</p>
	<p class="normal">“Yerleşti. İki torunum var. Kız, doktor. Hacettepe’de. Bekâr. İşin düşerse yardımcı olur.”</p>
	<p class="normal">“Sağol. Ürolog değil herhalde.”</p>
	<p class="normal">“Hayrola?”</p>
	<p class="normal">“Ay geçmiyor, taş düşürüyorum da..”</p>
	<p class="normal">“Olsun. Sen git gör gene de. Hocalara gösterir seni...”</p>
	<p class="normal">Kendi parasıyla bastırdığı destanından kaç tane satabilmişti acaba? Sormadım. Karısının sağlığını da. Yetmişini aşmış olmalı.</p>
	<p class="normal">İnzibat karakoluna geldik. Rüzgârlı Sokak’taydı yanılmıyorsam.</p>
	<p class="normal">Karakol komutanı binbaşı: “Atın nezarete” dedi, “önce arayın üstünü.” Cüzdanımı bıraktılar neyse.</p>
	<p class="normal">Nezarette iki genç subay. Saçları darmadağınık. Geceden kalmış olmalılar. Sordum: “Sarhoşluktan mı?” Yanıt vermediler. Ranzaya çöktüm. Sigara aranıyorum. Almışlar. ‘Sigara içmek yasak’ levhasına takıldı gözlerim. Olsa da içemeyecektim demek.</p>
	<p class="normal">Başka bir ekiple bu kez Emniyet I. Şube’ye götürüldüm. Şube Müdürü büyük bir öfkeyle bağırdı. “Al sana bir komünist daha! Ayıp ulan ayıp! Vatan haini it! Bu rütbeye yükselmişsin bir de...” Dayanamayıp bir de tekme savurdu böğrüme. Tam da sağ böbreğimin üstüne indi tekme. Düşeyazdım. Dişlerim kenetlendi. Döndü komisere: “Şu tevkif müzekkeresi. Şu da arama emri. Götürün!”</p>
	<p class="normal">Eve geldik. Babam sofada, gözleri çakmak çakmak, tespihini şakırdata şakırdata dolanıp duruyor. Annem sakin. Refika uğramış, geri çevirmişler. Kızkardeşim misafir odasına kapanmış.</p>
	<p class="normal">Komiserle iki sivil polis daldılar odalara. Önce kitaplardan başlandı. Biri kitabın kapağını okuyor yalan yanlış, öbürü bir kâğıda yazıyor. Tümünü doldurdular çuvallara. Sonra her yanı hallaç pamuğu gibi attılar.</p>
	<p class="normal">Babam, İstiklâl Madalyası’nı koyduğu kutuyu, bir zarfta sakladığı madalya beratını da almaya kalktıklarında isyan etti. “Vatanım için Çanakkale’de, Kurtuluş Savaşı’nda dövüştüm. Siz ne yapıyorsunuz. Sayıyla kendinize gelin efendiler!”</p>
	<p class="normal">Komiser gülümsedi. “Biz nelere şahit olduk beyefendi! Oğlunuz câni değil, hırsız değil, üzülmeyin bu kadar. Bir mefkûreye kapılmış olmalı. İnşallah çabuk kurtulur. Belki de iftiradır. Biz emir kuluyuz, ne yapalım. Ben bir tarihlerde, İstanbul’da polis memuru iken Kâzım Karabekir Paşa’nın evinin aranmasında da bulundum. Gözetim altındaydı o zamanlar. İkide bir dayanırdık kapısına. Paşa sırtımızı sıvazlar, kahve, çay ikram ederdi bize, ya!”</p>
	<p class="normal">O sıra annem, misafir fincanlarına koyduğu kahveleri getirdi. “Yoruldunuz, buyrun.”</p>
	<p class="normal">Soğukkanlı görünüşü altında kaygılı ama yüreklendirici gözlerine bakıyordum arada bir.</p>
	<p class="normal">Çuvallar taşındı dışarı. Tutanakları imzaladım. Helalleşeceğiz. Hâlâ içini çekip duruyor kızkardeşim. Canım! Daha on iki yaşında.</p>
	<p class="normal">Ellerini öptüm babamın, annemin, kardeşimin yanaklarını.</p>
	<p class="normal">Çıkarken: “Çok sürmez. Kat’iyyen üzülmeyeceksiniz. Kurtulacağım bu saçmalıktan” gibi birtakım sözler ettim, belimin ağrısı artıyordu.</p>
	<p class="normal">Kore’ye gönüllü gideceklerin, sağlık kurulundan sağlam raporu almaları gerekiyormuş.</p>
	<p class="normal">Demirlibahçe’de bodrum katındaki dairede kardeşim Sinan’a niyetimi anlatıyorum.</p>
	<p class="normal">“Delisin ağabey!” Hemingway’e öykünüyordum ha! “Cesedimi çiğnemeden bu kapıdan çıkamazsın.”</p>
	<p class="normal">Kumral perçemine baktım. Ne güzel öfke bulutu gözlerinde.</p>
	<p class="normal">Uzun uzun hükûmet kararının gerekçesini açıklıyor. Hangi ilke uğruna can vermeyi göze alıyordum...</p>
	<p class="normal">“Savaş muhabirliği yapacak değilsin. Öleceksin büyük bir olasılıkla. Öldüreceksin. Sen tavuk bile kesemezsin. Değmeli ağabey. Yazacaksan, yaşadığın topraklarda egemenlerin bilinçlendirmekten kasten yoksun bıraktığı insanlarımızın korkunç serüvenlerini yaz. Emperyalistlerin oyunlarını uygulayan politikacılara alet olmayalım. Esat Adil’ler, Aybar’lar, Sertel’leri düşün... Behice Boran’lar, Adnan Cemgil’ler daha niceleri boşuna haykırmıyorlar...”</p>
	<p class="normal">“Böyle mi demişim!” diyor Sinan.</p>
	<p class="normal">“İstersen kasetini dinleteyim.” Gülüşüyoruz saflığına.</p>
	<p class="normal">Muayeneye gitmediğimi öğrenmiş karargâhtaki arkadaşlarım. İçlerinden gönüllü yazılan, şapkasını efece yana kaykık giyen biri, Muzaffer Günsav yüzüme vurdu korkaklığımı. “Korkak! Madem cesaretin yoktu, ne halt etmeye dilekçe verdin?” “Herkes cesur olamaz arkadaş! ‘Yurtta sulh, cihanda sulh’ demedi mi Ulu Önder. Vatan mı elden gidiyor yani? Mandacı Amerikalılar’ın buyruğu bu, anladın mı? Aklın varsa sen de vazgeçersin. Haa, Kore Birliği’ne atanırsak o başka. Emir emirdir, o zaman gideriz çaresiz.”</p>
	<p class="normal">Gencecik karısını dul bıraktı Muzaffer, iki çocuğunu yetim. Yalnız o mu, yiğitlikleri boşa harcanan niceleri dönmediler geri.</p>
	<p class="normal">Üstünde durulmadığını sanıyordum dönekliğimin, demek mimlenmişim. Komutana duyurmuşlar mıydı acaba, hem gönüllü dilekçesi verdi, hem caydı bu yüreksiz herif. Belki. Tutumunda bir değişiklik sezmemiştim komutanın, masamı arama emrini verdiği günlerden sonraya rastlıyordu caymaklığım. Kimbilir?</p>
	<p class="normal">Dört bin beş yüz kişilik Kore Birliği’nin Tugay kışlalarında toplanması işlemi tamamlanmıştı. Birlik komutanlığına komutanımızın atandığını öğrendik.</p>
	<p class="normal">Moral gecesi düzenlendiği gece nöbetçiydim.</p>
	<p class="normal">Akşam karavanasından sonra, mehmetçikler karargâh binasının önündeki geniş, tören alanına gelmeye başladılar. Binanın giriş kapısına çıkılan beton merdivenlerin en üst basamağında ben, kışla nöbetçi komutanı Binbaşı Selahattin Alanyalı, türkü, şarkı, saz sanatçılarını bekliyoruz. Spot lambalarıyla aydınlatılmıştı alan. Buğday başakları gibi dalgalandığını sanıyordum mehmetçiklerin. Ara ara hoparlörden önlü arkalı birer sıra halinde bağdaş kurup oturmaları için uyarıda bulunuyordu binbaşı. Düzen sağlanamıyordu bir türlü. Ön sıralarda oturmak isteyenler arasında çekişme süregidiyor, merdivenlere doğru akının önüne geçilemiyordu. Merdivenlerin iki yakasındaki taş-beton karması kolonlara baskının arttığı görülünce, görevlilerin yumuşak emirleri sertleşti, yine de itiş kakış bazan hafifliyor, bazan kargaşaya dönüşüyordu. Neyse ki, iki jeep’le sökün etti sanatçılar. Uğultu duraladı.</p>
	<p class="normal">Önce saz eşliğinde türküler başladı. ‘Asker oldum piyade, yar yandım aman/Bugün aşkım ziyade...’ ‘Sivastopol önünde yatan gemiler/Atar nizam topunu yer gök iniler...’ hep birlikte coşkuyla söyleniyor, Allah Allah! sesleri arasında. Sıra yanık, dokunaklı türkülere gelince ses, soluk kesildi. ‘...Mızıka çalınır düğün mü sandın/Al yeşil bayrağı gelin mi sandın/Yemen’e gideni gelir mi sandın/Dön gel ağam dön gel dayanamiram/Uyku gaflet basmış uyanamiram/Ağam öldüğüne inanamiram...’ O günlerin ünlü kadın türkücüsü gerçekten yürek burkan sesiyle hepimizi gözyaşlarına boğdu. Bereket oynak havalara geçildi. ‘Mayadağ’dan kalkan kazlar/Ak topuklu beyaz kızlar...’ ‘Otomobil uçar gider/Gönlüm gibi kaçar gider...’ Tempo tutuluyor bir yandan, alkış kıyamet gırla. Kalça oyunlarıyla kışkırtıcılığını kullanan türkücüye yaklaşmak, kucaklamak eğilimindeki grupçukların merdivenlere hamle etme girişimleri kaygı verici olmaya başladı ne ki. ‘Canlarım ciğerlerim! Feda olsun bu can size! Sabredin, sabaha kadar söyleyeceğiz bu gece’ türünden sözlerle coşkuyu dizginlemeye çabalıyorsa da türkücü, korkmaya da başladı anlaşılan, birer ikişer geri geri çıkıyor merdivenleri. Binbaşının ‘Aslanlarım, sakin olun, yapmayın etmeyin,’li bağırgan uyarıları sonuç vermeyecek gibi. Beton kolonlar çatırdıyor. Bir ara Tugay Komutanı’nın evine telefon edilmiş olmalı. Nizamiye Kapısı yönünden sesler duyuldu. ‘Açılın, yol verin arkadaşlar, komutan geliyor.’ Birden duraladı kaynaşma.</p>
	<p class="normal">Komutan sessizleşen kalabalığı süzdü bir süre. Heybetli görünümüne baktım. Kurtuluş Savaşı’nda İzmir’e doğru, dört nal, dalkılıç, tepeleri, ovaları aşan süvari birliklerinin başındaydı sanki.“Askerler!” tüm alanda yankılandı. Çıt çıkmıyor. “Kahraman evlatlarım! Sanatkâr bacılarınız, kardaşlarınız sizlere moral vermeye değil, sizleri eğlendirmeye geldiler. Onları bağrınıza basmak isteğinizi anlıyorum, ama Türk askeri dövüşürken de, eğlenirken de asil karakterine uygun davranır. Komutanlarının emirlerini harfi harfine yerine getirir. Vakurdur, terbiyelidir, taşkınlık yapmaz. Anlaşıldı mı? Sağolun!”</p>
	<p class="normal">Hep bir ağızdan yanıtlandı. “Anlaşıldı komutan! Sen de sağol!”</p>
	<p class="normal">Binbaşıya döndü. “Ben odamdayım. Eğlence devam etsin.” Odasına çekilirken, binbaşıyla benim yanaklarımızı okşadı. Teker teker sıktı ellerini sanatçıların. “Kanları kaynıyor evlatlarımın, hoş görün.”</p>
	<p class="normal">Bir yanımda inzibat subayı, öbüründe sivil polis, götürülüyorum yayan. Kelepçe vurulmadı. Üniformalıyım, sivil giyinseydim vurulurdu kuşkusuz.</p>
	<p class="normal">Ulus Alanı’ndaki Atatürk heykelinin önünden geçiyoruz. Ata’ya selam vermek geçti içimden. Sırtında obüs, şalvarlı kadın anamdı. Mehmetçik düşmanı gözetliyordu yıllardır, bir eli kaşlarında.</p>
	<p class="normal">Dışkapı’ya giden caddeye döndük. Soğuk, ama güneşli bir gün.</p>
	<p class="normal">Konuşmuyoruz. Arada asker kişileri selamlıyorum, inzibat subayıyla birlikte.</p>
	<p class="normal">Anladım. Asker Cezaevi’ne kapatılacağım. Ana kapıda haz’rola geçti nöbetçiler. Avlu. Birkaç basamaklı merdiven. Kırmızı blok harflerle ‘KOMUTAN’ yazılı bir oda kapısı.</p>
	<p class="normal">Donakaldım. Tahsin! Tahsin Cırlavuk. Asker lisesinden sınıf arkadaşım. Demek cezaevi komutanı olmuş. O da fırlar gibi kalktı koltuğundan, duraladı. İnzibat subayı uzattı dosyamı. Kapağını çevirip baktı kâğıtlara şöylece. Olacak iş değil!</p>
	<p class="normal">Teslim alındım. Gardiyan erler de çıkınca Chaplin’in ‘Şarlo Asker’ filmindeki sahne geldi gözlerimin önüne. Esir alınan Şarlo düşman arkadaşının karşısına çıkarılır. Arkadaşı başkalarının yanında yumruklar gibi yapar Şarlo’yu, yalnız kalınca kucaklaşır, öpüşürler.</p>
	<p class="normal">Tahsin, masasına bir yumruk indirdi birden. “Allah Allah! Tüh be! Yahu...” deyip duruyor. Buyurdu: “Otur! Çıkar kaputunu.”</p>
	<p class="normal">Oturdum, süklüm püklüm.</p>
	<p class="normal">Meddah Tahsin’in yüzü karmakarışık. Bir ara gözlerini ovaladı, itti elinin tersiyle önündeki dosyayı, yakasını açtı sıkıntıyla.</p>
	<p class="normal">Öğretmen kürsüsüne çıkar, doğaçlamadan öyküler anlatır, kırar geçirirdi hepimizi; Dümbüllü’ye benzer hürmetli burnunu kırıştırarak, kocaman değirmi gözlerini fırıl fırıl döndürerek.</p>
	<p class="normal">“Hangi soysuz kıydı sana. İftira değil mi? Konuş İlhan. Suçlu suçlu önüne bakıp durma!”</p>
	<p class="normal">Zile bastı.</p>
	<p class="normal">“Oğlum bize iki çay.”</p>
	<p class="normal">“Şüphe mi ediyorsun. Ben ne bileyim hangi puşt...”</p>
	<p class="normal">Tugay Mali Şube müdürüydüm. Yolsuzluk, rüşvet gibi savlar olabilirdi de, komünizm propagandası yapmak... aklın alacağı iş değil.</p>
	<p class="normal">“Yakınlarının haberi oldu mu?”</p>
	<p class="normal">“Oldu. Evi aradılar. Tugay’a da bildirmişlerdir herhalde.”</p>
	<p class="normal">“Bizde hücre yok. Tek kişilik odalara kapatıyoruz sanıkları. Birkaç gün kalacaksın. Bir ihtiyacın olursa çekinme.”</p>
	<p class="normal">Tekrar bastı zile.</p>
	<p class="normal">“Yüzbaşıyı sobalı odaya koyun. Sobasını yakın. Kapısını kilitlemeyin.”</p>
	<p class="normal">Küçük valizden terliklerimi, pijamamı, havlumu çıkardım. Anacığım sabun koymayı da unutmamış, hem de kokulusundan. Duvarda bir tahta askılık var. Tavandan çıplak, sinek lekeli bir ampul sarkıyor. Küçük pencere demirli. Oda buz gibi. Yayları bozuk karyolaya öylece uzandım. Battaniyeyi çektim üstüme. Dalar gibiyken, kapı açıldı. Gardiyan er kömür boşalttı sobaya gürültüyle, tahta, kırılmış odun parçalarını tutuşturdu. Az sonra bir başka er girdi içeri. Elinde bir paket, öbür elinde Uludağ gazozu.</p>
	<p class="normal">Bırak şimdi gazozu! Sıkıldım. Bakalım ne var televizyonda. ‘Educating Rita’, İngiliz yapımı. Üstelik Michael Caine. İyi oyuncudur, çekilir. Kitaplığının arkasına gizlediği viski şişesini çıkarırken canım çekti benim de. Buzdolabına hiçbir içki koymuyorum. Pepsi bile. Korkumdan. Viskiye ayıracak param var da! Derken pıt! gitmez mi elektrik. Dışarıda sulu sepken yağarken kar, azdı, lap lap değilse bile verevine indiriyor, oysa eriyordu, oluk tıpırtıları sinir bozucu olsa da, yumuşak hava diye seviniyordum. Balkanlardan gelen soğuk hava dalgası...</p>
	<p class="normal">“Komutan gönderdi, yiyeceksin!”</p>
	<p class="normal">Oda ısındıkça, gevşedim. Her yanım kırık dökük. Yine de karnım guruldayıp duruyor. Döner ekmeği iştahla yedim. Meyveli gazozu diktim kafama, geğirdim, üstünüze afiyet.</p>
	<p class="normal">Odaların açıldığı uzun koridorda kimseler yoktu. Avludan geçerken voleybol oynayanları görmüştüm. Sanıkları, tutukluları havalandırmaya çıkarmışlardı demek.</p>
	<p class="normal">“Helaya gidebilir miyim?”</p>
	<p class="normal">Kirli lavaboda çarpa çarpa yıkadım yüzümü. Gardiyan kapıda bekliyor. Odama döndüm. Sızmışım.</p>
	<p class="normal">Bir ara şakırtılar duyar gibi olduğumu anımsadım. Ayak sesleri, mırıltılar. Koridorda uzun bir tahta masa vardı, üstünde çiçekli muşamba.</p>
	<p class="normal">Birden tepemdeki ampul yandı, elektrik düğmesi dışarıda anlaşılan, gözlerimi aldı, ölü de olsa ışık. Kapımda gözetleme penceresi var, küçücük. Asker lisesindeki gözetleme pencerelerine benziyor. Nöbetçi subaylar ‘mütalaa’dayken arada bir dolaşır, denetlerlerdi bizi.</p>
	<p class="normal">Yemek zamanı galiba. Kalktım, kapımı aralayıp baktım. Karavanalar taşınıyor masaya, eğri büğrü tabaklar, çatal, kaşık diziliyor. Birer ikişer oturuyor insanlar. Bana yemek vermeyecekler mi acaba? Yemekten çok, canım sigara istiyor fena halde.</p>
	<p class="normal">Gözetleme penceresinde cam yok, dışarıdan sürgülü bir tahta kapak. Çekildim geri. Yüksek sesle konuşmalar, gülüşmeler geliyor kulağıma. Unutuldum, evet. Dışarı çıksam? Vatan hainiyim, bakarsın eşek sudan gelinceye kadar dövülürüm.</p>
	<p class="normal">Karyolama uzandım, kilitledim ellerimi ensemde.</p>
	<p class="normal">Yemek bitti. Sigara kokusunu alıyorum. Ne yapsam? Gardiyanı çağırsam. Nasıl? Zil ne arasın alık burada! Birden gözlerim doldu. Yumruğumu tıktım ağzıma. Tutamıyorum kendimi. Ne ileze, yavşak adamsın be! Odada lavabo yok, burnumu, gözlerimi silecek mendil de! O hengâmede akla mı gelir? Yazık havluya. Yuttum tükrüğümü, tuzlu gözyaşlarımı, biraz da zorlama iç çektim bir süre daha, geçti yavrum geçti, korkacak ne var bu kadar! Reşat düştü aklıma:</p>
	<p class="normal">“Tayyareler gelecekmiş korkum yok benim/Kâğıttan gemilerim, kurşun askerlerim hazır/Zaten onlar kırılırsa babam yenisini alır.” Topuklarını vuruyor döşemeye, sol yumruğu havada... (Dizeler onun değildi, kimindi peki?)</p>
	<p class="normal">Gözetleme penceresinin tahta kapağı çekiliyor mu ne? Çekildi, içeriye uzatılan bir çatal gördüm, ucuna bir şey takılmış. “Al kardeş al!” Hızla kalktım. Çatalın ucunda bir dilim baklava! Şaşkın şaşkın attım ağzıma. Kapak kapandı, yine çekildi, bir kutu kibrit, iki sigara atıldı içeri ard arda...</p>
	<p class="normal">Somururcasına içtim sigaraları öksüre tıksıra. Paşa pantolonu, er sigarasına takılan ad. Sigaranın kâğıdına iki pembe çizgi çekilidir, o yüzden.</p>
	<p class="normal">Umudumu yitiriyordum. Yemek verilmeyecek bana. Açlıkla terbiye edileceğim.</p>
	<p class="normal">Dışarıda yumuşak ayak sesleri. Volta atıyorlar anlaşılan. Sessizlik uzuyor. Ben de çaprazlamasına arşınlamaya başladım odamı.</p>
	<p class="normal">Derken kapım açıldı. Gardiyanın elinde yine bir paket.</p>
	<p class="normal">“Komutan gönderdi, yiyeceksin! Yarın çıkacak karavana sana.”</p>
	<p class="normal">Çıkarken, kapağı kırık komodinin üzerindeki suyu tükenmiş sürahiye takıldı gözü.</p>
	<p class="normal">“Şunu doldurayım. Bardak da ister misin?”</p>
	<p class="normal">“Sağ ol delikanlı. Çok zahmet veriyorum sana!” Işıdı esmer yüzü.</p>
	<p class="normal">Bu kez kocaman iki lahmacun. Tuhaf, yine acıkmışım. Yalayıp yuttum kıymalı, soğanlı pideleri. Lıkır lıkır içtim üstüne iki bardak, soğuk, kireç bulanığı çeşme suyunu. Üç yıl sonra Ulus Gazetesi’ndeki düzeltmenlik işimden çıkınca sabahçı işçilerle birlikte bol soğanlı, ekmek içi tükrük köfteleri yiyecektim karpit lambalarının ışığında.</p>
	<p class="normal">Aslan Tahsin! Kolluyor arkadaşını. Güldüm. Suçlu olduğuma gerçekten inansa yapar mıydı aynı iyilikleri? Sanmam.</p>
	<p class="normal">Acaba dışarıdan gönderilen tatlı, sigara neyin nesi? Neyle suçlandığımı bilmiyorlar anlaşılan. Hele öğrendilerse büsbütün aşkolsun yani. Belki de tutuklu dayanışması... Öyle ya da böyle, aferin canlara. Aferin dostlara.</p>
	<p class="normal">Şu ampulü gevşetsem?</p>
	<p class="normal">“Allah kurtarsın!”</p>
	<p class="normal">Yavaşça açtım kapımı. Öbür odaların kapıları açık. Işıklar da. Altlı üstlü ranzalardan horultular, öksürük sesleri geliyor. Yatmışlar. Nöbetçi er uyukluyor, kucağında tüfeği, tahta iskemlesinde. Daha adımımı atarken fırladı. Sen öyle san, tetikte.</p>
	<p class="normal">“Tuvalete gideceğim de...”</p>
	<p class="normal">Yanıma geldi. Dikildi, araladığı kapının gerisinde. İşimi gördüm.</p>
	<p class="normal">“Işığı söndürebilir misin?”</p>
	<p class="normal">“Yasak!”</p>
	<p class="normal">“Ama ışıkta uyuyamam ben.”</p>
	<p class="normal">“Mendil bağla gözlerine!”</p>
	<p class="normal">Yoksa, havlu, gömlek, ne geçerse eline.</p>
	<p class="normal">“Pencere açabilir miyim?”</p>
	<p class="normal">Kendi girdi odaya, iskemle üstüne çıkıp açtı pencereyi, buz gibi hava doldu içeri. Titredim.</p>
	<p class="normal">“Yat, yat sen en iyisi.”</p>
	<p class="normal">Daha ortalık ağarırken uyandım. Ağzım zehir. Bir bardak su içtim aç karnına. Ah sigara! Birini saklasaydım bari. O günlerde Camus’nün ‘Yabancı’sını okuduğumu sanmıyorum. Kıymık emer hani adam, canı sigara çektikçe. Ter basıyordu, fanilam ıpıslak. Oda soğuk, ampul açık hâlâ.</p>
	<p class="normal">Karnım ağrımaya başladı şimdi de! Buruntular dolaşıyor bağırsaklarımda. İki büklüm kıvranıyorum. Allah kahretsin! Kızacak nöbetçi. Öyle ya, taşınılır mı habire helaya. Üstelik sabahın körü. Bastır karnına, geçiştirmeye çalış. Nafile, azdıkça azıyor ağrı, altıma edeceğim neredeyse. Ortada oturak cinsinden bir şey yok mu acep? Çenelerim ata ata, karyolanın altını araştırdım, bakındım sağa sola. Yok yok! Artık dayanacak gücüm kalmadı. Kapımı açıp böğürdüm: “Cafer! çabuk!...”</p>
	<p class="normal">....</p>
	<p class="normal">Oh be! dünya varmış.</p>
	<p class="normal">Yatağa uzandım. İçim geçmiş. Dışarıdan gelen gürültülerle uyandım.</p>
	<p class="normal">Kapı açıldı. Başka bir nöbetçi er.</p>
	<p class="normal">“Kalk! Komutan dışarıda yemek yemene izin verdi.”</p>
	<p class="normal">Asker pantolonumun üzerine kazak geçirip çıktım. Ürkekçe bakınıyorum. Göz ucuyla incelendiğimin ayrımındayım. Masaya güğümler dizilmiş. Tabaklarda dört beş zeytin, küçük üç parça beyaz peynir. Ekmek tepeleme.</p>
	<p class="normal">Tutuklulardan, esmer, zayıf bir genç adam yanaştı yavaşça, dokundu omzuma. Gözüm tüten sigarasında. Hemen davrandı. Ateşinden yaktım sigaramı. Bol duman çektim ciğerlerime.</p>
	<p class="normal">“Sağ olun, iyi geldi.”</p>
	<p class="normal">“Bir şey değil. Geçmiş olsun.”</p>
	<p class="normal">Tatlı uzatılması, sigara, kibrit atılmasının öncüsü oydu herhalde.</p>
	<p class="normal">“Sizdiniz değil mi?”</p>
	<p class="normal">“Ne önemi var.”</p>
	<p class="normal">“Neden?”</p>
	<p class="normal">Gülümsüyor. Apak dişleri.</p>
	<p class="normal">“Şaşırmadık desem yalan olur. Ya hırsızlık etmiş, ya rüşvet yemiştir dedik. Meğer... Tanışalım. Ben Barışsever Derneği kurucularından Rasim, Rasim Gözütok.”</p>
	<p class="normal">Üç dört tutuklu daha toplandı çevremizde. Onlar da derneğin üyeleriymiş. Sıcak, yakın davranışlarla elimi sıktılar, tanıttılar kendilerini. Yazık ki unuttum adlarını, uydurmayayım şimdi, öteki tutuklular da çekinik bakışlarla da olsa, ‘geçmiş olsun!’ları esirgemediler. Masaya buyur edildim. Bakır bardaklara boşaltılan ılık çaylarımızı yudumladık. Kiminse, bir tutuklunun reçel kavanozu dolaştırıldı, gıdım gıdım bölüştürüldü hepimize, ev reçeli besbelli! Afiyet olsun!</p>
	<p class="normal">Rasim Gözütok: “Bulaşık sırayla yıkanır” dedi, “bu günlük muafsınız, yarın size de görev vereceğiz. Herkes çamaşırını kendi yıkar. Haftada iki gün duş var.”</p>
	<p class="normal">“Sigara?”</p>
	<p class="normal">“İki günde bir paket. Er sigarası.” Nöbetçi ere seslendi: “Yüzbaşımın sigarasını unutma. Buyrun, ben pek içmem.”</p>
	<p class="normal">“Sağ olun. Kitap, gazete?”</p>
	<p class="normal">“Komutanlığın izin verdikleri okunabiliyor. Mektuplar açık olacak. Görüldükten sonra, onlar verirler postaya. Havalandırmaya çıkarıyorlar, görüşürüz.”</p>
	<p class="normal">“Bu günleri yazmalısınız ileride” demişti Rasim Gözütok. Aradan kırk bir yıl geçti. Bakalım tamamlamaya ömrüm yetecek mi bu öyküyü? Yaş yetmiş iş bitmiş mi? Defteri dürüldü mü kuşağımın? Mehmed Kemal’i anımsadım. Hangi acılı kuşak! Ya bizden sonrakiler? Acımasız şahmerdanların altında ezilip gidenler! Dövünüp durdum ben kendi payıma. Pıstım, sustum köşemde. ‘Batsın bu dünya.’ Yirmi yılı aşmış olmalı. Ankara’da açtığı ‘Kalem’ meyhanesinde kendi dizelerini okumuştum aziz dosta. ‘Salını salını nere gidersiz/Demokrasi değil maksadız.’ Sürüyor gülmece hâlâ. Nasıl yakalayacağız zümrüdü anka’yı?</p>
	<p class="normal">Dün gece tutturdu, öndeki kazma dişim. İki vermidon, bir aspirin zor dindi ağrısı. Bu yüzden mi karamsarlığım evc-i bâlâda. Dracula’ya benzemeden gidebilseydim Kore’ye, bir ay-yıldız’lı mezar taşı altında uyuyor olacaktım büyük olasılıkla. Umutları gömülmüş.</p>
	<p class="normal">Bir kulağım radyoda. Albinoni’den adagio.. Yüz altmış yıl sonra bulunmuş notaları. Beethoven’den romanslar. Chopin’den mazurka.. Amma dayanıklı şu yürek. Daha ne istiyorsun!</p>
	<p class="normal">Haftada iki gün görüş günüymüş. Komutan hoşgörülü. Ne de olsa sanata yatkın yapısı. Bir uzun, tahta masanın iki yanına oturuyorduk karşılıklı. Tel örgü arkasından konuşma yok. Açık cezaevi gibi. Dahası yan yana gelip bedenlerimizin sıcaklığını geçirebiliyorduk birbirimize. Bıyıkaltı gülüşüyordu gardiyan erler arkalarını dönüp.</p>
	<p class="normal">Telefon etmiş Refika. İlk görüş günü gelebilecek. Annemle kızkardeşim tutuklandığım gün gelmişlerdi öğleden sonra. Heladaydım.</p>
	<p class="normal">Tahsin yalnız bıraktı bizi, giriş kapısına bitişik odada. Metin görünmeye çalışıyor ikisi de. Ellerinde paketler. Kısa paltomu, damalı gömleğimi, çamaşır, kazak getirmişler. Kucaklaştık.</p>
	<p class="normal">Tahsin’in yardımlarını anlatıyorum kısacık. “Sanmam fazla tutsunlar. Belki birkaç gün. Göreceksiniz...” İnanmışcasına sırtımı sıvazlıyorlar.</p>
	<p class="normal">Maaşımı almıştım bereket. Komutan emanete konulan paramdan bir bölümünü verdi. Babamın emekli aylığı kiraya, odun kömüre, ıvır zıvıra ancak yetiyor. Evin aylık yiyecek gereksinimini ben karşılıyordum. Sinan Bursa’ya atanmıştı, maiyet memuru olarak. O da yardım edecekti kuşkusuz. Yine de ne kadar dayanabilirdik?</p>
	<p class="normal">Babam gelmemişti. Çekincesinde haklıydı. Komşular selamı sabahı kesmişler.</p>
	<p class="normal">Gazeteler birinci sayfalarında verirler herhalde haberi. Yarın.</p>
	<p class="normal">Gittiler.</p>
	<p class="normal">Neden yazıyorum? Başka hiçbir uğraşım olmadığı için mi? ‘Yaşama sevinci’ dedikleri kof, anlamsız tutamak. Kör sevinç, paylaşılamayan. Yazgı mı boyun eğmek, değiştirememek koşulları? İrdeleye irdeleye bireysel yaşamaya hükümlülüğün bitiren, çürüten yalnızlığını sürükledim hep. Çevrem, damgalanan alnıma baktı, biraz kafa kaldırsam!</p>
	<p class="normal">Dünyaya milyonlarca serpilen nefret tohumları mazlumu zalime dönüştürdü. Gördüm, kösteklendim, düşe kalka ‘hiçliğe’ kavuştum öyle mi? Yazıklar olsun!</p>
	<p class="normal">Bomba haber patladı ertesi gün. Akşama doğru Tahsin’in elime tutuşturduğu gazete iri puntolarla yakalanan komünist çetesinin adlarını yayınlıyordu. Sinan’ın resmini de basmışlar tutuklanırken. Benim sadece adım yazılı, soyadım gizlenmiş, ola ki talimat aldılar etkili çevrelerden, askerim ya!</p>
	<p class="normal">Reşat Kahraman da var 15-20 kişilik listede. Öteki adların hiçbirini tanımıyorum. Nasıl kurmuşuz bu çeteyi acaba?</p>
	<p class="normal">Buruşturup attı gazeteyi Tahsin, çöp tenekesine. “Allah yardımcın olsun. Koru soğukkanlılığını. Unutma askersin sen!”</p>
	<p class="normal">Yığılacağımı sandım odasından çıkarken. Rasim Gözütok su çarpıyor yüzüme, “kendine gel kardeşim, belli etme!” İşte birtek can sardı sarmaladı, sağaltmaya çabaladı ölümcül yaranı, birtek de olsa! Sevin! Dikildim çabucak, toparlandım, tutup öptüm gergin yanaklarını. Herkes suskun ya saygıdan ya alışkın olduklarından, gazete okuyan da yok ortada...</p>
	<p class="normal">Buğulu yeşil gözlerini özlemeye başlamıştım bile.</p>
	<p class="normal">Sarılıştık sımsıkı. Yine konuşabildik serbestçe. “Refika yavrum! Nişanı bozmalıyız hemen. Seni işten çıkarabilirler. Babanı, ağabeyini düşünmek zorundayız. Özellikle ağabeyin, devlet memuru, çoluk çocuk sahibi.”</p>
	<p class="normal">Gözlerinden yaşlar boşanıyordu. Hıçkırıklara boğularak söyleniyor. “Umurumda değil, canım, birtanem! Seni seviyorum. Beni tanımıyorsun demek. Aşkolsun! Ölünceye kadar seninim, anladın mı?”</p>
	<p class="normal">Bozgundayım. Jeep’te getirilirken düşündüklerim geliyor aklıma. Hayvanın tekiyim ben. Bu olay çözecekti sözde içimi kemiren sorunu. Bastırdım başını göğsüme. “Peki peki, paniğe kapılmayalım canım. En kısa zamanda savuşturacağız bu belayı inan. Yine de sizlere dokunurlarsa öleyim daha iyi..”</p>
	<p class="normal">Durup durup kucaklaştık, koklaştık, nöbetçi er kapıya vuruncaya dek.</p>
	<p class="normal">Dün gece haberler sırasında kamuoyu yoklaması yapıyordu bir özel televizyon. Vatandaşlar açık açık Amerika’yı suçluyor. Bosna-Hersek’te kan gövdeyi götürürken, Irak’ı bombalamak neyin nesi? Petrol yatakları var ondan, Irak’ta. Bir yandan (900)’lü telefonlar, köşeyi dönme, yarışma programları... Kusacak gibi oluyorum. Bu ne çarpıklık Tanrım! Ancak infarkt’ına yenik düşen koca ozan Nâzım’ın 91. doğum günü kutlandı! Ruhi Su’dan hâlâ mı korkuluyor? Udunu kapan radyolarda, televizyonlarda pop söylüyor gûya! Çin sınırına dek dayandık maşallah!</p>
	<p class="normal">Öfkeleneyim bari azıcık, kendi kendime. Yoksa oynatmak işten değil.</p>
	<p class="normal">Sinan’ı Cebeci sivil cezaevine kapatmışlar.</p>
	<p class="normal">Tahsin’e haber iletilmiş Tugay’dan: ‘Tayın bedeli vermeyeceğiz o namussuza. Salıverilse bile vuracağız cezaevi kapısında!’</p>
	<p class="normal">Kısa sürede kaynaştık cezaevi sakinleriyle. Oldukça rahat sayılırız. İmece usulüyle yemek de pişiriliyor ara sıra. Anam evden kurufasulya, un, şeker, yağ getirdi. Sırayla bir Sinan’a gidiyor, bir bana geliyorlar görüş günlerinde. Refika’cık da sefertasıyla kuruköfte, patates kızartması türünden yiyecek taşıyor fırsat buldukça. Muz getirmişti bir kere de! Akla bak. Lokma bile düşmedi adam başına.</p>
	<p class="normal">Karanlık bastırırken demir kapılar kapanıyor üstümüze. Yemek sonrası volta zamanı. Rasim Gözütok başlatıyor mapusane türkülerini. ‘...dostum ne yatarsın günlerin geldi...’ ‘...mapusane çeşmesi yandan akıyor yandan/mapusluk bir şey değil, ayrılık var bir yandan...’ ‘...mezar taşlarını Hasan, koyun mu sandın/adam öldürmeyi Hasan, oyun mu sandın/...at martini de bre Hasan...’ bağıra çağıra söylüyoruz. Komutanın buyruğu, gece on bire kadar serbestiz. Bir gün bu insan komutanı görevden almasalar bari diye dua edip duruyoruz.</p>
	<p class="normal">İçimizde bir de teğmen var. Tırlatmış diyorlar. Durgun, sessiz, dudaklarını kemiriyor habire, ama yiyeceklerini paylaşıyor bizimle. İzin falan almadan kaybolmuş bir gün, iki ay sonra dağlarda yakalamışlar perperişan.</p>
	<p class="normal">Behice Boran, asker cezaevinin kadınlar koğuşunda tutuklu.</p>
	<p class="normal">Sinan’ın hastalandığını duydum. Yönetim çok sıkıymış orada. Bir hafta hücrede tutmuşlar. Tel örgü arkasından seslerini duyurmaya çalışarak sözde konuşabiliyormuş tutuklularla yakınları.</p>
	<p class="normal">Ummuyordum, tersine daha yumuşak davranır olmuş anası babası Refika’ya. Tepkisiz, ilgisiz kalmış ağabeyi, aramıyormuş telefonla bile, ama çalıştığı işyerindeki arkadaşları öğüt veriyorlarmış. ‘Bu leke çıkmaz kardeş, bırak şu serseriyi!’ Genel Müdür de çağırtmış odasına, çapkın bir gülüşle, ‘korkma ben varım arkanda’ diyesi olmuş. Burnumdan soluyorum. ‘Hele bir çıkayım, görür gününü o kart zampara. Çarşamba pazarına döndüreceğim şebek suratını!’ Refika erkek kız altta kalır mı, aslı faslı yok, olsun, patlatmış gözdağını: “Emniyet Genel Müdürü akrabamız, siz koltuğunuzdan olmayın da!”</p>
	<p class="normal">İyi hoş da, Refika da göğüslerinin şakkı meydanda giysiler giyiyor. Etekleri de çok kısa. Söylesem alınacak.</p>
	<p class="normal">Dün, akşama doğru komutan çağırttı. Odama bir konuk gelecekmiş. Yer sınırlı ne yapsın?</p>
	<p class="normal">Tanıştık. Boy pos yerinde, utangaç bir adam. Otuz beş sularında, bekâr. Öyküsü acıklı, daha doğrusu gülünç. İsviçre’de üç fakülte bitirmiş, başta hukuk olmak üzere, canı sıkıldıkça. Anacığı yalvar yakar olur mektuplarında, ‘ben ölmeden dön artık Türkiye’ye..’ Askerliğini de yapmamış. “Kıramadım, geldim. Genel Kurmay’da tercümanlık yapıyorum...” İtalyanca, Fransızca, İngilizce biliyor. Derken Kore Birliği’ne atanma emri çıkagelmez mi! Emrin tebliğ edildiği gün efkâr basmış, bir meyhanede devirmiş afyonlu şarapları üst üste. Sallana sallana evine giderken bir yandan söyleniyor. ‘Lan ne işim var benim Kore’de. Alçaklar, ibneler... bula bula beni mi buldunuz...’ O sıra birkaç vatandaş peşine düşer. Zavallı ayrımında mı, yüksek sesle düşündüğünün. Vatandaşlar bu üniformalı haini polis noktasındaki nöbetçi memurlara ihbar ederler, polisler, vatandaşlar söylenenleri iyice duyarlar, palaspandıras inzibat karakoluna götürülür Fahri Can, tutanaklar tutulur...</p>
	<p class="normal">Ne ki, tam hanımevladı komşum. Komutan izin vermiş. Üç dilden yabancı gazeteleri hatmediyor akşama dek, uzandığı yatağında.</p>
	<p class="normal">İlk birkaç günün sultanlığı da sona erdi. Nöbetçi er, üç günde bir yarım kova kömürü bırakıp gidiyor, pat küt indiriyor döşemeye, odunları. Zaten bu ayrıcalık benim de hoşuma gitmemişti. Ses çıkarmasalar da, öbür tutukluların bakışları biraz donuk, bozuktu.</p>
	<p class="normal">Soba yakmak, bulaşık yıkamak benim üstümde. Bir kez yıkasın diye tutuşturdum eline tabakları, çatalları, yağlı yağlı geri geldi. Vazgeçtim. Ne yapsın, beceremiyor. Bir de durup durup içkisizlikten yakınmıyor mu? Oysa kolonyaya bile zor izin verilmiş. Kimi tutuklular sulandırıp içiyorlar gizli gizli, yine de gardiyan erlere içki aldırma girişimi olmuş ya, sonuç alınamamış.</p>
	<p class="normal">Görüş günlerinde Fahri Can’la annesinin halleri tam seyirlikti. Kıs kıs gülüşüyoruz, ayrımında değiller. Birbirlerine sarılıp öylece oturuyorlar. Annesi, kazasker torunu sanki. Belki de öyledir. Başında tüylü şapka, vizon mantosunun omuzlarında tilki kürk, çarpık bacaklı bir madonna! Süründüğü koku koridoru dolduruyor.</p>
	<p class="normal">Nedense, daha doğrusu nedenleri belli, sıkılmaya başladım Fahri’den. Nasıl etsem de odamı değiştirsem. Rasim Gözütok’a yakınmaya başladım. Adam tek kelime konuşmuyor, gündelik laflardan başka. Birbirine eklemecesine ağzında sigara. Üstelik silkiveriyor küllerini ortalık yere. Ben de içiyorum ama, böylesine haldır haldır değil. Boğulacağız dumandan. Havalandırmaya kalksak, soğuyor hemen oda. Kömürü, odunu idareli kullanmak gerek.</p>
	<p class="normal">Bugün, görüş günü dışında çağrıldım. Kızkardeşim gelmiş. Hayrola? Komutanın izniyle başbaşa kaldık. Kaygılı bakışlarından olağanüstü bir durum olduğu anlaşılıyordu. Anam yine un kurabiyesi yollamış. Yutkunuyor. “Bir şey söyleyeceğim, ama üzülme ağabey!”</p>
	<p class="normal">“Ne oldu?”</p>
	<p class="normal">“Hiç. Dün akşam bir polis geldi eve.” Elindeki basılı kâğıdı uzattı. Savcılıktan çağrılıyor babam. Nedeni belirtilmemiş. Gelmediği takdirde ihzarlı getirtilecek. Sarardım. Yine de renk vermemeye çalıştım.</p>
	<p class="normal">“Bir tanıklık işidir, korkmayın.” Gözlerini indirdi, ağlayacak.. Kucakladım.</p>
	<p class="normal">“Yo, yo! Ağlamaca yok!” Salmadı kendini.</p>
	<p class="normal">“Aferin! İşte böyle. Gitsin babam, bakalım neymiş dertleri, bana da hemen bildirin sonucu, bakarız çaresine.” Nasıl bakacaksak?</p>
	<p class="normal">Okulda, konuşmamaya, uzak durmaya çalışıyormuş arkadaşları. Türkçe öğretmeni incelikle uyarmış oysa öğrencileri. Temize çıkacağımızdan hiç kuşkusu yokmuş. Hem babamız da çok muhterem bir hocaymış. Nereden biliyorsa.</p>
	<p class="normal">Salıverildiğimiz gece, gözlerinde mutlu, biraz da kırgınlıkla alaycı gülümseme, ayrıntılarıyla anlatmıştı babam savcılığa çağrılma serüveninin içyüzünü.</p>
	<p class="normal">Orta yaşlı, kırbıyık, canayakın bir adammış savcı. Babamı ayakta, ‘buyrun hocam, kusura bakmayın yorduk sizi buralara kadar,’ diye karşılamış.</p>
	<p class="normal">“Çay kahve ne emredersiniz?” Şaşırmış babam. ‘Bir yerden öğrencim herhalde...’ Değilmiş ama...</p>
	<p class="normal">“Gösterdiği saygıdan pek mütehassis oldum... Sadede gelelim efendim” dedim, “kahvelerimizi yudumlarken.”</p>
	<p class="normal">“Güler misiniz ağlar mısınız hocam. Ben verdim bile takipsizlik kararını. Lakin ifadenizi almak gerekti usulen... Yalan mı yani?”</p>
	<p class="normal">Okumuş suç duyurusuna eklenen tutanağı. Emekliye ayrılmadan önce son görevi Zile Ortaokulu’ndayken üçüncü sınıf öğrencilerine Ziya Paşa’nın ünlü terkibibendinden dizeler okumuş babam. Severdi öğüt vermeyi. Aklımda yanlış kalmadıysa aruza döktüğü sözleri şöyle paşanın: ‘Diyarı küfrü gezdim, nice kâşâneler gördüm/Diyar-ı islâmı gezdim, hep virâneler gördüm.’</p>
	<p class="normal">Tutuklandık ya, hem de ne ürkünç bir suçlamayla, mahvedecekler akıllarınca hepimizi.</p>
	<p class="normal">Rasim Gözütok iyi biliyor ceza usul yasalarını. “Üç aydan fazla tutmazlar seni,” dedi, “yeter ki sorgulaman yapılsın.”</p>
	<p class="normal">Derken Cumhuriyet Gazetesi’nde bir başyazı çıktı, Nadir Nadi imzasıyla. Üstü kapalı biçimde, ülkenin genç, zeki insanlarına ‘lâyık görülen muameleyi’ kınıyordu. Allah Allah! Ne demeye yazsın böyle bir yazıyı Nadir Nadi.</p>
	<p class="normal">Aradan kaç gün geçti anımsamıyorum, bu kez de Ulus Gazetesi’nde benzer bir yazı yayınlandı. Annem mektup yazmış iki önemli yazara meğer. Dahası kalkıp gitmiş Ulus Gazetesi yazarının evine. Merkez Bankası Başkanı’ymış yazıyı yazan. Gözyaşlarını tutamamış annemi dinlerken. Cezaevinden çıktıktan sonra öğrendik girişimlerini. Güzel anam, canım anam, nasıl özlüyorum seni bilsen...</p>
	<p class="normal">Günler devriliyor birbiri ardına. Alıştım bile.</p>
	<p class="normal">Cezaevinde tutukluların uyduğu kurallardan biri de cezası Yargıtayca onaylanan olursa, o gece gürültü etmemek. Hükümlü yalnız bırakılıyor. Avutmaya kalkışmanın anlamı yok çünkü.</p>
	<p class="normal">Tıp fakültesi son sınıfında okuyan bir delikanlı vardı. Beş yıl vermişler. İlk uygulamayı böyle yaşadık.</p>
	<p class="normal">Salıverilenler de oluyor, yeni tutuklular geliyor. En çok kimya öğretmenimi karşımda görünce sarsılmıştım. Askeri kimyagerdi. Satın alınan bazı bozuk gıda maddelerine rüşvet karşılığında sağlığa uygun raporu verdiği savıyla tutuklanmış. Mavi gözlü, hovardalığı dillere destan, genç bir binbaşı. Bana sarıldığında gözyaşlarını tutamadı. “İnan kardeşim, iftira!” diyordu durmadan. Babamın öğrencisiymiş. Lise ikinci sınıfta beni tanımış, özel ilgi göstermişti. Kimya mühendisi olacaktım ben de. İkinci Dünya Savaşı patlayınca, asker öğrencilerin –öğretmenlik dışında– üniversitelerde okuyabilmeleri olanağı kaldırılmıştı. Öğretmen olmak istemiyordum. Kimi sınıfların subayları beyaz demir takıyorlardı bir kere. Asker öğretmenler de. Apoletlerde sarı demir, yakada sarı işaretlerden yoksun kalınacak, olur mu! Çocukluk işte. Yine de, liseyi pekiyi dereceyle bitirenlere tanınan sınıf seçme ayrıcalığından yararlanabileceğimi umarken, sağlık muayenesinde gözlerimde saptanan hafif bozukluktan ötürü, istediğim muharip sınıfa değil, zorunlu olarak yardımcı sınıfa ayırmışlardı beni. Gerçi evet, bu sınıftan olan subaylar da sarı demir taşıyorlardı omuzlarında ama... Nasıl üzülmüş, ilenmiştim Tanrım!</p>
	<p class="normal">Çağrılmıyorum sorgulamaya. Unutuldum. Rasim Gözütok’un sevecenliği, ayrımsız herkese umut dağıtan içten ilgisi de olmasa...</p>
	<p class="normal">Voleybol oynadığımız bir gün, inzibat subaylarının gözetiminde bir grup deniz subayının getirildiğini izledik cezaevine. Satınalma komisyonu üyeleriymiş, yolsuzluk savıyla tutuklanmışlar. Ayrı odalara konuldular. İçlerinden bir albay iyice yıkık. Nedense beni yakın buldu kendisine. İta Âmiri sıfatıyla imzalamış komisyon kararını. “Kesinlikle haberim yok oğlum. Ben ne bilirim hangi müteahhidin kayırıldığını. Mahvoldum! Bir oğlum mimar, biri doktor. Amiralliğe terfi yılım!”</p>
	<p class="normal">Tutuklu sayısı artınca, odalarda yeni bir düzenlemeye gidildi. Rasim Gözütok, ne yaptı etti, odasındaki tek boş ranzaya aldırdı beni. Canıma minnet, kurtuldum Fahri Can’dan diyorum, yine de kalleşlik sayıyorum tutumumu, rahat değil içim.</p>
	<p class="normal">Barışseverler’in avukatı, haftada bir uğruyor cezaevine. Umutlu görünüyor, ama Rasim Gözütok gülümsemekle yetiniyor, acımsı. “Yarın tahliye ederler, öbürgün başka bahaneyle tıkarlar içeri!”</p>
	<p class="normal">Nitekim, ben bırakıldıktan bir süre sonra, onları da salıvermişler ama, haftası dolmadan yeniden tutuklamışlar.</p>
	<p class="normal">Bırakıldığımız günün gecesini anımsadım şimdi. Babamla kapıda rastlaşmıştık. Tutuk, kaygılı bir bakışla: “Kaçtın mı yoksa!” demişti. Soluğu tıkanmıştı annemin. Şakaklarını ovduk, zor geldi kendine. Sinan’dan haber yok. Babam canlandı. “Ben gidip bir bakayım. Belki onu da bırakmışlar ya da bırakacaklardır.”</p>
	<p class="normal">Rakı sofrası kuruldu. Annemle kızkardeşimin hazırladığı mezeler dizildi masaya. İki arada bir derede su böreği de yapmış anacığım. Küçük odamızın perdelerini sımsıkı kapattık. Kısık sesle konuşuyoruz hâlâ. Sinan bırakıyor, ben alıyorum. ‘Haydi diplo!’ kadehler boşalıyor, gevşedik, atıyoruz kahkahaları.</p>
	<p class="normal">Bir ara, o tatlı, bariton tınılı sesiyle başladı, eve çakırkeyf geldiği zamanlarda söylediği şarkıya babam.</p>
	<p class="normal">‘Yüzündür cihanı münevver eden/Fedadır yoluna bu can-ü ten/Senin’çün yandığım nedendir neden.....’</p>
	<p class="normal">Denizcilerle ahbap oldu Fahri Can. İskambil oyunlarına katılıyor. Nasıl yolunu bulmuşlarsa votka da sokmuşlar içeri. Fahri’nin yalvarmalarına dayanamamış denizciler. O gece büyük bir gürültü koptu. Meğer çaktırmadan yarım şişe votkayı indirmiş midesine Fahri, başlamış bağırıp çağırmaya. Duyulacak kaygısıyla iki kova su boşaltmış denizciler başından aşağı, ayılacağı yok, karga tulumba tıkmışlar yorganın altına fukarayı.</p>
	<p class="normal">Olay büyümedi bereket. Nöbetçi erler örtbas ettiler.</p>
	<p class="normal">Fahri Can’ın başından geçenleri yaklaşık on yıl sonra, yanılmıyorsam 1960 Devrimi’nden önce öğrenecektim. Piknik’in önünde burun buruna geldik. Üstbaş modaya uygun. Ayağında rugan iskarpinler... Ne ki, omuzları çökmüş, feri kaçmış gözlerinin, bir acınaklı adam. Duraksamadan sarıldı omuzlarıma. Ipıslak sarkık yanakları. “Anneciğimi dün gömdüm İlhan’cığım. Yapayalnız kaldım şu dâr-ü dünyada.” Yüreğim kabardı. Hâlâ suçlu, sorumlu sayıyorum kendimi.</p>
	<p class="normal">Piknik’e girdik. Birer votkalı bira ısmarladık. Dokuz ay gün vermişler. Yargıtay da onamış cezasını. Çıkınca hapisten, tamamlatmışlar askerliğini, Şavşat’ta. Terhis olunca Baro’ya başvurmuş. Staj dileği kabul edilmemiş. Adalet Bakanlığı da İsviçre’deki öğrenimini geçerli saymamış Türkiye’de. Kalkmış başvurmuş İstanbul Üniversitesi’ne. Tüm derslerin sınavını verip Hukuk Fakültesi’nden de diploma almış. Staj başvurusu yine olumsuz. Bu kez Danıştay’da dava açar, kazanır, stajını bitirir, avukatlık ruhsatını almayı başarır sonunda.</p>
	<p class="normal">“Küçük bir yazıhanem var. Birkaç davayla âlâ külli hâl geçinip gidiyorduk. Annemin nesi var nesi yok bilmem bile. Hem neye yarar mal mülk, neye yarar aziz kardeşim!”</p>
	<p class="normal">Birkaç yıl oluyor, ölüm ilanını okudum gazetede.</p>
	<p class="normal">Üçüncü ayın ikinci haftası. Sivil elbisemi getirttim! ‘Dostum ne yatarsın günlerin geldi..’ Tuhaf bir beklenti. Üçüncü ayın dolduğu gün çilem bitecek! Rasim dostun aşıladığı inançtan kaynaklı olsa gerek.</p>
	<p class="normal">Derken çağrılmadım mı komutanın odasına! “Hadi gözünaydın. Yarın sorguya gideceksin.”</p>
	<p class="normal">Hüzün çöktü içime, sevinmek ne söz. Daha sonra arttı çarpıntım.</p>
	<p class="normal">Anlatmayacağım sorgulamayı. Kan beynime sıçramıyor artık. Güldürünün, hele ki güldürünün– bir anlamlı düzeyi olmalı. Zırva nasıl savunulur? Yaşdaşım yargıcı sevgiyle anıyorum yine de. Sağsa kulakları çınlasın, öldüyse gani gani rahmet dilerim, inanmayı içime sindiremediğim Tanrı’dan!</p>
	<p class="normal">Rasim, sevgili dostum, tahmininin doğrulanmasından gururlu, sakince öptü yanaklarımı, sıkıca kucaklaştık. Kulağıma fısıldadı: “Dediğimi unutmayacaksın değil mi?”</p>
	<p class="normal">Gönül borcumu ödemek için neredeyse ömür boyu beklemek zorunda kalacağımı kestiremezdim elbet. Hem böylesine borçlar ödenebilir mi a benim yorgun yürekli, çaylak yazarım.</p>
	<p class="normal">Öbür tutuklularla da vedalaştım, solgun yüzlerindeki –belli edilmemeye çalışılsa da– hazin gıptayı görmezden gelerek, Fahri Can’la da, ama deniz albayının kollarından sıyrılmam zor oldu. “Dua et, biz de kurtulalım.” Duyduğuma göre, dayanamayıp asmış kendini, beraat kararı tebliğ edilmeden önce.</p>
	<p class="normal">Mert arkadaşım Meddah Tahsin, anakapıya kadar geçirdi beni. Gözlerindeki sevinç aylası gölgeli. Sağ elim kaşıma gitti dalgınlıkla. Gülümseme fırsatı çıktı böylece...</p>
	<p class="normal">Sinan’ı da bıraktılar mı acaba?</p>
	<p class="normal">Yadırgadığım sivil elbisemle sarsak sarsak yürüyorum. Elinde tahta bavul, başında gıcır kasket, Ankara Garı’nda sağa sola ürküyle bakınan köy delikanlısıyım sanki.</p>
	<p class="normal">Nisan göğü bulutlu. İçimi yıkasa, arıtsa inceden yağmur. Durakladım, üç ay önce selamlamayı tasarladığım Atatürk heykelinin önünde. Saygı duruşuna geçtim, gelip geçenlere aldırmadan.</p>
	<p class="normal">Kunuri’de savaşmalı mıydım?</p>
	<p class="normal">Bronz yüzü karanlıktı Ata’nın.</p>
	<p class="normal">Onaylamadı gibi geldi bana.</p>
	</body>
</html>