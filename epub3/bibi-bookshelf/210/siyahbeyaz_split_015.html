<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_12">İstanbulin Şarkı</h1>
	<p class="normal">Öfkem durulmuyor bir türlü, kızıla dönüştü mercan ağzı, kumral kirpiklerinin gölgelediği duru mavi gözleri ışığa değişken, kurnaz bakışlar edindi, dişilik oynuyor!</p>
	<p class="normal">Dayanılır sıcak suda yumuşatıp, araları kir dolu tırnaklarını incitmeden kestiğim gün, bir tutkulu öpücük kondurdu, yaşlı, sağır ağzıma, donakaldım; ta uzaklardan koşarak karşılıyor, kahverengi lekeleri çoğalmış ellerimi yakalayıp ara sokaklarda gezdiriyordu daha geçen yıl beni, ne oldu sana kuzucuğum?</p>
	<p class="normal">Unutkan duyularım bellek arsızı oldu, uyarıldı, sokuldu kara düşlerime, ışınlanmış beden tuzağına düşüyorum, demek arınmışlığımın bozulmasını engelleyemeyeceğim.</p>
	<p class="normal">Gülümseç, hoşgörüyle yanıtladığım soruları, istekleri, dokundurmaları, yersiz kuşkuculuğumu bile bile art niyetli anlamlar çağrıştırıyor şimdi.</p>
	<p class="normal">“Sizin karınız yok mu? Kapınızda kır çiçekleri buldum, kim koydu acaba? Tül perdenizi açık bırakın, sizi görebileyim. Doğum günüm yarın haberiniz olsun. Ne mi istiyorum? Zincir. Ucuna mineli yürek takılıyor ya ondan. Resminizi koyarım belki. Aaa, hiç de değil tonton amca, dede diyemem size...”</p>
	<p class="normal">Sonra bir gün, gündelikçi anasıyla tanışım dişçiye götürdük onu. Yerine çıkmayacak çürük dişlerini doldurtmak gerekiyordu. Kıyametler kopardı. Yalvarıp yakarmalar boşa gitti. Beğendiği ayakkabıyı alma sözüm etkilemedi, kötü kötü, bağıra çağıra ağladı, tepindi, nasıl sinirlendim, ne şirret, şımarıkmış canım bu kız, yanılmışım, küstüm!</p>
	<p class="normal">Yine de yılışarak geliyor ara sıra pencereme. Kâğıtlı çikolata verip savıyorum. Biliyorum, salyangoz kabuklarını yapıştıran o camlarıma. Gördüm, uğur böceklerini toplayıp kibrit kutusuna kapattığını. Geçen pazar, süt verdiği yavru kedinin kuyruğunu çekiyor, bağırtıyordu ciyak ciyak. Daha daha, kıçında Live’s, züppe piçi Serdar’ın kay-kay eskisine binip tosluyor ona buna. Sakız çiğniyor cak cak. Çöpe atılmış çarpık topuklu zenne pabuçlarını ayağına geçirip kırıta kırıta yürümeye çabalıyor. “Sana sevdanın yolları, bana kurşunlar!” diline pelesenk.</p>
	<p class="normal">Bak söyleyeyim; birkaç yıla kalmaz, satar seni posbıyıklı babalığın, borcunu bir türlü kapatamadığı fincan gözlü bakkal Hacı Gaflet Efendi’ye, kara çarşafa girer, doğurursun habire, kavun kafalı bir oğlan buluncaya değin, bulamadın ya da senden bıktı mı, üstüne kuma da getirir kuşkun olmasın.</p>
	<p class="normal">Oysa tonton amca, sözlerini kendi yazdığını varsaydığı bir unutulmuş İstanbulin Şarkı’nın:</p>
	<p class="normal">Kalmadı hilm-ü şefkat, sadakat, naz-ü edâ</p>
	<p class="normal">Riyadır yemin, kasem, handeler tebessümler</p>
	<p class="normal">Belâ-yi Hüdâ mıdır, çektiğin cevr-i cefâ</p>
	<p class="normal">İltifat etme sakın, yalandır serzenişler</p>
	<p class="normal">“Riyadır yemin, kasem, sahtedir tebessümler”ini –hangi makam olduğu önemli değil– senin genç, suzinak sesinden –gamlı, doluksamış gözlerle dinlediğini hayal ediyordu...</p>
	<p class="normal">“Amma yaptın ha, sübyancı amca! İyilik meleği sözümona. İnce kollarına doldurduğu sarılı kırmızılı alüminyum bilezikleri şıngırdatarak– saçmalama! Gücün yetmez yazgımı değiştirmeye.”</p>
	<p class="normal">Yanılıyorsun diyebilsem, ne gezer.    </p>
	</body>
</html>