<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_5">Reji Yangını</h1>
	<p class="normal">Spikör dağını aşıp Erzincan’a ulaşabildiğimizin üzerinden iki yıl geçmiş olmalı.</p>
	<p class="normal">Karakış bastırdı.</p>
	<p class="normal">Babam, düzayak, yığma kerpiç evimizin damını loğ taşıyla sıkıştırtmıştı. Kar biriktikçe kürünüyor, ama başa mı çıkar? Erime başladı mı tavan akar, koştur leğen, kova. Saçak altlarından geçerken dikkatli olmalı. Buz sarkıtları tepeni delebilir.</p>
	<p class="normal">Lüks lambasını ben yakardım. İlkin ipek fitil takılır özenle. Hafif hafif pompalarsın. Çakılan kibrit usulca yaklaştırılır fitile. Önce kızarır, sonra –pompa hızlandıkça– ağarır fitil, yanık kokusu kaybolur.</p>
	<p class="normal">Öbür iki odada beş numara gaz lambası, bir de idare lambası kullanıyoruz gerektikçe. Günübirlik yemekleri gaz ocağında pişiriyor annem. Kuzinada odun-kömür yakılıyor. Çamaşır kazanı fokurduyor üstünde. Tel dolabında saklanıyor bazı yiyecekler, yazın bahçedeki kuyuda.</p>
	<p class="normal">Haftada bir kadınlar hamamına gidiyorduk annemle. Gusülhanede de ara sıra yalapşap yıkanıyoruz. Anneme, ‘oldu olacak babasını da getir!’ demişler, erkekler hamamına gitmeye başladık babamla.</p>
	<p class="normal">İlkokul üçüncü sınıftaydım yanılmıyorsam. Hâlâ yatağımı ıslatıyordum. Yer yataklarında yatılıyor. Annem yedek, paçalı yün don, büyükçe bir pamuklu bez bırakıyor yastığımın altına. Gece titreyerek kalkıyor, donumu değiştiriyor, yatak çarşafının üstüne pamuklu bezi serip, tekrar uyumaya çalışıyorum. Pijama ne gezer! Gecelik de giydirmiyor annem. O da ıslanınca ne olacak? Doktor, ‘titiz, sinirli çocuklarda görülür bu hal, sakın dövmeyin’ demiş, ‘alıştırmakla ilgisi yok. Yatmadan iki saat önce su içmesin, sulu yiyecek vermeyin akşam yemeklerinde.’ Oysa yıllar sonra öğrendim, leğen kemiklerinin gelişmesindeki gecikmeden ileri gelirmiş çiş tutamamak geceleyin. Ortaokul ikinci sınıfa geçtiğim yıl kurtuldum bu dertten. Dayak yediğimi sanmıyorum o yıllar babamdan, gerçi ödüm kopardı elini kaldırdığında, ama vursaydı herhalde anımsardım.</p>
	<p class="normal">Altımı ıslattığımı ayrımsadığım o gece de yarı uykulu, idare lambasının ışığında zorunlu görevimi yaptıktan sonra, yeniden uykuya dalacağım sırada, buz tutan penceremde garip bir kızıllık gözümü aldı. Dışarıda kalın, kısık sesle iki adam konuşuyor. Kulak kabarttım. Anlamamıştım ne dediklerini. Doğrulup oturdum yatağımda. Birden kapım açıldı, annem, elinde fitili açılmış gaz lambası. “Oğlum, kalk giyin! Babanı çağır, yangın var!” Tavşan uykusu uyurdu.</p>
	<p class="normal">Babam, Asker Orta Okulu’nda öğretmen. Haftada ya da on günde bir gece nöbeti tutuyor okulda. O gece de nöbetçiydi. Okul, aşağı yukarı iki, üç kilometre uzak şehir merkezine. Yol, bostan tarlalarının kenarından geçiyor. Annemin elime tutuşturduğu gemici feneriyle fırladım sokağa. Pencere önünde konuşanlar mahalle bekçileriymiş. Reji, (bugünün tekel) binası, beş altı katlı, ahşap. Evimizden üç dört ev ötede. Üst katlarından alevler fışkırıyor. Bekçiler evlerin tokmaklarına vuruyor, mahalleliyi uyarıyorlardı. Acı acı düdük öttürüyorlar bir yandan.</p>
	<p class="normal">Daha ilkokul birinci sınıftayken yine elimde gemici feneri, mezarlığın içinden geçip Yeşil Irmak köprüsüne yakın bir yerde oturan doktoru evimize getirdiğimi anımsıyorum faytonla. Kuşpalazına yakalanmıştı kardeşim. Doktor boğazındaki iltihabı kazıyarak boşaltmış, kurtarmıştı çocuğu. Amasya’daydık o zaman. Babam işsizdi, biriktirdiği üç beş kuruşla geçiniyorduk, sivil okullarda öğretmenlik vermiyorlardı, bakanla takışmış, o yüzden, Ankara’ya gitmişti, öğretmenlik bulabilmek için. Milli Savunma Bakanı acımış da öyle atanabilmiş asker okuluna...</p>
	<p class="normal">Bostan tarlasına ulaştığımda, köpekler havlamaya başladı uzaktan. Alala köyündeyken öğretmişti köylüler. ‘Kaçmaya kalkma, oturuver yere, havlar havlar giderler.’ Durdum, bekledim, ulumalar kesilinceye dek. Bağlı olmalıydılar, rahatlayınca hızlı hızlı yürümeyi sürdürdüm, Nizamiye Kapısı’na vardım. Nöbetçi erler şaşırdılar, ama babamın adını verince haber ilettiler içeriye.</p>
	<p class="normal">Öteki nöbetçi coğrafya öğretmeniyle babam sohbet ediyorlarmış, öğretmenler odasında. Bir yandan çay içiyorlar. Bana da bir bardak doldurdular. Sıcacıktı çay, kıpkırmızı.</p>
	<p class="normal">Coğrafya öğretmeni, ‘Hanım, beyhude telâş etmiş olmasın üstad?’ dedi. Babam da doğrular gibi ağız eğdi. Yine de dürbün getirttiler. Babam, ‘doğru’ dedi, ‘yanıyor galiba reji binası... Ama tan ağarmak üzere, nöbeti sabah bırakabilirim. ‘Oğlum, iki er verelim yanına, birlikte gidin. Ben de gelirim sonra. Zaten yapılacak bir şey yok. Yatak yorgan, sandalya falan atın dışarı. Şükür rüzgâr yok. Sanmam sıçrasın etrafa yangın. Hadi bakalım, göreyim seni aslan parçası!’</p>
	<p class="normal">Eve geldiğimizde, annem, komşuların da yardımıyla eşyamızı sokağa yığmıştı bile. Eprik mantosuna sarınmış bir iskemlede oturuyor. Ağlamaklı değil. Sinan kucağında mıydı?</p>
	<p class="normal">Yangın patlamalarla sürüyor. İtfaiye yoktu galiba! Anımsamıyorum. Herkes seyirci, sessiz, hoşnut gibi üstelik. Isıttı tüm sokağı, yangın sıcağı.</p>
	<p class="normal">Koca bina, çatırtılarla yandı, kül oldu.</p>
	<p class="normal">Çocuklar, birkaç gün, sıcak küller arasından bulabildikleri bozuk paraları, yarısı yanmış sigara paketlerini ceplerine indirdiler...</p>
	<p class="normal">....</p>
	<p class="normal">Karım sızlanıyor. “Yakmıyorlar kaloriferleri doğru dürüst. Dünyanın yakıt parasını veriyoruz. Hastalanacağız vallahi. Elektrikler de kesiliyor zırt pırt, rezalet!”</p>
	<p class="normal">Gülüyorum. Büsbütün sinirleniyor. “Güleceğine git şu yöneticiyle konuş. Ne vurdumduymaz adamsın yahu!”</p>
	<p class="normal">Anlatsam mı? Neye yarar.</p>
	<p class="normal">Annemle babam, uyuyorlar koyun koyuna Cebeci Asrî Mezarlığı’nda.</p>
	</body>
</html>