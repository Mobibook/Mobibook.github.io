<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_17">Sır</h1>
	<p class="normal">Yarın: Umutların, kestirimlerin, beklentilerin iskambil piramidi!</p>
	<p class="normal">Uzandığı demir karyolada uyuklayan karısının huzur sıvanmış gibi ağarık yüzü. Doğasının çıkardığı engele karşı yürütülecek sonucu kuşkulu savaşta başarı kazanılacağına inanmış göründü bu kez, doktorun ağırlığı karamsar sözlerine karşın.</p>
	<p class="normal">Genel kanıya uygun olsun olmasın hiçbir amaca yöneltemedikleri, dayanmaya bile dayanamayan, sürekli sataşkan yaşamlarını; günah keçisine dönüştürecekleri bir canlı, elinde büyülü değnek– kaypaklığı sugötürmez mutluluğa yönlendirecek edilgin aklınca, tek seçenek bellediği ortak, kösnül edimlerinin somut kanıtı.</p>
	<p class="normal">Vurgun yemiş de olsa, durulmayan iç bulantısını inilti koridorunun duvarına asılı resimdeki yılışık hemşirenin ‘susun!’ uyarısında dindirmeye çalışıyor. Beter olumsuzluk kapılarında ona göre. Olası yıkımın altından kalkamayacağı açık. Bu saksı çiçeği de kurursa, gerdiği yaydan fırlayan ok, hedefini şaşırmazsa– onu vuracak. Vurabilse, rahatlayabilse. Çenesini sıvazladı: Sağlık sorunuydu önemsediğim, çözümlenmesi gereken. Demek hâlâ çözüm arayabiliyor.</p>
	<p class="normal">...</p>
	<p class="normal">Bomba taşıyorsun karnında. Maazallah, büyük bir kanama.. çok geç kalmışsınız.. bilemeyiz, açılınca anlaşılır.. içi çürümüşse elmanın.. açık söylüyorum, tümünü alacağız.. hiç değilse.. umarım rahim içini sarmamıştır. Öyleyse işimiz basit.. tıkalı kanalları da açarım..</p>
	<p class="normal">Kaç ünlü doktor dolaşmışlardı oysa, sınırlı gelirlerini kısarak. Anatomi dersleri alındı, erkeğin işlevi de anlatıldı uzun uzun. Patologlara yollayıp durdular, röntgenler.. çeşit çeşit tanı.. çürük elma benzetisi! En tok sözlüsü bu... Ödeme kolaylığı da sağlayacak. Hoca, kliniğine taşıyor hastalarını dedirtmem. İlkelerime aykırı. İyidir, Selami Bey’in hastanesi..</p>
	<p class="normal">...</p>
	<p class="normal">İyi akşamlar! Nasılsınız? İçimi çok kolay. Bir dikişte tamam. Hocamız kâğıt gibi olmalı der bağırsaklar.</p>
	<p class="normal">Einde şırıngası, tombulluğunu şakıyor.</p>
	<p class="normal">Sıyıralım... evet.. acıdı mı? Hafiftir elim, ha tatarcık konmuş ha... Uykuya geçmeden şu hapı da alacaksın. Deliksiz uyku verir. Top gibi hazır olmalı sabaha..</p>
	<p class="normal">Nedir o yaptığınız?</p>
	<p class="normal">Penisilin-Streptomisin karma. Doktor musunuz?</p>
	<p class="normal">Hayır, merak ettim sadece.</p>
	<p class="normal">Siz mi kalacaksınız yanında?</p>
	<p class="normal">Evet.</p>
	<p class="normal">Yemek gönderteyim size.</p>
	<p class="normal">Sağolun. Börek çörek bir şeyler hazırlamış kayınvalide.</p>
	<p class="normal">Sevilir damatlar... Battaniye dolapta. Ha, kısık çalın radyonuzu. Mercimek gözlerini yumup açtı kapıyı çekerken. Bir isteğiniz olursa..</p>
	<p class="normal">Candan insanlar.</p>
	<p class="normal">Ya, öyle.</p>
	<p class="normal">Marşlar çalınıyor peşpeşe. ‘Yaşa varol Harbiye..’ ‘Gürler zaferin teranesiyle..’</p>
	<p class="normal">Kapat, sıkıldım.</p>
	<p class="normal">Komite bildirilerini dinleyecektim.</p>
	<p class="normal">Dinlemeyiver. Surat sallıyorsun, güç vereceğine. Keşke annem kalsaydı yanımda.</p>
	<p class="normal">Sorumlu benim.</p>
	<p class="normal">Sevsinler, sana kalsa...</p>
	<p class="normal">Başlamayalım yine... Ne kaşınıp duruyorsun öyle hart hart..</p>
	<p class="normal">İsteyerek mi.. fena kaşınıyor.. baksana..</p>
	<p class="normal">Lekeli bir kızıllık boynuna doğru yayılıyor hızla.</p>
	<p class="normal">Boğazım! Yutkunamıyorum.. dilim.. koş dok..</p>
	<p class="normal">Allah kahretsin! Boğulacak kadın.</p>
	<p class="normal">Koridor bomboş.</p>
	<p class="normal">Merdivenlerden üçer dörder atlayarak indi aşağıya. Kimsecikler yok.</p>
	<p class="normal">Koşun! Gidiyor karım. Neredesiniz. Ne biçim hastane bu.</p>
	<p class="normal">Yarın, yarını beklemeyebilirdi. Bir ampul bulunamasaydı birkaç dakika daha... Geçici yasını tutabilirdi ancak, yararsızlığını bile bile.</p>
	<p class="normal">Yalvardı hemşire. O da ertelemeye karar verdi. Bağışlanmazdı gafleti, ağır tehlike savuşturulmuş olsa da..</p>
	<p class="normal">Bilinci tutuklu karısıyla kucaklaştılar. Peltek mırıltısı kulaklarında. Dua et.. dua et..</p>
	<p class="normal">Bastırılamaz merak; imge ustasının yönettiği ileri sürülebilecek yazgı oyununun karagöz perdesi nasıl kapanacak? Oysa nasıl olsa kapanacak, açılmamacasına.</p>
	<p class="normal">Direk üçgeni çatıldı. Derisi dingin onun. Sırtında taşımaya yargılı bağasından kurtulamayan doktorun uzayan boynunda, karasıl gözlerinde batıp çıkan sinir kabarcıkları, kırışıklıkları ter oluklarına dönüşmüş suratının.</p>
	<p class="normal">...</p>
	<p class="normal">İşiniz çetin kardeşim. Tanrıya inandığım kadar size inanıyorum, dedi. Alışkın ellerim titredi. Kötü huylu değil bence. Patolojiye gönderdim. Tümünü aldım çaresiz.</p>
	<p class="normal">Gizleyemem.</p>
	<p class="normal">O, sussun, benim bildiğimi bilmesin, daha doğrusu bildiğimi ne ona, ne başkalarına açıklamayacağıma güvensin, olabilir mi?</p>
	<p class="normal">Belki. Onu aldattığımı düşünmezse. Gücümün sınırlılığını kabul edebilecekse.</p>
	<p class="normal">Tam tersine düşmanlığını kazanacağım. Yine de denerim.</p>
	<p class="normal">Biri elinin tersiyle piramidi yerle bir edinceye, perdenin açılmamacasına kapanmasına değin mi?</p>
	<p class="normal">Oysa, bilinenlerin sır sayılamayacağını düşünebilseydiler, sır burgacında boğulmazdılar...</p>
	<div class="calibre1" id="calibre_pb_21"/></body>
</html>