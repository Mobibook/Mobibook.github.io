<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_9">Minik Kuş</h1>
	<p class="normal">Chaplin’le tanıştığım sıralar, bu parlak zekâ, bir gün açığa vuracak kendini diyebilecek sezgiden yoksundum. Yıllar sonra kasetinden Sahne Işıkları’nı yeniden izlerken, tamam dedim, Calvero saklanamıyor artık. Nice abartılı, usta komedyen davranışları sergilese de, gizleyemiyor acısını.</p>
	<p class="normal">Bay Muannit SAHTEGİ gülümsedi:</p>
	<p class="normal">“Sanırım ikimiz arasındaki kopmazlığa, bağımlılığa örnek tutuyorsun Chaplin’le Calvero’yu.”</p>
	<p class="normal">Alınmadım. Etkileşim doğaldı. Yine de küskün bakışımı takındım:</p>
	<p class="normal">“Ah, dostum, Chaplin kim, biz kimiz!”</p>
	<p class="normal">Sırtımı sıvazladı:</p>
	<p class="normal">“Hele birer tek daha atalım...”</p>
	<p class="normal">Bay SAHTEGİ, sonunda çalıştığı şirketten korktuğu, tasarladığı gibi masasına bırakılan dil fukarası bir mektupla kapıdışarı edilmişti.</p>
	<p class="normal">“Herkes, daha doğrusu notlarını okuyan kimileri, bizi özdeşleştirdi gibi, aynılaştırmaktan kaçınmaya özen göstermelerine karşın... Ne dersin, bu kuşkuyu besleyelim mi, çözülelim mi?”</p>
	<p class="normal">“Başaramayız. Sürdürelim bence. Bay SAHTEGİ serüveni ölümle bitecek nasıl olsa.”</p>
	<p class="normal">“Ölüm saplantısıyla aran nasıl?”</p>
	<p class="normal">“İyi! Her sabah ölüyorum.”</p>
	<p class="normal">“Şerefe! Ölüm sabahları daim olsun.”</p>
	<p class="normal">Doluksuyor.</p>
	<p class="normal">“Hadi çekinme, anlat sacayağı masalını.”</p>
	<p class="normal">“Nereden biliyorsun?”</p>
	<p class="normal">“Birlikte yaşadık ya!”</p>
	<p class="normal">“On yıl. Dile kolay. Baba’ya çıkmıştı adım. Bir oğlum, bir kızım doğdu birdenbire.”</p>
	<p class="normal">“Kimden, ne zaman?”</p>
	<p class="normal">“Üçte bir yaşıma ulaştıkları sırada doğdular elime. Sabah akşam yanaklarını uzatıyorlardı, kucaklaşıyorduk. Çayımızı birlikte içiyor, odalarımıza, iş masalarımıza dönüyorduk.”</p>
	<p class="normal">“Bırak ayrıntıları.”</p>
	<p class="normal">“Ne kalır geriye? Neyse, yaşarsam, sacayağını yazmayı deneyeceğim demiştim. Ayaklarından birinin kaynağı zayıf, kırıldığı zaman dayanışmayı bırakmayın, çekişip durmayın. Ağlaştılar. Ben falcıyım, olacağı geleceği görürüm... Evlatlar unutmayı bilmiyor, sık sık arıyorlar hâlâ, en kızdığım, ‘baba kendine iyi bak’ uyarısıyla bitiyor konuşma. Adım neydi biliyor musun?”</p>
	<p class="normal">“Minik kuş!”</p>
	<p class="normal">“Düşün ben, kart karga! ‘Minik kuşum bugün nasıl?’ ‘İyi güzelim. İnsene aşağıya. Hemen özlüyorum seni.’ Aşık ağzı değil mi bu? Elimde değildi.”</p>
	<p class="normal">“Fena mı?”</p>
	<p class="normal">“İyi mi?”</p>
	<p class="normal">“İyi tabii. Elde olmayan her şey iyidir.”</p>
	<p class="normal">“Ayrılacağım gün, işyerinde masasının yanıbaşında oturuyordum. Birden ayağa fırladı. Yavuz! Koş! Kötüyüm. Oğlumla kucakladık, doğru acil servise. Bebeğini düşürmüştü.”</p>
	<p class="normal">“Anladım. İyi de olabilir, kötü de demeliydim.”</p>
	<p class="normal">“Bilerek değil. Çağrışımların da kuralı var galiba. Çapraz ilmekler... Sürekli gözaltındaydık. Yaraşır saymıyorlardı onu bana. Kafeteryada tepsimi o getiriyordu. Merdivenleri çıkarken koluma giriyordu. Masamıza o, ben, Yavuz’dan başka kimse cesaret edemiyordu oturmaya... Bence bu yüzden atıldım işimden.” Hüsn-ü kuruntunun da bu kadarı...</p>
	<p class="normal">Bastım kahkahayı. “Koca domuz! Evlenelim deyiverdin bir gün de. Anımsıyor musun?”</p>
	<p class="normal">Büzüldü ağzı. Çocuk bu adam yahu!</p>
	<p class="normal">“Gülmedi, biliyorum. Buruşuk ellerini avuçlarına aldı, sustu. Kimsenin elinde değildi. Tamam mı?”</p>
	<p class="normal">“Bağışladı, avuttu diyebilseydim.”</p>
	<p class="normal">“Hayır, hayır. İnanmasaydın, inandıramazdın.”</p>
	<p class="normal">“Bu da bir başka avunma yöntemi değil mi?”</p>
	<p class="normal">“Her bahaneyi kaşımaya kalkışma. İç kanatır altı.”</p>
	<p class="normal">“SAHTEGİ’liğe devam. Önerin bu mu aşağılık herif! Kurtulamayacak mıyım senden.”</p>
	<p class="normal">“Sabret, öfken çiçek açacak bir gün.”</p>
	</body>
</html>