<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_16">Tuzak</h1>
	<p class="normal">İlle aklımdan geçenleri söyletecek bu çocuk. Gizlediklerimin ayrımında. On bir yaşındayım, dedi gibi geldi bana arkamdan, geçen gün. Üstüme alınmadım. Neden gerek gördü yaşını belirtmeye? Kışkırtma düpedüz. Kaçınılmaza yakalandım. Daha ileri gitmemi istiyor, iyice keyiflenecek. Bense sözde direniyorum baskısına, açıklanmamasının olageleni yok edemeyeceğini bile bile. Onu öldürmenin yararı olabilse. Belleğim bırakmaz yakamı. En iyisi kendimi öldürmem, ya da öldürtmem. Ölümü bekleyemem, gecikebilir, beklemeye, acı çekmeyi sürdürmeye dayanım kalmadı. Uygulamaya kalkışmayacağıma güvenim sınırlı. Ne sınırlı değil ki! Avun işte, olmuyor. Güven özünde zayıftır zaten, yıkılıverir. Ne yaparım? Kimse bağışlamaz. Hele ben nasıl bağışlarım kendimi. Bizi yöneten güç asılmalı. Gülünür böylesi savunmaya. Sadece gülünse... Kim kimi kandırabilir sorusuna bilinen yanıt aranacaktır. Özveriye sarılırım, sorgulayanların dilediğince yüklenirim eylemi. Ancak, o zaman öldürülebilirim belki, insanlar öçlerini almış olurlar böylece. Öç almak insanlara özgü bir nitelik değil midir? Deve kini de onların uydurması. Neyi değiştirir peki, varsayalım bu sonuca ulaşıldı, hiç.</p>
	<p class="normal">Yargılanabileceğimi tasarlıyorum yine de budalaca. Eşitliği sağlamalı, ne ona ne kendime yandaş öğeler aramalıyım. Kurtulmak, kurtarmak kaygısı. Asıl tuzak bu değil mi? O nasılsa kurtulur, diyebilirim. Beter yıkım. Kurtulamaz, oyununu yineler, yineler mi? Başka oyunlar mı kurgular, neler yaratmaya koşullu?</p>
	<p class="normal">Yargıç babacan, bizi, daha doğrusu beni yargılarken kendisiyle de hesaplaşır bakarsın. Ama, kalemini kırması istenmektedir. Karşı koyamaz. Koyabilse, onun da kürsüsünü bırakıp, beynine kurşun sıkması gerekir. İkilemden medet umuyorum ha!</p>
	<p class="normal">— Yavrum, bu adam seni evine aldı mı?</p>
	<p class="normal">— Aldı efendim.</p>
	<p class="normal">— Yalan! Kuyruklu yalan!</p>
	<p class="normal">— Sen sus, ihtiyar.</p>
	<p class="normal">— Peki anlat, nasıl oldu, ne dedi sana, ne yaptı?</p>
	<p class="normal">— Ben kapısında bekliyordum, kapısını açınca beni karşısında buldu. Bakıştık. Elimden tuttu, içeri girdik, karşılıklı oturduk iskemlelere. Hava çok sıcaktı. Yeleğimi çıkardım. Ay çok utanıyorum, gazoz içer misin, dedi.</p>
	<p class="normal">— Ne var bunda utanılacak?</p>
	<p class="normal">— Öyle değil, gözleri tuhaftı, cam gibi. Şimdi beni soyacak, oramı buramı elleyecek, öpecek..</p>
	<p class="normal">— Cek cak! Soydu mu, oranı buranı elledi mi, öptü mü?</p>
	<p class="normal">— Hayır. Ama aklından geçirdi. Sezdiğimi sezince de kıpkırmızı kesildi.</p>
	<p class="normal">Yargıç kendi kendine: Bu çocuk anasının gözü. Yine de dürüst.</p>
	<p class="normal">— Sonra?</p>
	<p class="normal">— Sonra ben, ne düşündüğünüzü biliyorum, dedim. Kolumdan yakaladığı gibi kapıdışarı etti beni. Ben de ağlayarak gittim, olanı biteni anlattım babama...</p>
	<p class="normal">— Baban başka türlü anlatıyor ama..</p>
	<p class="normal">— Yanlış anlamış.</p>
	<p class="normal">— Yaa..</p>
	<p class="normal">Sanığa döner:</p>
	<p class="normal">— Doğru mu? Kıpkırmızı kesildiniz mi? Çocuğu fırlatıp attınız mı dışarıya?</p>
	<p class="normal">— Evet sayın yargıcım.</p>
	<p class="normal">— Yalan dediniz ya, demin?</p>
	<p class="normal">— Doğru efendim, yalan.</p>
	<p class="normal">Gereği düşünüldü: Sanığın rızasıyla da olsa küçüğü evinde alakoyduğu sabit görüldüğünden...</p>
	<p class="normal">Nezleyim, şakır şakır burnum akıyor, bronşitim azdı. Gazozum yok. Şunu al, al canım, dondurma alırsın diyecektim, caydım. Kime diyecektim?</p>
	<p class="normal">Uzatma, kır kalemini.</p>
	</body>
</html>