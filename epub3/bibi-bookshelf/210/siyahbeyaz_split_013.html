<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_10">Geçmişe Yolculuk</h1>
	<p class="normal">Proust’a mı özeniyorum? ‘Swann’ın Bir Aşkı.’ Başka? Yok. Üstelik sıkılarak okumuştum. Değil: Korku. İçli dışlı olduğum, çöreklendiği beynimde kımıltı, tiksindiğim engerek.</p>
	<p class="normal">Venüs kraterlerinden birinde bağdaş kurmalı; gezgin yıldızlarla iletişim kurar, geleceğe uçarım, tükenişe, sonrasızlığa...</p>
	<p class="normal">Boş imgelem. Geri adımlar atmaya götürdü çağrı. Yaşanmış sanılanlar bile hırpalanacak biliyorum.</p>
	<p class="normal">Dön arkanı, sürdür tıknefes maratonunu, ipi göğüslemeye yetmezmiş gücün, olsun, yıkıl.</p>
	<p class="normal">Çelindi aklım bir kez. Hangi çorak tepelerde yakalamaya kalkışacak bakalım yılkı atını.</p>
	<p class="normal">“Kim?”</p>
	<p class="normal">“Hayranlarınızdan biri.”</p>
	<p class="normal">Cilve kokusu almasa burnum, verip veriştireceğim. Sersem, ne demek hayranlık?</p>
	<p class="normal">“Canım, ‘yani anlamında’ sesinize.”</p>
	<p class="normal">Televizyona başvurun şarkı isteyecekseniz, öneririm, ‘Kız sen İstanbul’un neresindensin?’</p>
	<p class="normal">Mola’nın döner kapısında ikircikliyim. Yine kar kefeni...</p>
	<p class="normal">Maroken koltuklardan birine iliştim, yakası yağlı paltomun sığınağına büzülgün. Kurgu başladı, süslenedursun, kırkını aşkın olmalı. ‘Alnıma yazılmış bu kara yazı...’ İlgi odağı olmak hâlâ!</p>
	<p class="normal">Ağıt yakılacak türdendi olay. Söylenceye dönüştü. Belki o yüzden...</p>
	<p class="normal">Geliyor işte nazlım. Boncuklarla bezeli dar etek, ak gerdan, kocaman broş, keten helvası saçlar. Sürme taşkını gözlerini dikti zoraki güleçliğime.</p>
	<p class="normal">“Hemen tanıdım. Hiç değişmemişsiniz maşallah enişte.”</p>
	<p class="normal">Dedirtme eniştene şimdi, gel otur yanıma meraklım, say mor damarlarını ellerimin.</p>
	<p class="normal">Isıtma denemesi. İyi, peki. Madem buz tutmuşum.</p>
	<p class="normal">“Çocukların nerede?”</p>
	<p class="normal">“Kızım on sekiz, oğlum on iki yaşında. Getirir miyim... Annem göndermişti resmini Alev’in. Beğenmiş miydiniz?”</p>
	<p class="normal">“Evet. Çok güzel. Eee, model anası olunca.”</p>
	<p class="normal">Çelmeliyorum kendimi. Başarılıyım galiba.</p>
	<p class="normal">“Teşekkürler... Ne yapalım?”</p>
	<p class="normal">“Hora tepelim.”</p>
	<p class="normal">“İlahi enişteciğim... Ne espri!”</p>
	<p class="normal">Hadi canım sen de!</p>
	<p class="normal">Döner kapı açıldıkça üfürüyor acı yel lobiye. Pencereler beneklendi. Taneciklerin kördövüşü. Paspaslara vurulan yabanıl botlar, domuz derili çizmeler. Titredim.</p>
	<p class="normal">“Üşüdünüz. Ben de mantomu alıp geleyim, gidelim uygun bir yere. Siz tanırsınız Ankara’yı.”</p>
	<p class="normal">Tanırım, hem iyi tanırım uygun yerleri. Ulucanlar’ın ucuz şarapçılarını, Gardiyan’ın Meyhanesi’ni, bakmayın hesaplıydı barı, elini sıkmışım Baba Karpiç’in, Kürdün Meyhanesi’nde esamim okunmadıysa da... Amerikalı zengin iş adamının –fukarası olur da sanki– dul karısı, gelir misin Laz İsmail’in salaş lokantasına. Hamsi kuşu yediririm sana. Berduşların, pinpirik emeklilerin yampiri bakışlarına aldırma. Dev sobası nar gibi kızarmıştır şimdi. Tütsün çarpık boruları varsın. Kara turp salatası, halis beyaz peynir, ölçüsü kıyak rakı, ha ne dersin? Ali, Ahmet, Nazmi koşuşur musafaha ederler bizimle. Can baş üstüne hizmet. Dörde şak edilmiş sarı elma, dilimli Yafa portakalı. Bu da bizim ikramımız.</p>
	<p class="normal">Ay ne ilginç! deme, gelemezsin. Acajou’ya götürmeli, oldu olacak. Ravel neci? Bilmese de, mır mır –ola ki her akşam– Bolero dinletiyor adam. Orası da kazık ya, neyse. İçki ruhsatı alamamış daha Muhterem Bey, rakı bayağılık, zabıtayı ayarlamış, kaçamak şarap veriyor bardakla. Nereden mi biliyorum, emlakçi Cavit kardeşim sağolsun...</p>
	<p class="normal">“Disko olmasın da...”</p>
	<p class="normal">“Olsun, olsun, bayılırım tepinmeye!”</p>
	<p class="normal">“Yapmayın!” Kıkırdıyor artık, ama ayaz yalayınca yüzümüzü, ayıldı, ‘arabam nerede acaba?’</p>
	<p class="normal">“Park sorunu değil mi? Hava da berbat.”</p>
	<p class="normal">Bakınıyorum. Taksi durağı bomboş. Tak tak çenem. Telefonla mı çağırtsak, ne yapsak?</p>
	<p class="normal">“Ya, sorma.” Yutmadı besbelli, anladı gönülsüzlüğümü, soğuğun örtemediği küçümseme de yayıldı yanaklarına... A efendim, havı dökük paltom da mı elevermedi züğürtlüğümü, ne arasın araba bende!</p>
	<p class="normal">Dönüverdi birden. “Girelim!” Buyruk sert. Bozulmadım. Sıkılganca ekledi. “Ne akıl bizdeki. Aşağıda bar var. Dekorasyonu harika. Aperatif alalım. Geçeriz sonra restorana. Otel sıkıcı gelir, dışarıda yiyelim başbaşa diye düşünmüştüm de... ama benden... misafirimsiniz, lütfen.”</p>
	<p class="normal">Haşşöyle! Kimin haddine direnmek, kavalyelik taslamak. Mırıldanmakla yetindim, biraz kırgınımsı.</p>
	<p class="normal">“Pekâlâ kızım. Olmadı böyle ya...”</p>
	<p class="normal">‘Kızım’ etkiler. Şefkatle sıkıldı kolum. İndik edalı merdivenlerden. Kornişlerin gizlediği ışık kızılımsı. Ayaklı birkaç lamba. Halının mavi yumuşaklığını aldı sızlayan tabanlarım. Amerikan barın tünekleri dolu. Bara yakın iki kişilik yuvarlak masaya incinmeden sığıştık. Gitar damlaları... Rodrigo. Başka şey bilmez mi bunlar.</p>
	<p class="normal">Cicim desenli örtü. Kadife galiba. Ben buna iki delik açarım. Kristal küllüğü çekerim üstüne. Alacalığı emiyor gözlerim.</p>
	<p class="normal">“Ne içeriz? Rakı? Ben Bloody Mary alayım.” Sen voltanı al en iyisi. Pupa yelken...</p>
	<p class="normal">Tepemize dikilen Rambo uzaklaştı. Cep kenarları siyah biyeli, kruvaze, kırmızı ceketi parlıyordu fosforluymuşçasına. Papyonu eğri biraz. Düzeltmek geçti içimden. Hiçbir somut eğriliğe dayanamıyorum, ne yapayım.</p>
	<p class="normal">“Oh! Sıcacık. Rahat mısınız?” Çekmedim dizlerimi, o da... Girdik havaya.</p>
	<p class="normal">“Annem o kadar istedi. Hiç mi düşmedi yolunuz İzmir’e. İki adım Buca. Nesi var bu Ankara’nın.”</p>
	<p class="normal">Tam kırk yıl.</p>
	<p class="normal">“Nasıl?”</p>
	<p class="normal">“Nasıl olsun. Seksenine merdiven dayadı... Adınız düşmez dilinden. Hatırlıyor musunuz beni? Dört beş yaşında var yoktum. Hamam sefası yapmıştık teyzemle. Ne alımlı kadınmış. İncecik. Tıpkı Audrey. Gelinliğinin içinde sanki melek. Nasıl bakıyor size aşkla. Ara sıra çıkarıp bakıyoruz resimlerinize. Siz de nedense mahzun, ama zeki gözlerinizle sarıp sarmalıyorsunuz âdeta onu. Hele nişanlıyken yazdığınız mektuplar.. O ne ateşli sözler! Kim derdi ki...”</p>
	<p class="normal">Üstünlüğü ele geçirmek üzere, alay ediyor hınzır. Yolculuk edilecekse geçmişe, tek başıma çıkarım sehpaya. Tanıklara gerek yok.</p>
	<p class="normal">“Canınız sıkıldı. Haklısınız... Aman dertlenmeyin. Bu gece bizim. Hadi üçleyelim. Prozit!” Argosu bayağ iyi. Unutmamış.</p>
	<p class="normal">Büyük bir yudum daha, lırk! indi mideme. O da handiyse üçte birledi kanlı merisini. Avuçlayacağım kavrulmuş bademleri, iki parmağımla alıyorum birer adet.</p>
	<p class="normal">Bu gece dağıtılacak, ‘bu gece bizim!’</p>
	<p class="normal">“Hızlı gitmiyor muyuz?”</p>
	<p class="normal">“A, ben iyi içerim. Sen de hiç fena değilsin. Aç ağzını... fıstık, kabuklarından münezzeh şam fıstığı –daha güzel. Ne diyorduk? Schopenhauer mı? Başucu kitabım. Tut ellerimi, sakınma... Bak çevrene, herkes sarmaş dolaş. Onun yüzünden seçtim felsefeyi. ‘Aşkın Metafiziği?’ Fazla mekanik. O kadar önemli değil... Virginia Woolf gözdem... Seninkileri de okumadım mı sanıyorsun. Darılma çok kuru, yapay... Kişiliğinle hiç bağdaşmıyor. Sahi, neden o kadar korkaksın? Yıkamamışsın içindeki duvarları? Çevirme lafı... Serüven, hırs, sevdalar, evet. Neyse, müzikten sözedelim hay hay! Richard Wagner; ‘Tristan und Isolde’, ‘Tannhaeuser’... öykülerini bilir misin? Sergey Prokofiyev, Rahmaninof... daha sayayım mı? Sınav veriyoruz sanki...”</p>
	<p class="normal">Estağfirullah! Biz, İfâkat’imle udunun eşliğinde, ‘Her zahm-ı ciğer sûze devakâr aranılmaz/ Açsam da ciğergâhımı yâre yaranılmaz.’ şarkısını meşkediyoruz, cumbalı evimizin selâmlığında. İçim yanıyor, içim! Kodu gitti beni. Yeri cennet mekân olsun... Ah anam ah!</p>
	<p class="normal">“Aaa, ağlıyorsunuz siz!” ‘Sen’den ‘siz’e dönüldü birdenbire.</p>
	<p class="normal">Ağlıyorum ya! Fena oynamıyorum değil mi? Derme çatma, yarım yamalak bilgilerle adam mı oldum yani? Ayrık otuyum, sökülüp atılacak. Yarama tuz ektin çocuk. Opera Buffa! Övüngeç Hırt’la, Dandik Madam’ın şakrak (!) düeti. Leyla ile Mecnun masalı olacak değildi ya! Anacığın, ‘bekle, al kızımı’ demişti, son görüştüğümüzde. Yetiştirecekmiş seni, tam istediğim gibi! Nasıl büyütüyorduysa gözünde beni. Düşün, sen daha on üçünde, dul enişten çoktan aşmış otuzunu...</p>
	<p class="normal">“Sahi mi? Böyle mi dedi?” Işıldıyor gözleri, zil takıp oynayacak neredeyse.</p>
	<p class="normal">Saplantı sürüyor, hiç umutlanma...</p>
	</body>
</html>