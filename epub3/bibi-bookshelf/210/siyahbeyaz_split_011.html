<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_8">Bitli Şair</h1>
	<p class="normal">‘Bunca yıl yaşadım, yeter bana’ dediğinde sanırım elli yedi yaşındaydı ATAÇ. Oysa ben daha yirmi beşime bastığım yıl, sevgilime –bu sevgilim sözcüğü de eski deyimle pek âmiyâne– yazdığım bir mektupta benzer sözler saçmaladığımı anımsıyorum.</p>
	<p class="normal">Nasıl, nerede, ne zaman? sorularının sorulduğu çağa ulaşılmamalı. Yazıklanmaların, pişmanlıkların, doyumsuzlukların, sınıra geliyorum korkularının yinelenmesinden başka neye yarıyor sabah uyanışları?</p>
	<p class="normal">Kaçınılmaz unutuluşun burgacından kim kurtarabilmiş yakasını? Binlerce, on binlerce, yüz binlerce... yaratıcı. Genlerinin utkusu gerekçesine sarılmak, elde olmayan kıskançlığı önlemeye yetmiyor. Çağdaşlarımız da bilemedin –cimriliğim tutsun!– beş on bin yıl sonra anılmayacak avuntusuna mı bel bağlamalı? Ama.. yeryüzünde söylenmedik laf, deşilmedik sorun kalmadı denilmeyeceğine göre, ille de ün peşine düşülecek, kızışan ansiklopedi savaşına yem olunacak. Av hayvanlarının resimlerini mağara duvarlarına kazıyan ustalar kimlerdi peki? Hani adları, sanları?</p>
	<p class="normal">Sanat yapıtlarını mikrofilme alıp binlerce metre derinliğe gömüyorlarmış. Gelecek kuşaklar bulacak da küçük dillerini yutacak şaşkınlıktan. Galaksimizin güneşi sönecekmiş umurlarında mı? Dünyamızı paramparça edecek hidrojen, nötron, daha bilmem ne bela bombalarınıza hâlâ kıyamazken, başka güneşler bulunur, şimdiden umut kesmek yakışık almaz, ‘İnsan Tükenmez’ diyeceksiniz, yağma yok, zincirleme kandırmacalarınıza karnım tok benim.</p>
	<p class="normal">Bitli Şair! Gelmiş geçmiş, gelecek zamanların, en saf, en pırıl ozanı. Ozon deliğinden fırlayıp uzayda kaybolmayı göze alan. Astronotların ilki, adsız, çırılçıplak kahraman, yazgısını kendi yaratan budala deha!</p>
	<p class="normal">Sınıf çalkalanıyordu. Bitli Şair bodrumda gözaltına alınmış. Atılacak belki okuldan.</p>
	<p class="normal">İçimizde en şık giyinen, kural tanımayan o. Aaron’dan getirttiği ‘gayrinizami’ şapkasını, şehirde değiştirip geçiriyor başına. Geniş terekli, tepesi trampet gibi gergin şapkalarımızla alay ediyor. Pancar suratlı, kurbağa gözlü, II. Ramses’ten hallice. Eli çenesinde, çarşaf çarşaf dizeler döktürüyor, inadına uzay geometri öğretmeninin derslerinde.</p>
	<p class="normal">Sözlü sınavlar yakın. Fen derslerinin öğretmenleri, soruları içeren numaralı kartlar hazırlatmış yazısı düzgün öğrencilere. Okul yönetiminin mühürlediği kartlar sınıf mümessillerine imza karşılığı teslim edilmişti. Çalışkan öğrenciler soru yanıtlarını kara tahtaya yazarak açıklıyor, öbürleri not alıyor harıl harıl.</p>
	<p class="normal">Bitli Şair yok ortalarda. Arandım. Bahçede darı dağıtıyor güvercinlere.</p>
	<p class="normal">“Ne yapıyorsun, sınav yarın cebirden.”</p>
	<p class="normal">“Kuşlar, kuşlar daha önemli. Merak etme hazırım ben.”</p>
	<p class="normal">Kör topal sınıf geçmişti geçen yıl. Öfkemi tuhaf bir gülümsemeyle karşıladı. “Anlarsın bir gün. Git başımdan şimdi.”</p>
	<p class="normal">Sözlü sınavlara ikişer giriyoruz. Biri torbadan çektiği soru kartını alıp düşünüyor, sırasını bekliyor bir masada, öteki tahtada anlatırken sorusunun yanıtlarını.</p>
	<p class="normal">Öğrendik olan biteni.</p>
	<p class="normal">“Kırk üç numaralı kartın aynını yaptım. Ezberledim yanıtlarını. Patates mührü bastım üstüne. Soktum sağ cebime. Sınava girince çektiğim soru kartını yerleştirdim sol cebime el çabukluğuyla. Sıram gelince kopya ettiğim kartı koyacağım öğretmenlerin önüne. Dinliyorum sakin sakin. O ne? Kırk üç numaralı kartın yanıtlarını açıklamıyor mu Mongol Raci. Şu işe bakın. Çıktı, çektiği kart öğretmenlerin önünde. Düşündüm. Sol cebimdekini korum önlerine, bilmiyorum der, çıkarım işin içinden. Alt yanı basarlar sıfırı. Zaten namlıyım kafasızlıkta. Hayır, dedim, böylesine rastlantı geçmez bir daha ele. Kaderde neyse o olur. Kopya ettiğim kartı, torbadan çektiğim kartla birlikte koydum önüne sınav kurulunun...”</p>
	<p class="normal">Aynen böyle mi olmuş? Başka türlü nasıl yüceltebilirdim sevgili şairimi? Doğrusu, daha mantıklı, inandırıcı. Öylesine heyecanlı, dalgın ki şairim, Raci’nin kırk üç numaralı kartın yanıtlarını anlattığını duymuyor bile. Sırası geldiğinde kopya ettiği kartı bırakıyor öğretmenler masasına.</p>
	</body>
</html>