<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>Altın Dal güneye doğru iniyor, yelkenleri güneşin son ışıklarında altın bir kule gibi parlıyordu.</p>

      <p>&nbsp;Fasilides'in casusları haber getirmişlerdi. "Moray Martısı Adulis Körfezi'nde demirli. Kaptanı karaya çıktı. Onun El Grang'la görüştüğü söyleniyor." Ama bu haber iki günlüktü, yani bayattı.</p>

      <p>&nbsp;Hal'ın içi içini yiyordu. Bakalım Akbaba hâlâ orada mı, diye kendi kendine sorarak yelkenlerini inceliyordu. Tekne suları yarıyor, güverte ayakları altında canlıymış gibi titriyordu. Martı'yı hâlâ demirli bulursak ona karanlıkta bile çıkabiliriz, diye düşündü. Güvertede dolaşıp topların durumunu kontrol etti. Beyaz gemiciler ellerinin eklemlerini alınlarına götürerek ona gülümsediler. Yere çömelmiş dizi dizi Amadoda'larsa güldüler ve sağ ellerinin avucunu göğüslerine dayayarak onu selamladılar. Geyiğin kokusunu almış tazılara benziyorlardı. Kaptan, Altın Dal'ı Martıya yanaştırdığı ve adamlarını geminin güvertesine çıkardığı zaman hiçbirinin savaştan kaçmayacağını biliyordu.</p>

      <p>&nbsp;Güneş ufka doğru inerek ateşini denizde söndürdü. Karanlık bastı ve karanın silueti ona karıştı.</p>

      <p>&nbsp;Hal kendi kendine, ayın doğmasına daha iki saat var, dedi. Geminin yönünü kontrol için pusula dolabına bakıyordu. İki saate kadar Adulis Körfezi'nde olurlardı. Başını kaldırarak Ned Tyler'a bir göz attı. Pusulanın feneri ikinci kaptanın yüzünü aydınlatıyordu.</p>

      <p>&nbsp;Kaptan, "Yeni yelkeni açın," diye emretti. Ned bunu konuşma borusuyla tekrarladı. Yeni yelkenler güverteye yayılmış, brandaya uskura yakaları ve halat matafyonları takılmıştı. Ama geminin eski beyaz yelkeninin indirilmesi zor ve tehlikeli bir işti. Bir saat uğraşarak eski yelkeni indirip ambara koydular. Zifir sürülmüş yelkenler serenlere çekilerek fora edildi.</p>

      <p>&nbsp;Geminin teknesi siyahtı. Yelkenleri de gece yarısı gibi kapkara. Adulis Körfezi'ne, oraya demirlemiş olan düşman gemilerini gafil avlamak için girdikleri zaman ay ışığında parıldamayacaktı.</p>

      <p>&nbsp;Hal sessizce, lütfen, diye dua etti. "Akbaba'yı orada bulayım! Tanrım, Cumbrae orada olsun!"</p>

      <p>&nbsp;Körfez ağır ağır karşılarında açıldı. Düşman filosunun fenerleri büyük bir kentin ışıklarına benziyordu. Geride El Grang ordusunun nöbet ateşleri alçak toz bulutu ve dumanın altından yansıyordu.</p>

      <p>&nbsp;"İskele tarafına dön, Bay Tyler. Körfeze girelim." Gemi dönüp hızla demir atmış olan filoya doğru gitti.</p>

      <p>&nbsp;"Mayistra serenlerine bir kat camadan. Bütün tepe armalarını sarın lütfen, Bay Tyler." Gemi biraz yavaşladı. Savaş yelkenleriyle ilerlerken burundaki dalgaların hışırtısı azaldı.</p>

      <p>&nbsp;Hal pruvaya doğru gitti. Aboli karanlıkların arasında ayağa kalktı. Kaptan ona, "Okçuların hazır mı?" diye sordu.</p>

      <p>&nbsp;Karanlıkta zencinin dişleri ışıldadı. "Hepsi de hazır, Gundwane."</p>

      <p>&nbsp;Kaptan şimdi onları seçebiliyordu. Kara gölgeler küpeştenin önünde, topların aralarına çömelmişlerdi. Demetle oku da güverteye koymuşlardı.</p>

      <p>&nbsp;Hal, Aboli'yi uyardı. "Onlara göz kulak ol!" Amadoda'ların bir tek kusuru varsa o da savaş sırasında kendilerini kan dökme isteğine kaptırmalarıydı.</p>

      <p>&nbsp;Kaptan Daniel'in geminin ortasındaki görev yerine giderken bütün ağır yanan fitillerin kovaların içine konmuş olup olmadığına baktı. Bunların alevli uçları tetikteki düşmanları uyarabilirdi. "İyi akşamlar, Bay Daniel. Adamların daha önce gece savaşa girmediler. Onları sıkı kontrol et. Gelişigüzel ateş etmesinler."</p>

      <p>&nbsp;Hal dümenin yanına döndü. Gemi usul usul körfeze girdi. Karanlık suda kara bir gölge gibiydi. Ay Altın Dal'ın arkasında doğdu ve ilerdeki sahneyi gümüş ışıklarıyla aydınlattı. Hal artık düşman gemilerinin biçimlerini görebiliyordu. Kendi teknesi ise hâlâ görünmez bir karaltı gibiydi.</p>

      <p>&nbsp;Altın Dal kaymasını sürdürdü. Artık ilerde demir atmış olan gemilerden gelen sesleri duyabiliyorlardı. Şarkılar, dualar, tartışmalar. Biri tahta bir balyozla bir şeye vuruyordu. Demirli küçük gemiler dalgalarla hafifçe yalpalarken kürekleri gıcırdıyor ve yelkeni fıkırdıyordu.</p>

      <p>&nbsp;Hal gözlerini kısmış Moray Martısı'nı görmeye çalışıyordu. Ama Akbaba oradaysa bile ilk borda ateşi körfezi aydınlatmadıkça onu göremeyeceğini biliyordu.</p>

      <p>&nbsp;Ned Tyler'a yavaşça, "Tam önümüzde büyükçe bir yelkenli var," dedi. "Onun yakınından, sancak tarafından geçmeye çalış."</p>

      <p>&nbsp;Hazır ol, Bay Daniel. Kaptan sesini yükseltti. "Sancak tarafındaki gemi. Yaklaştığımız zaman ona ateş aç."</p>

      <p>&nbsp;Demirli tekneye yavaş yavaş yaklaştılar. Bordanın tam ortasına geldikleri sırada ateş başladı. Etraf şimşek çakmış gibi aydınlandı. Gürültü kulak zarlarını patlattı sanki. Ses çöldeki tepelere çarparak yankılandı. Gözleri yakan o kısa süreli ışıkta Hal bütün düşman filosunun direklerini ve tekne kısımlarını gördü. Düşkırıklığı bir kurşun gibi midesine çöktü.</p>

      <p>&nbsp;Yüksek sesle, "Martı gitmiş," dedi. Akbaba yine elinden kaçmıştı! Bir dahaki sefere karşılaşacağız, diye kendi kendini teselli etti. Aklını karıştıran bu düşünceyi kesin bir biçimde kafasından attı. Bütün dikkatini gözlerinin önünde cehenneme layık bir gösteri gibi beliren savaş sahnesine verdi.</p>

      <p>&nbsp;İlk borda ateşi düşman gemisine isabet ederken Aboli emir verilmesini beklemedi. Amadoda'lar ateş oklarını tutuştururken güverte onların alevleriyle aydınlandı. Her ok sapına, demir ucun arkasına zifire sokulmuş, tarazlanmış kenevir ip parçası bağlanmıştı. Bunlar ağır fitilin ateşine tutulunca cızırdayıp alev aldılar.</p>

      <p>&nbsp;Amadoda'ların attığı oklar alevli yüksek bir parabol çizdiler. Sonra da demirli bir geminin tahtalarına saplandılar. Topların parçaladığı tekneden dehşet ve acı dolu çığlıklar yükselirken Altın Dal gemilerin arasına daldı.</p>

      <p>&nbsp;Hal dümenciye, "Pruvanın iki yanında bir derecede çift gemi," dedi. "Aralarından geç."</p>

      <p>&nbsp;İki gemiye sürtünürcesine geçerlerken, Altın Dal birbirini izleyen borda ateşleri yüzünden önce bir yana, sonra da diğer tarafa doğru hafifçe yattı. Ateş okları gökyüzünden yaralı gemilere yağdı.</p>

      <p>&nbsp;İsabet etmedi. Ama Stan Sparrow diğer tarafta duruyor ve oradaki toplara komuta ediyordu. Sıcak demir gülle iki bacağını da dizlerinin hemen altından kopardı.</p>

      <p>&nbsp;Hal düşünmeden ona yardım etmek için atıldı ama sonra kendini tuttu. O geminin kaptanı olduğu için yaralanan ve ölenlerle ilgilenmek onun görevi değildi. Ama yine de bu kaybın acısıyla sarsıldı. Stan Sparrow başlangıçtan beri yanındaydı. İyi bir adam ve gemi arkadaşıydı.</p>

      <p>&nbsp;Tayfalar Stan'ı kaldırarak Hal'ın durduğu yerin yakınından geçtiler. Kaptan gemicinin yüzünün fildişi rengine dönüşmüş olduğunu gördü. Hemen hemen bütün kanı akıp gitmişti. Hızla ölüme yaklaşıyordu. Ama Hal'ı görünce kendini zorlayarak elini alnına götürdü. "Güzel günlerimiz oldu, kaptan." Eli yanına düştü.</p>

      <p>&nbsp;Hal, "Sana hızlı bir yolculuk dilerim, Bay Stan," dedi. Sonra da gemiciyi aşağıya götürürlerken adamlarının yanan gemilerin ışığında yüzündeki ifadeden ne kadar üzüldüğünü anlamamaları için dönerek körfeze baktı.</p>

      <p>&nbsp;Altın Dal körfezden çıkıp kuzeye, Mitsiwa'ya doğru döndükten sonra bile geride gökyüzünü yarattıkları o cehennemin alevleri aydınlatıyordu. Grup komutanları çarpışma raporlarını vermek için teker teker kaptana geldiler. Sadece Stan Sparrow ölmüş, üç gemiciyse yanlarından geçtikleri yelkenlilerden açılan tüfek ateşiyle yaralanmıştı. Bir başkasının ise bronz bir topun geri tepmesi yüzünden bacağı ezilmişti. Hal, aslında bu bedel önemsiz sayılır sanırım, diye düşündü. Ama zayıflık olduğunu bilmesine rağmen yine de Stan Sparrow'un yasını tuttu.</p>

      <p>&nbsp;Kaptan bitkin haldeydi, savaşın gürültüsü ve barut dumanları başını ağrıtmış, sinirleri uyumasını engelleyecek derecede gerilmişti. Kafası birbirlerini izleyen düşünceler ve duygularla karmakarışıktı.</p>

      <p>&nbsp;Dümeni Ned Tyler'a bırakarak buruna gitti. Orada yalnız başına durup serin gece havasının onu teselli etmesini bekledi.</p>

      <p>&nbsp;Şafak söker ve Altın Dal, Mitsiwa'ya yaklaşırken, hâlâ orada yalnız başına duruyordu. Körfezin yukarısındaki kayalardan atılan kırmızı üç Çin fişeğinin havaya yükseldiğini ilk gören de o oldu.</p>

      <p>&nbsp;Judith Nazet hemen gelmesi için ona işaret veriyordu. Kaptan kalbinin endişeyle çarpmaya başladığını hissetti. Dönüp Aboli'ye bağırdı. "Direğe üç kırmızı fener çek!"</p>

      <p>&nbsp;Böylece genç kadına mesajını almış olduklarını bildireceklerdi.</p>

      <p>&nbsp;Kaptan, herhalde top seslerini duydu ve alevleri gördü, diye düşündü. Çarpışmayla ilgili raporumu istiyor. Ama aslında böyle olmadığını seziyor, onu saran ani korkuyu böyle yenmeye çalışıyordu.</p>

      <p>&nbsp;Altın Dal kıyıya yaklaşırken ortalık iyice aydınlanmıştı. Hal hâlâ burundaydı. Onları karşılamak için kıyıdan hızla ayrılan tekneyi yine ilk o fark etti. İki halat öteden yelkenlinin tek direğinin yanında duran ince silueti tanıdı. Kalbi hop etti ve kederi dağılarak yerini heyecan ve beklenti aldı.</p>

      <p>&nbsp;Judith Nazet'in başı açıktı. Siyah kabarık saçları yüzünü çerçeveliyordu. Zırhlıydı. Belinin yanına kılıcını asmış ve çelik miğferini kolunun altına sıkıştırmıştı.</p>

      <p>&nbsp;Hal kıç güvertesine giderek dümenciye emir verdi. "Döndür ve vira et. Teknenin bize yanaşmasına izin ver."</p>

      <p>&nbsp;Judith Nazet kaportadan telaşla ama çevik ve zarif bir hareketle girdi. Hal genç kadının o güzel yüzünde çok kaygılı bir ifade olduğunu gördü. General, "Çabucak geri döndüğünüz için Tanrı'ya şükrediyorum," dedi. Sesi güçlü bir duygunun etkisiyle titriyordu. "Müthiş bir felaket oldu. Bunu size anlatmak için yeterli kelime bulamıyorum."</p>

      <p>&nbsp;***</p>

      <p>&nbsp;</p>
    </div>
  </div>
</body>
</html>
