<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>Albay Cornelius Schreuder pırıltılı kırmızı ve sarı ipekten yapılmış çadırın önünde atından indi. Bir seyis atı aldı. Hollandalı durup etrafına, kampa baktı. Kralın çadırı Adulis Körfezi'ne bakan bir tepecikteydi. Burada denizden esen rüzgâr havayı serinletiyor ve insanın soluk almasını sağlıyordu. Aşağıda, Zulla Limanı'nın etrafında Arapların kamp kurdukları ovada taşlar sıcaktan çatlıyor ve titrek seraplar görülüyordu.</p>

      <p>&nbsp;Körfeze tekneler doluşmuştu. Ama Moray Martısı'nın yüksek direkleri diğerlerini önemsizleştiriyordu. Cumbrae Kontu'nun gemisi gece gelmişti. Şimdi Schreuder, Akbaba'nın ipek çadırda yüksek sesle tartıştığını duyuyordu. Hollandalının dudakları neşesiz bir gülüşle büküldü. Yanından sarkan altın kılıcı düzelttikten sonra çadırın giriş yerine gitti. Uzun boylu bir subahdar eğilerek onu selamladı. Ordudakiler yanlarında hizmet gördüğü bu kısa sürede onu tanımışlardı. Schreuder'in cüretli başarıları Büyük Moğol'un ordusunda bir efsaneye dönüşmüştü. Subay onu kralın huzuruna çıkardı.</p>

      <p>&nbsp;Çadırın içi genişti ve lüks eşyalarla döşenmişti. Yer tamamiyle renkli ipek halılarla kaplanmıştı. İpek perdeler ikinci bir çadır oluşturuyor ve güneşin sıcağının içeriye işlemesini engelliyordu. Alçak masalar ender bulunan ağaç ve fildişinden yapılmıştı. Üzerlerindeki kaplar som altındandı.</p>

      <p>&nbsp;Büyük Moğol'un kardeşi Mihrace Sadık Han Cihan ipek yastık yığınının ortasında oturuyordu. Sarı ipekten kapitone bir tunik ve kırmızı altın lame çizgili bir şalvar giymişti. Ayağındaki kırmızı terliklerin burunları kıvrık, tokaları da altındandı. Sarı türbanının ortasına ceviz büyüklüğünde bir zümrüt tutturulmuştu. Sakalı yoktu. Somurtkan ifadeli ağzının yukarısında ince bir çizgiye benzeyen bıyığı vardı. Kucağına palasını koymuştu; kını öyle sık mücevherlerle süslenmişti ki, pırıltıları insanın gözlerini rahatsız ediyordu. Eldivenli eliyle bir şahini tutuyordu. Çölün o harika Saker'ini. Sadık Han kuşu kaldırarak sanki o bir kadınmış gibi gagasını şefkatle öptü.</p>

      <p>&nbsp;Onun biraz gerisinde başka bir minder yığınının üzerine Tanrı'nın Sol Eli Ahmed El Grang yerleşmişti. Omuzları o kadar genişti ki, sanki sakatmış gibi gözüküyordu. Boynu kalın ve iri kaslıydı. Başına çelik bir savaş miğferi geçirmiş, sakalını kınayla boyamıştı. Geniş göğsüne zırh takmıştı. Bileklerinde de çelik bileklikler vardı. Kaşları birbirine bitişikti. Gözleri bir kartalınki gibi acımasız ve soğuk bakışlıydı.</p>

      <p>&nbsp;Bu birbirine uymayan iki adamın gerisinde saraylılar ve subaylar oturuyorlardı. Hepsinin kılığı da çok zengindi. Prensin önünde bir tercüman diz çökmüştü. Akbaba'nın küfürlerini çabucak çevirmeye çalışıyordu.</p>

      <p>&nbsp;Cumbrae prensin karşısında duruyordu. Yumruklarını kalçalarına dayamıştı. Kafasında kurdeleli başlığı vardı. Sakalı El Grang'ın çenesini süsleyen boyalı, bakımlı buklelerden daha kırmızı ve kabarıktı. Kareli eteğinin yukarısına yarım zırh giymişti.</p>

      <p>&nbsp;Schreuder çadıra girdiği zaman saygıyla yerlere kadar eğilerek önce prensi, sonra da El Grang'ı selamladı.</p>

      <p>&nbsp;"Tanrı sizi korusun, Albay. Şu iki güzel çocuğun akıllarının başlarına getirilmesi için size ihtiyacım var. Bu köpek..." Cumbrae yere büzülmüş olan tercümanı çizmeli ayağıyla itti. "Bu köpek sayıklayıp duruyor. Onlara anlattığım şeyleri saçmasapan bir hale sokuyor." Schreuder'in Doğu'da uzun yıllar kaldığını biliyordu. Albayın çok iyi konuştuğu dillerden birinin Arapça olduğunu da.</p>

      <p>&nbsp;Akbaba, Hollandalıya emretti. "Onlara şunu söyleyin: Ben buraya ganimet almaya geldim. Aynı güçte bir geminin karşısına çıkarak Martı'mın ayaklarımın altında top ateşiyle parçalanmasına izin vermeye değil. Bu adamlar benim Altın Dal'la savaşmamı istiyorlar."</p>

      <p>&nbsp;Schreuder, "Bana durumu daha etraflıca açıklayın," diye önerdi. "Belki o zaman size yardım edebilirim."</p>

      <p>&nbsp;Akbaba ona, "Altın Dal bu sulara geldi," dedi. "Herhalde o genç Courtney'in komutasında."</p>

      <p>&nbsp;Hollandalı bu adı işitince yüzünde öfkeli bir ifade belirdi. "O gençten hiç kurtulamayacak mıyız?"</p>

      <p>&nbsp;"Galiba kurtulamayacağız." Cumbrae güldü. "Her neyse... Direğinde imparatorluğun beyaz haçı dalgalanıyor. El Grang'ın nakliye gemilerinin arasına şiddetle daldı. Son hafta boyunca yirmi üç yelkenliyi batırdı ya da ele geçirdi. O buralardayken hiçbir Arap kaptan denize açılmak istemiyor. Courteney tek başına bütün Etiyopya kıyılarını abluka altında tutuyor." Akbaba başını istemeye istemeye hayranlıkla salladı. "Tenwara'nın yukarısındaki kayalardan El Grang'ın savaş gemilerinin arasına dalmasını seyrettim. Hepsini paramparça etti. Tanrım! Gemisini Franky kadar ustalıkla sürüyor. Arapların etrafında daireler çizdi ve top ateşiyle parçaladı. El Grang'ın bütün filosu limana sıkışıp kaldı. Ona yeni askerler ve malzeme de yetiştiremiyorlar. Araplar genç Courteney'den El Tazar, yani Baraküda diye söz ediyorlar. Hiçbir amiral limandan çıkıp onun karşısına dikilmeye yanaşmıyor."</p>

      <p>&nbsp;Sonra yüzünde sıkıntılı bir ifade belirdi. "Altın Dal tertemiz, yosun bağlamamış. Benim Martı hemen hemen üç yıldır denizlerde. Tahtaları gemi kurtları yüzünden delik deşik. Tahminime göre Altın Dal benim Martı'mdan en aşağı üç deniz mili daha hızlı."</p>

      <p>&nbsp;Schreuder onu aşağı görürcesine, "Prense ne söylememi istiyorsunuz?" diye sordu. "Genç Courteney'le karşılaşmaktan korktuğunuzu mu?"</p>

      <p>&nbsp;"Ben yaşayan hiçbir insandan korkmam! Ona bakarsanız ölülerden de! Ama bu iş bana kazanç sağlayacak gibi değil. Hal Courteney'de benim istediğim hiçbir şey yok. Ama iş teke tek savaşa geldi mi, Franky'nin oğlu bana ve Martı'ma korkunç bir zarar verebilir. Onunla savaşmamı istiyorlarsa beni biraz görmeliler."</p>

      <p>&nbsp;Schreuder prense dönerek durumu ona dikkatle seçtiği diplomatça sözlerle anlattı. Sadık Han Cihan ifadesiz bir suratla onu dinlerken şahinini okşadı. Kuş tüylerini düzelterek sarıgözlerini yarı yumdu. Hollandalının sözleri sona erdiği zaman prens, El Grang'a döndü. "Bu kırmızı sakallı, övünmeye meraklı adama ne ad takmışlardı?"</p>

      <p>&nbsp;El Grang boğuk bir sesle açıkladı. "Onu Akbaba diye çağırıyorlar, sayın prens."</p>

      <p>&nbsp;"Çok uygun bir ad seçmişler. Kendi adına birilerini öldürmekten hoşlanmıyor. Zayıfların ve can çekişenlerin gözlerini oymayı, daha yırtıcı yaratıkların artıklarıyla beslenmeyi tercih ediyor. O bir şahin değil."</p>

      <p>&nbsp;El Grang aynı fikirde olduğunu belirtmek için başını salladı. Prens de tekrar Schreuder'e döndü. "Bu soylu yırtıcı kuşa sorun. El Tazar'la savaşmak için ne ücret istiyor?"</p>

      <p>&nbsp;Cumbrae yanıt verdi. "O güzel çocuğa söyle, yüz bin rupi istiyorum. Altın. Bu para ben limandan çıkmadan önce elimde olmalı." Schreuder bile İskoçyalının cüreti yüzünden soluğunu tuttu. Akbaba uysal bir tavırla sözlerini sürdürdü. "Anlayacağınız prensi en zayıf yerinden yakaladım."</p>

      <p>&nbsp;Schreuder prensin yanıtını dinledi. Sonra da Cumbrae'ye döndü. "Bu parayla Martı gibi yirmi gemi yaptırabileceğinizi söylüyor."</p>

      <p>&nbsp;"Olabilir. Ama Hal Courteney'in bana vereceği zararı kimse ödeyemez. Ona söyle: altın verilmezse Akbaba da uçup gider."</p>

      <p>&nbsp;Prensle El Grang fısıltıyla konuştular. Ellerini sallayıp duruyorlardı. Sonunda bir karara vardılar.</p>

      <p>&nbsp;Cüretli kaptanın daha hoşuna gidebilecek bir teklifim var. Göze alacağı tehlike o kadar büyük değil. Ama ona istediği miktar verilecek. Prens ayağa kalktı. Bütün saraylılar dizüstü çökerek secdeye kapandılar. "Bunu size gizlice açıklanması işini Sultan Ahmed El Grang'a bırakıyorum."</p>

      <p>&nbsp;Çadırın arkasındaki perdelerin arasından geçti. Bütün maiyeti de onunla birlikte gitti. Geride, ipekten mağarada sadece iki Avrupalıyla sultan kaldı.</p>

      <p>&nbsp;El Grang ikisine yaklaşarak önünde oturmalarını işaret etti. "Bu anlatacaklarımı başka hiç kimse duymamalı." Düşüncelerini düzene sokarken kulağının altından tuniğinin yüksek yakasına kadar inen eski, kabarık mızrak yarasına dokundu. O eski yara yüzünden ses tellerinin yarısı gitmişti. El Grang hırıltılı boğuk sesiyle konuşmaya başladı. "İmparator, Suakin önünde öldürüldü. Prester John'ın tacı henüz küçük bir çocuk olan oğlu İyasu'ya kaldı. İmparatorun orduları bozguna uğradığı sırada kadın bir peygamber ortaya çıktı. Onu orduların başına geçmesi için Hıristiyanların Tanrısı'nın seçtiğini iddia ediyordu. Peşinde elli bin cengâverle dağlardan indi. En önde Meryem'in Taşınabilir Tapınak dedikleri dini bir tılsım taşıyorlardı. Kadının dini bir fanatizmden güç alan orduları bizi Mitsiwa önünde durdurmayı başardı."</p>

      <p>&nbsp;Hem Schreuder, hem de Cumbrae başlarını salladılar. Bu yeni bir haber değildi. Sultan ekledi. "Şimdi Tanrı bana hem o tılsımı, hem de çocuk imparatoru ele geçirme fırsatını verdi." El Grang arkasına yaslanarak sustu. Kurnazca iki adamın suratlarını inceliyordu.</p>

      <p>&nbsp;Albay yavaşça, "Taşınabilir Tapınak ve imparator elinize geçtiği takdirde," dedi. "Nazet'in orduları yaz güneşinde eriyen karlar gibi ortadan kaybolur."</p>

      <p>&nbsp;El Grang başını salladı. "Dininden dönen kaçak bir keşiş bana geldi. Başlarında cüretli birinin olacağı küçük bir grubu tılsımla imparatoru sakladıkları yere götürebileceğini söyledi. Çocukla Taşınabilir Tapınak elimize geçer geçmez onları Muscat'a götürecek güçlü ve hızlı bir gemiye ihtiyacım olacak. Bu işin Nazet onları kurtarmaya kalkışmadan önce yapılması gerekiyor." Schreuder'e döndü. "Siz, Albay, ihtiyacım olan o cüretli insansınız. Başarılı olursanız size de yüz bin rupi verilecek."</p>

      <p>&nbsp;El Grang sonra Cumbrae'ye baktı. "Sizinki de onları Muscat'a götürecek o hızlı gemi. Rehineleri oraya bıraktığınız zaman size yüz bin rupi daha verilecek." Soğuk bir tavırla gülümsedi. "Bu kez size El Tazar'la savaşmanız değil, ondan kaçmanız için para vereceğim. Bunu yapacak cesaretiniz var mı, benim gözüpek Akbabam."</p>

      <p>&nbsp;***</p>

      <p>&nbsp;</p>
    </div>
  </div>
</body>
</html>
