<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:m="http://schemas.microsoft.com/office/2004/12/omml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml" xmlns:w="urn:schemas-microsoft-com:office:word">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>Judith Nazet, Hal'a, "Manastırdan iki keşiş alçaklar kaçarlarken onları izlemeyi başardılar," diye açıkladı. Bu felaket karşısında bile bakışları sakin ve metindi. Dudaklarında azimli bir ifade vardı. Kaptan genç kadının metanetine hayran oldu. Onun dağılan bir orduyu toplayarak zafer kazanmasının nedenini anladı.</p>

      <p>Onlar şimdi nerede? Bu korkunç haber Hal'ın aklını başından almıştı.</p>

      <p>Baskıncılar manastırdan doğruca Tenwera'ya gittiler. Oraya şafak sökmeden hemen önce, yani üç saat önce vardılar. Onları körfeze demirlemiş olan büyük bir gemi bekliyordu.</p>

      <p>Kaptan, "Size gemiyi tarif ettiler mi?" diye sordu.</p>

      <p>&nbsp;"Evet. Moğol'un emrinde çalışan korsan o. Son görüşmemizde sözünü ettiğimiz, nakliye gemilerimizi mahveden kaptan.</p>

      <p>&nbsp;Genç adam, "Akbaba!" diye bağırdı.</p>

      <p>&nbsp;Judith, "Evet," diyerek başını salladı. "Yandaşları bile onu böyle çağırıyorlar. Bizimkiler uçurumun yukarısından bakarken imparator ve Taşınabilir Tapınak'ı küçük bir tekneyle demirli olan o gemiye götürdüler. Onlar güverteye çıkar çıkmaz Akbaba demir alıp denize açıldı."</p>

      <p>&nbsp;"Hangi yöne gitti?"</p>

      <p>&nbsp;"Körfezden çıkınca güneye döndü."</p>

      <p>&nbsp;Hal başını salladı. "Ah, tabii ya! Herhalde ona İyasu'yla tapınağı Muscat'a götürmesi emredildi. Hatta belki de Hindistan'a. Büyük Moğol'un ülkesine."</p>

      <p>&nbsp;En hızlı gemilerimizden birini Akbaba'yı izlemesi için yolladım. Gemi onun bir saat kadar gerisinde. Hafif bir rüzgâr da var. Bizimki küçük bir yelkenli. Akbaba'nınki gibi güçlü bir gemiye hiçbir zaman saldıramaz. Ama belki de Tanrı'nın yardımıyla hâlâ Akbaba'yı izliyordur.</p>

      <p>&nbsp;Hemen onun peşine takılmalıyız. Kaptan dönüp aceleyle Ned Tyler'a seslendi. "Gemiyi döndür ve aksi yöne gidelim. Bütün yelkenler fora. Branda bezinin her metresini kullan. Rota: Güney-Güneydoğu. Bab El Mandeb'e gidiyoruz."</p>

      <p>&nbsp;Judith'in kolunu tuttu. Ona ilk kez dokunuyordu. Generali kendi kamarasına indirdi. "Yorgunsunuz. Bunu gözlerinizden anlıyorum."</p>

      <p>&nbsp;Nazet, "Hayır, kaptan," diye yanıt verdi. "Gözlerimde gördüğünüz yorgunluk değil, keder. Onları kurtaramazsanız o zaman her şeyi kaybetmiş oluruz. Bir kralı, bir ülkeyi, inancı."</p>

      <p>&nbsp;Hal ısrarla, "Lütfen oturun," dedi. "Size ne yapmamız gerektiğini açıklayacağım." Haritayı kadının önüne açtı. "Akbaba doğruca Arabistan'ın batı kıyısına gidebilir. Eğer öyle olursa her şeyi kaybettik sayılır. Bu gemiyle bile onu kıyıya varmadan yakalayamayız."</p>

      <p>&nbsp;Sabah güneşinin ışıkları kıçtaki lombozlardan içeri doluyor ve Judith'in güzel yüzüne kederin oyduğu işaretleri zalimce belirginleştiriyordu. Sözlerinin verdiği acıyı görmek Hal'ı çok kötü etti. Genç kadını daha fazla üzmemek için başını eğerek haritaya baktı.</p>

      <p>&nbsp;Ancak ben Akbaba'nın öyle yapacağını pek sanmıyorum. Cumbrae doğruca Arabistan'a giderse, imparatorla tapınağın Muscat'a ulaşması için karadan, zor ve tehlikeli bir yolculuk yapmaları gerekir. Hindistan'a gitmeleri için de öyle. Kaptan başını salladı. "Hayır. Akbaba, Bab El Mandeb'den geçerek güneye inecek."</p>

      <p>&nbsp;Parmağını Kızıldeniz'e açılan dar boğazın üzerine koydu. "Buraya Akbaba'dan önce yetişirsek bizden kaçamaz. Bab çok dar. Akbaba'yı orada kıstırırız."</p>

      <p>&nbsp;Judith, "Tanrı bunu bize lütfetsin," diye dua etti.</p>

      <p>&nbsp;Hal sertçe, "Akbaba'yla halletmemiz gereken büyük bir hesabımız var," diye homurdandı. "Toplarımı ona doğru çevirmeyi ruhumun ve bedenimin her zerresiyle istiyorum."</p>

      <p>&nbsp;General başını kaldırıp ona dehşetle baktı. "Akbaba'nın gemisine ateş edemezsiniz."</p>

      <p>&nbsp;"Ne demek istiyorsunuz?" Hal ona hayretle bakakaldı.</p>

      <p>&nbsp;"İmparatorla tapınak gemide, onun yanında. Birinden birini ortadan kaldırma tehlikesini göze alamazsınız."</p>

      <p>&nbsp;Hal, Judith'in sözlerinin ne kadar doğru olduğunu kavradığı an sanki ruhu titredi. Moray Martısı'm yakaladığında Akbaba, Altın Dal'ı borda ateşine tutacaktı, ama kendisi ona karşılık veremeyecekti. Başlarına gelecek o korkunç şeyleri hayal edebiliyordu. Toplar gemisinin tekne kısmını parçalayacak, güvertedeki tayfalar öleceklerdi. Ancak ondan sonra Martı'ya geçebileceklerdi.</p>

      <p>&nbsp;Altın Dal güneye doğru ilerledi. Öğleye yakın vardiyada kaptan bütün adamlarını geminin ortasına topladı. Onlara kendilerinden beklediği görevi açıkladı. "Sizden hiçbir şeyi saklamayacağım, çocuklar. Akbaba bize istediği her şeyi yapabilecek. Ama biz ona karşı ateş açamayacağız." Gemiciler onu ciddi suratlarla sessizce dinliyorlardı. "Ama şunu da düşünün: Martı'ya geçip mürettebata kılıçlarımızla saldırmamız ne hoş bir şey olacak."</p>

      <p>&nbsp;Denizciler kaptanın son sözlerini alkışladılar. Ama Hal onları yelkenleri rüzgâra göre ayarlamaları ve geminin Bab El Mandeb'e doğru azami hızla gitmesi için ellerinden gelen her şeyi yapmalarını söyleyerek gönderdiği zaman gözlerinde korku vardı.</p>

      <p>&nbsp;Judith Nazet, Hal'la yalnız kalınca, "Siz bu insanlara ölüm vaat ediyorsunuz," dedi. "Onlar sizi alkışlıyorlar." Kaptana kadının sesinde daha büyük bir saygı varmış gibi geldi.</p>

      <p>&nbsp;İlk öksüz vardiyasının ortalarında direğin tepesindeki nöbetçi, "Bir yelkenli!" diye seslendi. "Tam pruva hizasında!"</p>

      <p>&nbsp;Hal'ın kalbi hızla çarpmaya başladı. Akbaba'yı bu kadar çabuk yakalamış olabilirler miydi? Kaptan konuşma borusunu durduğu raftan kaptı. "Direkteki nöbetçi! Nasıl bir tekne bu?"</p>

      <p>&nbsp;Üçgen yelkenli. Hal büyük bir düşkırıklığına uğradı. "Küçük bir tekne. Bizimle aynı rota üzerinde."</p>

      <p>&nbsp;Judith yavaşça, "Bu, Martı'yı izlemesi için gönderdiğim yelkenli olabilir," dedi.</p>

      <p>&nbsp;Dakikalar geçerken diğer tekneye yaklaştılar. Yarım saat sonra yelkenli güverteden iyice gözüküyordu. Hal teleskopu generale verdi. Kadın tekneyi dikkatle inceledi. "Evet. O benim yolladığım yelkenli." Teleskopu indirdi. "Onların korkularını gidermek için beyaz haçlı bayrağı çekebilir misiniz? Sonra yelkenlidekilerle konuşabilmem için ona yaklaşabilir miyiz?"</p>

      <p>&nbsp;Yelkenlinin o kadar yakınından geçtiler ki, teknenin tek güvertesinin içine bakabildiler. Judith bağırarak Geezce bir tek soru sordu. Sonra da zor duyulan yanıtı dinledi.</p>

      <p>&nbsp;Hal'a döndüğü zaman gözleri heyecanla parlıyordu. "Haklıymışsınız. Şafaktan beri Martı'yı izliyorlarmış. Birkaç saat öncesine kadar geminin gabya yelkenlerini bile görebiliyorlarmış. Ama sonra rüzgâr şiddetlenmiş ve gemi de onlardan uzaklaşmış."</p>

      <p>&nbsp;Martı'yı son görüşlerinde gemi hangi rota üzerindeymiş?</p>

      <p>&nbsp;Judith, "Bütün gün izledikleri rota üzerinde," dedi. "Güneye, doğruca Bab Boğazı'na doğru gidiyorlarmış."</p>

      <p>&nbsp;Hal generale kamaraya inip dinlenmesini rica ettiyse de, Judith onu dinlemedi. Kıç güvertesinde onun yanında beklemek için ısrar etti. Pek az konuştular. Çünkü ikisinin de sinirleri gerilmişti, korku içindeydiler. Ama giderek birbirlerine dostluk duymaya başlıyorlardı. Varlıkları birbirini teselli ediyor, ortak bir güç ve azim kaynağından yararlanıyorlardı.</p>

      <p>&nbsp;Hal birkaç dakikada bir başını kaldırarak cenazeleri hatırlatan kara yelkenlerine bakıyordu. Sonra da pusula dolabının yanına gidiyordu. Dümenciye verebileceği hiçbir emir yoktu. Çünkü Ned Tyler mümkün olan her şeyi yapıyordu.</p>

      <p>&nbsp;Gemiye sinirli, gerilimli ve anlamlı bir sessizlik çökmüştü. Hiç kimse bağırmıyor ya da kahkahalar atmıyordu. Vardiyadan çıkmış olan tayfalar her zaman yaptıklarının tersine mayistra sereninin gölgesinde uyuklamıyorlardı. Küçük sessiz gruplar halinde toplanmışlardı. Kaptanın her hareketini, her sözünü dikkatle izliyorlardı.</p>

      <p>&nbsp;Güneş gökyüzünde bir kavis çizerek uzakta batıdaki tepelerin üzerine doğru indi. Gece bir katil kadar sessizce bastırdı. Ufuk bulanıklaşıp kararan gökyüzüyle birleşti. Sonra da gözden kayboldu.</p>

      <p>&nbsp;Hal karanlıkta Judith'in elini koluna koyduğunu hissetti. Güzel, sıcak ama güçlü bir eldi. Genç kadın yavaşça, "Onları kaybettik," dedi. "Ama suç sizde değil. Hiçbir insan daha fazlasını yapamazdı."</p>

      <p>&nbsp;Kaptan, "Henüz başarısızlığa uğramış sayılmam," diye yanıt verdi. 'Tanrı'ya inanın ve bana da güvenin."</p>

      <p>&nbsp;"Ama karanlıkta? Herhalde Akbaba hiç fener yakmayacak. Yarın şafak sökerken Bab'dan açık denize girecek."</p>

      <p>&nbsp;Hal ona bütün bunların kader tarafından çok önceden kararlaştırılmış olduğunu söylemek istedi. Güneye doğru o özel kaderiyle karşılaşmak için gittiğini de. Belki de bunlar Judith'e gerçekle ilişkisi olmayan, fazla hayali şeyler gibi gelecekti. Ama ona her şeyi açıklamalıydı. "Judith!" dedi. Sonra da uygun kelimeler bulmak için durakladı.</p>

      <p>&nbsp;Aynı anda Aboli'nin çok yukarıdan, karanlıkların arasından gelen sesi gemide yankılandı. "Güverte!" Bu sesin tonu ve titreşimi Hal'ın tüylerini diken diken etti.</p>

      <p>&nbsp;Kaptan yanıt olarak, "Direğin tepesi!" diye gürledi.</p>

      <p>&nbsp;"Tam ilerimizde bir ışık var."</p>

      <p>&nbsp;Hal bir kolunu Judith'in omzuna attı. Kadın ondan uzaklaşmak için hiçbir hareket yapmadı. Onun yerine Hal'a sokuldu.</p>

      <p>&nbsp;Kaptan, "İşte sorunuzun yanıtı," diye fısıldadı.</p>

      <p>&nbsp;Genç kadın mırıldandı. "Tanrı bize yardım ediyor."</p>

      <p>&nbsp;"Yukarı çıkmalıyım." Hal elini onun omzundan çekti. "Belki çok acele ediyoruz ve şeytan bize bir oyun oynuyor." Ned'e doğru gitti. "Tam bir karanlık gemi istiyorum, Bay Tyler. Fitil çakan, ışık gösteren herkesi cezalandırırım. Gemi sessiz olmalı. Ne bir gürültü, ne de bir ses." Gabya yelkenlerine doğru gitti.</p>

      <p>&nbsp;Çabucak yukarıya, Aboli'nin yanına tırmandı. "O ışık nerede?" Bakışlarıyla ilerdeki karanlıkları taradı. "Ben hiçbir şey göremiyorum."</p>

      <p>&nbsp;"Işık kayboldu. Ama hemen hemen tam hizamızdaydı."</p>

      <p>&nbsp;"Bir yıldızın ışığı seni aldattı mı, Aboli?"</p>

      <p>&nbsp;"Bekle, Gundwane. Bu küçük bir ışık ve uzakta."</p>

      <p>&nbsp;Dakikalar ağır ağır geçti. Sonra Hal birdenbire ışığı gördü. Bu bir pırıltı değildi. Hafif, yumuşak bir ışıktı. Öyle belli belirsizdi ki, kaptan bir an gözlerine inanamadı. Özellikle Aboli yanında hiçbir şey görmemiş gibi oturduğu için. Hal gözlerini dinlendirmek için yana doğru baktı. Sonra tekrar döndü. Karanlıkta ışığın hâlâ orada olduğunu fark etti. Bu bir yıldız olamayacak kadar alçaktaydı. Garip, normal olmayan bir ışıktı.</p>

      <p>&nbsp;"Evet, Aboli. Işığı şimdi ben de görüyorum." Hal konuşurken ışık güçlendi, sonra yeniden kayboldu.</p>

      <p>&nbsp;"O Martı değil de başka bir gemi olabilir."</p>

      <p>&nbsp;"Herhalde Akbaba ışık gösterecek kadar ihtiyatsız davranmaz."</p>

      <p>&nbsp;"Bu kıç güvertesindeki kamarada yanan bir fener olabilir mi? Ya da pusula dolabından yansıyan bir şey?"</p>

      <p>&nbsp;"Belki de tayfalardan biri sakin sakin çubuğunu tüttürüyor."</p>

      <p>&nbsp;Hal, "Bunlardan biri olması için dua edelim," dedi. "Işık Akbaba'nın olması gereken yerde. Ay doğuncaya kadar onu izleyeceğiz."</p>

      <p>&nbsp;İki dost yan yana oturarak karanlık gecede ileriye doğru baktılar. O acayip ışık bazen belirgin bir nokta gibi gözüküyor, bazen de şekilsiz bir pırıltıya dönüşüyordu. Çoğu zaman gözden kayboluyordu. Bir keresinde söndü ve dehşet dolu bir yarım saat boyunca hiç gözükmedi. Sonra tekrar belirdi. Şimdi fark edilecek kadar güçlüydü.</p>

      <p>&nbsp;Hal, "Ona yaklaşıyoruz," diye fısıldama cesaretini gösterdi. "Işık sence şimdi ne kadar uzakta?"</p>

      <p>&nbsp;Aboli, "Bir fersah," dedi. "Belki de daha yakında."</p>

      <p>&nbsp;"Bu ay da nerede?" Kaptan doğuya baktı. "Hiç doğmayacak mı?"</p>

      <p>&nbsp;Derken Arabistan'ın karanlık dağlarının gerisindeki ilk ışıltıyı gördü. Ay bir gelin gibi utana utana yüzündeki duvağı açtı. Suların üzerinde gümüş bir yol çizdi. Hal'ın soluğu kesildi, bütün sinirleri bir yayın kirişi gibi gerildi.</p>

      <p>&nbsp;İlerdeki karanlıkların arasında güzel bir şey belirdi, yarı saydam sislerden oluşan bir bulut gibiydi.</p>

      <p>&nbsp;Kaptan, "İşte orada," diye fısıldadı. Sesinin titremesini engellemek için derin bir soluk almak zorunda kaldı. "Moray Martısı ilerde, tam hizamızda."</p>

      <p>&nbsp;Aboli'nin kolunu yakaladı. "Aşağıya inip Ned Tyler'la Koca Daniel'i uyar. Martı'yı güverteden görebilinceye kadar orada kal. Sonra geri gel."</p>

      <p>&nbsp;Kaptan zenci gittikten sonra Martı'nın yelkenlerinin siluetinin ayışığında giderek belirginleşmesini seyretti. Korkuyordu. Yaşamı boyunca hiç böylesine korkmamıştı. Sadece kendisi için değil, ona güvenen adamları, aşağıdaki güvertede bekleyen kadın ve diğer gemideki çocuk için de korkuyordu. Martı onlara borda ateşi açacak, ama Altın Dal buna karşılık veremeyecekti. O zaman Akbaba'nın gemisine nasıl bordalayacaklardı? Önümüzdeki saatte kaç kişi ölecek? Onların arasında kimler olacak'.' Genç adam Judith Nazet'in gururlu, ince bedeninin uçan misketlerle parçalandığını düşündü. Tanrım, lütfet de böyle bir şey olmasın! Benden zaten dayanamayacağım kadar çok şey aldın! Daha ne kadar istiyorsun? Benden başka neler isteyeceksin?</p>

      <p>&nbsp;Diğer gemideki ışığı tekrar gördü. Martı'nın kıçındaki yüksek lombozlardan sızıyordu. Orada şamdanlar mı yanıyordu? Genç adam gözleri acıyıncaya kadar baktı. Ama dışarı sızan ışık tek kaynaktan yayılmıyordu.</p>

      <p>&nbsp;Biri hafifçe Hal'ın koluna dokundu. Kaptan Aboli'nin tekrar yanına tırmandığını duymamıştı. Zenci, "Martı güverteden gözüküyor," diye haber verdi.</p>

      <p>&nbsp;Kaptanın direkteki gözetleme yerinden hemen ayrılması imkânsızdı. Çünkü Martı'nın kıçından yayılan ışığa bakarken garip, dini bir korku duyuyordu.</p>

      <p>&nbsp;Aboli bu bir lamba, mum ya da fenerin ışığı değil, dedi. "Aslında Meryem'in Taşınabilir Tapınağı karanlıkla parıldıyor. Beni kaderime çağıran bir ışık bu."</p>

      <p>&nbsp;Aboli yanında titredi. "Gerçekten de bu dünyaya ait bir ışığa benzemiyor. Şimdiye dek hiç görmediğim bir şey. Perilerin nuru." Sesi titremeye başlamıştı. "Ama bunu nereden biliyorsun, Gundwane? Tılsımın karanlıkta parıldadığından nasıl bu kadar emin olabiliyorsun?"</p>

      <p>&nbsp;Hal kısaca, "Çünkü bunu biliyorum," dedi. Aynı anda ışık söndü ve Martı karanlıklara gömüldü. Şimdi ayışığının aydınlattığı yelkenleri gökyüzüne doğru yükseliyordu.</p>

      <p>&nbsp;Aboli, "Bu bir işaretti," diye mırıldandı.</p>

      <p>&nbsp;Kaptan, "Evet, bir işaretti," diye yanıt verdi. Sesi şimdi yine güçlü ve sakindi. "Tanrı bana işaretini gönderdi."</p>

      <p>&nbsp;İki dost aşağıya, güverteye indiler. Hal hemen dümene gitti. "İşte gemi orada, Bay Tyler." İkisi de dönerek ileriye, Martı'nın ayışığında parıldayan yelkenlerine baktılar.</p>

      <p>&nbsp;"Evet, gemi orada, kaptan."</p>

      <p>&nbsp;Pusula dolabındaki ışığı söndür. Lütfen beni Martı'nın yanına götür. Dört yedek dümenci hazır olsun. Diğerleri öldüğü zaman onların yerine geçecekler.</p>

      <p>&nbsp;"Peki, Sir Hal."</p>

      <p>&nbsp;Kaptan ileriye doğru gitti. Koca Daniel karanlıkların arasından çıktı. "Grapneller, Bay Daniel?"</p>

      <p>&nbsp;"Hepsi de hazır, kaptan. Ben ve on güçlü adamım onları fırlatacaklar."</p>

      <p>&nbsp;"Hayır, Daniel. Bu işi John Lovell'a bırak. Sen ve Aboli için daha iyi bir iş var."</p>

      <p>&nbsp;Porsunla Aboli'yi ana direğin dibinde duran Judith'in yanına götürdü.</p>

      <p>&nbsp;"İkiniz General Nazet'le gideceksiniz. En iyi on denizciyi al, Bay Daniel. Güvertedeki savaşa yakalanmayın. Mümkün olduğu kadar çabuk Martı'nın kıç kamarasına inin. Tapınakla çocuğu orada bulacaksınız. Onları hemen getirin. Hiçbir şey sizi bunu yapmaktan alıkoymasın. Anlıyor musunuz?"</p>

      <p>&nbsp;Judith Nazet yavaşça, "İmparatorla tapınağı nereye kapattıklarını nasıl bilebilirsiniz?" diye sordu.</p>

      <p>&nbsp;Ben biliyorum. Hal o kadar kesin bir tavırla konuşmuştu ki, genç kadın sustu. Aslında Judith'e savaş sona erinceye kadar güvenli bir yerde kalmasını söylemek istiyordu. Ama onun bunu kabul etmeyeceğini biliyordu. Zaten iki güçlü düşman ölümüne savaşmaya başladıkları zaman hiçbir yerde güvenli olmayacaktı.</p>

      <p>&nbsp;Aboli yavaşça, "Sen nerede olacaksın, Gundwane?" diye sordu.</p>

      <p>&nbsp;"Ben Akbaba'nın yanında olacağım." Kaptan başka bir şey söylemeyerek orada uzaklaştı.</p>

      <p>&nbsp;Buruna doğru giderken küpeştenin aşağısına sinmiş olan her grubun önünde durdu. Onların ekip başlarıyla konuştu. "Tanrı seni kutsasın, Samuel Moone. Martı 'ya geçmeden önce bir iki gülle yiyebiliriz. Ama Martı'nın güvertesinde seni bekleyen zevkli şeyleri bir düşün."</p>

      <p>&nbsp;Jiri'ye ise, "Bu öyle bir savaş olacak ki, bunun hikâyesini torunlarına anlatarak övüneceksin," dedi.</p>

      <p>&nbsp;Her adamına birkaç söz söyledi, sonra da tekrar pruvada durup denizin üzerinden Martı'ya baktı. Gemi şimdi Altın Dal'dan bir halat boyu ötedeydi. Ayışığının aydınlattığı yelkenlerinin altında sakin sakin ilerliyordu.</p>

      <p>&nbsp;Kaptan, "Tanrım," diye fısıldadı. "Bizi görmelerine engel ol." Başını kaldırıp yıldızlara doğru siyah bir piramit oluşturan kendi kara yelkenlerine baktı.</p>

      <p>&nbsp;Ağır ağır, insana acı veren bir yavaşlıkla aradaki açıklığı kapattılar. Hal sevinçle, artık bizden kaçamaz, diye düşündü. Ona çok yaklaştık.</p>

      <p>&nbsp;Sonra birdenbire Martı'nın direğinin tepesinden korku dolu çılgınca bir çığlık yükseldi. "Dikkat! Tam arkamızda! Altın Dal."</p>

      <p>&nbsp;Geminin güvertesinde bir kargaşa başladı. Mürettebat bağırıp çağırıyordu. Sonra davul vahşice çalmaya başladı. Akbaba'nın adamlarını savaş yerlerine çağırıyordu. Teknenin tahtalarının üzerinde ayak sesleri yankılandı. Martı'nın top yuvalarının ağızları gürültüyle açıldı. Topların namluları gıcırtılar ve gümbürtüler arasında dışarı uzatıldı. Geminin karanlık küpeştesinde yirmi yerde birden ağır yanan çıraların alevleri belirdi, alevler çeliklerden yansıdı.</p>

      <p>&nbsp;Hal, Akbaba'nın paniğe kapılan mürettebatını yerlerini almaya yollarken öfkeyle böğürdüğünü duydu. "Savaş fenerlerini yakın!" Sonra korsanın dümenciye verdiği emri duydu. "İskeleye dön! O köpekleri yan tarafımıza alalım. Barut kokusunu içlerine öyle fazla çekecekler ki, hepsini cehenneme yolladığımız zaman şeytanın suratına yellenecekler. İblisin burnuna barut kokusu gelecek!"</p>

      <p>&nbsp;Martı'nın savaş fenerleri yandı. Böylece topçular bu ışıkta rahatça çalışabileceklerdi. Hal fenerlerin ışığında Akbaba'nın çalı gibi kabarık, kızıl saçlarını gördü.</p>

      <p>&nbsp;Martı'nın silueti hızla değişti. Gemi dönüyordu. Hal başını salladı. Akbaba düşünmeden, akılsızca hareket etmişti. Ben onun yerinde olsaydım, diye düşündü. Biraz açıkta durur ve Altın Dal'ı paramparça edinceye kadar top ateşine tutardım.</p>

      <p>&nbsp;Dal bu ateşe karşılık veremezdi. Ama şimdi şansı yardım ederse, Martı bir tek defa borda ateşi açacak, ondan sonra Altın Dal ona bordalayacaktı."</p>

      <p>&nbsp;Hal güldü. Akbaba kendi kötülüğünün kurbanı olmuştu. Herhalde Hal'ın gemideki çocuk ve kutsal emanet yüzünden ateş açmaktan kaçamacağını düşünememişti. Akbaba, Hal'ın yerinde olsaydı bütün toplarıyla ateşe başlardı çünkü.</p>

      <p>&nbsp;Martı ağır ağır dönerken Altın Dal onun üzerine uçarcasına gitti. Hal bir an düşman ateş açamadan ona bordalayabileceklerini sandı.</p>

      <p>&nbsp;Son yüz metreyi de aştılar. Ned savaş yelkenlerinin kısaltılmasını emretmişti bile. Martı kavisin son birkaç derecesini de döndü. Bütün topları Hal'ın durduğu yere nişan almıştı.</p>

      <p>&nbsp;Kaptan Martı'nın toplarına bakarken gemi doğruca Altın Dal'ı borda ateşine tuttu. Parlak kırmızı ışıklar Hal'ın gözlerini aldı.</p>

      <p>&nbsp;Müthiş bir hava akımı Altın Dal'a öyle şiddetle çarptı ki, Hal geriye doğru savruldu. Ona bir topun isabet ettiğini sandı. Etrafında güverte arı gibi vızıldayan kıymıklara dönüştü. Gülle kaptanın yakınındaki bir grup Amadado'ya geldi ve adamlar parça parça oldular. Altın Dal gövdesini delip geçen güllenin yüzünden yan yattı. Boğucu barut dumanı parçalanan tekne kısmına yayıldı.</p>

      <p>&nbsp;Borda ateşini izleyen o korkunç sessizlikte şimdi yaralananların ve ölmek üzere olanların çığlık ve iniltileri duyuluyordu. Aradaki dar suyun ötesinden Martı'nın mürettebatının sevinç çığlıkları geliyordu. "Martı ve Cumbrae!" Hal tekrar doldurulmaları için geri çekilen topların gürültüsünü duydu.</p>

      <p>&nbsp;Çocuklarımın kaçı öldü acaba, diye düşündü. Dörtte biri mi? Yarısı mı? Dönüp güverteye baktı. Ama karanlık, parçalanmış tahtaları, ölüleri ve can çekişenleri onun gözlerinden gizledi.</p>

      <p>&nbsp;Hal suyun ötesinden topların namlularına gülle ve barutların doldurulması için kullanılan harbilerin takırtılarını duydu. "Daha hızlı," diye fısıldadı. "Daha hızlı, sevgilim. Aramızdaki açıklığı çabuk kapat. Bir daha böyle bir top ateşiyle karşılaşmamıza izin verme."</p>

      <p>&nbsp;Kaptan hızlı çalışan bir topçu grubunun silahı diğerlerinden önce doldurduğunu makara gıcırtısı ve gürültüden anladı. Topu dışarı uzattılar. İki gemi şimdi birbirlerine çok yakındılar. Hal bu yüzden namlusu bir devin açılmış ağzına benzeyen korkunç topun yuvadan uzandığını gördü. Namlusu hemen hemen Altın Dal'ın yanına sürtünen top tekrar gürledi.</p>

      <p>&nbsp;Tahtalar parçalandı. Tayfalar ağır gülle onları parçalayarak geçerken çığlıklar attılar.</p>

      <p>&nbsp;Sonra, Martı'nın topçuları namluları yuvalardan uzatma fırsatı bulamadan iki gemi sürtünme yüzünden çıkan gürültü ve çatırtılar arasında borda bordaya geldi. Kaptan, Martı'nın savaş fenerlerinin ışığında kancaların düşman teknesine fırlatıldıklarını gördü. Onların takırdayarak Martı'nın güvertesine düştüklerini duydu. Hiç duraklamadan küpeşteye sıçradı ve iki geminin teknesi birbirine sürtünürken aradaki dar suyun üzerinden atladı. Akbaba'nın en yakındaki topçularının arasına bir kedi çevikliğiyle zıpladı. Onlar daha kılıçlarını çekemeden iki tayfayı öldürdü.</p>

      <p>&nbsp;Sonra onu dalga dalga kendi adamları izledi. En önde mızrak ve baltalarıyla Amadoda'lar vardı. Martı'nın üst güvertesi birkaç saniye içersinde bir savaş alanına dönüştü. İnsanlar göğüs göğse dövüşüyor, korku ve öfkeyle bağırıyorlardı.</p>

      <p>&nbsp;Düşmanlar karşılaşırken Altın Dal’ın mürettebatı "El Tazar!" diye kükrüyordu. Diğerleri onlara karşılık veriyorlardı. "Martı ve Cumbrae!"</p>

      <p>&nbsp;Hal'ın karşısında dört düşman vardı. Onu ağır ağır küpeşteye doğru sürdüler. Ama John Lovell arkadan yetişip onlara saldırdı. Kılıcını bir tayfanın kürek kemiklerinin arasına saplayarak onu öldürdü. Hal da duraklayan bir gemiciyi kılıçtan geçirdi. Diğer ikisi dönüp kaçtılar. Kaptan bir an etrafına bakınma fırsatını buldu. Akbaba güvertenin dibindeydi. Öfkeyle bağırıyordu. Büyük kılıcını başının yukarısına kaldırmış önündeki adamları kesip biçiyordu.</p>

      <p>&nbsp;Hal gözucuyla Judith Nazet'in çelik miğferinin ışıltısını gördü. İki yanında dağ gibi adamlar vardı. Aboli ve Koca Daniel. Grup güverteden hızla geçti ve merdivenden inerek gözden kayboldu. Kıçtaki kamaraya gidiyorlardı. Bir anlık dalgınlık Hal'ın hayatına mal olabilirdi. Bir düşman ona mızrakla saldırdı, ama kaptan tam zamanında dönerek bundan kurtuldu. Sonra tekrar savaşa katıldı. Boğuşan adamlar güvertede kâh geri, kâh ileri gidiyorlardı.</p>

      <p>&nbsp;Hal bir tayfayı kılıcını karnına saplayarak öldürdü. Sonra etrafına bakınarak Akbaba'yı aradı. Düşmanının geminin orta yerinde olduğunu görünce de, "Cumbrae seni öldürmeye geliyorum!" diye bağırdı. Ama o kargaşada Akbaba dönüp ona bakmadı. Hal boğuşan gemicilerin arasından kendine yol açarak Cumbrae'ye doğru gitmeye başladı.</p>

      <p>&nbsp;Aynı anda bir düşman kafasına doğru baltasını salladıysa da, isabeti ettiremedi. Balta mayistra yelkenlerinden birinin halatlarını kesti. Direğe asılı olan savaş fenerlerinden biri Hal'ın ayağının dibine şangırdayarak düştü. Kaptan yanan gazyağının alevleri yüzüne doğru yükselirken onlardan kurtulmak için geri zıpladı. Sonra kendini topladı ve Akbaba'ya yetişmek için alevlerin üzerinden atladı.</p>

      <p>&nbsp;Diğer tarafa geçer geçmez etrafına bakındı. Ama Akbaba ortadan kaybolmuştu. İki düşman tayfa genç adama saldırdı. Hal onlara doğru döndü. Adamlardan biri kılıcını uzatarak saldırırken, o kolunun sinirlerini kesti. Aynı hareketi sürdürerek kılıcı hafifçe döndürdü ve silahını ikinci tayfanın gırtlağına batırdı.</p>

      <p>&nbsp;Kendini toparlayarak omzunun üzerinden geriye baktı. Parçalanan fenerin alevleri yayılmıştı. Işıkları güverteyi aydınlatıyor, alevler sarkan yelkenden halatlara doğru çıkıyordu. Kaptan dans eden alevlerin arasında Judith Nazet'in kıç merdiveninden yukarı fırladığını gördü. Peşinde Koca Daniel vardı. Porsun Meryem'in Taşınabilir Tapınağı'nı omzuna vurmuştu. Sanki sandık kuştüyü doldurulmuş bir minderdi. Sandığın üzerindeki altın melekler alevlerin ışığında parıldıyordu.</p>

      <p>&nbsp;Bir gemici mızrağını uzatarak generale doğru koştu. Mızrağın parıltılı ucu kadının kaldırdığı kolunun hemen altına çarpınca Hal dehşetle bağırdı. Mızrak genç kadının ince pamuklu gömleğini yırttı ama kumaşın altındaki zincirle örülmüş zırhtan zarar vermeden kaydı. Judith öfkeli bir pars gibi döndü. Gemicinin yüzüne doğru hamle yaparken kılıcı ışıldadı. Darbesini öyle müthiş bir öfkeyle indirdi ki, kılıcın ucu korsanın başının arkasından çıktı. Adam kadının ayaklarının dibine yığıldı.</p>

      <p>&nbsp;Generalin ateş saçan gözleri kalabalık güvertede Hal'ınkileri buldu.</p>

      <p>&nbsp;Judith, "İyasu!" diye bağırdı. "Onu bulamadık!"</p>

      <p>&nbsp;Hal alevlerin arasından bağırdı. "Daniel'le git! Bu gemiden ayrıl! Tapınağın Altın Dal'da güvenli bir yere götür. Ben İyasu'yu bulurum!"</p>

      <p>&nbsp;Judith ne durakladı, ne de tartışmaya kalktı. Yanında Daniel'le koşmaya başladı. Küpeşteye ulaşıp oradan Altın Dal’ın güvertesine atladı. Kaptan güvertede çarpışarak merdivene doğru gidiyordu. Aşağıya inecekti. Herhalde çocuğu oraya saklamışlardı. Ama başlarında Jiri'nin olduğu bir grup Amadoda, güvertede ilerleyerek onun yolunu kesti. Kara cengâverler kalkanlarını birleştirip kaplumbağa kabuğu gibi bir bütün haline getirmişlerdi. Aralıklardan mızraklarını uzatmışlardı. Korsanlar onların saldırısına karşı koyamadılar.</p>

      <p>&nbsp;Her çarpışmanın sonucun kararlaştırılacağı bir an gelir. Martı'nın mürettebatı uluyan, dans eder gibi yürüyen cengâverlerin önünden kaçarken o an da gelmiş oldu. Akbaba'nın adamları yenilmişti.</p>

      <p>&nbsp;Hal kendi kendine, İyasu'yu bulmalı ve alevler barut deposuna yetişemeden onu Martı'dan götürmeliyim, dedi. Başkasaraya doğru döndü. Alt güvertelere inmenin en kolay yolu buydu. Ama aynı anda bir böğürme duraklamasına neden oldu.</p>

      <p>&nbsp;Akbaba yukarıda duruyor, dans eden alevlerin sarı ışıkları onu aydınlatıyordu. Cumbrae, "Courteney!" diye kükredi. "Sen bunu mu arıyordun?"</p>

      <p>&nbsp;Başı açıktı. Birbirine karışmış kızıl bukleleri yüzüne düşüyordu. Sağ elinde büyük kılıcı vardı, solunda ise İyasu. Akbaba onu havaya kaldırırken çocuk dehşetle bağırdı. Arkasında sadece ince bir gecelik vardı, etekleri beline kadar sıyrılmıştı. Çocuk ince kahverengi bacaklarını sallayarak çırpınıyordu.</p>

      <p>&nbsp;Akbaba yine, "Aradığın bu muydu?" diye böğürdü. Çocuğu daha da yukarıya kaldırdı. "Öyleyse gel de yumurcağı al."</p>

      <p>&nbsp;Hal ileri doğru atıldı. Yolunu kesen iki adamı kılıçtan geçirerek başı kasaraya çıkan merdivene erişti. Akbaba onun yaklaşmasını seyrediyordu. Cumbrae herhalde yenildiğini biliyordu. Gemisi alevler içinde yanıyor, hızla ilerleyen mızraklılar adamlarını biçerek denize atıyorlardı. Ama İskoçyalı acayip, çirkin bir yaratık gibi sırıtıyordu. "İzin ver de sana güzel bir oyun göstereyim, Sir Henry! Oyunun adı 'Çocuğu Kılıçla Tut!"</p>

      <p>&nbsp;Kalın kıllı kolunu sallayarak İyasu'yu havaya, beş metre yukarıya fırlattı. Sonra çocuk aşağıya düşerken kılıcını onun altına tuttu.</p>

      <p>&nbsp;Hal deli gibi, "Yapma!" diye bağırdı.</p>

      <p>&nbsp;İyasu kılıcın üzerine düşmeden hemen önce Akbaba silahını döndürdü. Çocuk hiç zarar görmeden onun kucağına düştü.</p>

      <p>&nbsp;Hal bağırdı. "Konuşalım! Çocuğa zarar vermeden onu bana teslim et. O zaman serbestçe gidebilirsin. Bütün ganimetinle."</p>

      <p>&nbsp;"Ah, ne kazançlı bir anlaşma! Gemim yanıyor, ganimet de öyle!"</p>

      <p>&nbsp;Hal, "Beni dinle," diye yalvardı. "Çocuğu bırak gitsin."</p>

      <p>&nbsp;Akbaba hâlâ kahkahalar atıyordu. Sonra, "Kardeş bir şövalyeyi nasıl reddederim?" diye sordu. "Sana istediğini vereceğim. İşte! O kara piçi bırakıyorum." Kolunu yine salladı ve İyasu'yu geminin yanından fırlattı. Çocuk düşerken gömleği küçücük vücudunun etrafında uçuştu. Sonra deniz hafif bir şıpırtıyla onu yuttu.</p>

      <p>&nbsp;Hal, Judith Nazet'in arkasında bağırdığını duydu. Kılıcını güverteye attı. Koşarak üç adımda küpeşteye yetişti. Yandan balıklama suya daldı. Denizin derinliklerine indi, sonra yüzeye çıkmak için döndü.</p>

      <p>&nbsp;Altı metre derinlikten yukarıya baktı. Su dağ havası kadar berraktı. Martı'nın yosunların kirlettiği omurgasının yanından geçtiğini gördü. Yanan geminin alevleri suyun kırışık yüzeyine yansıyarak oynaşıyordu. Sonra kaptan kendisiyle alevlerin ışığının arasında küçük, kara bir gölge gördü. Çocuk küçücük kol ve bacaklarıyla ağa yakalanmış bir balık gibi çırpınıyordu. Teknenin arkasında dönüp dururken ağzından gümüşümsü hava kabarcıkları çıkıyordu.</p>

      <p>&nbsp;Hal atıldı. Kollarıyla ayaklarını suya vurarak İyasu hızla döne döne uzaklaşmadan önce onu yakaladı. Çocuğu göğsüne bastırıp hızla yüzeye fırladı. İyasu'nun yüzünü sudan çıkardı.</p>

      <p>&nbsp;Çocuk bitkince çırpındı. Öksürüyor, boğulur gibi soluk almaya çalışıyordu. Sonra hafif ve dehşet dolu tiz bir sesle inledi. Hal, "Hepsini içinden at," diyerek etrafına bakındı.</p>

      <p>&nbsp;Koca Daniel'in adamlarını geri çağırdığı anlaşılıyordu. Sonra Altın Dal'ı yanan tekneden uzaklaştırmak için grapnellere bağlı halatları kesmişti. Martı'nın ana yelkeni tutuşmuştu. Tayfaları üzerlerini yalayan alevlerin kavurucu sıcaklığından kaçmak için kendilerini yandan denize atıyorlardı. Martı şimdi yanan yelkeniyle suda ilerliyordu. Dümeninde de kimse yoktu. Hal'ın suda ayaklarını vurarak durduğu yere doğru geliyordu. Genç adam çaresizce tek elle yüzmeye çalışarak İyasu'yu geminin yolundan çekti.</p>

      <p>&nbsp;Uzun, korkunç bir an ona Martı'nın altında kalacaklarmış gibi geldi. Sonra ani bir rüzgâr Martı'nın pruvasını bir derece döndürdü. Gemi kaptanla çocuğun biraz uzağından geçti. Aralarında bir kayık boyu açıklık bile yoktu.</p>

      <p>&nbsp;Hal hayretle Akbaba'nın hâlâ başkasarada yalnız başına durduğunu gördü. Alevler etrafını sarmıştı ama korsan onların sıcaklığını hissetmiyormuş gibiydi. Sakalından dumanlar çıkarken kıllar karardı. Cumbrae başını eğerek Hal'a baktı ve boğulurcasına güldü. Soluk almaya çalıştı, Sonra genç adama bir şeyler haykırmak için ağzını açtı. Aynı anda Martı'nın trinkete yelkeni yanarak yerinden kurtuldu. Koskocaman branda bezi aşağıya doğru uçarak Akbaba'yı sardı. Hal o yanan kefenin altından son, feci bir çığlığın yükseldiğini duydu. Sonra alevler yükseldi ve yaralı Martı rüzgâra kapılarak efendisini götürdü.</p>

      <p>&nbsp;Kaptan onun gidişini seyretti. Ama sonra okyanusun dalgaları araya girdi ve yanan gemiyi göremez oldu. Derken büyük bir dalga onunla çocuğu yükseklere çıkardı. Martı bir fersah ötedeydi. Aynı anda alevler barut deposuna erişti. Depo müthiş bir gürültüyle patladı. Hal patlamanın gücü denizde yayılırken suların göğsünü sıkıştırdığını hissetti. Ama Martı'yı seyretmeyi sürdürdü. Geminin alev alev yanan tahtaları havaya fırladı, Sonra da kara sulara düşerek söndü. Etrafa tekrar sessizlik ve karanlık çöktü.</p>

      <p>&nbsp;Altın Dal görünürlerde yoktu. Geminin bir izi de. Çocuk içe dokunacak biçimde ağlıyordu. Hal Geezce bilmediği için onu teselli edemiyordu. O yüzden İyasu'nun başını sudan yukarıda tutarak İngilizce, "Sen iyi ve güçlü bir çocuksun," dedi. "Cesur olmalısın. Çünkü bir imparator olarak doğdun ve ben imparatorların ağlamadığını kesinlikle biliyorum." Kaptanın ıslak çizmeleri ve giysileri onu aşağıya doğru çekiyordu. Yüzmeye çalışıyor, fazla karşı koyamıyordu. Genç adam o uzun gecenin geri kalan saatlerinde İyasu'yla kendini suyun yüzünde tutmayı başardı. Ama şafak zamanı artık gücünün tükenmek üzere olduğunu anladı. Kollarının arasındaki çocuk titriyor, usulca inliyordu.</p>

      <p>&nbsp;Hal tuzun yaktığı boğazı yüzünden boğuk bir sesle, "Çoğu gitti azı kaldı, İyasu," dedi. "Bu güneşli bir gün olacak." Ama ikisinin de o kadar dayanamayacağını biliyordu.</p>

      <p>&nbsp;"Gundwane!" Hal o çok sevdiği sesi duydu. Onu çağırıyordu. Ama bunun bir hayal olduğunu bildiğinden yüksek sesle güldü. "Şimdi bana oyunlar oynama," dedi. "Bunu kaldıracak halde değilim. Beni rahat bırak."</p>

      <p>&nbsp;Sonra karanlıkların arasından bir karaltının çıktığını gördü. Ona doğru hızla gelen kayığın küreklerinin şıpırtısını işitti. Yine o ses duyuldu. "Gundwane!"</p>

      <p>&nbsp;Hal hırıltılı bir sesle, "Aboli!" dedi. "Buradayım!"</p>

      <p>&nbsp;O iri siyah eller uzanıp Hal'ı yakaladı. Onu ve çocuğu filikanın yanından içeri aldı. Hal tekneye biner binmez etrafına bakındı. Bütün fenerleri yanan Altın Dal yarım fersah ötede duruyordu. Ama Judith Nazet karşısında, kıçta oturuyordu. Kadın çocuğu Hal'dan alarak kendi pelerinine sardı. İyasu'ya şarkı söyler gibi bir şeyler mırıldandı. Çocuğu yatıştırmak için Geezce konuşmaya başladı. Mürettebat ise kürek çekerek gemiye doğru gidiyordu. Onlar daha Altın Dal'a erişmeden çocuk kadının kucağında uyuyakaldı.</p>

      <p>&nbsp;Hal, Aboli'ye boğuk bir sesle, "Taşınabilir Tapınak?" diye sordu. "Güvenli bir yerde mi?"</p>

      <p>&nbsp;Aboli onun endişelerini giderdi. "Senin kamaranda." Sonra sesini alçalttı. "Bütün bunlar babanın çok önceden olacağını söylediği şeyler. Artık yıldızlar sonunda seni serbest bırakmalılar. Çünkü kehanet yerine geldi ve sen de üzerine düşeni yaptın."</p>

      <p>&nbsp;Hal görevini yerine getirmenin verdiği o derin rahatlığı duydu ve yorgunluk atılan bir pelerin gibi omuzlarından kaydı. Sanki bir günahın ağır kefaretini çok uzun süre ödemeye çalışmıştı. Judith'e baktı. Genç kadın onu seyrediyordu. Siyah gözlerinde Hal'ın anlayamadığı bir şeyler vardı. Ama ne olduğunu anlayamadan kadın bakışlarını ondan kaçırdı. Genç adam ona sokulmak, dokunmak istiyordu. Judith'le konuşmayı, ona kendisine hakim olan o garip güçlü duygulardan söz etmeyi arzuluyordu. Ama küçük kalabalık teknede aralarında dört sıra kürekçi vardı.</p>

      <p>&nbsp;Altın Dal'a yaklaşırken mürettebat direklere ve halatlara tırmandı. Filika geminin zincirine bağlanırken adamlar bağırarak kaptanı alkışladılar. Aboli, Hal'ın ip merdivenden yukarı tırmanmasına yardım etmek için elini uzattı. Ama kaptan bu eli görmezlikten gelerek merdivenden yalnız başına çıktı. Geminin ortasına dizilmiş olan branda bezine sarılı ölüleri ve Martı'nın top ateşinin teknesine verdiği zararı gördüğü zaman durakladı. Ama şimdi bunun üzerinde durmanın sırası değil, diye düşündü. Ölüleri yandan denize atacak ve daha sonra onların yasını tutacağız. Ama şimdi zafer saati. Kaptan gülümseyen adamlarının suratlarına baktı. "Ah, siz haydutlar! Akbaba'yla korsanlarına ummadıkları kadar büyük bir hesabı ödettiniz. Bay Tyler, rom fıçısını aç. Gemideki herkese normal ölçünün iki katını ver. Cehennem yolunda olan Akbaba'nın şerefine içmeliyiz. Sonra rotayı Mitsiwa'ya çevir."</p>

      <p>&nbsp;Kaptan çocuğu Judith Nazet'in kucağından alarak onu aşağıya, kıçtaki kamaraya götürdü. İyasu'yu ranzaya yatırıp yakınında duran genç kadına döndü. "O sağlam bir çocuk. Fazla bir zarar görmedi. En iyisi bırakalım uyusun."</p>

      <p>&nbsp;Judith usulca, "Evet," dedi. Yine Hal'a siyah gözlerinde o anlaşılmaz ifadeyle bakıyordu. Sonra kaptanı elinden tutarak Meryem'in Taşınabilir Tapmağı'nın konduğu perdeli hücremsi yere götürdü.</p>

      <p>&nbsp;"Benimle birlikte dua eder misin, El Tazar?" diye sordu. Birlikte yere diz çöktüler.</p>

      <p>&nbsp;"İmparatorumuzun, küçücük hizmetkârın İyasu'nun hayatını bağışladığın için sana şükrediyoruz, Tanrım. Onu kâfirlerin kötülük dolu ellerinden kurtardığın için de. İlerde bekleyen o çarpışma sırasında silahlarını kutsamanı diliyoruz. Zaferi kazandıktan sonra onun uzun süre, barış içinde hükümdarlık etmesini de. Onun akıllı ve iyi bir hükümdar olmasını sağla. Senin adına bunun için yalvarıyoruz. Amin."</p>

      <p>&nbsp;Hal da, "Amin," diye tekrarlayarak kalkacak oldu. Ama kadın onu kolundan tutup durdurdu.</p>

      <p>&nbsp;"Tanrım, sana ayrıca bize iyi ve sadık hizmetkârın Henry Courteney'i yolladığın için de şükrediyoruz. Onun cesareti ve fedakârca hizmetleri olmasaydı düşmanlar zafere ulaşacaklardı. Onun, Etiyopyalıların hepsinin duyacakları minnetle ödüllendirilmesini dilerim. Hizmetkârın Judith Nazet'in ona karşı duyduğu sevgi ve hayranlıkla da."</p>

      <p>&nbsp;Genç kadının sözleri Hal'ı derinden etkilemişti. Dönüp ona baktı. Ama Judith'in gözleri kapalıydı. Hal kulaklarının kendisini aldattığını düşündü. Ancak genç kadın onun kolunu daha da sıkıca tuttu. Sonra ayağa kalktı, Hal'ı da çekti.</p>

      <p>&nbsp;Yine kaptana hiç bakmadan onu kamaradan çıkardı. Yandaki küçük kabine götürdü. Kapıyı kapatıp sürgüsünü itti.</p>

      <p>&nbsp;"Giysilerin ıslak," diyerek bir cariye gibi genç adamın giysilerini çıkarmaya başladı. Sakin ve yavaş hareket ediyordu. Sonra Hal'ı elinden tutarak sert tahtadan yapılmış ranzaya götürdü. Genç adam onu yanına çekecek oldu. Ama Judith, Hal'ın ellerini itti.</p>

      <p>&nbsp;Sonra onun karşısında soyunmaya başladı...</p>

      <p>&nbsp;Bir rüyaya benzeyen o sıcak gün, akşama doğru yandaki kamarada çocuğun ağladığını duydular. Judith içini çekti ama hemen kalktı. Giyinirken Hal'ın yüzünün ve bedeninin her ayrıntısını ezberlemek istiyormuş gibi ona bakıyordu. Sonra zırhının şeritlerini bağlarken genç adamın başucunda durdu. "Evet, seni gerçekten seviyorum. Ama Tanrı seni seçtiği gibi bana da özel bir görev verdi. Çocuk imparatorun Aksum'da Prester John'un tahtına sağsalim oturmasını sağlamam gerekiyor." Bir süre sustu, sonra da usulca ekledi. "Seni tekrar öpersem kararımdan dönebilirim. Elveda, Henry Courteney. Keşke ben sıradan bir kız olsaydım ve farklı şartlarda karşılaşsaydık." Kapıdan çıktı ve kralına hizmet etmeye gitti.</p>

      <p>&nbsp;Altın Dal, Mitsiwa'nin açığında demir atarak filikayı indirdi. Daniel Fisher, Meryem Ana'nın Taşınabilir Tapınağı'nı sandalın tahtalarının üzerine saygıyla yerleştirdi. Tam zırh ve savaş miğferi giymiş olan Judith Nazet burunda duruyor, yanındaki küçük çocuğun elini tutuyordu. Hal dümene geçti ve on gemici kürek çekerek sığ denizde onları kıyıya doğru götürdü.</p>

      <p>&nbsp;Kırmızı kumlarda Piskopos Fasilides ve elli savaş komutanı onları bekliyorlardı. Uçurumların yukarısına on bin cengâver dizilmişti. Generalleriyle hükümdarlarını tanır tanımaz sevinçle bağırmaya başladılar. Sesleri bütün ovaya yayıldı. Sonunda elli bin kişinin bağrışmaları çöldeki tepelerde yankılandı.</p>

      <p>&nbsp;Cesaretleri kırılan askerler dağlara çıkan ve içerlere giden yollarda yürüyorlar, generallerinin ve imparatorlarının onları terkettiklerine inanıyorlardı. Sonra bu sesleri duyarak döndüler. Tepelerden aşağıya sel gibi aktılar. Dev bir orduydu bu. Atları kızıl tozları kaldırarak gökyüzüne erişen bulutlar oluşturuyor, silahları güneşte ışıldıyor ve sesleri yükselerek bir zafer korosuna dönüşüyordu.</p>

      <p>&nbsp;Fasilides, İyasu'yu karşılamak için öne geldi. Çocuk Judith'le el ele kıyıya çıkıyordu. Elli komutan kumların üzerine diz çöktüler. Kılıçlarını kaldırarak Tanrı'nın hükümdarlarını kutsamasını dilediler. Sonra ileri atıldılar. Meryem Ana'nın Taşınabilir Tapınağı'nı omuzlarına alma şerefi için birbirleriyle kıyasıya yarıştılar. Bir savaş ilahisi söyleyerek dönemeçli dağ yolundan çıkmaya başladılar.</p>

      <p>&nbsp;Judith Nazet altın göğüs zırhı olan, başına devekuşu tüyleri takılmış yağız bir küheylana bindi. Atını döndürdü. Sıçrayıp şaha kalkan hayvanı mahmuzlayarak suyun kıyısında duran Hal'a doğru götürdü.</p>

      <p>&nbsp;"Savaşı biz kazanırsak, düşmanlar deniz yoluyla kaçmaya çalışacaklar. Güzel geminle onlara ulu Tanrı'nın gazabını gönder. Onun intikamını al! Savaş aleyhimize dönerse bizi Altın Dal la burada bekle. İmparatoru güvenli bir yere götürürüz."</p>

      <p>&nbsp;"Sizi burada bekleyeceğim, General Nazet." Hal başını kaldırarak genç kadına baktı ve sözlerini özel bir biçimde vurgulamaya çalıştı.</p>

      <p>&nbsp;Judith atın üzerinden eğildi. Miğferinin burnunu koruyan çelik uzantısının gerisinde siyah gözleri parıl parıldı. Belki bu ışıltının nedeni bir cengâverin vahşiliğiydi, belki de kayıp bir âşık için gözlere dolan yaşlar.</p>

      <p>&nbsp;Hayatımın sonuna kadar her gün, keşke başka türlü olsaydı, diye düşüneceğim, El Tazar. Doğrularak küheylanı döndürdü ve dağ yolundan çıktı. Piskopos Fasilides'in kucağında olan İmparator İyasu dönüp Hal'a elini salladı. Geez dilinde bir şeyler söyledi. Yüksek tiz sesi suyun kenarında bekleyen kaptana hafifleyerek ulaştı. Ama genç adam bu sözlerin bir kelimesini bile anlamadı.</p>

      <p>&nbsp;Elini sallayarak, "Sen de öyle, oğlum!" diye bağırdı. "Sen de öyle!"</p>

      <p>&nbsp;Altın Dal denize açıldı. Elli kulaç derinliğe varınca başlıklarını çıkararak ölülerini denize teslim ettiler. O branda bezinden kefenlerin içinde kırk üç ölü vardı. Galliler, Devonlular ve Zambere Nehrinin kıyısındaki gizemli ülkeden gelen cengâverler. Artık hepsi de sonsuza dek silah arkadaşları olarak kalacaklardı.</p>

      <p>&nbsp;Sonra Hal gemisini korunmalı sığ yere geri götürdü. Orada bütün adamlarını çarpışmanın verdiği zararların onarılması ve General Nazet'in karadan yolladığı barutun depoya doldurulması işlerinde çalıştırdı.</p>

      <p>&nbsp;Üçüncü gün sabaha karşı karanlıkta top sesleriyle uyandı. Hemen güverteye çıktı. Aboli rüzgâr altı tarafındaki küpeştenin önünde duruyordu. "Savaş başladı, Gundwane. General bu son çarpışmada ordularını El Grang'ın güçlerine karşı sürdü."</p>

      <p>&nbsp;İki dost küpeştenin önünde durup karanlık kıyılara baktılar. Uzaklardaki tepeler savaş alanında çakan cehennemi ışıklarla aydınlanıyordu. Kalın toz ve duman tabakaları durgun havada gökyüzüne yükseliyor ve tropiklerin büyük fırtına bulutları gibi dev bir örs biçimini alıyordu.</p>

      <p>&nbsp;Hal, Aboli'yle Ned Tyler'a, "El Grang yenildiği takdirde ordusuyla denizi aşarak Arabistan'a kaçmaya çalışacak," diye açıkladı. Sonu gelmeyen top seslerinin yarattığı gümbürtüyü dinliyorlardı. "Demir al ve gemiyi güneye döndür. Adulis Körfezi'nden kaçmaya çalışan düşmanları karşılayacağız."</p>

      <p>&nbsp;Altın Dal körfezin ağzındaki yerini alır ve yelkenlerini kısaltırken öğleyi geçmişti. Top sesleri hâlâ kesilmiyordu. Hal direğin tepesine tırmanarak teleskopunu Zulla'nın gerisindeki geniş düzlüğe çevirdi. İki büyük ordu orada ölüm kalım savaşına girişmişlerdi.</p>

      <p>&nbsp;Kaptan toz ve dumanın yarattığı perdenin arasından saldıran ya da karşı hücuma geçen küçücük atlıları görebiliyordu. Hayvanlarının nallarının kaldırdığı tozlar yüzünden birer hayalete benziyorlardı. Dev topların ağzından fışkıran alevler güneş ışığında uçuk kırmızı gözüküyordu. Piyadelerin oluşturduğu uzun sıralar kızıl sislerin arasında ölmekte olan yılanlar gibi kıvrılıp bükülüyordu. Askerlerin mızraklarının ucu sürüngenlerin pulları gibi parlıyordu.</p>

      <p>&nbsp;Çarpışmalar yavaş yavaş kıyıya doğru inmeye başladılar. Hal süvarilerin uçurumların yukarısında akarak biraz dağınık olan piyadelerin arasına daldıklarını gördü. Kılıçlar kalkıp indi ve piyadeler etrafa dağıldılar. Adamlar kendilerini kayalıklardan aşağıdaki denize atmaya başladılar.</p>

      <p>&nbsp;Kaptanın içi içini yiyordu. Kim bunlar? O atlar kimin? Sonra merceğin sayesinde kalabalık süvari grubunun önündeki Habeşistan'ın beyaz haçını gördü. Atlılar Zulla'ya doğru uçarcasına gidiyorlardı.</p>

      <p>&nbsp;Aboli, "Nazet onları yedi," dedi. "El Grang'ın ordusu kaçıyor!"</p>

      <p>&nbsp;"Bay Tyler, derinliği ölçtür. Bizi kıyıya daha yaklaştır."</p>

      <p>&nbsp;Altın Dal sessizce körfezin ağzına kaydı. Şimdi kıyıdan ancak bir halat boyu uzaklıktaydı. Hal direğin tepesinden boz savaş bulutlarının ağır ağır dönerek kıyıya yaklaştığını gördü. El Grang'ın askerlere kargaşa içinde Etiyopya süvarilerinin önünden kaçıyorlardı.</p>

      <p>&nbsp;Adamlar silahlarını atarak sendeleye sendeleye suyun kıyısına indiler. Onları götürecek her türlü tekneye binmeye razıydılar. Sonra her boyda ve durumda yelkenli teknelerden oluşan bir filo kıyıdan ayrıldı. Tıka basa kaçaklarla doluydular. Yelkenliler alev alev yanan Zulla Limanı'ndan körfezin ağzına doğru ilerlediler.</p>

      <p>&nbsp;Koca Daniel, "Tanrım!" diyerek güldü. "Suda birbirlerine nasıl da sokulmuşlar. İnsan körfezin bir yanından diğerine onlara basa basa gidebilir. Ayakları da hiç ıslanmaz."</p>

      <p>&nbsp;Hal, "Toplan yuvalarından uzatın lütfen, Bay Daniel," diye emretti. "Bakalım onların ayaklarından başka şeylerini de ıslatabilecek miyiz?"</p>

      <p>&nbsp;Altın Dal küçük teknelerden oluşan büyük filoya daldı. Ufak yelkenliler kaçmaya çalıştılar ama firkateyn onları kolaylıkla yakaladı ve topları gürlemeye başladı. Tekneler arka arkaya parçalanarak alabora oldular. Yenilmiş, bitkin askerler sulara yuvarlandılar. Zırhları yüzünden çok çabuk battılar.</p>

      <p>&nbsp;Bu öyle korkunç bir katliamdı ki, topçular artık namluları dışarı uzatırken sevinçle bağırmıyorlardı. Sıkıntılı bir sessizlik içinde çalışıyorlardı. Hal topların gerisinde dolaşarak onlara, "Neler hissettiğinizi biliyorum, çocuklar," dedi. "Ama onlara bugün aman verirseniz, yarın hepsiyle yeniden savaşmanız gerekebilir. Acaba o zaman size merhamet gösterirler mi? Bunu kim bilebilir?"</p>

      <p>&nbsp;Katliam Hal'ın da midesini bulandırıyor, güneşin batmasını sabırsızlıkla bekliyordu. Ya da katliamı sona erdirecek herhangi bir şeyi. Bu fırsatı beklenmedik bir biçimde yakaladılar.</p>

      <p>&nbsp;Sancak tarafındaki topların başında olan Aboli yerini bırakarak kıç güvertesinde bir aşağı bir yukarı dolaşan Hal'ın yanına koştu. Kaptan başını kaldırıp ona sert sert baktı. Aboli ise pruvanın üzerinden sancak tarafını işaret etti.</p>

      <p>&nbsp;"Şu kırmızı yelkenli gemi. Kıçtaki adam. Onu görüyor musun, Gundwane?"</p>

      <p>&nbsp;Hal'ın kollarındaki tüyleri endişeyle diken diken oldu. Sırtından soğuk terler aktı. Çünkü kıçta, dümene yekesine dayanmış duran uzun boylu adamı tanımıştı. Adamın yüzü traşlıydı. Uçları sivri bıyığı yoktu artık. Bir Arap soylusu gibi giyinmişti. Başında sarı bir sarık, ayaklarında beyaz şalvar ve yumuşak deriden yapılmış, dizlerine kadar gelen çizmeler vardı. Kaftanı işlemeliydi. Ama beyaz tenli suratı etrafındaki kara sakallı adamların arasında bir ayna gibi dikkati çekiyordu. Çevresindekilerin arasında onun gibi uzun boylu, atletik vücutlu ve geniş omuzlu adamlar olabilirdi. Ama hiçbirinin belinde kını altın işlemeli o ünlü kılıç olamazdı.</p>

      <p>&nbsp;Hal, "Gemiyi döndür, Bay Tyler," diye emretti. "O kırmızı yelkenli tekneye yanaş."</p>

      <p>&nbsp;Ned onun işaret ettiği tarafa bakınca küfürü bastı. "Köpoğlu köpek! Schreuder bu! Şeytanın onu lanetleyip cehenneme götürmesini dilerim!"</p>

      <p>&nbsp;Yüksek direkli firkateyn üzerlerine gelirken Arap mürettebat küçük yelkenlinin yan tarafına koştu. Kendilerini denize atarak kıyıya doğru yüzmeye çalıştılar. Etiyopya süvarilerinin kılıçlarını, Altın Dal’ın namluları uzanan toplarına tercih edeceklerdi. Schreuder kıçta yalnız kaldı. Başını kaldırarak yüzünde o soğuk ve acımasız ifadeyle firkateyne baktı. İyice yaklaşırlarken Hal, Hollandalının suratına tozların ve barut islerinin bulaşmış olduğunu gördü. Giysileri yırtılmış, savaş alanının kirlerine bulanmıştı.</p>

      <p>&nbsp;Genç kaptan küpeşteye giderek Hollandalının bakışlarına karşılık verdi. Birbirlerine o kadar yakınlardı ki, Hal'ın sözlerini duyurmak için sesini yükseltmesine pek gerek kalmadı. "Albay Schreuder, kılıcım sizde, efendim."</p>

      <p>&nbsp;Schreuder, "O halde buraya inip onu almak zahmetine katlanır mısınız, efendim?" diye sordu.</p>

      <p>&nbsp;Bay Tyler, ben yokken komuta sende. Gemiyi yelkenliye iyice yanaştır ki, ona geçebileyim.</p>

      <p>&nbsp;Aboli, "Bu delilik, Gundwane," diye fısıldadı.</p>

      <p>&nbsp;Hal, "Dikkat et de bu işe hiç kimse karışmasın," dedi. "Sen de öyle." Kaportaya gitti. Küçük yelkenli aşağıda yalpalayarak belirdiği zaman merdivenden kayarcasına indi ve teknenin tek güvertesine atladı.</p>

      <p>&nbsp;Kılıcını çekerek kıça doğru baktı. Schreuder dümen yekesinden uzaklaşıp kolalı gibi duran kaftanını çıkardı.</p>

      <p>&nbsp;"Siz romantik bir budalasınız, Henry Courteney," dedi. Neptün kılıcı hafifçe hışırdayarak kınından çıktı.</p>

      <p>&nbsp;Hal da kendi kılıcını çekerken, "Ölümüne değil mi?" diye sordu.</p>

      <p>&nbsp;Schreuder ciddi bir tavırla başını salladı. "Tabii! Çünkü ben sizi öldüreceğim."</p>

      <p>&nbsp;Bir mönüete başlayan iki âşık gibi yavaşça birbirlerine yaklaştılar. Dönerek bir daire çizerken kılıçları birbirine dokundu, çarptı, çelik çeliğin üzerinden kaydı. Ayakları devamlı hareket halindeydi. Kılıçların uçlarını yukarıya doğru tutuyor, birbirlerinin gözlerinin içine bakıyorlardı.</p>

      <p>&nbsp;Ned Tyler firkateyni elli metre ötede tutabilmek için dümeni ustalıkla kullanıyor, kısaltılmış yelkenleri rüzgâra göre ayarlıyordu. Mürettebat küçük yelkenliye yakın olan küpeştenin önüne dizilmişti. Sessizce ve dikkatle düelloyu seyrediyorlardı. Çoğu stil ve teknik gibi inceliklerden anlamıyordu. Ama yine de bu öldürücü törenin zarafet ve güzelliğinin farkındaydılar.</p>

      <p>&nbsp;Gözlerine bir göz! Hal babasının sesini duyar gibiydi. "Gözlerinden onun ruhunu oku."</p>

      <p>&nbsp;Schreuder'in yüzünde hâlâ o ciddi ifade vardı. Ama kaptan onun soğuk bakışlı mavi gözlerinde beliren ilk gölgeyi fark etti. Bu korku değil, saygıydı. Kılıçlarını böyle hafifçe birbirlerine dokundururlarken bile Schreuder düşmanını tartmıştı. Daha önceki karşılaşmalarını hatırlıyordu. Bu nedenle bu tür bir güç ve ustalıkla karşılaşacağını tahmin etmişti. O da Hal gibi bu düellodan sağ çıktığı takdirde bir daha ölümün bu kadar yakınında dans etmeyeceğini ve onun soluğunu hissetmeyeceğini biliyordu.</p>

      <p>&nbsp;Schreuder saldırıya geçmeden bir saniye önce Hal bunu onun gözlerinden okudu. Albay bir dizi süratli hamleyle saldırıya geçti. Kaptan her saldırıyı durdurarak geriledi. Ama bu hamlelerin ne kadar güçlü olduğunun farkındaydı. Yukarıda firkateynin küpeştesinden onları seyreden gemicilerin heyecanlı homurtularını hayal meyal duyuyordu. Bütün dikkatini Schreuder'in gözlerine vermişti. Onun darbelerini karşılıyordu. Hollandalı birdenbire kılıcı Hal'ın gırtlağına saplamak için atıldı. Genç adam bunu engellediği an da birdenbire sağ dizini büktü ve Hal'ın ayak bileğine doğru uzandı. Kaptanın Aşil kirişini keserek onu sakatlayacaktı.</p>

      <p>&nbsp;Hal ışıltılı altın kılıcın üzerinden atladı. Ama kılıcın bir an çizmesinin topuğuna geldiğini hissetti. Genç adam iki ayağı birden havada olduğu için bir an dengesini kaybetti. Schreuder hemen doğruldu. Tıpkı saldırıya geçen bir kobra gibi. Kılıcının açısını değiştirdi ve Hal'ı karnından yaralamaya çalıştı. Genç adam geri sıçradı ama kılıcın kendisine dokunduğunu fark etti. Çelik bir ustura kadar keskin olduğu için can acısı duymadı. Sanki karnı hafifçe tırmalanmıştı. Genç adam sol ayağının üzerinde sıçradı ve Schreuder'in mavi gözlerinden birine doğru uzandı. Albayın gözlerinde hayret dolu bir ifade belirdi. Başını yana eğdi ve kılıcın ucu yanağını yardı.</p>

      <p>&nbsp;İki hasım gerileyerek yine birbirlerinin etrafında dönmeye başladılar. İkisi de yaralanmış, kanları akıyordu. Hal sıcak sıvının gömleğinin önünü ıslattığını hissediyordu. Kırmızı bir çizgi Schreuder'in ince dudaklarının yakından akıyor ve çenesinden damlıyordu.</p>

      <p>&nbsp;Schreuder, "İlk kanı ben çıkardım değil mi, efendim?" diye sordu.</p>

      <p>&nbsp;Hal bunu kabul etti. "Evet, efendim. Ama acaba son kanı kim akıtacak?" O daha bu sözleri söylerken Schreuder bu kez olanca amansızlığıyla saldırıya geçti. Altın Dal'daki seyirciler heyecanla uluyup zıplarken Hollandalı, Hal'ı küçük yelkenlinin kıçından adım adım buruna doğru sürdü. Genç adamı oraya sıkıştırdı. İki kılıç birbirine kilitlendi. Hal küpeşteye dayanıp kaldı. Hasımların gözleri birbirinden ancak bir el uzaklığındaydı. Solukları birbirine karışıyordu. Hal düşmanını orada tutmaya çalışırken Schreuder'in üst dudağında bir ter damlasının belirdiğini gördü.</p>

      <p>&nbsp;Hal mahsus sallanarak vücudunu geriye doğru büktü. Kendininkilere çok yakın olan o mavi gözlerde bir zafer parıltısının belirdiğini fark etti. Ama sırtı bir okçunun çekiş gücüne dayanan bir uzun yay kadar sağlamdı. Birdenbire doğruldu ve bacaklarının, kollarının ve gövdesinin üst kısmının gücünü kullanarak Schreuder'i geri fırlattı. Bu hareketten aldığı hızla saldırıyı sürdürdü. Kılıçları birbirine çarparak, sürtünerek Hollandalıyı zorla geriletti. Açık güvertede kıça doğru sürdü.</p>

      <p>&nbsp;Albay dümen yekesi arkasına battığı için durdu. Daha fazla gerilemesi imkânsızdı. Hal'ın kılıcını durdurdu ve bileğinin bütün gücünü kullanarak bu kilit anını uzattı. Vincent Winterton'u ve ondan önce on iki düşmanını daha bu oyunla öldürmüştü. İki hasmın kılıçları tiz sesler çıkararak onlarla birlikte döndü. Bu erimiş güneşten oluşan gümüş bir girdap gibiydi. İki adamı birbirlerinden ayırıyor ama yine de birarada tutuyordu.</p>

      <p>&nbsp;Düello uzadı. Uzadı. İki düşmanın yüzünden de terler akıyordu. Soluk soluğaydılar. Hafifçe homurdanır gibi telaşla, kesik kesik nefes alıyorlardı. Kılıcını geri çekecek ilk düellocu için bu ölüm demek olacaktı. Sanki bilekleri kılıçlarıyla aynı çelikten yapılmıştı. Sonra Hal, Schreuder'in gözlerinde hiçbir zaman göremeyeceğini sandığı bir şeyin belirdiğini fark etti. Korkuydu bu.</p>

      <p>&nbsp;Hollandalı daire çizmelerini durdurmaya ve Vincent'e yaptığı gibi kılıçlarını kilitlemeye çalışıyordu. Ama Hal buna razı olmak niyetinde değildi. Hollandalıyı zorlayıp duruyordu. Albayın demir gibi kolundaki ilk yorgunluğu hissetti, gözlerindeki çaresiz ifadeyi gördü.</p>

      <p>&nbsp;Schreuder sonra kılıcını geri çekti. Kılıcın ucunu indirdiği ve gard durumundan çıktığı an Hal saldırdı. Hollandalının göğsünün tam ortasına, bütün gücüyle... Kılıcın ucunun adamın göğsüne girdiğini, sonra kemiğe çarptığını hissetti. Kılıcının kabzası elinde sarsıldı.</p>

      <p>&nbsp;Firkateynin güvertesindeki adamların kükremeleri fırtınanın dövdüğü bir denizin dalgaları gibi onlara çarptı. Hal'ın zaferin ilk tadını aldığı ve kılıcının düşmanının canlı etine gömülmesinin zevkini çıkardığı sırada Schreuder geriledi ve altın kakmalı Neptün'ü gözlerinin hizasına kadar kaldırdı. Bu gözlerdeki safirimsi pırıltılar kaybolmaya başlıyordu. Albay saldırdı.</p>

      <p>&nbsp;İleri atılırken Hal'ın kılıcı bedenine büsbütün battı. Ne çare ki, genç adam ışıklar saçarak göğsüne doğru gelen Neptün kılıcının karşısında savunmasız durumdaydı. Kendi kılıcının kabzasını bırakarak geri sıçradı. Ama uzun altın kılıçtan da, onun matkap gibi ucundan da kaçamadı.</p>

      <p>&nbsp;Kılıcın göğsünün sol tarafına, yukarıya saplandığını hissetti. Sendelerken kılıç etinden çıktı. Genç adam kendini zorlayarak ayakta kalmayı başardı. İki hasım karşılıklı durdular. İkisi de ağır yaralıydı. Ama Hal silahsızdı. Schreuder ise Neptün kılıcını hâlâ sağ elinde tutuyordu.</p>

      <p>&nbsp;Hollandalı, "Sizi öldürdüm sanırım, efendim," diye fısıldadı.</p>

      <p>&nbsp;Hal yanıt verdi. "Belki. Ama ben sizi öldürdüğümden kesinlikle eminim."</p>

      <p>&nbsp;Schreuder, "O halde ben de emin olmalıyım," diye homurdanarak Hal'a doğru sarsakça bir adım attı. Ama sonra bacaklarının gücü kesildi, öne doğru eğildi ve güverteye kapaklandı.</p>

      <p>&nbsp;Hal acı içinde Hollandalının ölüsünün yanında diz çöktü. Sol elini göğsündeki yaraya bastırmıştı. Ama sağ eliyle Schreuder'in Neptün'ün kabzasını sıkıca kavramış olan ölü parmaklarını açtı. Elinde kılıç, ayağa kalkarak Altın Dal’ın yukarıda kalan güvertesine doğru döndü.</p>

      <p>&nbsp;Işıltılı kılıcı havaya kaldırdı. Gemidekiler onu çılgınca alkışlayarak bağrıştılar. Bu ses Hal'ın kulaklarında garip yankılar yaptı. Parlak Afrika güneşi sönükleşir, gözleri gölgeler ve karanlıklarla dolarken şaşkın şaşkın kirpiklerini kırpıştırdı.</p>

      <p>&nbsp;Sonra dizleri büküldü ve küçük yelkenlinin güvertesine hızla çöktü. Kucağındaki kılıcın üzerine doğru eğildi.</p>

      <p>&nbsp;Ned Tyler firkateyni yelkenliye yaklaştırırken, Hal geminin bordasının tekneye çarptığını hissetti ama bunu görmedi. Sonra Aboli'nin elleri onun omuzlarını kavradı. Zenci genç adamı kucağına alırken o kalın sesiyle kulağına mırıldandı.</p>

      <p>&nbsp;"Artık bitti, Gundwane. Her şey sona erdi."</p>

      <p>&nbsp;Ned Tyler gemiyi körfezin içerlerine götürerek Zulla'nın açıklarında ki sakin sulara demir attı. Şimdi limanda, top ateşiyle delik deşik olmuş surların üzerinde Etiyopya bayrağı dalgalanıyordu.</p>

      <p>&nbsp;Hal kıçtaki kamaranın ranzasında tam on dört gün yattı. Ona sadece Aboli bakıyordu. On beşinci gün zenciyle Koca Daniel onu kaldırarak</p>

      <p>&nbsp;Genç adam ertesi sabah şafaktan iki saat önce güverteye çıktı. Bütün gemi uyanmıştı. Altın Dal'a yola çıkmanın her zaman uyandırdığı o heyecan hakimdi şimdi. Bundan sadece kaptan etkilenmiyordu. Kendini bir kayba ve ihanete uğramış gibi hissediyordu. Judith Nazet ona söz vermemişti, ama Hal bütün kalbiyle genç kadının geleceğini ummuştu. Şimdi, gemisini son defa dolaşırken dönüp kıyıya bakmamak için elinden geleni yapıyordu.</p>

      <p>&nbsp;Ned ona yaklaştı. "Deniz çekiliyor, kaptan! Rüzgâr da çok uygun. Dahlak Adası'na kolaylıkla ulaşabiliriz."</p>

      <p>&nbsp;Hal artık yola çıkmalarını geciktiremeyecekti. "Demir al, Bay Tyler. Bütün yelkenler fora. Bizi güneye, Filler Gölü'ne götür. Orada henüz tamamlanmamış bir işimiz var."</p>

      <p>&nbsp;Ned Tyler'la Koca Daniel güldüler. Oraya saklandığını bildikleri hazineden paylarını alacaklardı artık.</p>

      <p>&nbsp;Serenlerde yelkenler şişti. Altın Dal sarsılarak uyandı. Pruvası döndü. Gemi dengesini buldu. Şimdi burnu açık denize doğruydu.</p>

      <p>&nbsp;Hal ellerini arkasında kavuşturarak durmuş, ileriye doğru bakıyordu. Aboli kolunda bir pelerinle yaklaştı. Kaptan ona doğru döndüğü zaman pelerini silkeledi ve Hal'ın incelemesi için havaya kaldırdı. "Pençeli haç. Babanın her yolculuğun başında kullandığı pelerinin aynısı."</p>

      <p>&nbsp;"Onu nereden buldun, Aboli?"</p>

      <p>&nbsp;Sen yaralandıktan sonra yatarken ben onu Zulla'da senin için hazırlattım. Bu pelerini taşımayı hak ettin. Aboli pelerini Hal'ın omuzlarına koydu. Sonra sonucu anlamak için bir adım geriledi. "Tıpkı baban gibisin! Onu ilk gördüğüm günkü gibi." Bu sözler genç adamı o kadar sevindirdi ki, sıkıntısı biraz olsun dağıldı.</p>

      <p>&nbsp;Güverte! Direkteki gözcünün sesi aydınlanmaya başlayan gökyüzünde yankılandı.</p>

      <p>&nbsp;Direk! Hal başını arkaya atarak yukarı baktı.</p>

      <p>&nbsp;"Kıyıdan işaret veriliyor!"</p>

      <p>&nbsp;Kaptan çabucak dönerken pelerin etrafında dalgalandı. Zulla surlarının yukarısında şafağın aydınlatmaya başladığı gökyüzünde parlak üç ışık uçuşuyordu. Hal bakarken bunları zarifçe uçuşarak yere doğru indiler.</p>

      <p>&nbsp;Aboli, "Çin hava fişekleri bunlar," dedi. "Çağrı işareti."</p>

      <p>&nbsp;Hal, "Bay Tyler, lütfen gemiyi döndür," diye emretti. Altın Dal dönüş yaparken o da küpeşteye gitti.</p>

      <p>&nbsp;Aboli seslendi. "Limandan bir tekne çıkıyor!"</p>

      <p>&nbsp;Kaptan ileriye doğru baktı. Alacakaranlıkta küçük bir yelkenlinin onlara doğru geldiğini gördü. Tekne yaklaşır ve etraf da aydınlanırken kalbi hop etti ve soluğu kesildi.</p>

      <p>&nbsp;Burunda tanımadığı kılıkta bir kadın ayakta duruyordu. Arkasında mavi bir kaftan, başında da aynı renkte bir örtü vardı. Yelkenli gemiye yanaşırken, genç kadın başındaki örtüyü çıkardı. Hal o şahane siyah bukleleri gördü.</p>

      <p>&nbsp;Judith Nazet gemiye çıktığı sırada kaptan onu kaportada bekliyordu. Genç kadın güverteye ayak basınca onu beceriksizce selamladı. "Hayırlı sabahlar, General Nazet."</p>

      <p>&nbsp;"Ben artık general değilim. Ben sadece Judith adlı sıradan bir kızım."</p>

      <p>&nbsp;"Hoşgeldin, Judith."</p>

      <p>&nbsp;"Fırsat bulur bulmaz geldim." Genç kadının sesi boğuk ve biraz da kararsızdı. "Artık İyasu taç giydi ve Taşınabilir Tapınak da dağlardaki yerinde dinleniyor."</p>

      <p>&nbsp;"Gelmeyeceğini düşünerek çaresizlikle kıvrandım!"</p>

      <p>&nbsp;Judith, "Hayır, El Tazar," dedi. "Bunu asla yapmamalısın."</p>

      <p>&nbsp;Hal yelkenlinin dönerek kıyıya doğru gittiğini hayretle gördü. Altın Dal'a hiçbir yükü teslim etmemişti. Kaptan, "Yanında hiçbir şey getirmedin mi?" diye sordu.</p>

      <p>&nbsp;Judith yavaşça yanıt verdi. "Sadece kalbimi getirdim."</p>

      <p>&nbsp;Kaptan, "Ben güneye gidiyorum," diye açıkladı.</p>

      <p>&nbsp;"Sen nereye gidersen, ben de oraya gelirim, efendim."</p>

      <p>&nbsp;Hal, Ned Tyler'a döndü. "Gemiyi döndür. Diğer rotaya. Doğruca Dahlak Adası'na gidelim. Sonra güneye, Bab El Mandeb'e ineriz. Son sürat, Bay Tyler."</p>

      <p>&nbsp;"Son sürat, kaptan." Gülümsemesi yayılan Ned Tyler, Koca Daniel'e göz kırptı.</p>

      <p>&nbsp;Altın Dal şafakla karşılaşmaya koşarken, Hal geminin kıç güvertesinde dimdik durdu. Sol elini Neptün kılıcının safirli kabzasına dayamıştı. Diğer elini uzatarak Judith Nazet'i yakınına çekti. Genç kadın isteyerek ona sokuldu.</p>

      <p>SON</p>

      <p>&nbsp;</p>

      <p>&nbsp;</p>
    </div>
  </div>
</body>
</html>
