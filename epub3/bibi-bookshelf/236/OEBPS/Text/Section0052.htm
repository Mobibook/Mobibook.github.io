<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>&nbsp;Hal öndeki filikayla kum tepeciğini aştı ve deltanın Musela ağzından açık denize çıktı. Tayfalar vargüçleriyle kürek çekiyorlardı. Koca Daniel hemen kaptanın peşindeydi. Altın Dal ilerde, bıraktıkları on kulaç derinliğinde demir attıkları yerdeydi. Ned Tyler geminin kıç güvertesinde duruyordu. Onların yaklaştıklarını görünce topları yuvalarından uzattı. Tıklım tıklım dolu filikalar iyice suya batmış oldukları için uzaktan yerlilerin savaş kayıklarına benziyorlardı. Işıldayan mızraklar ve Amadoda'ların dalgalanan başlıkları da bu izlenimi güçlendiriyordu. Bu nedenle Ned teknelerin burunlarına doğru uyarı ateşi açılmasını emretti. Top patlar ve öndeki filikanın yarım halat ötesinden sular havaya fışkırırken Hal burunda ayağa kalktı. Elindeki pençeli haçı salladı.</p>

      <p>&nbsp;Ned, "Tanrım!" diye inledi. "Ateş ettiğimiz kaptanmış."</p>

      <p>&nbsp;Hal güverteye çıkarken ona sert bir tavırla, "Bu karşılamanı kolay kolay unutmayacağım, Bay Tyler," dedi. "Bir tek atış olur mu? Beni karşılamak için kırk pare top atmalıydın."</p>

      <p>&nbsp;"Tanrı seni korusun, kaptan! Durumdan haberim yoktu. Sizin bir grup dinsiz vahşi olduğunuzu sandım. Özür dilerim, efendim."</p>

      <p>&nbsp;"Biz gerçekten öyleyiz, Bay Tyler. Gerçekten öyleyiz. Gösterişli cengâverler Altın Dal'ın güvertesine tırmanırlarken Hal, Ned'in şaşkın haline bakarak güldü. "Onları birer denizciye döndürebilir misin, Bay Tyler?"</p>

      <p>&nbsp;Gemi karadan uzaklaşır uzaklaşmaz Hal, Altın Dal’ın burnunu tekrar kuzeye doğru çevirdi. Madagaskar'la kıta arasındaki boğazdan yukarı çıkmaya başladı. Bu kıyıdaki bütün ticaretin merkezi olan Zanzibar'a gidiyordu. Orada boynuzdaki kutsal savaş konusunda ek bilgi alabileceğini umuyordu. Şansı yardım ettiği takdirde Moray Martısı'nın nereye gittiğini de öğrenecekti.</p>

      <p>&nbsp;Altın Dal'daki her şey yerli cengâverler için yabancıydı, hiçbiri o zamana kadar denizi görmemişti. Filikaların insanların yapabildikleri teknelerin en büyüğü olduğunu sanmışlardı. Geminin büyüklüğü, direklerinin uzunluğu ve yelkenlerinin genişliği onlarda hayranlık ve korku uyandırmıştı.</p>

      <p>&nbsp;Çoğunu hemen deniz tuttu. Denize alışmaları için epey bir zaman geçmesi gerekti. Sürekli peksimet ve tuzlu et yendiği için bağırsakları bozuldu. Darı lapası dolu kâselerini, kanla süt karışımı konmuş sukabaklarının özlemini çekiyorlardı. O güne dek hiç böyle dar bir yere sıkışmamalardı. Geniş çayırlıklar burunlarında tütüyordu.</p>

      <p>&nbsp;Ayrıca üşüyorlardı da. Çünkü tropik denizlerde bile alize rüzgârları serindi. Sıcak Mozambik akıntısının derecesi de güneşin kavurduğu çayırlıkların ısısından iyice düşüktü. Hal geminin levazım görevlisi olan Althuda'ya yerlilere branda bezi verilmesini emretti. Aboli de onlara kendileri için etek ve muşamba ceketleri nasıl dikeceklerini öğretti.</p>

      <p>&nbsp;Aboli, Jiri, Matesi ve Kimatti'yle birlikte direklere tırmanarak yelkenlerin bir kat camadanını açmaları emredilince bütün bu dertleri unuttular. Güverteden ve hızla akıp giden denizden otuz metre kadar baş döndürücü bir yükseklikte, dev bir sarkaça benzeyen ana direkte sallanırken, her biri aslan öldürmüş olan bu savaşçılar yaşamlarında ilk kez dehşetle titrediler.</p>

      <p>&nbsp;Aboli onların çaresizce halatlara sarıldıkları yere çıkarak hepsiyle alay etti. "Şu güzel bakirelere bir bakın! Başlangıçta aralarında bir tek erkek olabileceğini sanıyordum. Ama yanılmışım." Sonra sallanan serenin üzerinde ayakta durarak yerlilere güldü. Serenin ucuna kadar koştu ve orada ayaklarını yere vurarak, sıçrayarak bir savaş dansı yaptı. Amadoda'lardan biri onun alaylarına daha fazla dayanamadı. Halata sıkıca sarılmayı bırakıp ayaklarını sürüye sürüye serenin üzerinde ilerledi. Ellerini beline dayamış duran Aboli'nin yanına gitti.</p>

      <p>&nbsp;Aboli, "İçlerinde bir erkek varmış!" diye gülerek yerliyi kucakladı. Ondan sonraki hafta üç Amadoda aynı şeyi yapmaya çalışırken aşağıya yuvarlandı. İçlerinden ikisi denize düştü. Hal daha gemiyi döndürüp onları kurtarmaya gidemeden köpekbalıkları cengâverleri yakaladı. Üçüncü yerli güverteye çarptı. Onun ölümü daha kolay oldu. Ondan sonra hiç kaza olmadı. Çocukluklarından beri bal ve kuş yumurtası bulmak için en yüksek ağaçlara tırmanmaya alışmış olan Amadoda'lar bu işi pek çabuk öğrenip ustalaştılar. Hal ambardan mızrakların çıkarılarak cengâverlere verilmesini emrettiği zaman yerliler sevinçle uluyup dans ettiler. Çünkü onlar doğuştan mızrakçıydılar. Öldürücü uçları demirden ağır saplı mızraklar çok hoşlarına gitti. Aboli, Afrikalıların taktiklerini ve savaş durumlarını Altın Dal’ın dar güvertesine uydurdu. Onlara klasik Roma Testudo'sunun nasıl uygulanacağını gösterdi. Bu yöntemde kalkanların kenarları üst üste biniyordu. Karıncayiyen armadilloların pulları gibi. Bu durumda bir düşman gemisinin güvertesini süpürebilirler ve onlara kimse karşı koyamazdı.</p>

      <p>&nbsp;Hal başkasaraya üstüpüden oluşturulmuş bir şilte konmasını istedi. Hedef olarak kullanılacaktı. Amadoda'lar büyük mızrakların ağırlıklarına ve dengelerine alıştıktan sonra onları geminin bir ucundan diğer tarafa atmayı ve demirleri diplerine kadar kaba lif dolu şilteye saplamayı başardılar. Bu çalışma o kadar hoşlarına gitti ki, o heyecan arasında içlerinden ikisi göğüslerine mızrak saplandığı için öldü. Aboli onlara bütün bunların bir deneme olduğunu, ölümüne savaşmamalarını zorlukla anlatabildi.</p>

      <p>&nbsp;Artık cengâverleri uzun İngiliz yayıyla tanıştırmanın zamanı gelmişti. Onların yayları buna kıyasla kısa ve hafifti. Amadoda'lar bir seksen boyundaki yaya yan yan baktılar. Kararsızca yayları germeye çalıştılar, sonra da olamaz der gibi başlarını salladılar. Hal birinin elinden aldığı yaya ok geçirdi. Başını kaldırarak ana direğin yukarısında uçan siyahlı beyazlı martıya baktı. Cengâverlere, "O kuşu vurursam, onu çiğ çiğ yer misiniz?" diye sordu. Zenciler bu şakaya gürültülü kahkahalar attılar.</p>

      <p>&nbsp;İngwe, yani Pars adlı iriyarı, küstah bir Amadoda bağırdı. "Tüylerini bile yerim!" Hal çevik bir hareketle yayı gererek oku attı. Ok rüzgâra karşı bir kavis çizip martının kar gibi beyaz göğsüne girdiği ve kuşun kanatlan kapandığı zaman yerliler hayretle bağırdılar. Kanatlarıyla yüzgeçli ayakları birbirine karışan kuş döne döne düştü güverteye ve Hal'ın ayaklarının dibine çarptı. Bir Amadoda martıyı kaptı. Okun saplandığı kuşu elden ele geçirerek hayretle aralarında konuştular.</p>

      <p>&nbsp;Kaptan, "Tüylerini karıştırmayın," diye onları uyardı. "İngwe'nin yemeğinin tadını kaçırmayın."</p>

      <p>&nbsp;O andan itibaren cengâverler uzun yaya adeta âşık oldular. Birkaç gün içersinde usta birer okçuya dönüştüler. Hal geminin arkasına bir fıçı bağlayarak onu bir halat boyu uzaklıktan denizde sürüklemeye başladı. Amadoda'lar önce teker teker fıçıya ok attılar. Sonra da İngiliz okçuları gibi hep birarada. Fıçı tekrar güverteye alındığı zaman bir kirpiye benziyordu. Atılan her on oktan yedisini geri aldılar.</p>

      <p>&nbsp;Amadoda'ların bir tek konuda hiç yetenekleri yoktu. Dev bronz topların kullanılmasında. Aboli'nin onları sık sık tehdit etmesinin, alayla gülmesinin bir yararı olmadı. Yerliler toplara her zaman batıl inançlara bağlı bir kuşkuyla yaklaşıyorlardı. Bordadan her ateş edilişinde cengâverler, "Büyü bu!" diye bağırıyorlardı. "Göklerin gürültüsü!"</p>

      <p>&nbsp;Hal yeni bir savaş programı yaptı. Mürettebatın çarpışacakları yerleri yeniden belirtti. Böylece beyaz gemiciler toplarla ilgileneceklerdi. Amadoda'larsa yelkenlere bakacak ve düşman gemisine çıkacak grupları oluşturacaklardı.</p>

      <p>&nbsp;Geminin burnundan yirmi fersah ötedeki yüksek bulut kümeleri Zanzibar Adası'nın yerini belirtiyor, körfezin beyaz kumlarını hindistancevizi ağaçları çevreliyordu. Kalenin kalın surları güneşte bir buzulun donmuş yamaçları gibi göz kamaştıracak kadar beyazdı. Kaleyi bir yüzyıl önce Portekizliler yapmışlar ve on yıl öncesine kadar Portekizlilerin Afrika kıtasının bütün doğu kıyılarının ticaret yollarını kontrol altında tutmalarını sağlamıştı.</p>

      <p>&nbsp;Daha sonra CengâverKral "Sol Elli" Ahmed El Grang'ın savaş tekneleri Portekizlilere saldırmış ve müthiş bir katliamdan sonra onları garnizondan atmışlardı. Bu olay Portekiz nüfusunun kıyıdaki gücünü kaybetmesinin başlangıcı olmuştu. Ummanlılar en güçlü tüccar millet olarak onların yerini almışlardı.</p>

      <p>&nbsp;Hal teleskopuyla kaleyi inceledi. Kulenin tepesinde İslam bayrağının uçuştuğunu gördü. Surların üzerine sırayla toplar dizilmişti. Bu silahlar körfeze girmeye çalışan herhangi bir düşman gemiye alev topları fırlatabilirdi.</p>

      <p>&nbsp;Hal, Prester'ın hizmetine girersem Ahmed El Grang'ın düşmanı sayılacağım, diye düşündü. Uğursuz bir şeyler olacağını sezerek irkildi, bel kemiğinin üzeri ürperdi. İlerde bir gün o dev toplar Altın Dal'a ateş edebilirlerdi. Ama şimdi tarafsız bir gemiyle Umman kampına girmek için eline geçen bu son şanstan yararlanmalı ve bulabildiği kadar da bilgi toplamalıydı.</p>

      <p>&nbsp;Limanda sürüyle küçük tekne vardı. Daha çok Hindistan, Arabistan ve Muskat'tan gelen Müslümanların küçük yelkenlileriydiler bunlar. Bu sürünün arasında sadece iki büyük gemi görülüyordu. Birinin direğinde İspanyol bayrağı dalgalanıyordu, diğerindeyse Fransız bayrağı. Ama Hal iki tekneyi de tanıyamadı.</p>

      <p>&nbsp;Bütün bu ticaret gemilerini Zanzibar'a Afrika'nın zenginlikleri, Sofala'nın altınları, Arap zamkı, fildişi ve köle pazarındaki o sonu gelmeyen insan seli çekiyordu. Her mevsim, alizeler gemilerin Ümit Burnu'ndan dönmelerini sağladığı zaman yedi bin erkek, kadın ve çocuk satışa çıkarılıyordu. Hint Okyanusu'ndaki o geniş havzanın her yerinden gelenler vardı.</p>

      <p>&nbsp;Hal kaleye saygı göstermek için sancağı yarı mayna ve hisa etti. Sona da gabya yelkenlerinin yardımıyla Altın Dal'ı demirleme yerine doğru götürdü. Verdiği emir üzerine demir şakırdayarak berrak suya daldı ve küçücük yelkenler Aboli'nin neşeli Amadoda'ları tarafından sarıldı. Hemen arkasından gemiyi küçük tekneler sardı. Bunlarda taze meyve ve sulan küçük kölelere kadar her şey satılıyordu.</p>

      <p>&nbsp;Hal, "Bay Tyler, bir tekne indir," diye emretti. "Karaya çıkacağım. Yanıma Althuda, Bay Daniel ve en iyi adamlarından onunu alacağım."</p>

      <p>&nbsp;Kürek çekerek kalenin aşağısındaki taş merdivene doğru gittiler. Koca Daniel mallarını satmak için suyun kenarına üşüşen tüccarların arasından yol açmak için kıyıya çıktı. Son gelişlerinde Sir Francis'e eşlik etmişti. Onun için önden gidiyordu. Denizcileri Hal'ın etrafında bir koruma grubu oluşturdular. Dar sokaklardan ilerlediler.</p>

      <p>&nbsp;Pazarlardan ve kalabalık sokaklardan geçtiler. Tüccarlar buralarda mallarını sergiliyorlardı. Limandaki diğer gemilerden tacirlerle denizciler fildişi ve gergedan boynuzu yığınlarını, kalıplanmış mis kokulu, altın gibi Arap zamklarını, devekuşu tüyü demetlerini karıştırıyorlardı. Muskat'tan gelmiş halılar, Sofora ve Afrika'nın içerlerindeki nehirlerin alüvyonlarından çıkarılan altın tanecikleriyle dolu küçük kaplar için pazarlık ediyorlardı. Köle tüccarları, müşterilerin dişlerini incelemelerini ve erkeklerin kaslarını yoklamaları için sıra sıra insanı teşhir ediyorlardı.</p>

      <p>&nbsp;Koca Daniel bu ticaret merkezinden grubu başka bir mahalleye götürdü. Dar yolların iki yanındaki binalar yukarıda neredeyse birbirlerine değecekti. Bunlar gündüz ışığının aşağıya süzülmesini engelliyordu. Gruptakiler limana akan açık kanalizasyon kanallarındaki insan pisliklerinin kokusu yüzünden neredeyse boğulacaklardı.</p>

      <p>&nbsp;Koca Daniel birdenbire kemerli maun bir kapının önünde durdu. Kapının üzerine karmaşık İslam motifleri oyulmuş, sivri uçlu demir çubuklar kakılmıştı. Porsun aşağıya sarkan çıngırağın ipini çekti. Birkaç dakika sonra içerde sürgülerin çekildiğini duydular. Büyük kapı gıcırdayarak açıldı. Beşle on yaş arasında, esmer tenli on iki kadar melez kız ve erkek çocuk onlara baktı.</p>

      <p>&nbsp;Garip bir aksanla İngilizce, "Hoş geldiniz, hoş geldiniz!" diye cıvıldadılar. "Herkesten merhametli olan Tanrı sizi kutsasın, İngiliz lordu. Bütün günleriniz yasemin kokulu ve altın gibi olsun."</p>

      <p>&nbsp;Küçük bir kız Hal'ı elinden tutarak iç avluya soktu. Avlunun ortasında bir fıskiye şırıldıyor, etraf alyasemin ve demirhindi çiçeği kokuyordu. Arkasında bol beyaz bir entari, kafasında da altın kordonlu Arap başlığı olan uzun boylu bir adam yatmış olduğu ipek yastıkların üzerinden kalktı.</p>

      <p>&nbsp;Gerçekten de... Ben de çocuklarımın sizi selamlarken söylediklerine bin tanesini daha katıyorum, sayın kaptan. Tanrı sizi kutsasın ve zenginliklere gark etsin. İnsanın içini rahatlatan o tanıdık Yorkshire aksanıyla konuşuyordu. "Güzel geminizin limana demir atmasını seyrettim. Çok geçmeden beni ziyarete geleceğinizi biliyordum." Ellerini çırptı. Evin arkasından sırayla köleler çıktı. Ellerindeki tepsilerde renkli bardaklara konmuş şerbetler, hindistancevizi sütü, küçük kaplarda kızartılmış fındık fıstık ve şekerlemeler vardı.</p>

      <p>&nbsp;Konsolos, Koca Daniel'le mürettebatı evin arkasındaki hizmetkârlar bölümüne yolladı. "Onlara yiyecek içecek ikram ederler," dedi.</p>

      <p>&nbsp;Hal, Koca Daniel'e anlamlı anlamlı baktı. Porsun bu bakışı doğru biçimde yorumladı. Bu Müslüman evinde içki yoktu. Ama kadınlar vardı ve gemicilerin dizginlenmesi gerekiyordu. Hal, Althuda'yı yanında tuttu. Belgeler hazırlaması ya da not tutması gerekebilirdi.</p>

      <p>&nbsp;Konsolos onları avlunun korunmalı bir köşesine götürdü. "Şimdi izin verin de kendimi tanıtayım. Ben William Grey'im. Majestenin Zanzibar sultanlığı konsolosu."</p>

      <p>&nbsp;"Henry Courteney hizmetinizde, efendim."</p>

      <p>&nbsp;"Sir Francis Courteney'i tanırdım. Onunla akraba mısınız?"</p>

      <p>&nbsp;"O babam, efendim."</p>

      <p>&nbsp;"Ah, çok şerefli bir insandır. Kendini gördüğünüz zaman lütfen ona saygılarımı iletin."</p>

      <p>&nbsp;"Ah, ne yazık ki, babam Hollanda savaşında öldü."</p>

      <p>&nbsp;"Size başsağlığı diliyorum, Sir Henry. Lütfen oturun." Hal için yakına, üzerinde güzel desenler olan bir yığın halı konmuştu. Konsolos genç adamın karşısına geçti. Rahatça yerleştikten Sonra bir köle Grey'e nargile getirdi. "Bir çubuk dolusu bhang bu ¡kilimlerin baş derdi olan malarya ve karaciğer rahatsızlıklarına birebir geliyor. Bana katılır mıydınız, efendim?"</p>

      <p>&nbsp;Hal bu teklifi reddetti. Haşhaşın kafaya oynadığı oyunları biliyordu. Bunu içenleri tuzağa düşüren o hayalleri ve vecd halini de.</p>

      <p>&nbsp;Grey nargilesini tüttürürken İngiliz kaptanı kurnazca sorguya çekti. Ona son zamanlarda yaptıklarını ve gelecekle ilgili planlarını sordu. Hal da nazik ama kaçamak yanıtlar verdi. İki düellocu gibi hamleler yaparak bir açık bulmaya çalıştılar. Nargilenin yüksek cam kâsesinde su fokurdarken etrafa kokulu bir duman yayıldı. Grey de o zaman daha nazik ve dostça bir tavır takındı.</p>

      <p>&nbsp;Kaptan biraz iltifat etmeyi denedi. "Siz büyük bir şeyh gibi yaşıyorsunuz." Grey bu sözleri memnunlukla karşıladı. "On beş yıl önce İngiliz Doğu Hindistan Şirketi'nde sadece önemsiz, küçük bir kâtip olduğuma acaba kolaylıkla inanabilecek misiniz? Gemim Sofola'nın mercan kayalarına çarparak parçalandığı zaman karaya bir kazazede olarak çıktım." Konsolos bir Doğuludan çok bir İngiliz'e yakışacak bir tavırla omzunu silkerken bir işaret yaptı." Dedikleri gibi Allah bana gülümsedi."</p>

      <p>&nbsp;Siz Müslüman mı oldunuz? Hal'ın yüzündeki ifadeden bu din değiştiren adama karşı duyduğu hoşnutsuzluk anlaşılmıyordu.</p>

      <p>&nbsp;Grey, "Ben tek Allah'a ve Peygamberi Muhammed'e inanıyorum," diyerek başını salladı. Hal düşündü. Din değiştirmeye karar vermesini, siyasi ve pratik nedenler ne dereceye kadar etkiledi acaba? Hıristiyan Grey'in Zanzibar'da Müslüman Grey kadar zengin olamayacağı belliydi.</p>

      <p>&nbsp;Grey konuşmasını sürdürdü. "Zanzibar'a uğrayan İngilizlerin çoğunun bir tek amacı var. Buraya ticaret için geliyorlar ve genellikle köle alıyorlar. Ama korkarım şimdi köleler bakımından en uygun mevsim değil. Alizeler Uzak Hindistan'dan ve daha ötesinden gemileri buralara kadar getirdi. Onlar en iyilerini aldılar bile. Şimdi geride, pazar yerinde işe yaramaz olanlar kaldı. Ama benim kendi depolarımda yüz kadar en iyi cins yaratık var. Bin millik bir yolculuk da yapsanız onlardan daha üstünlerini bulamazsınız."</p>

      <p>&nbsp;Hal teklifi reddetti. "Teşekkür ederim, efendim, ama köle ticareti beni ilgilendirmiyor."</p>

      <p>&nbsp;Korkarım bu yerinde bir karar değil. Emin olun, bu ticaret sayesinde hâlâ büyük bir servet yapılabilir. Brezilyalılar ve Karayipler'deki şekerkamışı üreticileri tarlalarında çalışacak köleler istiyorlar.</p>

      <p>&nbsp;Tekrar teşekkür ederim. Beni bu pazar ilgilendirmiyor. Hal artık Grey'in nasıl zengin olduğunu anlamıştı. Zanzibar'a uğrayan Avrupalı tüccarlar için temsilcilik ve komisyonculuk yapıyordu. Konsolosluk görevi onun için ikinci derecede bir uğraştı.</p>

      <p>&nbsp;"Şimdi... size yine yardım edebileceğim çok kazançlı bir başka alan var." Grey bir an incelikle durakladı. "Siz demir attığınız sırada geminizi damımdan inceledim. Tabii iyice silahlanmış olduğunu fark ettim. Teknenizin bir savaş gemisi olduğuna inananların herhalde kusuruna bakmazsınız." Kaptan ifadesiz bir yüzle başını salladı. Grey konuşmasını sürdürdü. "Belki haberiniz yok... ama Allah'ın sevgili kulu Umman Sultanı Ahmed El Grang, Etiyopya İmparatorluğumla savaş halinde."</p>

      <p>&nbsp;"Bunu duydum."</p>

      <p>&nbsp;"Hem karada, hem de denizde savaş oluyor. Sultan güçlerine katılmak isteyen gemilere izin belgesi veriyor. Genelde bu izinleri sadece Müslüman kaptanlar alabiliyordu. Ancak sultanın sarayında büyük nüfuzum var. Sizin için bir görev alabilirim. Tabii böyle bir lütuf ucuza gelmez. Sizin için bir Umman izin belgesi bana iki yüz sterline malolur."</p>

      <p>&nbsp;Hal, İsa ve onun izinde gidenlere karşı açılan savaşa katılmayı öfkeyle reddecekti. Ama sezgileri bu öneriyi hemen reddetmemesi için onu uyardı. Kaptan düşünceli bir tavırla, "O halde bu işten kazanç sağlanabilir, efendim. Öyle değil mi?" dedi.</p>

      <p>&nbsp;"Gerçekten de öyle. Kapılacak pek çok mal var. Servetler. Prester'ın imparatorluğu Hıristiyanlığın en eski kalelerinden biri. Manastırlarla kiliselerin hazineleri bin yıldan daha uzun bir süreden beri Hıristiyanların ve hacıların getirdikleri altınlarla, adaklarla dolu. Prester'ın kendisi herhangi bir Avrupalı hükümdar kadar zengin. Onun Aksum'daki hazinesinde yirmi tondan daha fazla altın olduğu söyleniyor." Grey gözlerinin önünde canlandırdığı hayal yüzünden açgözlülükle yalanıp duruyordu.</p>

      <p>&nbsp;Hal sahte bir hevesle öne doğru eğildi. "Bana sultandan izin alabilecek misiniz?"</p>

      <p>&nbsp;"Gerçekten alabilirim. Daha geçenlerde bir İskoçyalı için belge aldım. Bir ay bile olmadı. Grey'in aklına birdenbire bir fikir gelmiş gibi gözleri parladı. "Sizin için de aynı şeyi yaparım. Belki o zaman İskoçyalıya katılırsınız. Sizinkiler gibi iki savaş gemisi birarada müthiş bir şey olur. Prester'in deniz kuvvetlerinin size karşı yollayabilecek her şeyle başa çıkabilirsiniz."</p>

      <p>&nbsp;Hal adamı teşvik edercesine gülümsedi. Ama konuya fazla hevesliymiş gibi de gözükmemeye çalışıyordu. Sözü edilen İskoçyalının kim olduğunu tahmin etmişti. "Ama lütfen bana söyleyin, sözünü ettiğiniz İskoçyalı kim?</p>

      <p>&nbsp;Grey heyecanla, "Kibar bir centilmen ve harika bir denizci," diye yanıt verdi. "Kendisi hemen hemen beş hafta önce Zanzibar'dan hareket etti. Boynuza gidiyor."</p>

      <p>&nbsp;Hal yüksek sesle düşünüyormuş gibi mırıldandı. "Belki o zaman kendisine yetişir ve ona katılırım. Lütfen bana onun adını ve unvanını açıklayın."</p>

      <p>&nbsp;Grey bir komplocu edasıyla avluda etrafına bakındı. Sonra da sesini alçalttı. "Çok soylu biri. Kendisi Cumbrae Kontu." Arkasına yaslanarak açıklamasının önemini belirtmek için ellerini dizlerine vurdu. "İşte böyle, efendim! E, buna ne diyorsunuz?"</p>

      <p>&nbsp;"Çok şaşırdım!" Hal heyecanını gizlemedi."Ama benim için de izin alabileceğinize gerçekten inanıyor musunuz? Eğer böyleyse bu iş ne kadar zaman alır?"</p>

      <p>&nbsp;Arabistan'da hiçbir iş çabuk yapılmaz. Grey yine kaçamak yanıtlar vermeye başlamıştı. "Ama işler her zaman biraz bahşiş sayesinde hızlandırılabilir. İki yüz sterlin daha verilerek. Yani toplam dört yüz sterlin. O zaman izin kâğıdını yarın akşam size verebilirim. Tabii ödemeyi önceden yapmanız gerekiyor.</p>

      <p>&nbsp;"Çok para bu." Hal kaşlarını çattı. Artık Akbaba'nın nereye gittiğini biliyordu. Şimdi çabucak Altın Dal'a dönmek ve korsanın peşine takılmak istiyordu. Ama bu isteğini yendi. Grey'den mümkün olduğu kadar bilgi alması gerekiyordu.</p>

      <p>&nbsp;Grey, "Evet, öyle," diye kabul etti. "Ama buna karşılık elinize neler geçeceğini bir düşünün. Prester'ın hazinesine girecek kadar cüretli bir adamın ele geçireceği yirmi ton altın. Hepsi bu kadar değil. Bin yıldan daha uzun bir süreden beri imparatorluğa vergi olarak gönderilen mücevherleri ve diğer hazineleri hatırlayın. Koptik kiliselerinin hazinelerini. İsa'nın ve Meryem'in, havarilerin ve azizlerin eşyalarını." Konsolosun gözleri aç aç parlıyordu." Söylediklerine göre..." Durakladı ve yine sesini alçalttı. "Israrla söylediklerine göre Prester John, Kutsal Kupa'nın bekçiliğini yapıyormuş."</p>

      <p>&nbsp;Kutsal Kupa. Hal duyduğu heyecanla bembeyaz kesildi. Grey uyandırdığı tepkiyi fark ederek pek sevindi.</p>

      <p>&nbsp;"Evet! Evet! Kutsal Kupa! Hıristiyanların İsa'nın çarmıha gerildiği günden beri arayıp durdukları o değerli kap." Hal başını salladı ve konsolosa gerçek bir hayretle baktı. Garip bir déjà vu hissi yüzünden dili tutulmuştu sanki. Bir an babasıyla Sukeena'nın kehanetlerini hatırladı. İçin için bunun ona önceden açıkladıkları kaderinin bir bölümü olduğuna inandı.</p>

      <p>&nbsp;Grey genç kaptanın başını sallamasını ve sessizliğini kuşku olarak yorumladı. "Emin olun, efendim. Büyük Moğol ve Ahmed El Grang'ın Etiyopya İmparatorluğu'na saldırmalarının en önemli nedeni bu. Bunu bana sultan, kendisi söyledi. O da kutsal emanetin Prester'ın koruması altında olduğuna inanıyor. İslam alimlerinin en önemlilerinden biri böyle bir kehanette bulunmuş. Kupayı Prester'den aldığı takdirde hanedanının anlatılamayacak kadar güçlü olacağını söylemiş. Müslümanlığın dünyadaki bütün sahte dinleri yeneceğini de."</p>

      <p>&nbsp;Hal dehşet içinde konsolosa baktı. Aklı iyice karışmıştı. Artık kendinden hiç emin değildi. Hıristiyanlığın boyun eğdirilmesi gibi korkunç bir olasılığı bir yana itmek ve kafasını toplamak için müthiş bir çaba harcadı.</p>

      <p>&nbsp;Boğuk bir sesle, "Bu emanet nerde saklıymış?" diye sordu.</p>

      <p>&nbsp;Bunu kesin olarak Prester'la keşişlerinden başka hiç kimse bilmiyor. Bazıları kupanın Aksum ya da Gonder'de olduğunu söylüyor. Bazıları yüksek dağlardaki bir manastırda saklı olduğunu.</p>

      <p>&nbsp;"Belki de kupa, El Grang ya da Moğol'un eline geçti bile? Belki de savaş kazanıldı ya da kaybedildi?"</p>

      <p>&nbsp;"Hayır! Hayır!" Grey bu olasılığı şiddetle reddetti. "Daha bu sabah den Körfezi'nden bir yelkenli geldi. Getirdiği haber sekiz günlük bile değil. Anlaşıldığına göre zaferden zafere koşan Arap orduları Mitsiwa'da durdurulmuş. Hıristiyanların arasından büyük bir general çıkmış. Bu cengâveri 'Nazet' diye çağırıyorlarmış. Henüz pek gençmiş ama Tigre ve Galla'nın orduları onun sancağı altında toplanmışlar." Hal, Grey'in bu olaylardan adeta memnunlukla söz etmesinden konsolosun ikili oynadığını tahmin etti. "Nazet, El Grang ve Moğol'un ordularını geri sürmüş. Şimdi Mitsiwa'da karşı karşıya gelmişler. Son çarpışma için hazırlanıyorlarmış. Savaş henüz sona ermiş değil. Size içtenlikle söylüyorum, genç dostum. Sizin için alacağım izin mektubu elinize geçer geçmez hemen son sürat Mitsiwa'ya gidin. Böylece ganimetten payınızı alın."</p>

      <p>&nbsp;Söylediklerinizin hepsini de düşünmem gerekiyor. Hal halı yığının üzerinden kalktı. "Cömertçe yaptığınız tekliften yararlanmaya karar verirsem yarın sabah buraya döneceğim. Sultandan belgeyi almam için gerekli olan dört yüz sterlini de getireceğim."</p>

      <p>&nbsp;Grey kesin bir tavırla, "Kapım size her zaman açık," dedi. "Bundan emin olabilirsiniz."</p>

      <p>&nbsp;Oymalı yüksek kapı arkalarından kapanır kapanmaz Hal hemen Koca Daniel'e, "Beni olabildiğince çabuk gemiye götür," diye emretti. "Bu akşam deniz çekilirken yola çıkmayı istiyorum."</p>

      <p>&nbsp;Daha ilk pazar yerine gelmeden Althuda, Hal'ın kolunu yakaladı. "Geri dönmem gerekiyor. Günlük defterimi avluda unuttum."</p>

      <p>&nbsp;"Çok acelem var, Althuda. Akbaba daha şimdiden bizden bir ay ilerde. Ama artık en onu nerede aramam gerektiğini kesinlikle biliyorum."</p>

      <p>&nbsp;"Defteri almam şart. Siz gemiye gidin. Ben de biraz Sonra gelirim. Filikayı beni alması için geri gönder. Rıhtımdaki merdivenin önünde beni beklesin. Siz yelken açmadan orada olurum."</p>

      <p>&nbsp;"Beni düşkırıklığına uğratma, Althuda. Fazla bekleyemem."</p>

      <p>&nbsp;Hal istemeyi istemeye kayınbiraderinin gitmesine izin verdi. Sonra hızla Koca Daniel'in peşinden gitti. Altın Dal'a varır varmaz filikayı rıhtımda Althuda'yı beklemesi için geri gönderdi. Geminin sefere hazırlanması için gereken emirleri verdi. Sonra kamarasına indi ve Llewellyn'den ona kalan Aden Körfezi ve Kızıldeniz'le ilgili haritalarla seyir belgelerini kıç lombozlarının önündeki masaya yaydı.</p>

      <p>&nbsp;Altın Dal'a bindiğinden beri bu belgeleri hemen hemen her gün incelemişti. O yüzden Grey'in açıklamaları sırasında söylediği yerleri bulmakta zorluk çekmedi. Büyük Boynuz'un ucunu dolaşarak Aden Körfezi'ne gitmek ve o dapdar Bab El Mandeb'den geçerek Kızıldeniz'in güney bölümüne girmek için gerekli rotayı çizdi. Etiyopya kıyılarında yüzlerce küçücük ada vardı. Tam haydut ve korsanlara in olabilecek yerlerdi bunlar.</p>

      <p>&nbsp;Prester'ın Hıristiyan sarayına ulaşıncaya dek Moğol'un ve Umman'ın donanmalarından kaçması gerekiyordu. Elinde o izin belgesi olmadan onlara saldıramazdı. Yoksa babasının akıbetine uğramak tehlikesiyle karşılaşırdı. Onu da açık denizlerde korsanlık yapmakla suçlarlardı.</p>

      <p>&nbsp;Belki de Grey'in sözünü ettiği Hıristiyan ordularının komutanı General Nazet'e katılabilir ve Altın Dal'ı onun emrine verirdi. Ne olursa olsun karşı tarafın ordusu bu denizlere üşüşecekti. Cüretle kullanılan hızlı bir firkateyne kolaylıkla yem olabilirlerdi. Ama Grey bir bakımdan haklıydı. İlerdeki günlerde şan şeref ve servet kazanılabilirdi.</p>

      <p>&nbsp;Hal vardiyanın sonunda çanın çaldığını duyunca haritaları bırakıp güverteye çıktı. Geminin denizle ilgili durumundan suların çekilmeye başladığını daha ilk bakışta anladı.</p>

      <p>&nbsp;Sonra limana doğru baktı. Althuda'nın rıhtımdaki merdivenin yukarısında durduğunu fark etti. Kayınbiraderi onu almak için filikayla rıhtıma dönen Stan Sparrow'la konuşmaya dalmıştı.</p>

      <p>&nbsp;Kaptan, "Kahretsin," diye homurdandı. "Boş gevezeliklerle zaman kaybediyor." Sonra bütün dikkatini geminin işlerine verdi. Ana direk görevlisinin yelkenleri açmak için hızla, güvenle yukarı tırmanmasını izledi. Yemden kıyıya bakınca filikanın gemiye yanaştığını gördü.</p>

      <p>&nbsp;Althuda merdivenden yukarı çıktı. Kaptanın önünde durarak ciddi bir tavırla, "Zwaantie'yle oğlumu almaya geldim," diye açıkladı. "Ve seninle vedalaşmaya."</p>

      <p>&nbsp;Hal çok şaşırdı. "Anlayamadım..."</p>

      <p>&nbsp;Konsolos Grey beni yanına kâtip olarak aldı. Ailemle birlikte, burada, Zanzibar'da kalmak niyetindeyim.</p>

      <p>&nbsp;"Ama neden, Althuda? Neden?"</p>

      <p>&nbsp;Senin de çok iyi bildiğin gibi annem Sukeena'yla beni Allah'ın Peygamberi Muhammed'e bağlı birer Müslüman olarak yetiştirdi. Sen de Hıristiyanların Tanrısı adına Müslümanlarla savaşmak niyetindesin. Artık eşinden gelemem. Althuda dönüp başkasaraya gitti. Birkaç dakika sona yanında Zwaantie ve oğluyla döndü. Küçük Bobby'yi kucağına almıştı. Zwaantie sessizce ağlıyordu ama Hal'a bakmadı. Althuda merdivenin başında durup genç kaptana döndü. "Ayrıldığımız için üzgünüm. Ama kızardeşime duyduğun sevgi benim için her zaman çok değerli bir anı olarak kalacak. Tanrı'nın seni kutsamasını dilerim." Sonra Zwaantie'nin peşinden filikaya indi. Hal onların kürek çekerek kıyıya gitmelerini ve taş basamaklardan çıkmalarını seyretti. Althuda geriye hiç bakmadı. O ve küçük ailesi beyaz entarili tüccarlarla kölelerinin oluşturdukları kalabalıkta gözden kayboldu.</p>

      <p>&nbsp;Hal o kadar üzülmüştü ki, filikanın geri döndüğünü fark etmedi bile. Sonra birdenbire irkilerek küçük teknenin gemiye alınmış olduğunu gördü. Ned Tyler dümende onun emirlerini bekliyordu.</p>

      <p>&nbsp;"Bay Ned, lütfen demir alınsın! Gabya yelkenleri açılsın. Boğaza doğru gidelim."</p>

      <p>&nbsp;Genç adam son bir kez karaya baktı. Kendini kayba uğramış gibi hissediyordu. Çünkü Althuda, Sukeena'yla aralarındaki o son zayıf bağı da koparmıştı. Hal, "Sukeena gitti," diye fısıldadı. "Artık gerçekten gitti."</p>

      <p>&nbsp;Sırtını kararlılıkla beyaz başkente döndü ve ileriye baktı. Afrika kıtasının Usambaro Dağları ufukta alçak mavi bir çizgi gibiydi.</p>

      <p>&nbsp;"Gemiyi iskele tarafına doğru çevir, Bay Tyler. Bütün yelkenler fora. Rota kuzeydoğu. Pemba Adası. Bunu volta seyri tahtasına yaz."</p>

      <p>&nbsp;Rüzgâr uygundu. On iki gün sonra Altın Dal, Afrika'nın dev gergedan boynuzu Guardagui Burnu'nu dolaştı. Önlerinde Aden Körfezi belirdi. Hal rota değiştirilmesini emretti ve batıya doğru döndüler.</p>

      <p>&nbsp;Aden Körfezi'nin yalçın kırmızı kayalıkları ve tepeleri Afrika'nın dişleriydi. Altın Dal son alizelerle yelkenlerini şişirirken oraya girdi. Sıcak soluk kesecek gibiydi. Rüzgâr olmasaydı buna kimse dayanamazdı. Deniz acayip, parlak bir maviydi. Dümen suyunun üstünde uçuşan deniz kırlangıçlarının beyaz karınlarını yansıtıyordu.</p>

      <p>&nbsp;Kayalar ilerde daralarak Bab El Mandeb boğazını oluşturdu. Gemi günışığında etrafı kayalık boğazdan Kızıldeniz'in ağzına girdi. Hal yelkenleri kısalttırdı. Çünkü bunlar tehlikeli sulardı. Körfezde yüzlerce ada ve diş diş mercan kayaları vardı. Doğuda Arabistan'ın sıcak toprakları uzanıyordu. Batıda ise Etiyopya kıyıları ve Prester'ın imparatorluğu.</p>

      <p>&nbsp;Bu kayalıklarla dolu denizde başka gemilere rastlamaya başladılar. Gözcü her seferinde durumu kıç güvertesine haber veriyor, Hal da yukarı tırmanıyordu. Dörtköşe yelkenli bir geminin gabyalarının ufukta belirmesini çok istiyordu. Moray Martısı'nı biçiminden tanımayı. Ama her seferinde de düşkırıklığına uğruyordu. Rastladıklarının hepsi küçük yelkenlilerdi. Altın Dal’ın tekin olmayan, yüksek profilini görünce kaçışıyor, geminin onları izleyemeye cesaret edemeyeceği sığ sulara sığınıyorlardı.</p>

      <p>&nbsp;Hal çok geçmeden Llewellyn'in masasında bulduğu haritaların hiç de tam ve doğru olmadıklarını anladı. Yanlarından geçtikleri adalardan bazıları haritada yoktu. Bazılarıysa gerçek yerlerinden fersahlarca ötede gösterilmişti. Bildirilen derinliklerin kartografın hayal ürünü olduğu da anlaşılıyordu. Geceleri ay yoktu. Hal karanlıkta adaların ve mercan kayalarının arasından geçmeye cesaret edemiyordu. Karanlık basarken geceyi geçirmek için daha büyükçe adalardan birinin rüzgâr altına demirledi.</p>

      <p>&nbsp;Ned Tyler'ı, "Hiç ışık gösterilmeyecek," diye uyardı. "Mürettebatın sessiz olmalarını sağla."</p>

      <p>&nbsp;"Aboli'nin adamlarını susturmak mümkün değil, kaptan. Onlar tilkinin kaptığı kazlar gibi yaygara koparıyorlar."</p>

      <p>&nbsp;Hal güldü. "Aboli'yle konuşurum."</p>

      <p>&nbsp;Genç adam ilk öksüz vardiyası başlarken tekrar güverteye çıktı. Gemi sessiz ve karanlıktı. Güvertede dolaştı, vardiya kontrolörü olan Aboli'yle birkaç dakika konuştu. Sonra da yalnız başına küpeşteye giderek gökyüzüne baktı. Yıldızların görkemli âlemine dalıp gitti.</p>

      <p>&nbsp;Derken birdenbire yabancı bir ses duydu. Bir an bunun gemiden geldiğini sandı. Sonra duyduğunun bilmediği bir dilde konuşan insan sesleri olduğunu anladı. Çabucak kıça gitti. O zaman sesler daha yakınlaştı ve iyice duyulur oldu. Genç adam yelken gıcırtısını ve küreklerin şapırtısını duydu.</p>

      <p>&nbsp;Tekrar öne doğru koşarak Aboli'yi buldu. "Bordalama grubunu hazırla," diye fısıldadı. "On adam. Hiç gürültü etmesinler. Filikayı indir."</p>

      <p>&nbsp;Aboli bu emri sadece birkaç dakika içersinde yerine getirdi. Tekne suya değerken ekip içeri atladı ve Altın Dal'dan uzaklaştı. Hal dümendeydi. Karanlıklarda ilerliyor, adeta elyordamıyla adaya doğru gidiyordu.</p>

      <p>&nbsp;Kaptan birkaç dakika sonra, "Aganta!" dedi. "Kürekler dursun." Tayfalar küreklerine dayanarak beklediler. Dakikalar ağır ağır geçti. Sonra birdenbire yakınlarında bir yerde tahta güverteye düşen bir şeyin takırtısı geldi. Bunu can acısı ya da öfkenin neden olduğu hafif bir bağırma izledi. Hal gözlerini kısarak o tarafa baktı. Yıldızların ışığında küçük üç köşeli Latin yelkenlinin siluetini gördü.</p>

      <p>&nbsp;Kaptan, "Hep birlikte!" diye fısıldadı. "İleri!" Tekne hızla ilerledi. Aboli elinde ucu çengelli halatla bekliyordu. Küçük yelkenli birdenbire tam karşılarında karanlıkların arasından sıyrıldı. Küpeştesi, filikanınkinden daha yüksek değildi. Aboli teknenin yanından çengeli fırlattı. Vücudunu arkaya vererek halatı gerdi.</p>

      <p>&nbsp;Tamam, diye mırıldandı. "Haydi, bakalım, çocuklar."</p>

      <p>&nbsp;Mürettebat kürekleri bıraktı. Kanı donduran bağırışmalar arasında yabancı teknenin güvertesine çıktı. Onları dehşet ve üzüntü dolu sesler karşıladı. Hal dümeni bağladı. Hırsız fenerini kaparak adamlarının saldırganlığını engellemek için onların peşinden telaşla atıldı. Fenerin kapağını açıp ışığı etrafta dolaştırınca küçük yelkenlinin mürettebatının çoktan yakalanmış olduklarını gördü. Onları güverteye yatırarak kollarını ve bacaklarını açmışlardı. Teknede on iki kadar yarı çıplak, esmer tenli gemici vardı. Ama aralarındaki uzun entarili yaşlıca adam dikkati çekiyordu. Hal önce onun teknenin kaptanı olduğunu sandı.</p>

      <p>&nbsp;Onu buraya getirin, diye emretti. Tutsağı sürükleyerek önüne getirdiler. Adamın hemen hemen dizlerine kadar inen sakalı vardı. Sürüyle Koptik haç ve tespihler göğsüne sarkıyordu. Kafasındaki dörtköşe başlık sırma ve gümüş tellerle işlenmişti.</p>

      <p>&nbsp;Kaptan onu tutan tayfalarını uyardı. "Tamam, ona iyi davranın. Bu adam bir rahip." Gemiciler tutsağı hemen bıraktılar. Rahip cüppesini düzeltti, parmaklarının ucuyla sakalını taradı. Sonra sırtını dikleştirip buz gibi bir vakarla genç kaptana baktı.</p>

      <p>&nbsp;Hal, "İngilizce biliyor musunuz, peder?" diye sordu. Rahip ona dik dik baktı. Fenerin sönük ışığında bile soğuk bakışları sanki insanın bedenini delip geçiyordu. Kaptanın sözlerini anlamış gibi bir hali yoktu.</p>

      <p>&nbsp;Hal, Latince konuşmaya başladı. "Siz kimsiniz, peder?"</p>

      <p>&nbsp;Adam bilginlere yakışan akıcı bir Latinceyle, "Ben Aksum Piskoposu Fasilides'im," diye yanıt verdi. "Etiyopya İmparatoru Hıristiyan Majesteleri İyasu'nun günahını çıkartan bir din adamıyım."</p>

      <p>&nbsp;"Sizden alçakgönüllülükle özür diliyorum, aziz peder. Geminizin Müslüman korsanlarına ait olduğunu sandım. Beni kutsamanızı rica edeceğim." Hal tek dizinin üzerine çöktü. Belki fazla yağcılık yapıyorum, diye düşünüyordu. Ama piskopos ondan bunu bekliyormuş gibi davrandı. Hal'ın başının üzerinde haç çıkardı. Sonra iki parmağını genç adamın alnına dayadı.</p>

      <p>&nbsp;Tekdüze bir sesle, "In nomine patris, et filio et sprito sancto," dedi. Hal'ın yüzüğünü öpmesi için elini uzattı. Oldukça yumuşamış gibiydi. Kaptan bundan yararlandı.</p>

      <p>&nbsp;Bu karşılaşma Tanrı'nın bir lütfü, aziz peder. Hal tekrar ayağa kalktı. "Ben Aziz George ve Kutsal Kupa Tarikatı Tapınağı'nın bir şövalyesiyim. Gemimi ve mürettebatımı, Hıristiyanların Hıristiyanı Etiyopya İmparatoru Prester John'ın Müslümanlara karşı açtığı kutsal savaşta onun emrine vermek için yola çıktım. Majestelerinin günah çıkartıcısı olduğunuza göre belki beni onun sarayına götürebilirsiniz."</p>

      <p>&nbsp;Fasilides çok önemli bir adam tavrıyla, "Majestelerinin huzuruna çıkmanızı sağlayabilirim," dedi.</p>

      <p>&nbsp;Ancak şafağın ilk ışıkları Altın Dal'ın görkemi ve gücünü ortaya koyduğu zaman Fasilides'in o azametli tavırları değişti, daha nazikçe davranmaya başladı. Hal kendisini gemiye davet ederek onu istediği yere götürebileceklerini söylediğinde daha da uysallaştı.</p>

      <p>&nbsp;Genç kaptan Aksum piskoposunun gece yarısı küçük, pis kokulu bir balıkçı teknesiyle adanın etrafında neden gizlice dolaştığı konusunda tahminlerde bulunabilirdi. Adama bunu sorduğu zaman yine azametli bir tavır takındı. "Dünyevi ya da ruhani devlet işleri konusunda konuşmaya iznim yok."</p>

      <p>&nbsp;Fasilides, Altın Dal'a çıkarken iki uşağını birlikte getirdi. Hal'a rehberlik etmesi için küçük yelkenlideki gemicilerden birini de çağırdı. Piskopos gemiye çıkar çıkmaz, Hal'ın kamarasının yanındaki küçük kabine rahatça yerleşti. Artık Altın Dal'da yerel bir rehber olduğu için kaptan hızla Mitsiwa'ya doğru yola çıktı. Akşam güneş batarken yelkenleri küçültmek zahmetine de girmedi.</p>

      <p>&nbsp;Hal, Fasilides'i kendisiyle birlikte akşam yemeği yemesi için kamarasına davet etti. Mübarek piskopos, Llewellyn'in şarap ve konyağını pek beğendi. Hal kendi kadehini hep dolu tutmayı başardı. Bunun için biraz el çabukluğu gerekti. Piskoposun vakarı sürahideki konyağın düzeyiyle oranlı olarak azaldı. Kaptanın sorularına gitgide daha açık yanıtlar vermeye başladı. "İmparator, Mitsiwa'nin yukarısında tepelerdeki Aziz Luke Manastırı'nda," diye açıkladı. "General Nazet'le beraber. Ben de kendisiyle orada buluşacağım."</p>

      <p>&nbsp;Hal onu daha fazla konuşturmaya çalıştı. "Duyduğuma göre imparator Mitsiwa'da düşmana karşı büyük bir zafer kazanmış."</p>

      <p>&nbsp;Fasilides heyecanla, "Büyük ve şahane bir zafer!" dedi. "Düşman Paskalya mevsiminde kalabalık bir orduyla Bab El Mandeb Boğazı'nı aştı. Sonra kıyıda kuzeye doğru çıkarak bütün liman ve kaleleri ele geçirdi. İyasu'nun babası İmparator Caleb savaşta öldü. Ordumuz dağıldı ve askerlerimiz öldürüldü. El Grang'ın küçük savaş gemileri Aduliz Körfezi'nde filomuza saldırdı ve en güzel teknelerimizden yirmisini ele geçirdi ya da yaktı. Sonra Mitsiwa'nın önüne yüz bin adamını yığdı. Sanki Tanrı Etiyopya'yı terketmişti." Piskoposun gözleri dolmuştu. Kendini toplamak için iyi cins konyaktan bir kadeh yuvarladı. "Ama Tanrı kullarını unutmuyor. Bize parçalanan ordumuza komuta etmek için bir cengâver yolladı. Nazet dağlardan indi. Kıyımızda güçlerimize katılması için Amhara ordusunu da getirmişti. En önde Meryem Ana'mızın Taşınabilen Kutsal Tapınağı geliyordu. Bu tılsım Nazet'in elindeki bir yıldırım gibi. O ilerlerken düşman ne yapacağını bilemeden hızla geriledi."</p>

      <p>&nbsp;Hal, "Sözünü ettiğiniz bu tılsım nedir, sayın peder?" dedi. "Kutsal bir eşya mı?"</p>

      <p>&nbsp;Piskopos masadan uzanıp kaptanın elini tuttu ve onun gözlerinin içine baktı. Sesini alçaltarak, "Hazreti İsa'dan kalan bir şey," diye açıkladı. "Hıristiyan âleminin en güçlü mirası." Genç kaptanın gözlerinin içine öyle fanatik bir ateşle bakıyordu ki, Hal'ın tüyleri dini bir huşuyla diken diken oldu. "Meryem'in Taşınabilir Tapınağı'nda Hazreti İsa'nın son akşam yemeğinde kullandığı Kutsal Kupa var. O hayat kabı. Arimathea'lı Joseph'in kurtarıcımız çarmıhta asılıyken onun kanını topladığı kupa."</p>

      <p>&nbsp;"Taşınabilir Tapınak şimdi nerede?" Hal'ın sesi boğuklaşmıştı. Fasilides'in el sıkışına öyle bir güçle karşılık verdi ki, yaşlı adam yüzünü buruşturdu. "Onu gördünüz mü? Gerçekten var mı o?"</p>

      <p>&nbsp;"İçinde Kutsal Kupa'nın bulunduğu Taşınabilir Tapınak'ın üzerine doğru dua ettim. Ama kimse Kutsal Kupa'yı göremez, ona dokunamaz."</p>

      <p>&nbsp;"O kutsal emanet nerede?" Hal'ın sesi heyecanla tizleşti. "Bütün yaşamım boyunca ondan söz edildiğini duydum. Şövalyesi olduğum Tarikat'ın temeli de o Kutsal Kupa. Onu nerede bulur ve karşısında tapınabilirim?"</p>

      <p>&nbsp;Fasilides kaptanın heyecanı yüzünden ayılmış gibiydi. Gerileyerek elini Hal'ın avucundan çekti. "Açıklanamayacak bazı şeyler var..." Yine o soğuk ve azametli tavırlarını takınmıştı. Genç adam konuya daha fazla devam etmenin akılsızlık olacağını anladı. Piskoposun donmuş gibi gözüken yüz hatlarını yumuşatmak için başka bir konu bulmaya çalıştı.</p>

      <p>&nbsp;Bana Adulis Körfezi'ndeki deniz çarpışmasından söz edin, diye önerdi. "Bir gemici olduğum için beni en çok deniz ilgilendiriyor. Orada düşman filosuyla birlikte savaşan ve buna benzeyen yüksek, uzun direkli bir gemi var mıydı?"</p>

      <p>&nbsp;Fasilides biraz yumuşadı. "İki tarafta da pek çok gemi vardı! Fırtına gibi müthiş top ateşleri ve korkunç bir katliam."</p>

      <p>&nbsp;Hal, "Sözünü ettiğim dörtköşe yelkenli ve bayrağında kırmızı 'pençeli bir haç' bulunan bir gemi," diye ısrar etti. "Size öyle bir tekneden söz ettiler mi?" Ama piskoposun bir firkateyni beş direkli bir tekneden bile ayırt edemeyeceği belliydi.</p>

      <p>&nbsp;Fasilides omzunu silkti. "Belki Aziz Luke Manastırı'na vardığımız zaman amiral ve generaller bu sorunuzu yanıtlayabilirler."</p>

      <p>&nbsp;Ertesi sabah Adolis Körfezi'nin ağzının önünden geçtiler. Karaya doğru giderek körfezin yakınındaki Dahlak Adası'na ulaştılar. Fasilides'in söyledikleri bu bakımdan doğruydu. Her taraf gemi doluydu. Körfezi çevreleyen kasvetli kızıl kayaların önünde direk ve yelkenlerden oluşan bir orman vardı. Her direkte İslam sancakları, Umman ve Büyük Moğol'un bayrakları dalgalanıyordu.</p>

      <p>&nbsp;Hal, Altın Dal'ın faça edilip durdurulmasını emretti. Ana direğe tırmanarak orada bir saat kadar oturdu. Teleskopla etrafı tarıyordu. Körfeze demirlemiş olan gemileri saymak imkânsızdı. Su büyük bir ordunun v malzeme ve erzağını kıyıya taşıyan küçük teknelerle kaynıyordu. Hal bir tek şeyden emindi. Adulis Körfezi'nde dörtköşe yelkenli bir gemi yoktu. Güverteye inerek tekrar yelken açılmasını emretti.</p>

      <p>&nbsp;İmparator İyasu'nun mahvolan filosundan geride kalan tekneler Mitsiwa açıklarında yatıyordu. Hal o yanmış enkaz yığınlarından uzağa demir attı. Fasilides uşaklarından birini filikayla kıyıya yolladı. "Nazet'in karargâhı hâlâ manastırda mı, onu öğrenmeli. Oradaysa manastıra gidebilmemiz için at bulmamız gerekecek."</p>

      <p>&nbsp;Uşağın dönmesini beklerlerken Altın Dal'dan geçici olarak ayrılacağı için gerekli hazırlıkları yaptı. Yanına sadece Aboli'yi almaya karar vermişti. Geminin komutasını yine Ned Tyler'a bırakacaktı. İkinci kaptanı uyarmayı unutmadı. "Burada beklemeyin. Bu rüzgâr altı kıyısı. Akbaba sizi burada bulursa savunmasız durumda olursunuz. Kıyıdan iyice açıkta devriye gezin. Her yelkenliye düşman gözüyle bakın. Moray Martısı'yla karşılaşırsanız ne olursa olsun çarpışmaya girişmeyin. Ben mümkün olduğu kadar çabuk dönmeye çalışacağım. İşaret vermek için kırmızı bir Çin fişeği atacağım. Bunu görür görmez beni alması için kıyıya bir sandal yolla."</p>

      <p>&nbsp;Bütün o gün ve gece Hal'ın içi içine sığmadı. Ama gün ışırken direğin tepesindeki gözcü aşağıya seslendi. "Körfezden küçük bir yelkenli çıkıyor. Bu tarafa doğru geliyor."</p>

      <p>&nbsp;Kaptan bu sesi kamarasından duydu ve telaşla güverteye fırladı. Teleskop olmadan bile Fasilides'in uşağını tanıdı. Adam küçük teknenin açık güvertesinde duruyordu. Kaptan piskoposu çağırttı. Fasilides güverteye çıktığı zaman bir akşam önce içkiyi fazla kaçırdığı her halinden belli oluyordu. Uşakla Geez dilinde çabuk çabuk konuştular. Sonra piskopos kaptana döndü. "İmparatorla General Nazet hâlâ manastırdalarmış. Kıyıda atlar bizi bekliyor. Uşağım siz ve adamınız için giysiler getirdi. Böylece dikkati fazla çekmezsiniz."</p>

      <p>&nbsp;Hal kamarasında ince pamukludan etekler kadar bol kesilmiş bir şalvarı giydi. Çizmeleri yumuşak deriden yapılmıştı ve burunları yukarıya doğru kıvrıktı. Genç adam pamuklu bir gömlek ve üzerine de dizlerinin yukarısına kadar inen omuzları düşük işlemeli bir yelek geçirdi. Piskoposun uşağı ona uzun beyaz kumaşı başına sarık biçiminde nasıl saracağını gösterdi. Onun üzerine de çelikten yapılmış soğan biçimi bir miğfer giydirdi. Cilalı çeliğin tepesinde sivri bir uzantı vardı. Miğfere Koptik haçlar oyulmuş ve kakılmıştı.</p>

      <p>&nbsp;Hal'la Aboli güverteye çıktıkları zaman mürettebat onlara hayretle bakakaldı. Piskopos ise takdirle başını salladı. "Artık kimse sizin bir Frenk olduğunuzu anlayamaz."</p>

      <p>&nbsp;Filika onları kayaların dibindeki kıyıya bıraktı. Orada silahlı refakatçiler grubu bekliyordu. Binmeleri için Arap atları getirmişlerdi. Hayvanların uçuşan yeleleri ve kuyrukları upuzun, burun delikleri de iriydi. Bu atların hepsinde olduğu gibi gözleri çok güzeldi. Eyerler tek parça tahtadan oyulmuş, pirinç ve gümüşle süslenmişti. Eyer kumaşları ve dizginler madeni ipliklerle işlendiğinden kaskatıydılar.</p>

      <p>&nbsp;Fasilides, Hal'la Aboli'yi uyardı. "Manastır çok uzakta. Hiç zaman kaybetmemeliyiz."</p>

      <p>&nbsp;Kayaların arasındaki patikayı tırmandılar, böylece Mitsiwa'nın önündeki düzlüğe geldiler.</p>

      <p>&nbsp;Piskopos sevinçle, "Zafer kazandığımız alan bu!" diye bağırdı. Üzengilere basarak yükseldi ve bütün ovayı içine alan bir hareket yaptı. Çarpışma haftalar önce olmuştu ama leş yiyen kuşlar hâlâ alanın üzerinde kara bir bulut gibi dolaşıyorlardı. Çakallar ve leşle beslenen sokak köpekleri kemik yığınlarının başlarında dişlerini göstererek hırlıyorlar, onlara hâlâ yapışık olan güneşte kararmış etleri kerttiriyorlardı. Mavi sinekler oğul veren arılar gibi uçuşuyordu. Pek çok sinek Hal'ın yüzüne konup gözlerinin çevresinde dolaştılar, burnunu gıdıkladılar. Onların beyaz kıvıl kıvıl kurtçukları çürüyen cesetleri sarmışlardı. Kıvrılıp büküldükleri için sana ölüler hâlâ yaşıyor ve kımıldanıyorlarmış gibi geliyordu.</p>

      <p>&nbsp;Geniş ovada insan kılığındaki leş kargaları da işlerini görüyorlardı, uzun tozlu entarili, ağızlarını burunlarını pis kokuyu fazla duymamak için örtmüş kadınlarla çocukları alanda dolaşıyorlardı. Her birinde topladıkları düğme, bozuk para, mücevher, hançer ve ölülerin kemikleri kalmış ellerinden koparıp aldıkları yüzükleri içine attıkları bir sepet vardı.</p>

      <p>&nbsp;Fasilides zaferle, "On bin düşman öldü!" diye bağırarak onları savaş alanından etrafı sularla çevrili Mitsiwa'nın yanından dolaşan yola çıkardı. "Nazet ordumuzun bu surların arkasına sıkışıp kalmasına razı olmayacak kadar usta bir asker," dedi piskopos. "General yükseklerden düzlüğü kontrolü altına aldı." Yaylaların ilk habercisi olan etekleri ve tepeleri gösterdi.</p>

      <p>&nbsp;Kentin ötesinde, kasvetli tepelerin eteğindeki düzlüğe İmparator İlrasu'nun zafer kazanmış olan ordusu kamp kurmuştu. Burası deri çadırlar, taş ve sazdan acele yapılmış kulübeler ve helalardan oluşan bir köydü. Denizden tepelere beş fersah uzunluğundaydı. Kaba saba kulübelerin arasında sürüyle at, deve ve öküz vardı. Yakılan tezeklerden çıkan mavi dumanlar kobalt gökyüzünü örtüyordu. Hayvanların amonyak kokusu diğerlerine karışıyordu. Duman, güneşte çürüyen çöpler, gübre yığınları ve lağımlar, leşler ve yıkanmamış insanların kokuları. Çöl güneşinde bu koku savaş alanındakiyle yarışıyordu.</p>

      <p>&nbsp;Uzun yeleli, kuyruklarını gururla kaldırmış şahane atlarıyla süvari birliklerinin yanından geçtiler. Biniciler gökkuşağı renginde süslü elbiseler giymiş ve acayip zırhlara bürünmüşlerdi. Yayları, mızrakları ve kavisli kabzaları mücevherli, uzun namlulu silahları vardı.</p>

      <p>&nbsp;Yüzlerce top bir fersah genişliğinde kumluk ve kayalık bir alana yerleştirilmişti. Bazı dev kuşatma topları yunuslar ve ejderhalar biçimindeydi. Her birini yüz öküz koşulmuş arabalara yüklemişlerdi. Barut dolu fıçılar yüklenmiş arabalar büyük kareler oluşturulacak biçimde dizilmişti.</p>

      <p>&nbsp;Piyade alayları karşılıklı yürüyor, talim yapıyorlardı. Adamlar değişik, farklı üniformalarına savaş alanındaki yağmadan aldıkları şeyleri katmışlardı. Bu nedenle bir askerin kılığı diğerlerininkine hiç benzemiyordu. Kalkanları kare biçimi, yuvarlak ya da dikdörtgendi; pirinç, tahta ya da tabaklanmamış deriden yapılmıştı. Yüzleri şahin gibi esmerdi. Sakalları kıyıdaki kumlar gibi gümüşümsü ya da kampın üstünde uçuşan leş yiyici kargaların kanatları kadar siyahtı.</p>

      <p>&nbsp;Falisides, "Altmış bin kişi," dedi. "Başlarında Taşınabilir Tapmak ve Nazet olduğu sürece hiçbir düşman onlara karşı koyamaz."</p>

      <p>&nbsp;Savaş alanında ölüleri soymakla meşgul olmayan fahişeler ve ordunun peşinde dolaşan insanların sayısı hemen hemen savaşçılarınkine eşitti. Yemek yapmak için yaktıkları ateşlerin başına geçmişlerdi ya da yük arabalarının yetersiz gölgesinde tembelce yatıyorlardı. Somalili kadınlar uzun boyluydular ve peçeleriyle gizemli bir havaları vardı. Galalı kızların göğüsleri açık, bakışları da cüretliydi. Bazıları boylu boslu, geniş omuzlu Hal'ı görünce onu anlaşılmaz sözlerle çağırdılar. Sözlerinin anlamını açıklamak için müstehcen işaretler yaptılar.</p>

      <p>&nbsp;Aboli kaptanın kulağına, "Sakın ha, Gundwane," dedi. "Bunu düşünme bile. Çünkü Gallalılar kadınları sünnet ederler. Durumun hoşuna gideceğini sanmıyorum."</p>

      <p>&nbsp;Kampa doluşmuş olan kadın, erkek ve hayvanlar o kadar çoktu ki, atlarını ağır ağır yürütmek zorunda kaldılar. Dindarlar piskoposu tanıyınca etrafını sardılar, atının önünde diz çökerek kendilerini kutsaması için yalvardılar.</p>

      <p>&nbsp;Sonunda grup insanlardan oluşan bu bataklıktan kurtulmayı başardı. Atlarını mahmuzlayarak tepelere tırmanan dik yoldan çıktılar. Öne geçen Fasilides atını dörtnala koşturuyordu. Cüppesi zayıf vücudunun etrafında havalanıyor, sakalı omzundan geriye doğru uçuyordu. Dorukta atının dizginlerini çekerek güneyi işaret etti. "İşte!" diye bağırdı. "İşte şu Adulis Körfezi. Orada, Zulla Körfezi limanında düşman ordusu bekliyor." Hal parlayan çöl yüzünden eliyle gözlerini korumaya çalıştı. Boz duman bulutları ve tozların arasındaki ışıltıları fark etti. Başka bir büyük ordunun top arabaları ve silahlarından güneş ışıkları yansıyordu.</p>

      <p>&nbsp;"El Grang'ın komutasında kaç kişi var?"</p>

      <p>&nbsp;"Beni bulduğunuz sırada bu görevi yerine getirmeye çalışıyordum. Bana sorunun yanıtını casuslarımızdan öğrenme görevi verilmişti."</p>

      <p>&nbsp;Hal, "Evet, kaç kişiler?" diye ısrar etti. Fasilides güldü.</p>

      <p>&nbsp;"Bu sorunun yanıtını ancak General Nazet'e söyleyebilirim. Piskopos atını mahmuzladı. Bozuk yolda daha yukarılara tırmandılar. Sonra diğer sırta ulaştılar.</p>

      <p>&nbsp;İşte. Fasilides ileriyi işaret etti. "Aziz Luke Manastırı."</p>

      <p>&nbsp;Bina kayalık tepeye yapışmış gibiydi. Duvarlar yüksek ve dörtköşeydi, biçimsiz kenarlarını hiçbir süs yumuşatmıyordu, sütun ya da baştabanlar da. Piskoposun önden giden atlılarından biri koçboynuzundan yapılmış bir boruyu çaldı. Önlerindeki dev tahta kapılar açıldı. Dörtnala avluya girdiler ve kalenin önünde atlarından indiler. Seyisler hayvanları alıp götürmek için koşuştular.</p>

      <p>&nbsp;Fasilides, "Bu taraftan!" diyerek emrederek dar bir kapıdan koridorlar ve merdivenlerden oluşan bir labirente girdi. Çizmelerinin zemindeki şiarın üzerinde çıkardığı ses koridorlar ve dumanlı odalarda yankılandı.</p>

      <p>&nbsp;Birdenbire kendilerini mağara gibi karanlık bir şapelde buldular, kubbe biçimi çok yüksek tavan gölgelerin arasında kayboluyordu. Alevleri titreşen yüzlerce mum ve tavandan sarkan tütsülüklerin ateşi duvarlara asılı üzerlerinde azizlerin ve din şehitlerinin resimleri alan halıları, manastırın ait olduğu tarikatın yırtık sancaklarını ve boyalı, mücevherli ikonaları aydınlatıyordu.</p>

      <p>&nbsp;Fasilides mihrabın önünde diz çöktü. Mihrabın üzerinde bir seksen boyunda gümüş bir Koptik haç vardı. Hal da piskoposun yanına geçti. Ama Aboli onların arkasında durdu. Kollarını kavuşturmuştu.</p>

      <p>&nbsp;Fasilides, Hal'ın anlaması için Latince duaya başladı. "Babalarımızın Tanrısı, askerlerin efendisi. Bize düşmana karşı lütfettiğin zafer ve cömertliğin için şükrediyoruz. Hizmetkârın Henry Courteney'i senin himayene veriyoruz. Onun, gerçek tek Tanrı'nın hizmetinde başarılı olmasını ve silahlarının inanmayanları yenmesini diliyoruz."</p>

      <p>&nbsp;Hal daha, "Amin!" derken piskopos ayağa fırladı. Genç adamı kilisenin dar ve uzun kısmının ötesindeki daha küçük bir mihraba götürdü.</p>

      <p>&nbsp;Burada bekleyin! dedi. Doğruca daha küçük mihrabın gerisindeki parlak renkli yün duvar halısına gidip onu yana çekti. Arkada alçak ve dar bir kapı vardı. Fasilides eğilerek bu kapıdan geçti ve ortadan kayboldu.</p>

      <p>&nbsp;Hal küçük yerde etrafına baktı. Burası karanlık ve kasvetli şapelden daha zengin döşenmişti. Küçük mihrap sarı maden varakla kaplanmıştı. Pirinçten olabilirdi ama mumların ışığında saf altın gibi parıldıyordu. Haç iri renkli taşlarla bezenmişti. Belki sadece camdı bunlar. Ama kaptana bu taşlarda zümrüt, yakut ve pırlantalara özgü o ışıltı varmış gibi geldi. Kubbeye doğru yükselen raflara adaklar doldurulmuştu. Zengin ve soylu tövbekârlar ve ricacılar tarafından getirilmişti. Bunlardan bazılarına yüzyıllar boyunca hiç dokunulmamış olduğu anlaşılıyordu. Üzerlerinde kalın bir toz tabakası ve örümcek ağları vardı. Bu yüzden de ne oldukları anlaşılmıyordu. Kucağında siyah bir İsa olan zenci bir Meryem heykelinin önünde kirli ve yırtık giysili beş keşiş dua ediyordu. Diğerlerinin gelmelerine aldırmayarak başlarını kaldırmadılar.</p>

      <p>&nbsp;Kaptanla Aboli yan yana küçük şapelin gerisindeki taş bir sütuna yaslanmışlardı. Dakikalar uzadıkça uzadı. Hava bayat, tütsü de koktuğundan boğucuydu. Keşişlerin alçak seslerle şarkı söyler gibi ettikleri dualar insanı ipnotize ediyordu. Hal uykunun dalga dalga yaklaştığını hissetti. Gözlerinin kapanmaması için çaba gösterdi.</p>

      <p>&nbsp;Birdenbire duvar halısının arkasından koşan birinin ayak sesleri geldi. Küçük bir çocuk halının altından çıkarak neşeli bir fino yavrusu gibi küçük şapele daldı. Hal doğruldu. Çocuk yerdeki taşların üzerinde kayarak durdu. Dört beş yaşlarında kadardı. Arkasına pamuklu kumaştan sade bir gömlek giymişti. Ayakları çıplaktı. Şapelde heyecanla etrafına bakınırken parlak, sık siyah bukleleri havalandı. Kara gözleri arkasındaki taş duvara asılmış olan azizlerin stilize portrelerindekiler kadar iriydi.</p>

      <p>&nbsp;Hal'ı görünce ona doğru koştu ve önünde durdu. Kaptana öyle ciddi bir tavırla baktı ki, genç adam bu güzel küçük cin yüzünden adeta büyülendi. Birbirlerini aynı hizada inceleyebilmeleri için tek dizinin üzerine çöktü.</p>

      <p>&nbsp;Çocuk Hal'ın artık Geez lisanı olduğunu anladığı dilde bir şeyler söyledi. Bir istekte bulunduğu anlaşılıyordu. Ama kaptanın bunu anlaması imkânsızdı. "Sen de mi?" diyerek güldü. Ama çocuk kollarını açarak bir emir verdi. Bunun bir tek anlamı olabilirdi. Hal eğilip küçüğü kucağına aldı. Çocuk kaptanın gözlerinin içine bakarak yeniden bir şeyler söyledi. Hal'ın yüzünü öyle heyecanla işaret etti ki, az kalsın küçük parmağı gözüne batacaktı.</p>

      <p>&nbsp;Hal şefkatle, "Ne dediğini anlayamıyorum, küçüğüm," diye mırıldandı.</p>

      <p>&nbsp;Fasilides usulca arkalarından yaklaşmıştı. Ciddi ciddi, "Hıristiyanların Hıristiyan majesteleri, Galla ve Amhara'nın hükümdarı, çarmıha gerilen İsa'nın dininin savunucusu krallar kralı İyasu gözlerinizin şimdiye kadar hiç görmediği acayip bir yeşil olduğunu söylüyorlar," dedi.</p>

      <p>&nbsp;Hal kucağındaki cinin bir meleğininkini andıran yüzüne baktı. Hayretle, "O Prester John mı?" diye sordu.</p>

      <p>&nbsp;Piskopos yanıt verdi. "Evet, gerçekten de o. Ayrıca onu kendisine anlattığım yüksek geminizle gezmeye götüreceğinizi vaat ettiniz."</p>

      <p>&nbsp;"Lütfen imparatora şunu söyleyin: Onu Altın Dal'da konuk etmek benim için büyük bir şeref olur."</p>

      <p>&nbsp;İyasu birdenbire kıpırdanarak Hal'ın kucağından indi. Onu elinden tutup perdenin arkasındaki gizli kapıya götürdü. İçeri girerek duvarlarındaki demir halkalara takılı meşalelerin aydınlattığı bir koridorda ilerlediler. Koridorun dibinde silahlı iki muhafız bekliyordu. İmparator incecik sesiyle bir emir verdi. Askerler yana çekilip küçücük majesteye selam verdiler. İyasu, Hal'ı uzun bir odaya soktu.</p>

      <p>&nbsp;Duvarların yukarısında çok dar pencereler vardı. Parlak çöl güneşinin ışıkları bu yarıklardan som altından birer mızrak gibi uzanıyordu. Odaya boyuna uzun bir masa konmuştu, başında beş erkek vardı.</p>

      <p>&nbsp;Hepsi de birer cengâverdiler. Arkalarına zincirden örülmüş zırhlar giymişler, göğüs zırhı takmışlardı. Bazıları başlarına çelik miğferler geçirmişlerdi. Zırhlarının üzerine giydikleri gömlekler haçlar ve diğer armalarla süslenmişti.</p>

      <p>&nbsp;Masanın öbür ucunda biri ayakta duruyordu. Oradakilerin en genci ve en sade kılıklısıydı. Ama hepsinden etkileyici ve otoriterdi. Hal'ın bakışları hemen bu ince ve zarif gence kaydı.</p>

      <p>&nbsp;İyasu, Hal'ı sabırsızca o ince gence doğru götürdü. Geez dilinde gevezelik edip duruyordu. Cengâver ise onlara açıkça, dikkatle bakıyordu. Uzun boyluymuş gibi gözüküyordu ama aslında kaptandan bir baş kısaydı. Yukarıdaki dar pencerelerden birinden süzülen güneş ışığı onu arkasından aydınlatıyor, genç adamı altın bir ışıkla sarıyordu. Bu ışıkta toz zerrecikleri dans edip dönmekteydi.</p>

      <p>&nbsp;Hal, Latince, "Siz General Nazet misiniz?" diye sordu. General başını salladı. Kabarık, bukle bukle saçları tıpkı siyah bir taç ya da haleye benziyordu. Örme zincir zırhın üzerine beyaz bir gömlek giymişti. Ama bu kalın giysilere rağmen beli ince, sırtı da dimdik ve esnekti.</p>

      <p>&nbsp;"Evet, ben gerçekten General Nazet'im." Sesi alçak ve boğuktu. Ama yine de garip bir ahengi vardı. Hal onun ne kadar genç olduğunu fark ederek çok şaşırdı. Cildi kusursuzdu. Arap zamkının koyu, yarı şeffaf amberi gibiydi. Düzgün çene hattını ve gururla bükülen dolgun dudaklarını sakal ya da bıyık izleri bozmuyordu. Burnu dar ve düzgün, kanatları keskin hatlıydı.</p>

      <p>&nbsp;Genç adam, "Ben Henry Courteney'im," diye açıkladı. "Altın Dal'ın İngiliz kaptanı."</p>

      <p>&nbsp;General, "Piskopos Fasilides bana söyledi," dedi. "Belki kendi dilinizde konuşmayı tercih edersiniz." İngilizce ekledi. "Latincemin sizinki kadar iyi olmadığını itiraf etmeliyim, kaptan."</p>

      <p>&nbsp;Hal ona hayretle baktı. Nazet gülümsedi. "Babam Venedik Dükası'nın sarayında elçiydi. Çocukluğumun önemli bir bölümünü sizin kuzey ülkelerinizde geçirdim. Diplomatik dillerini de öğrendim. Fransızca, İtalyanca ve İngilizce."</p>

      <p>&nbsp;Kaptan, "Beni şaşırtıyorsunuz, general," diye itiraf etti. Kendini toplamaya çalışırken Nazet'in gözlerinin bal rengi olduğunu fark etti. Kirpikleri bir kızınki gibi sık, uzun ve kıvırcıktı.</p>

      <p>&nbsp;Lütfen oturun, kaptan. Nazet yanındaki tabureyi işaret etti. Kendisi de yerine geçti.</p>

      <p>&nbsp;İmparator hemen General Nazet'in kucağına çıkarak onun düzgün, altınımsı ciltli yanağını okşadı. O çocuksu tiz sesiyle bir şeyler söyledi. Nazet de usulca gülerek ona Geez dilinde yanıt verdi. Gözlerini Hal'ın yüzünden ayırmamıştı.</p>

      <p>&nbsp;"Fasilides bana Etiyopya'ya Hıristiyanların Hıristiyanı imparatorun gayelerine hizmet etmek için geldiğinizi söyledi."</p>

      <p>&nbsp;"Evet, öyle. Majesteden gemimle İsa'nın düşmanlarına karşı savaşmak için bana bir izin belgesi vermesini istemek için geldim."</p>

      <p>&nbsp;Nazet başını salladı. "Çok uygun bir zamanda geldiniz. Fasilides size deniz kuvvetlerimizin Adulis Körfezi'nde uğradığı yenildiğinden söz etti mi?"</p>

      <p>&nbsp;"Evet. Ama Mitsiwa'da kazandığınız büyük zaferden de söz etti."</p>

      <p>&nbsp;General bu iltifat karşısında gururlu tavırlar takınmadı. "Biri diğerini dengeliyor. El Grang denize hakim olduğu takdirde Arabistan'dan ve Moğol'un ülkelerinden, mahvolan ordusunu yenileyecek adamlar ve malzeme getirtebilir. Hem de sonsuza kadar. Daha şimdiden ona Mitsia'da verdiğim zararı telafi etti. Dağlardan yardımcı güçlerin gelmesini bekliyorum. Yani ona, Zulla'da sindiği yere saldırmaya henüz hazır değilim. O her gün denizden besleniyor ve giderek güçleniyor."</p>

      <p>&nbsp;Hal başını eğdi. "Durumunuzu anlıyorum." Generalin sesinde onu rahatsız eden bir şey vardı. Nazet'in ses tonu değişmişti.</p>

      <p>&nbsp;General konuşmasını sürdürdü. "Şimdi başımda yeni bir dert var. El Grang hizmetine yeni bir gemi aldı. Bu gemi üzerine göndereceğimiz her tekneden daha güçlü." Hal beklentiyle ensesindeki saçların ve kollarındaki tüylerin diken diken olduğunu hissetti.</p>

      <p>&nbsp;Usulca, "Ne tür bir gemi bu?" diye sordu.</p>

      <p>&nbsp;"Ben denizci değilim. Ama amirallerim bana onun dörtköşe yelkenli bir firkateyn olduğunu söylediler." Nazet dikkatle kaptana baktı. "Sizin geminize benzeyen bir tekne olmalı."</p>

      <p>&nbsp;Hal, "Kaptanının adını biliyor musunuz?" diye sordu. Ama Nazet, "Hayır," der gibi başını salladı.</p>

      <p>&nbsp;Ben sadece şunu biliyorum: O gemi kuzeyden malzeme getiren nakliye yelkenlilerimize korkunç zarar veriyor.</p>

      <p>&nbsp;Kaptan, "Bana geminin bayraklarını tarif edebilir misiniz?" diye ısrar etti.</p>

      <p>&nbsp;"Bu gemi Umman bayrağı taşıyor ama ayrıca beyaz zemin üzerinde acayip kırmızı bir haç olan bir bayrağı daha varmış."</p>

      <p>&nbsp;Hal sert bir sesle, "O haydudun kim olduğunu bildiğimi sanıyorum," dedi. "İlk fırsatta kendi gemimle onun karşısına çıkacağım. Tabii Hıristiyanların Hıristiyanı majeste deniz kuvvetlerinde hizmet etmeme izin verirse."</p>

      <p>&nbsp;"Fasilides'in ısrarı üzerine saray kâtiplerine sizin için bir belge hazırlamalarını emrettim. Şartlarda anlaşmamız yeterli olacak. Belgeyi ben imparator adına imzalayacağım." Nazet taburesinden ayağa kalktı. "Ama gelin... size kendi güçlerimizle El Grang'inkilerin yerini ayrıntılı olarak göstermek istiyorum." Hal'ı odanın dibine götürdü. Diğer yüksek rütbeli subaylar da ayağa kalkmışlardı. Hepsi yuvarlak bir masanın etrafına geçtiler. Genç kaptan masaya Kızıldeniz ve çevresindeki ülkelerin çamurla yapılmış bir modelinin yerleştirilmiş olduğunu gördü. Maket ayrıntılı olarak yapılmış ve doğaya uygun bir biçimde boyanmıştı. Her kent ve liman gösterilmişti. Tahtadan oyulmuş küçücük gemiler mavi denizde yüzüyordu. Süvari ve piyade alayları fîldişinden oyulmuş ve üzerlerine boyalarla güzel üniformalar yapılmış figürler temsil ediyordu.</p>

      <p>&nbsp;Hal maketi dikkatle incelerlerken imparator bir tabureyi çekerek ona tırmandı. Neşeyle bağırarak, atların kişnemesini ve topların patlamasını taklit ederek figürleri makette dolandırmaya başladı. Nazet onu durdurmak için elini uzattı. Hal generalin eline hayretle baktı. İnce, düzgün etli ve zarif elin parmakları uzun, tırnakları da sedef pembesiydi. Kaplan birdenbire gerçeği anladı ve kendini tutamayarak İngilizce, "Meryem adına!" diye bağırdı. "Siz bir kadınsınız!"</p>

      <p>&nbsp;Nazet ona baktı ve amber rengi yanakları öfkesinden kızardı. "Beni cinsiyetim yüzünden küçük görmemenizi öneririm, kaptan. İngilizsiniz ve onun için de Orleans'da bir kadının size verdiği askerlik dersini belki de hatırlıyorsunuz."</p>

      <p>&nbsp;Hal az kalsın, "Ama bu olay iki yüz yıldan daha süre önce oldu, bunun için onu yakarak cezalandırdık." diyecekti, fakat kendini tuttu ve sakin bir ses tonuyla,</p>

      <p>&nbsp;"Öyle demek istemedim General. Bu durum liderlik gücünüze duyduğum hayranlığı daha da artırıyor."</p>

      <p>&nbsp;Ama Nazet kolay kolay yumuşayacak değildi. Soğuk ve ciddi bir tavırla iki ordunun taktik ve stratejik bakımdan yerlerini açıkladı. Kaptana Altın Dal'ın en işe yarayabileceği yeri gösterdi. Artık genç adamın yüzüne akmıyordu. Yumuşak, dolgun dudakları gerilmiş, ağzının ifadesi sertleşişti. "Doğrudan doğruya benim emrimde olacaksınız. Onun için de Amiral Senec'le işaretleşme yöntemlerini kararlaştırdım. Gece fişek ve fenerlerle, gündüz de flamalar ve dumanla işaret verilecek. Böylece ben emirlerimi kıyıdan denize, size bildireceğim. Buna bir itirazınız var mı?" "Hayır, general, yok."</p>

      <p>&nbsp;"Ganimete gelince. Elde edilen her şeyin üçte ikisi imparatorluk haznesine gidecek. Geri kalanı ise size ve mürettebatınıza verilecek."</p>

      <p>&nbsp;Hal, "Geminin ganimetin yarısını alması âdettendir," diye karşı çıktı. Nazet soğuk bir tavırla, "Kaptan," dedi. "Bu denizlerde âdetleri Hırıstiyanların Hıristiyanı majeste belirler."</p>

      <p>&nbsp;"O halde benim de bunlara uymam gerekiyor." Hal alayla gülümsedi. Ama Nazet şakalarını sürdürmesi için ona cesaret vermedi.</p>

      <p>&nbsp;"Ele geçireceğiniz ve savaşta işe yarayacak levazım ve erzak hazine tarafından satın alınacak. Düşman gemileri ise deniz kuvvetleri tarafından.</p>

      <p>&nbsp;Bir kâtip içeri girerken Nazet başını çevirdi. Adam genç kadına kalın sarı parşömene yazılmış bir belgeyi uzatmadan önce eğilerek selam verdi. Nazet parşömeni çabucak okudu. Sonra kâtibin verdiği tüy kalemi alıp belgedeki boş yerleri doldurdu ve altına da, "Judith Nazet," diye imzasını attı, yanına da bir haç işareti çizdi.</p>

      <p>&nbsp;Islak mürekkebin üzerine rıh dökerken, "Bu, Geezce yazıldı," diye açıkladı. "Belgenin İngilizce çevirisini hazırlatacağım. Bir dahaki görüşmemizde onu size veririm. Ama o arada bu belgede demin konuştuğumuz şartların harfi harfine yazılı olduğuna sizi temin ederim." Belgeyi rulo haline getirerek üzerine bir kurdele bağladı ve Hal'a uzattı.</p>

      <p>&nbsp;"Güvenceniz benim için yeterli." Kaptan ruloyu gömleğinin kolunun içine soktu.</p>

      <p>&nbsp;Bir an önce geminize dönmek istediğinizden eminim, kaptan. Sizi daha fazla tutmayacağım. Hal'ı böylece başından savdıktan sonra sanki onun varlığını unuttu. Bütün dikkatini komutanlarıyla önündeki masadaki çamurla oluşturulmuş savaş sahnesine verdi.</p>

      <p>&nbsp;"İşaretlerden söz ettiniz, general." Hal kadının bütün uzlaşmaz tavırlarına rağmen nedense onun yanından ayrılmak istemiyordu. Nazet onu çekiyordu. Pusuladaki ibrenin kuzeyi araması gibi bir şeydi bu.</p>

      <p>&nbsp;General başını kaldırıp bir daha ona bakmadı. Sadece, "Amiral Senec siz yola çıkmadan önce geminize işaret defterini yollayacak," dedi. "Piskopos Fasilides sizi atlarınızın beklediği yere götürecek. Güle güle, kaptan."</p>

      <p>&nbsp;Genç kaptan piskoposun yanında uzun taş koridorda ilerlerken usulca, "Meryem'in Taşınabilir Tapınak'ı burada, bu manastırda," dedi. "Bu inanmakta haklı mıyım?"</p>

      <p>&nbsp;Fasilides birdenbire durup ona hayretle baktı. "Bunu nereden biliyorsunuz? Size kim söyledi?"</p>

      <p>&nbsp;Hal, "Beni dini bütün bir Hıristiyanım," dedi. "Öyle kutsal bir şeyi görmek isterim. Bu isteğimi yerine getirebilir misiniz?"</p>

      <p>&nbsp;Fasilides sinirli sinirli sakalını çekiştirdi. "Belki. Bakalım, göreceğiz. Benimle gelin." Genç adamı Aboli'nin hâlâ beklediği yere götürdü. İkisini yine merdivenler ve koridorlardan oluşan labirentten geçirdi. Sonra elbiseli, türbanlı dört kişinin nöbet bekledikleri bir kapının önünde durdu.</p>

      <p>&nbsp;Bu adamınız Hıristiyan mı? diye sordu. Aboli'yi kastediyordu. Hal, "Hayır," der gibi başını salladı. Piskopos ekledi. "O halde burada bekleyecek."</p>

      <p>&nbsp;Hal'ı kolundan tutarak kapıya yaklaştırdı. Rahiplerden birine Geez dilinde usulca bir şeyler söyledi. Yaşlı adam cüppesinin altından kocaman, kapkara bir anahtar çıkarıp kilidi açtı. Fasilides genç kaptanı kemerli bir odaya soktu.</p>

      <p>&nbsp;Taşınabilir Tapınak taş zeminin ortasında duruyordu. Etrafında çok kollu pirinç şamdanlarda yanan mumlardan oluşan bir orman vardı.</p>

      <p>&nbsp;Hal bunun yaşamının en önemli anlarından biri olduğunu seziyordu, belki de doğmasının ve varlığının nedeni buydu.</p>

      <p>&nbsp;Taşınabilir Tapınak aslanpençesi biçiminde oyulmuş dört ayağın zerinde duran bir sandıktı. Taşımak için dört kulpu vardı. Dörtköşe sanığın üzerine gümüş ve sırma işlemeli bir örtü serilmişti. Çok eski şeylere özgü bir havası vardı. Kapağın her köşesine altından küçük birer melek heykelciği takılmıştı. Melekler başlarını eğmiş, ellerini kavuşturmuş dua ediyorlardı. Çok güzel bir görünümdü.</p>

      <p>&nbsp;Hal altın melekler gibi diz çöktü. Yüksek sesle, "Askerlerin Tanrısı, Emrettiğin gibi buraya geldim," diye dua etmeye başladı. Uzun bir süre sonra haç çıkararak ayağa kalktı.</p>

      <p>&nbsp;Saygıyla, "Kupayı görebilir miyim?" diye sordu. Ama Fasilides hayır anlamında başını salladı.</p>

      <p>&nbsp;"Onu ben bile görmedim. Kupa ölümlülerin gözleri için çok kutsal. O seni kör edebilir."</p>

      <p>&nbsp;***</p>
    </div>
  </div>
</body>
</html>
