<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>Güneş ertesi gün berrak, bulutsuz bir gökyüzünde doğdu. Hava hâlâ soğuktu ama güneş ışıl ışıldı. Rüzgâr da kesilmişti. Hal iskeleden zindanın kapısına bakıyordu. Daniel de onun hemen yanındaydı. Hal'ın işini kendi geniş omuzlarına yükleniyor, delikanlıyı Barnard'ın kırbacından koruyordu.</p>

      <p>&nbsp;Yavaş Jan kapıdan girip avluda ağır ağır ilerledi. Bir cenazeevinin sahibi gibi yürüyordu. Silah deposuna giderken Hal ona dehşet dolu gözlerle baktı. Sonra cellât iskelenin altından geçerken, birdenbire ayağının dibinde, kalın tahtanın üstünde yatan ağır duvarcı çekicini kaptı. Onu ağıya fırlatarak celladın kafasını ezmek için havaya kaldırdı. Ama Daniel iri eliyle onun bileğini kavradı ve çekici delikanlının elinden aldı. Bir çocuktan oyuncağını alıyormuş gibi. Sonra çekici surun üzerine, Hal'ın erişemeyeceği bir yere koydu.</p>

      <p>&nbsp;Delikanlı, "Bunu neden yaptın?" diye yakındı. "O köpeği öldürebilirdim."</p>

      <p>&nbsp;Daniel, "Ama bu bir işe yaramazdı," dedi. "Bir emir kulunu öldürerek Sir Francis'i kurtaramazsın. Sadece kendi hayatını feda edersin ve eline de bir şey geçmez. Babana başka birini yollayıverirler."</p>

      <p>&nbsp;Manseer, Sir Francis'i zindandan yukarı çıkardı. Kaptan kemikleri kırılmış, sargılı ayaklarıyla yardım edilmeden yürüyemiyordu. Ama onu avluda sürüklerlerken başını dimdik tutuyordu.</p>

      <p>&nbsp;Hal ıstırapla, "Baba!" diye haykırdı. "Buna izin veremem!"</p>

      <p>&nbsp;Sir Francis başını kaldırarak oğluna baktı. Yüksek surların üzerinde duran Hal'a erişebilecek bir sesle, "Güçlü ol, oğlum," dedi. "Benim için güçlü ol." Manseer onu iterek silah deposunun altındaki merdivenden indirdi.</p>

      <p>&nbsp;O gün Hal'a pek uzun geldi, geçirdiği günlerin hepsinden çok daha uzun. Sonunda Yavaş Jan silah deposunun altındaki kapıdan çıktığı sırada avlunun kuzey tarafı koyu gölgeler içindeydi.</p>

      <p>&nbsp;Hal, "Bu kez zehirli yılanı öldüreceğim," diye homurdandı. Ama cellât iskelenin altından geçerken Daniel delikanlıyı karşı koyamayacağı bir güçle sıkıca tuttu. Yavaş Jan kale kapısından çıktı.</p>

      <p>&nbsp;Hop koşarak avluya çıktı. Yüzünde dehşet dolu bir ifade vardı yine. Şirketin cerrahını çağırdı. İki adam yine merdivenden inerek gözden kayboldular. Bu kez askerler Sir Francis'i sedyeyle dışarı çıkardılar.</p>

      <p>&nbsp;Hal aşağıya, ona, "Baba!" diye bağırdı ama kaptan yanıt vermedi, hafif bir hareket bile yapmadı.</p>

      <p>&nbsp;Hugo Bernard delikanlıya, "Seni sık sık uyardım!" diye böğürdü. Tahtaların üzerinde ilerleyerek Hal'ın sırtına on iki defa kırbaçla vurdu. Hal bu darbelerden kaçmak için hiçbir şey yapmadı. Barnard geriledi. Delikanlının canının yandığını belirtecek hiçbir hareket yapmaması onu şaşırtmıştı. Dönerken homurdandı. "Bir daha böyle budalaca gevezelik edip durursan köpeklerimi üzerine salarım!"</p>

      <p>&nbsp;O sırada avluda şirketin cerrahı, askerler baygın olan Sir Francis'i aşağıya, hücresine taşırlarken ciddi bir tavırla kaptana baktı. Sonra da yanında Hop'la valinin avlunun güney tarafındaki dairesine gitti.</p>

      <p>&nbsp;Van de Velde masasına yayılmış olan kâğıtlardan başını öfkeyle kaldırdı. "Evet? Ne var, Dr. Saar? İşim başımdan aşkın! Buraya zamanımı ziyan etmeye gelmediğinizi umarım."</p>

      <p>&nbsp; "Mahkûmdan söz edecektim, ekselans." Dr. Saar'ın hem şaşırmış, hem de özür diliyormuş gibi bir hali vardı. Van de Velde adamın sözlerini sürdürmesine izin vermeden öfkeyle Hop'a döndü. Kâtip endişeyle doktorun arkasında duruyor ve parmaklarının arasındaki şapkasını çevirip duruyordu.</p>

      <p>&nbsp;"E, Hop, şu korsan artık boyun eğdi mi? Öğrenmek istediğimiz şeyi size açıkladı mı?" Bağırmaya başlamıştı. Hop bir adım geriledi. "O çok inatçı. Böyle bir şeyin olacağına inanmazdım. Bir insanın..." Bu sözleri üzüntüyle, kekeleyerek söylemişti. Sonra birdenbire sustu. "Ben seni sorumlu tutuyorum, Hop!" Van de Velde tehdit dolu bir tavırla yazı masasının arkasından çıktı. Mutsuz, küçük kâtibe eziyet etme oyununa ısınmaya başlıyordu. Ama cerrah araya girdi.</p>

      <p>&nbsp; "Ekselans, mahkûmun hayatından endişe ediyorum. Bir gün daha sorguya çekildiği takdirde... bundan sağ çıkamayabilir."</p>

      <p>&nbsp;Van de Velde öfkeyle ona döndü. "Bütün bu işin candamarı da bu, doktor! Courteney ölüme mahkûm edilmiş olan bir adam. O ölecek. Bu bakımdan size ciddi bir söz veriyorum." Masasına giderek ağır ağır yumuşak koltuğuna oturdu. "Buraya gelip bana onun hemen öleceğinden söz etmeyin! Ben sizden sadece mahkûmun can acısını hissedecek durumda olup olmadığını öğrenmek istiyorum. Courteney konuşacak halde mi? Ya da hiç olmazsa soruyu anladığını belirten bir şey yapıyor mu? Evet, doktor?" Van de Velde hiddetle adama baktı.</p>

      <p>&nbsp;Cerrah yanıtını hazırlarken gözlüğünü çıkarıp camlarını sildi. Van de Velde'nin nasıl bir yanıt beklediğini biliyordu. Onun istediğini yapmamanın hiç de iyi bir şey olmayacağını bildiği gibi. "Mahkûm şu anda bilincine hakim değil."</p>

      <p>&nbsp;Van de Velde suratını asarak onun sözünü kesti. "Peki, ya celladın o pek övülen ustalığı? Onun hiçbir zaman bir mahkûmu kaybetmediğini duydum. Yani istemeyerek."</p>

      <p>&nbsp;“Ben resmi celladın ustalığını küçümsemiyorum, efendim. Mahkûmun yarın sabaha kadar bilincine kavuşacağından eminim.”</p>

      <p>&nbsp;“Yani Courteney yarın sabah sorgulamanın sürdürülmesi bakımından yeteri kadar sağlıklı olacak, öyle mi?”</p>

      <p>&nbsp;“Evet, ekselans. Ben böyle düşünüyorum.”</p>

      <p>&nbsp;“Pekâlâ, Mijnheer, bu sözünüzü unutmayacağım. Mahkûm mahkemenin kararına uygun bir biçimde resmen idam edilmezse, bunun hesabını bana siz verirsiniz. Halk adaletin yerine geldiğini görmeli. Bir adamın surların dibindeki kapalı bir odada rahatça can vermesi bir işe yaramaz Onu herkesin görmesi için talim yerine çıkarmamız gerekir. Onun herkese bir ders olmasını istiyorum. Anlıyor musunuz?”</p>

      <p>&nbsp;“Evet, ekselans. Doktor geri geri kapıya doğru gitti.”</p>

      <p>&nbsp;“Sen de, Hop! Ne dediğimi anlıyor musun, ahmak? Bu korsanın kalyondan aldığı yükü nereye sakladığını öğrenmek istiyorum. Ondan sonra da heyecan uyandıracak bir biçimde, güzelce idam edilmeli. Kendi iyiliğin için bu iki şeyi sağlamalısın.”</p>

      <p>&nbsp;“Peki, ekselans.”</p>

      <p>&nbsp;“Yavaş Jan'la konuşmak istiyorum. O yarın sabah çalışmaya başlamadan önce onu bana yollayın. Celladın sorumluluklarını iyice anlaması gerekiyor.”</p>

      <p>&nbsp;Hop, "Celladı ben kendim getireceğim," diye söz verdi, Hugo Barnard surlardaki çalışmaları sona erdirdiği sırada yine karanlık basmıştı. Adam bitkin mahkûmlara aşağıya, avluya inmelerini emretti. Hal merdivene doğru giderken babasının hücresinin önünden geçti ve çaresizce Sir Francis'e seslendi. "Baba, beni duyabiliyor</p>

      <p>&nbsp;Yanıt alamayınca kapıyı yumruklamaya başladı. "Baba, benimle konuş! Tanrı adına, konuş benimle!" Manseer bu kez olsun biraz anlayışla davrandı ve delikanlıyı merdivenden inmeye zorlamadı. Hal tekrar yalvardı. "Baba, lütfen! Benim ben, oğlun Hal. Beni tanımıyor musun?"</p>

      <p>&nbsp;Delikanlının tanıyamadığı boğuk, hırıltılı bir ses, "Hal," dedi. "Sen misin, oğlum?"</p>

      <p>&nbsp;Ah, Tanrım! Hal yere dizlerinin üzerine çökerek alnını kapıya dayadı. "Evet, baba. Benim."</p>

      <p>&nbsp;“Güçlü ol, oğlum. Bu daha fazla sürmeyecek. Ama sana emrediyorum. Beni seviyorsan yeminine sadık kalırsın.”</p>

      <p>&nbsp;“Istırap çekmene izin veremem. Bunun sürmesine razı olamam.</p>

      <p>&nbsp;"Hal!" Sir Francis'in sesi birdenbire güçlenmişti. "Artık canım yanmıyor. Ben bu noktayı geçtim. Artık bana zarar veremezler. Ama senden yararlanmaya kalkışırlarsa o başka."</p>

      <p>&nbsp;"Seni rahatlatmak için ne yapabilirim?" Hal yalvarıyordu. "Bana ne yapabileceğimi söyle!"</p>

      <p>&nbsp;"Artık yapabileceğin bir tek şey var. Senin güç ve azminin yerinde olduğunu bilerek ölmeme izin. vermen. Beni şimdi düşkırıklığına uğratırsan, boşuna çabalamış oluruz."</p>

      <p>&nbsp;Hal yumruğunu ağzına götürerek dişlerini eklemlerinin üzerine geçirdi. Hıçkırıklarını boş yere boğmaya çalışırken parmaklarını kanattı. Sonra tekrar Sir Francis'in sesi duyuldu. "Daniel, orada mısın?"</p>

      <p>&nbsp;“Evet, kaptan.”</p>

      <p>&nbsp;“Ona yardım et. Oğlumun olgun bir erkek olmasına yardım etmelisin.”</p>

      <p>&nbsp;"Sana söz veriyorum, kaptan."</p>

      <p>&nbsp;Hal başını kaldırdı. "Kimsenin yardımına ihtiyacım yok." Sesi şimdi daha güçlüydü. "Sana verdiğim sözde duracağım, baba. Bana karşı olan güvenine ihanet etmeyeceğim."</p>

      <p>&nbsp;Elveda, Hal. Sir Francis'in sesi hafiflemeye başlıyordu. Sanki adam dipsiz bir kuyuya yuvarlanıyordu. "Sen benim kanımsın. Sonsuz yaşamla ilgili vaadimsin. Elveda, hayatım."</p>

      <p>&nbsp;Sir Francis'i ertesi sabah zindandan çıkardıkları zaman, Hop'la Dr. Saar sedyenin iki yanına geçtiler. İkisi de çok endişeliydi. Çünkü aralarında yatan kemikleri kırılmış mahkûmda bir hayat belirtisi görülmüyordu. Hal, Barnard'ın kırbacına meydan okuyarak surlardan aşağıya haykırdığı zaman da Sir Francis başını kaldırmadı. Kaptanı merdivenden aşağıya indirdiler. Yavaş Jan çoktan gelmiş, mahkûmu bekliyordu. Ama birkaç dakika sonra üçü yeniden güneşe çıktılar: Saar, Hop ve Yavaş Jan. Orada durup bir süre alçak seslerle konuştular. Sonra valinin dairesine doğru giderek merdivenden çıktılar.</p>

      <p>&nbsp;Van de Velde vitray geçirilmiş pencerenin önünde durmuş, kıyıdan biraz uzakta demirlemiş olan gemiye bakıyordu. Bir akşam önce geç saatte şirketin bir kalyonu daha Masa Körfezi'ne girmişti. Vali geminin kaptanının gelip ona saygılarını sunmasını, erzak ve kumanyayla ilgili emrini almasını bekliyordu. Üç adam teker teker salona girdiklerinde vali pencereden sabırsızca onlara doğru döndü.</p>

      <p>&nbsp;“Ja, Hop?” Vali en hoşlandığı kurbanına baktı. "Bir kere olsun emirlerimi hatırladın, öyle mi? Resmi celladı onunla konuşmam için getirdin!" Yavaş Jan'a döndü. "Şimdi... korsan sana hazineyi nereye sakladığını söyledi mi? Haydi, konuş, be adam!"</p>

      <p>&nbsp;Yavaş Jan usulca, "Mahkûmun üzerinde dikkatle çalıştım," derken yüzünün ifadesi hiç değişmedi. "Ona işe yaramasını engelleyecek kadar zarar vermekten kaçındım. Ama işin sonuna geliyorum. Mahkûm yakında sesimi duyamayacak. Onu ikna etmem de mümkün olmayacak."</p>

      <p>&nbsp;“Yani başarısız mı oldun?” Van de Velde'nin sesi öfkesinden titriyordu.</p>

      <p>&nbsp;Yavaş Jan, "Hayır, henüz değil," diye yanıt verdi. "O çok güçlü. Onun bu kadar kuvvetli olduğunu söyleselerdi, buna inanamazdım. Ama daha sırada germe aleti var. Hiç kimse germe aletine dayanamaz."</p>

      <p>&nbsp;Van de Velde, "Onu hâlâ kullanmadın mı?" diye sordu. "Ya yine karşı koyarsa?"</p>

      <p>&nbsp;Yavaş Jan, "O zaman sadece darağacını boylar," dedi.</p>

      <p>&nbsp;Vali ağır ağır Dr. Saar'a döndü. "Siz ne düşünüyorsunuz, doktor?"</p>

      <p>&nbsp;Ekselans, mahkûmun idam edilmesini istiyorsanız, bunu onun vücudunun gerilmesinden hemen sonra yapmalısınız.</p>

      <p>&nbsp;Van de Velde öğrenmek istedi. "Ne kadar zaman sonra?"</p>

      <p>&nbsp;“Bugün. Karanlık basmadan önce. Adam germe makinesine yatırıldıktan sonra geceyi çıkaramaz.”</p>

      <p>&nbsp;Vali tekrar Yavaş Jan'a baktı. "Beni düşkırıklığına uğrattın." Cellât bu azarın farkında değilmiş gibiydi. Van de Velde'ye bakarken gözlerini hiç kırpmıyordu. "Ama bu kötü durumdan mümkün olduğu kadar yararlanmalıyız. Mahkûmun öğleden sonra saat üçte idam edilmesini istiyorum. O arada geri dön ve Courteney'i germe aletine yatır."</p>

      <p>&nbsp;Yavaş Jan, "Anlıyorum, ekselans," dedi.</p>

      <p>&nbsp;“Bu kez beni düşkırıklığına uğrattın. Bunu bir daha yapma. Korsan darağacına gönderilirken sağ olmalı.” Van de Velde kâtibe döndü. "Haberciler bütün kentte dolaşsınlar, Hop. Bugünün geri kalan bölümü resmi bir tatil sayılacak. Ama tabii surlardaki çalışmalar devam edecek. Francis Courteney bugün öğleden sonra saat üçte idam edilecek. Bu kolonideki her özgür insan idamda bulunmalı. Herkesin korsanlarla nasıl başa çıktığımızı görmesini istiyorum. Ah, evet, aklıma gelmişken. Bu haberi Mevrouw van de Velde'ye ulaştırmayı unutma. Bu oyunu kaçırırsa çok öfkelenir."</p>

      <p>&nbsp;Saat ikide Sir Francis Courteney'i sedyeyle silah deposunun altındaki hücreden çıkardılar. Kaptanın çıplak vücudunu örtmek zahmetine girmemişlerdi. Kalenin güney surlarında iyice yukarıda olan Hal gözyaşları yüzünden etrafı bulanık görmesine rağmen yine de babasının vücudunun germe aleti yüzünden garip bir biçimde çarpılıp sakatlanmış olduğunu fark etti. Bacakları, omuzları ve kalçasındaki eklemler yerlerinden çıkmış ve şişmişti. Üzerlerinde morumsu siyah çürükler vardı.</p>

      <p>&nbsp;Yeşil ceketlilerden oluşan bir idam mangası avluda bekliyordu. Kılıcını çekmiş olan bir subayın komutasında sedyenin etrafını sardılar. Yirmi asker önden ilerledi, yirmisi de geriden. Tüfeklerini eğmişlerdi. Ölüm davulunun güm... güm... gümüne uyarak adım atıyorlardı. Kortej kalenin kapılarından talim yerine çıktı.</p>

      <p>&nbsp;Hal'ın yüzü bembeyazdı. Buz gibi rüzgârda titriyordu. Daniel kolunu delikanlının omzuna attı. Hal ondan uzaklaşmak için bir şey yapmadı. Başlarına örtecek bezleri olan gemiciler o pis paçavraları çözdüler. Ölüm sedyesi aşağılarından geçerken haşin ifadelerle sessizce durdular.</p>

      <p>&nbsp;Ned Tyler, "Tanrı sizi kutsasın, kaptan!" diye seslendi. "Yelken açan insanların en iyisiydiniz." Diğerleri de boğuk seslerle, düzensizce bağırdılar. Hugo Barnard'ın kapkara dev köpeklerinden biri acı acı uludu. Sesi garip bir biçimde insanın sinirine dokunuyordu.</p>

      <p>&nbsp;Talim yerinde kalabalık darağacının etrafını sarmıştı. İnsanlar beklenti ve heyecan dolu bir sessizlik içindeydiler. Kolonideki herkes valinin çağrısına karşılık vermiş gibiydi. Yavaş Jan yüksek platformda bekliyordu. Yine deri önlüğünü takmış, kafasına mesleği icabı maskeli başlığı geçirmişti. Ölüm maskesini. Siyah kumaştaki yarıklardan sadece gözleri ve ağzı gözüküyordu.</p>

      <p>&nbsp;Başında davulcunun bulunduğu kortej düzenli bir biçimde ağır ağır cellada doğru giderken o kollarını kavuşturarak bekledi. Ama valinin arabası bahçelerin arasındaki caddeden inerken Yavaş Jan bile dönüp baktı. Araba talim yerine girdi. Aboli altı kır atı darağacına doğru sürerek arabayı platformun hemen altında durdurdu. Yavaş Jan eğilerek valiyle karısını selamladı.</p>

      <p>&nbsp;Kara maskesindeki yarıkların arasından parlayan sarı gözleri Katinka'nınkileri bulunca yeniden selam verdi. Bu kez doğrudan doğruya kadına. Katinka hiçbir şey söylenmemiş olmasına rağmen celladın bu kurbanı ona, Tanrıçası Kali'ye adadığını anladı.</p>

      <p>&nbsp;Van de Velde söylendi. "Böyle azametli davranması için hiçbir neden yok. Bu ahmak herif işi berbat etti. Adamdan bir kelime bile öğrenemeden onu öldürdü. Baban ve Onyediler'in diğer üyeleri yükün bulunamadığını öğrendikleri zaman ne diyecekler bilmem. Tabii beni suçlayacaklar. Her zaman öyle yaparlar."</p>

      <p>&nbsp;Katinka, "Her zaman olduğu gibi seni korumamı isteyeceksin, sevgili kocacığım," diyerek her şeyi daha iyi görebilmek için arabada ayağa kalktı. Manga platformun aşağısında durdu. Sir Francis'in üzerinde cansız yattığı sedye havaya kaldırılarak Yavaş Jan'ın ayaklarının dibine bırakıldı. Cellât iğrenç işine başlamak için sedyenin yanında diz çöktüğünde seyirciler alçak seslerle homurdandılar.</p>

      <p>&nbsp;Biraz sonra kalabalık kükrer gibi bir ses çıkardı. Heyecan, dehşet ve müstehcen bir neşe karışımı bir sesti. Kır atlar bu ses ve taze kan kokusu yüzünden ürktüler, koşum takımlarını titreterek sinirli sinirli kımıldandılar. Aboli ifadesiz bir suratla ama şefkatle dizginleri çekerek hayvanları tekrar kontrol altına aldı. Zenci gözlerinin önündeki korkunç sahneden başını ağır ağır çevirerek kalenin tamamlanmamış surlarına doğru baktı.</p>

      <p>&nbsp;Mahkûmların arasında duran Hal'ı hemen seçti. Delikanlının boyu hemen hemen Daniel'inki kadardı. Duruşu ve tavırları olgun bir erkeğinki gibiydi. Aboli, ama kalbi hâlâ bir çocuğunki gibi, diye düşündü. Hiçbir erkek ya da çocuk babasının ölümünü seyretmemeli. Zencinin iri kalbi neredeyse fıçı gibi göğsünü yarıp dışarı fırlayacaktı. Ama dövmelerin altında suratı hâlâ ifadesizdi. Sir Francis Courteney ağır ağır havaya kalkarken tekrar darağacına döndü. Kalabalık yine böğürdü. Yavaş Jan, Sir Francis'in boynundaki ipi çekerek onu kaldırıyordu. İpi usulca ama güvenle tutuyordu. Belkemiğinin kırılmaması ve idamın çok çabuk sona erimesi için dikkatli davranılması gerekiyordu. Son yaşam kıvılcımı bacaklar deşilmeden önce o kemikleri kırılmış vücudun içinde sönüp gitmemeliydi. Bu, cellât için bir gurur meselesiydi.</p>

      <p>&nbsp;Aboli kesin bir tavırla başını çevirerek yine surların üzerindeki zavallı delikanlıya baktı. Hal Courteney'e sessiz bir mesaj gönderdi. Onun için yas tutmamalıyız, Gundwane. Tam bir erkekti o. Bir erkek gibi de yaşadı. Her okyanusta yelken açtı ve bir cengâverin yapması gerektiği gibi savaştı. Onun yıldızlar ve insanların davranışları konusunda bilgisi vardı. Hiçbir insana, "Efendim," demedi. Hiçbir düşmandan kaçmadı. Hayır, Gundwane, sen ve ben, onun için yas tutmamalıyız. O kalplerimizde yandığı sürece hiç ölmeyecek.</p>

      <p>&nbsp;Sir Francis Courteney'in parçalanmış cesedi dört gün halka teşhir edildi. Her sabah ışık güçlenirken Hal surlardan baktı ve babasının cesedinin hâlâ darağacından sarktığını gördü. Martılar siyah ve beyaz kanatlardan oluşan bir bulut halinde çığlık çığlığa geliyor ve bu ziyafet yüzünden kavga ediyorlardı. Karınlarını tıka basa doyurduktan sonra darağacına tünüyor ve sıvı pislikleriyle tahtaları beyaza dönüştürüyorlar</p>

      <p>&nbsp;Hal yaşamında ilk kez gözlerinin çok keskin olmasından nefret ediyordu. Babasına bakarken o korkunç değişimin her ayrıntısını görüyordu. Üçüncü gün kuşlar babasının kafasındaki bütün etleri gagalayarak bitirmişlerdi bile. Şimdi boş göz çukurlarıyla sanki gökyüzüne sırıtıyordu. Açık talim yerinden geçerek kaleye gelen kentliler Sir Francis'in asılı olduğu darağacının rüzgâr yönünde ilerlemeyi tercih ediyorlardı. Kadınlarsa oradan geçerlerken içleri kurutulmuş baharatla dolu şaseleri yüzlerine doğru tutuyorlardı.</p>

      <p>&nbsp;Ancak Hal beşinci günün sabahı aşağıya baktığı zaman darağacının boş olduğunu gördü. Babasının zavallı kalıntıları orada değildi artık. Martılar da kıyıya geri dönmüşlerdi.</p>

      <p>&nbsp;Ned Tyler, Daniel'e, "Merhametli Tanrı'mıza şükürler olsun," diye fısıldadı. "Artık genç Hal'ın kalbindeki yara iyileşmeye başlayabilir."</p>

      <p>&nbsp;Daniel şaşırmıştı. "Cesedi bu kadar çabuk götürmeleri inanılmaya cak bir şey. Van de Velde'nin bu kadar merhametli olduğunu hiç sanmazdım."</p>

      <p>***</p>

      <p>&nbsp;</p>
    </div>
  </div>
</body>
</html>
