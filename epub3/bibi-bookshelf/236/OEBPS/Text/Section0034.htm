<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>&nbsp;Katinka, Kleinhans'tan evdeki kölelerin ve eşyaların çoğunu satın aldı. Ahırdaki bütün atlarla araç gereçleri de. Genç kadın paranın ödenmesi için Amsterdam'daki bankerlerine bir havale yazdı. Meblağ bir hayli kabarıktı. Ama Katinka eksik parayı babasının tamamlayacağından emindi.</p>

      <p>&nbsp;Atların içinde en güzeli doru bir kısraktı. Güçlü, zarif bacakları ve güzel, biçimli bir kafası olan harika bir hayvandı. Katinka usta bir biniciydi. Ama bindiği bu hayvana sevgi ya da başka bir duygu beslemiyordu. İnce, beyaz elleri güçlü ve zalimdi. Ata İspanyol suluk zinciri takmıştı. Bu, kısrağın ağzını çok kötü yaralıyordu. Kadın atı aklına estikçe de kırbaçlıyordu. Kısrağı mahvettikten sonra onu satıp bir başkasını her zaman alabilirdi.</p>

      <p>&nbsp;Katinka bütün bu kusurlarına rağmen korkusuzdu ve atın üstünde cakayla yan oturuyordu. Kısrak kırbaç ve suluk zincirinin verdiği acı yüzünden kımıldanıp başını havaya kaldırdığı zaman genç kadın hayvanın sırtında rahatça bekliyordu. Pek zarif bir hali vardı. Şimdi de hayvanı iyice zorluyor, olanca hızıyla gitmesini sağlıyordu. Kısrağı dik yolda koşturuyor, at duraklamaya kalktığı ya da yolu kapatan devrilmiş bir ağacın üzerinden atlamak istemediği zaman onu kırbaçlıyordu.</p>

      <p>&nbsp;Atın vücudu köpük köpüktü. Ter içinde kalmıştı. Onu gören bir nehre daldığını sanırdı. Açıkağızdan akan köpükler pembemsiydi. Buna suluk zincirinin keskin kenarının ağzında açtığı yaradan akan kan neden oluyordu. Bu köpükler Katinka'nın çizmelerine ve eteğine sıçrıyordu. Dağın beline doğru dörtnala giderlerken genç kadın heyecanla çıldırmış gibi gülüyordu. Bir ara omzunun üzerinden baktı. Schreuder elli metre kadar gerideydi. Onunla gizlice buluşmak için oraya başka yoldan gelmişti. İğdiş edilmiş yağız atı Albayın ağırlığı altında zor koşuyordu. Schreuder de kırbacı indirip duruyordu ama atın kısrağın hızına uyması imkânsızdı.</p>

      <p>&nbsp;Katinka belde durmadı. Kamçısı ve binici etekliğinin altındaki çizmelerine takılı iğne kadar sivri mahmuzlarla atını ilerlemeye zorladı. Kısrak yamaçtan inmeye başladı. Burada düşerse bir felaket olacaktı. Hayvan iyice yorulmuştu. Tehlike Katinka'yı heyecanlandırıyordu.</p>

      <p>&nbsp;Dağın taşlı yamacından kayarcasına indiler ve suyun kenarındaki çayıra daldılar. Katinka yarım fersah kadar çaya paralel ilerledi. Yine hızla. Ama gözlerden uzak, gümüş yaprak ağaçlarından oluşan koruya geldiği zaman kısrağın dizginlerini çekti. Dörtnala koşan hayvan birkaç defa sarsıldı ve sonunda durmayı başardı.</p>

      <p>&nbsp;Katinka bacağını kadınlara özgü yan binilen eğerin kaşından çekti. Eteklerini ve dantelli çamaşırlarını dalgalandırarak yere çevikçe atladı. Tıpkı bir kedi gibi. Kısrağın göğsü bir demircinin körüğü gibi kabarıp iniyor ve hayvan yorgunluktan ayaklarının üzerinde sendeliyordu. Katinka yumruklarını kalçasına dayayarak Schreuder'in peşisıra yamaçtan inmesini seyretti.</p>

      <p>&nbsp;Albay çayıra varınca dörtnala kadının durduğu yere doğru geldi. Sonra atını durdurup yere atladı. Yüzü öfkesinden morarmıştı. "Siziki çılgınlık, Mevrouw' diye bağırdı. "Ya düşseydiniz?"</p>

      <p>&nbsp;Ama ben hiçbir zaman düşmem, Albay. Genç kadın onun suratına güldü. "Ama tabii siz beni düşürürseniz o başka." Birdenbire uzanarak kollarını Albayın boynuna doladı. Dudakları adamın dudaklarını buldu Schreuder kollarını ona sıkıca sararken Katinka dişlerini onun alt dudağına batırarak kan çıkardı. Schreuder can acısıyla bağırınca binici kılığının eteklerini toplayarak çayın kenarında koşmaya başladı.</p>

      <p>&nbsp;Tanrım! Seni küçük şeytan! Bu sana pahalıya patlayacak! Schreuder ağzını sildi. Avucundaki kanı görünce hızla kadının peşinden koşmaya başladı.</p>

      <p>&nbsp;Katinka son günlerde onunla oynamış, Schreuder'i deliliğin eşiğine kadar sürüklemişti. Vaat ediyor, sonra cayıyordu. Onun damarına basıp başından savıyordu. Bir an kuzey rüzgârı kadar soğuk bir tavır takmıyor, arkasından öğle güneşi kadar sıcak oluveriyordu. Genç adam istek ve özlemle şaşkına dönmüştü. Ama arzuları, Katinka'yı da ele geçirmişti. O da Schreuder kadar arzuluydu.</p>

      <p>&nbsp;Schreuder onu körfeze dönen yolda yakaladı, gümüş yapraklı ağaçlarından birine dayadı. Av köpeklerinin sıkıştırdığı dişi geyik gibiydi. Schreuder'in gözlerinin körce öfkesi yüzünden bulanıklaşıp mermere benzer bir hal aldığını fark etti. Yüzü kızarıp şişmişti. Dudakları gerilmiş ve sıktığı dişleri ortaya çıkmıştı.</p>

      <p>&nbsp;Katinka gerçek bir dehşetle uyandırdığı öfkenin bir tür çılgınlık olduğunu anladı. Schreuder'in kontrol edemeyeceği bir duyguydu bu. Kadın hayatının tehlikede olduğunu anladı. Bu yüzden heyecanı daha da arttı.</p>

      <p>&nbsp;Adama doğru atıldı. "Beni öldürmek istiyorsun, değil mi?"</p>

      <p>&nbsp;Schreuder boğulurcasına, "Seni dişi köpek!" diye homurdanarak ellerini kadının boynuna doğru uzattı. "Kaltak! Daha fazla dayanamayacağım. Seni..."</p>

      <p>&nbsp;Katinka eteklerini kaldırıp adamı kendine çekti. "O halde beni bununla öldür... Tâ kalbime kadar girip beni parçalasın."</p>

      <p>&nbsp;Genç kadının zevk çığlıkları yalçın kayalıklarda yankılanıyordu.</p>

      <p>&nbsp;Katinka dağdan çılgın gibi indi. Kış güneşinin ışıldattığı gökyüzünden birdenbire esmeye başlayan sert rüzgârla uçuyordu sanki. Saçları şapkasının altından çıkmış, parlak renkli bir bayrak gibi dalgalanıyordu. Rüzgârda hışırdıyor, karışıyordu. Kısrak sanki peşinde aslanlar takılmış gibi koşuyordu. Yukarı bağlara geldiklerinde Katinka onu yüksek duvardan aşırdı. Kısrak bir şahin gibi uçtu.</p>

      <p>&nbsp;Genç kadın bahçelerden dörtnala geçerek ahırların önündeki avluyu katetti. Yavaş Jan onun geçişini seyretmek için döndü. Besleyip büyüttüğü yeşil bitkiler kısrağın uçan nallarının altında köklerinden çıkarak parçalandılar, etrafa saçıldılar. Katinka geçtikten sonra Yavaş Jan eğilip bir bitkinin parçalanmış sapını aldı. Onu ağzına götürerek ısırdı. Özsuyunu tattı. Hiç kızmamıştı. Büyüttüğü bitkilerin kaderi kesilip mahvedilmekti. İnsanların da ölmek için doğdukları gibi. Yavaş Jan için önemli olan ölüm tarzıydı.</p>

      <p>&nbsp;Cellât kısrakla binicisinin arkasından baktı. Küçük serçelerinden birini ölümlü yaşamdan kurtardıktan sonra hissettiği huşu ve saygıyı duydu.</p>

      <p>&nbsp;Kendi ellerinde son bulan yaşamları düşündü. Katinka van de Velde’nin büyüsü altına itilmiş gibi geliyordu. Onda kendi yaşamını belirleyen o gizemli özelliklerin olduğunu fark etmişti. Ama Katinka'ya kıyasla kendisinin bataklıklarda sürünen ilkel bir yaratık olduğunu anlıyordu.</p>

      <p>&nbsp;Katinka dokunulamayacak, zalim bir tanrıçaydı. Yavaş Jan da ona tapıyordu. Şimdi elinde tuttuğu bu parçalanmış bitkiler tanrıça için seçilmiş birer kurbandı. Sanki çiçekleri Katinka'nın mihrabına yerleştirmiş, tanrıça da onları kabul etmişti. Genç kadının bu lütfü yüzünden neredeyse ağlayacaktı. O garip sarıgözlerini kırpıştırdı. İlk kez duygularını yansıtıyordu bu gözler. Yavaş Jan, "Bana emret," diye fısıldadı. "Senin için yapmayacağım hiçbir şey yok."</p>

      <p>&nbsp;Katinka kısrağı mahmuzlayarak dörtnala koşturdu. Bahçe yolundan konağın kapısına gitti. Daha hayvan durmadan yere atladı. Verandadan aşağıya inen Aboli'ye bakmadı bile. Zenci atın dizginlerini yakaladı ve onu ahırların önündeki avluya götürdü.</p>

      <p>&nbsp;Kısrağa ormanların dilinde şefkatle, "O kadın ağzının kanamasına neden olmuş, küçüğüm," dedi. "Ama Aboli yaranı geçirecek." Avluda kısrağın eyerini çıkarıp üzerinden akan terleri bir bezle sildi. Hayvanı ağır ağır yürüterek daireler çizdirdi. Sonra atı ahırdaki bölmesine sokmadan önce ona su verdi.</p>

      <p>&nbsp;Aboli, "Bak kırbacı ve mahmuzları buralarını kesmiş," diye fısıldayarak atın ağzının yaralanıp morarmış yanlarına melhem sürdü. "O bir cadı Ama Aboli artık burada. Seni koruyacak ve sevecek."</p>

      <p>&nbsp;Katinka konakta odalardan geçti. Usulca bir şarkı mırıldanıyordu Yüzüne az önce duyduğu zevkten renk gelmişti. Yatak odasında bağırarak Zelda'yı çağırdı. Sonra yaşlı kadının gelmesini beklemeden soyundu. Giysilerini odanın ortasına attı. Panjurların arasından süzülen kış havası terli vücuduna çok soğuk geldi. "Zelda, neredesin?" diye seslendi. Hizmetçi koşarak odaya girdiği zaman da onu azarladı. "Tanrım! Neredeydin sen, tembel kocakarı? Banyom hazır mı? Yoksa yine ateşin önünde uyukluyor muydun?" Ama sözleri eskisi kadar kırıcı değildi. Seramik banyosundaki buharları tüten, parfümlü suda yatarken kendi kendine usulca gülümsedi. Küveti kalyonun kıç tarafındaki kamarasından getirmişlerdi.</p>

      <p>&nbsp;Zelda küvetin yanında durarak hanımının güzel kokulu köpüklere karışan saçlarını kalın tutamlar halinde kaldırdı, tepesinde topladı. Bir bezle Katinka'nın omuzlarını sabunladı.</p>

      <p>&nbsp;Genç kadın bir kraliçe edasıyla, "Benimle uğraşıp durma," diye emretti. "Beni bir süre yalnız bırak." Zelda sabun bezini attı ve geri geri giderek banyodan çıktı.</p>

      <p>&nbsp;Katinka bir süre daha küvette yattı; bir şarkı mırıldanıyor, arada sırada ayaklarının birini kaldırarak ince bileğine ve pembe parmaklarına bakıyordu. Sonra buğulanmış aynadaki bir hareket dikkatini çekti. Doğrulup oturdu. Hayretle bakıyordu. Sonra çabucak küvetten çıktı. Üzerinden akan suları emmesi için omzuna bir havlu aldı. Usul usul yatak odasının kapısına gitti.</p>

      <p>&nbsp;Aynadan gördüğü sahne garipti. Zelda onun fayansların üzerine attığı kirli giysilerini toplamıştı. Şimdi elinde Katinka'nın çamaşırları, onları inceliyordu.</p>

      <p>&nbsp;Genç kadın soğuk bir sesle, "Erkek kokusu almaya mı çalışıyorsun? diye sordu.</p>

      <p>&nbsp;Zelda genç kadının sesini duyunca hızla ona doğru döndü. Yanakları kül rengine dönüştü. Kekeleyerek anlaşılmaz bir şeyler söyledi.</p>

      <p>&nbsp;Katinka, "Seni cadı," dedi.</p>

      <p>&nbsp;Havluyu atarak kayarcasına ilerledi. Vücudu başını kaldırmış dişi bir kobranınki gibi ince ve esnekti. İçeri girdiği zaman yere attığı kırbacını eğilip aldı.</p>

      <p>&nbsp;Zelda gerilemeye başladı. "Hanımım, ben sadece güzel eşyalarınıza bir şey olmasından korkuyordum..."</p>

      <p>&nbsp;Katinka, "Yer mantarının kokusunu almış yaşlı şişman bir dişi donuz gibi soluyordun," diyerek kırbacı salladı. Kamçı Zelda'nın ağzına indi. Kadın bir çığlık atarak yatağa devrildi.</p>

      <p>&nbsp;Katinka onun tepesine dikildi. Kamçıyla Zelda'nın sırtına, kollarına, bacaklarına vurmaya başladı. Kamçı şaklarken hizmetçinin kol ve bacaklarındaki yağlar titreyip sarsılıyordu. Katinka olanca sesiyle, "Kendimi çok uzun süre bu zevkten yoksun bıraktım!" diye haykırdı. Yaşlı kadın çırpınarak çığlıklar atarken onun öfkesi de gitgide artıyordu. "Senin hırsızlıklarından ve oburluğundan bıktım! Şimdi de hayatımın mahrem sırlarına o pis burnunu sokuyorsun. Seni gidi sinsi, dırdırcı, muhbir acuze!"&nbsp; "Beni öldürüyorsun, hanımım..."</p>

      <p>&nbsp;"Güzel! Ama yaşarsan kendini gelecek hafta Hollanda'ya doğru yola çıkan Standvastigheid'da bulacaksın. Artık etrafında dönenmene dayanamayacağım. Seni en berbat kamaraya tıktıracağım. Bir kuruş emekli maaşı bile alamayacaksın. Artık yaşamının geri kalan günlerini fakirler evinde geçirirsin." Katinka şimdi çılgın gibi soluyor, kırbaçla Zelda'nın kafasına ve omuzlarına vuruyordu.</p>

      <p>&nbsp;"Lütfen hanımım. Siz bebekken sizi emziren yaşlı Zelda'nıza karşı bu kadar zalim olamazsınız."</p>

      <p>&nbsp; "O iri göğüslerinle bana süt vermiş olman midemi bulandırıyor, kusmak istiyorum." Katinka yaşlı hizmetçinin göğüslerine vurdu. Zelda inleyerek kollarıyla göğsünü örttü. "Buradan gideceğin zaman eşyalarını arattıracağım. Benden çaldığın eşyaların hiçbirini götüremeyeceksin. Kesende bir tek gulden bile olmayacak. Bunu sağlayacağım, seni gidi yalancı, hırsız acuze!"</p>

      <p>&nbsp;Bu tehdit içe dokunacak bir biçimde kıvranan, yaltaklanan yaşlı kadını çılgına çevirdi. Zelda uzanarak tombul eliyle kendisine tekrar vurmaya hazırlanan Katinka'nın bileğini kavradı. Onun kolunu genç kadının şok geçirmesine neden olan bir güçle tuttu. Zelda müthiş bir kinle Katinka'ya baktı.</p>

      <p>&nbsp;Hayır, dedi. "Benden hiçbir şeyimi alamayacaksın. Beni bir dilenci haline sokamayacaksın. Sana tam yirmi dört yıl hizmet ettim. Beni şimdi başından atamazsın. Evet, o kalyona bineceğim. Hiçbir şey bana bu zehirli güzelliğini bir daha görmemek kadar zevk veremez. Ama giderken her şeyimi alıp götüreceğim. Üstelik kesemde de bana emeklilik parası olarak vereceğin bin altın gulden olacak."</p>

      <p>&nbsp;Katinka sersemlediği için öfkesi geçti. Kulaklarına inanamıyormuş gibi Zelda'ya baktı. "Deli gibi konuşuyorsun! Bin gulden ha? Kırbaçla açılacak bin yara dersen daha akla yakın olur!"</p>

      <p>&nbsp;Kolunu kurtarmaya çalıştı. Ama Zelda çılgınca bir güçle onu bırakmadı. "Deli gibi, öyle mi? Albayla seviştiğini ekselansa kanıtlarsam neler olur dersin?"</p>

      <p>&nbsp;Katinka bu tehdit yüzünden dondu kaldı. Sonra kırbaç tutan elini ağır ağır indirdi. Kafasında düşünceler hızla birbirini izliyordu. Zelda'nın gözlerine bakarken yüzlerce esrar aydınlanıyordu. Bu yaşlı dişi köpeğe hiç soru sormadan güvenmişti. Onun kendisine çok sadık olduğundan hiçbir zaman kuşkulanmamıştı. Hatta bu konu aklına bile gelmemişti. Ama şimdi kocasının gizli kalması gereken davranışları ve âşıkları konusunda o mahrem bilgileri kimden aldığı anlaşılıyordu.</p>

      <p>&nbsp;Genç kadının kafası şimdi hızla çalışıyordu. İfadesiz suratından bu ihanet yüzünden duyduğu kin ve öfke anlaşılmıyordu. Kocasının Albay Schreuder'le bir maceraya girdiğini öğrenmesi o kadar önemli değildi. Bu sadece Katinka'nın canını biraz sıkacaktı. Çünkü yeni âşığından henüz bıkmamıştı. Ama Albay için durum çok kötü olacaktı.</p>

      <p>&nbsp;Katinka geriye baktığı zaman Petrus van de Velde'nin ne kadar kinci olduğunu daha iyi anlıyordu. Kocası ilişkilerini öğrenir öğrenmez bütün âşıklarının başlarına çok kötü şeyler gelmişti. Katinka o ana kadar van de Velde'nin her olup biteni nasıl öğrendiğini anlayamamıştı. Safdilce davranmıştı. Ama koynunda beslediği yılanın Zelda olduğu aklının köşesinden bile geçmemişti.</p>

      <p>&nbsp;Katinka usulca, "Sana karşı haksızlık ettim, Zelda," dedi. "Sana böyle sert davranmamalıydım." Elini uzatarak hizmetçinin tombul yanağındaki kırbaç izini okşadı. "Bütün bu yıllar boyunca bana şefkat ve sadakat gösterdin. Artık mutlu bir emeklilik çağına başlamanın zamanı. Hak ettiğin hediyeyi elinden almak aklıma bile gelmez. Kalyona bindiğin zaman kesende bin değil iki bin gulden olacak. Sevgim ve minnetim de seninle birlikte gidecek.</p>

      <p>&nbsp;Zelda berelenen dudaklarını yalayarak kinle karışık bir zaferle güldü. "Tatlı hanımım, bana çok müşfik ve merhametli davranıyorsunuz."</p>

      <p>&nbsp;"Tabii kocama Albay Schreuder'le ilgili basit ve akılsızca yaramazlıktan söz etmeyeceksin. Öyle değil mi?"</p>

      <p>&nbsp;"Sizi zarar veremeyecek kadar çok seviyorum. Sizden ayrılmak zorunda kalacağım gün kalbim paramparça olacak."</p>

      <p>&nbsp; Yavaş Jan verandanın bir ucunun yanındaki çiçek tarhında diz çökmüştü. Güçlü elinde budama bıçağı vardı. Üzerine bir gölge düşerken kafasını kaldırdı. Sonra da ayağa kalktı. Saygılı bir tavırla şapkasını çıkararak göğsüne dayadı. O kalın ve ahenkli sesiyle, "Günaydın, hanımım," dedi.</p>

      <p>&nbsp;"Lütfen işine devam et. Çalışmanı seyretmek hoşuma gidiyor."</p>

      <p>&nbsp;Bahçıvan cellât tekrar dizlerinin üzerine çöktü. Küçük keskin bıçak elinde ışıldadı. Katinka yakındaki bir banka oturarak onu bir süre sessizce seyretti.</p>

      <p>&nbsp;Sonunda, "Ustalığına hayranım," dedi. Yavaş Jan başını kaldırmadı ama kadının sadece budama bıçağını kullanırkenki ustalığını kastetmediğinin farkındaydı. "Senin bu ustalığına çok ihtiyacım var, Yavaş Jan. Ödül olarak da yüz gulden dolu bir kese alacaksın. Benim için bir şey yapar mısın?"</p>

      <p>&nbsp;Mevrouw, bu dünyada sizin için yapmayacağım hiçbir şey yok. Yavaş Jan sonunda başını kaldırarak o uçuk sarıgözleriyle Katinka'ya baktı. "İstediğiniz takdirde canımı vermekten bile çekinmeyeceğim. Karşılık, ücret beklemiyorum. İstediklerinizi yaptığımı bilmek benim için en büyük ödül olur. Bundan başka bir şey istemem."</p>

      <p>***</p>

      <p>&nbsp;</p>
    </div>
  </div>
</body>
</html>
