<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>&nbsp;Kleinhans’ın uzun hazımsızlık çeken yüzü, kolundaki genç kadınınkiyle taban tabana zıttı. Katinka'yı görünce Hal'ın kalbi bir an tekledi. Ama duyguları artık eskisi kadar yoğun değildi. Albay Schreuder. Katinka’nın peşinden basamaklardan inerken altın işlemeli kınına sokulu olan Neptün kılıcının yanından sarktığını gören delikanlının gözleri kısıldı. Kılıcı Schreuder'in belinde her görüşünde öfkesi yeniden alevleniyordu.</p>

      <p>&nbsp;Fredricus yüksek arabacı yerinden biraz zorlukla indi. Basamağı indirdi ve iki centilmenin Katinka'yı arabaya bindirerek rahatça oturmasını sağlamaları için yana çekildi.</p>

      <p>&nbsp;Sir Francis, "Orada neler oluyor?" diye seslendi. Hal suçlu suçlu irkildi. Sevdiği kadını gördüğü andan beri hiç konuşmamış olduğunu anladı. Ama artık Katinka'yı göremiyordu. Araba avlu kapısından çıktı. Fredricus atları koştururken, talim yerindeki askerler selam verdiler.</p>

      <p>&nbsp;Işıltılı bir sonbahar günüydü. Yazın durmadan güneydoğudan esen rüzgâr dinmişti. Katinka, Vali Kleinhans'ın yanında oturuyordu.</p>

      <p>&nbsp;Yüzü öne doğruydu. Albay Schreuder ise karşısına geçmişti. Kadın kocasını şatodaki bürosunda bırakmıştı. Vali Onyediler’e yollayacağı raporla uğraşıp duruyordu. Şeytani yanı yine canlanmıştı genç kadının. Eteklerini düzeltti ve hışırdayan iç etekleri Albayın yumuşak deri çizmelerini örttü.</p>

      <p>&nbsp;Katinka, Kleinhans'la neşeli neşeli konuşurken eteğinin altında iskarpinli ayağını uzattı. Schreuder'in ayak parmaklarını buldu. Cilveli cilveli ayağına basınca Schreuder irkildi. Katinka yine onun ayağına bastı ve genç adamın mahcupça kendisine karşılık verdiğini hissetti. Sonra Kleinhans'tan yana dönerek doğrudan doğruya Albaya, "Siz de aynı fikirde değil misiniz?" diye sordu. "Vilayet konağına giden, iki yanında meşe ağaçları yükselen geniş bir cadde harika olmaz mı? Kalın, sert gövdelerin dimdik durduklarını hayal edebiliyorum. Çok güzel olurdu!" Sözlerine gizli bir anlam vermek için menekşe gözlerini iri iri açtı. Tekrar Schreuder'in ayağına bastı.</p>

      <p>&nbsp;Gerçekten de öyle, Mevrouw. Schreuder'in boğuk sesinde de gizli bir anlam vardı. "Sizinle tamamiyle aynı fikirdeyim."</p>

      <p>&nbsp;Kasvetli şatodan hemen hemen bir buçuk kilometre ötedeki vilayet konağı, şirket bahçelerinin dağın yamacındaki bölümündeydi. Duvarları iyi badanalı, damı sazdan, zarif bir binaydı. Dört bir yanında geniş verandalar vardı. Haç biçiminde yapılmış binanın dört ucu mevsimleri temsil eden alçı fresklerle süslenmişti. Bahçeler iyi düzenlenmiş, birbirini izleyen şirket bahçıvanları bahçeye sevgiyle özen göstermişlerdi. Katinka daha uzaktan yeni evini beğendi. Köylere özgü çirkin bir ize yerleştirilmekten korkmuştu. Ama bu bina en iyimser hayallerinden daha güzeldi. Evde çalışanların hepsi de onu karşılamak için geniş ön verandada toplanmışlardı. Araba durdu ve iki uşak Katinka'yı indirmek için telaşla koştular, verandada bekleyen erkek hizmetkârlar önceden kararlaştırılan bir işaret üzerine şapkalarını çıkardılar. Valinin eşi karşısında, şapkalarıyla yeri süpürecek kadar eğildiler. Kadınlarsa reveranslar yaptılar. Katinka bu selamlara başını soğuk bir tavırla hafifçe eğerek karşılık verdi. Kleinhans hizmetkârların hepsini teker teker ona tanıttı. Hizmetkârların çoğunun suratları ya sarı ya da siyahtı. Hiçbiri de Katinka'nın üzerinde bir etki yapmadı. Genç kadın onlara şöyle bir baktıktan sonra ilerledi. Bu sıkıcı küçük töreni olabildiğince çabuk sona erdirmeye çalıştı. Ancak kölelerden bir ikisi dikkatini çekti, onlarla birkaç dakikadan uzun bir süre ilgilendi.</p>

      <p>&nbsp;Bu baş bahçıvanımız. Kleinhans parmakları ile bir adamı işaret etti. Geniş kenarlı Püriten şapkasını göğsüne dayamıştı. "Onun toplumumuzda önemli bir yeri var. O sadece bu güzel çevremizden sorumlu değil. Geniş çim alanları ve göz kamaştırıcı çiçek tarlalarını işaret etti. Kendisi Masa Körfezi'ne gelen şirket gemilerine taze meyve ve sebze veriyor. Ama en önemlisi o resmi celladımız.</p>

      <p>&nbsp;Katinka yürüyüp gidecekken, heyecanla bu yaratığı incelemek üzere geri döndü. Adam önünde dikildi ve Kalinka gördüğü dehşet sahnelerini hayal ederek adamın solgun gözlerine baktı. Sonra ellerine baktı, bunlar geniş, güçlü ve nasırlı çiftçi elleriydi. Üzereleri sert kıllarla kaplıydı. Bu eller bir kürek veya dağlama demirini, bir yaba ya da insan boğmada kullanılan düğümlü kordonu tutuyorlardı.</p>

      <p>&nbsp;Senden Yavaş Jan diye söz ediyorlar. Katinka bu adı hem hayranlık hem de tiksintiyle söylediklerini duymuştu. Tıpkı öldürücü, zehirli bir yılandan söz eder gibi.</p>

      <p>&nbsp;Cellât başını salladı. "Evet, Mevrouw. Beni öyle çağırıyorlar."</p>

      <p>&nbsp;“Bu garip bir ad. Seni neden öyle çağırıyorlar?” Adamın sarıgözlerindeki ifade genç kadını rahatsız ediyordu. Cellât sanki Katinka'nın çok gerilerindeki bir şeye bakıyordu.</p>

      <p>&nbsp;"Çünkü ben yavaş yavaş konuşuyorum. Çünkü hiçbir zaman acele etmiyorum. Çünkü bitkiler ellerimin altında yavaş yavaş gelişip büyüyorlar. Çünkü insanlar yine bu ellerin altında yavaş yavaş acıyla kıvranarak ölüyorlar</p>

      <p>&nbsp;Katinka'nın incelemesi için ellerini kaldırdı. Sesi fazla yüksek ama yine de ahenkliydi. Genç kadın garip bir biçimde heyecanlandığı için yutkundu.</p>

      <p>&nbsp;Katinka biraz da soluk soluğa hafifçe güldü. "Yakında çalışmanı seyretme fırsatını bulacağız, Yavaş Jan. Yanılmıyorsam şatonun zindanları senin ilgini bekleyen alçaklarla dolu." Birdenbire gözlerinin önünde bir sahne belirdi. Bu enli, güçlü eller Hal Courteney'in ince ve dimdik vücudunun üzerinde çalışıyordu. Kadının çok iyi tanıdığı vücudun üzerinde. Ve onu değiştiriyor, kemiklerini yavaş yavaş kırıyordu. Bu düşünce Katinka'nın karın kaslarının büzülmesine neden oldu. Artık bıktığı o oyuncağın sakatlanıp biçimsizleştirilmesi heyecanının doruk noktasına çıkmasını sağlayacaktı. Ama cellât bu işi ağır ağır yapmalıydı.</p>

      <p>&nbsp;Katinka boğuk bir sesle, "Seninle tekrar konuşmalıyız, Yavaş Jan, dedi. "Bana lahanalar ve diğer şeyler hakkında anlatacağın pek çok eğlenceli hikâye olmalı." Adam tekrar eğildi, sonra şapkasını traşlı kafasına geçirdi. Gerileyerek hizmetkârların oluşturduğu sıraya girdi. Katinka ilerledi.</p>

      <p>&nbsp;Kleinhans, "Bu kâhyam," diye tanıttı. Ama genç kadın düşüncelerine öylesine dalmıştı ki, birkaç saniye onun sözlerini duyduğunu belirten hiç bir şey yapmadı. Sonra Kleinhans'ın kendisine takdim ettiği kıza baktı. Birdenbire gözleri irileşti. Bütün dikkatini kıza verdi. Vali ekledi. "Adı Sukeena onun." Kleinhans'ın sesinde Katinka'nın hemen anlayamadığı birşeyler vardı.</p>

      <p>&nbsp;Valinin karısı sezgilerinden yararlanmak için zaman kazanmaya çalıştı. "Böyle bir görev için çok genç," diye mırıldandı. Başka bir biçimde kadını da cellât kadar çekici bulmuştu. Köle o kadar ufak tefek ve güzeldi ki, sanki kan ve etten oluşmamış, bir sanatçı tarafından yaratılmıştı. Kleinhans, "Bu ırkın özelliklerinden biri de budur," diye açıkladı. Yaşlarından çok daha genç gözükürler. Vücutları pek ufak tefek, adeta bir çocuğunki gibidir. Belinin ne kadar ince olduğuna bir bakın. Elleri ve ayakları da oyuncak bir bebeğinki gibi." Birdenbire sustu. Başka bir kadın vücudunun ayrıntılarından söz etmekle bir davranış hatası yapmıştı</p>

      <p>&nbsp;Katinka'nın yüzünden bu durumla çok eğlendiği anlaşılmıyordu. Bu ihtiyar keçi kadını istiyor, diye düşündü. Kleinhans'ın dikkatini üzerlerine diktiği mücevher gibi ayrıntıları inceledi. Kızın yakası kapalı ve dikti ama bluzunun kumaşı çok inceydi. Örümcek ağı gibi. Göğüsleri küçük ama Kusursuzdu. Diğer tarafları gibi. Kılığı sade, klasik Doğu biçimindeydi. Ama elbisenin en aşağı elli guldene malolduğu da belliydi. Ayakkabıları sırma işlemeliydi. Evde çalışan bir köle için fazla zengin işiydi bu. Kız bluzunun yakasına yeşimden oyulmuş bir iğne takmıştı. Bu bir Mandarinin sevdiği cariyesine yakışacak bir takıydı. Valinin karısı, kızın Kleinans'ın güzel oyuncağı olduğuna karar verdi.</p>

      <p>&nbsp;Katinka cinsel doyumu on üç yaşındayken tatmıştı. Ergenlik çağının eşiğinde. Dadısı ona çocuk odasında o yasak şeyleri öğretmişti. Kadın aklına estiği ve fırsat bulduğu zaman Sahpo'nun adalarına yolculuk yapıyordu. Orada hiçbir erkeğin kendine dokunmamasını sağlayan tılsımları bulmuştu. Şimdi bu çocuksu vücuda bakarken karnından aşağı bir heyecan dalgasının aktığını hisseti.</p>

      <p>&nbsp;Sukeena bakışları memleketi Balideki volkanlardan akan lavlar gibi için için yanıyordu. Bunlar iteatkar ama gururlu bir çocuk kölenin değil, meydan okuyan bir kadının bakışlarıydı. Kalinka meydan okumayı hisseti ve onu mahvetmeye karar verdi.</p>

      <p>&nbsp;"Beni izle, Sukeena," diye emretti. "Bana evi gezdirmeni istiyorum."</p>

      <p>&nbsp;"My Lady." Sukeena avuçlarını birbirine dayadı ve parmakuçlarını dudaklarına değdirerek eğildi. Ama gözlerinde yine o kara, öfkeli ifade vardı. Katinka, bu nefret mi, diye düşündü ve heyecanı arttı.</p>

      <p>&nbsp;Kleinhans, Sukeena ilgisini çekti, diye düşündü. Böyle olacağını biliyordum. Valinin karısı onu benden satın alacak. Sonra ben de bu cadıdan kurtulacağım. Kızdan ayrılma fikri onu sarstı ama çıldırmamak ve huzura kavuşmak için böyle yapması şarttı. Sukeena onu mahvediyor, artık en son ne zaman huzur içinde olduğunu hatırlamıyordu. İhtiraslar ve doyuma erişmemiş istekler yakasını bırakmıyor. Bir işkenceydi bu. Kleinhans'ın sağlığı kız yüzünden bozulmuştu. Hazımsızlığın neden olduğu asitler midesini kemiriyordu. O uzun beş yıl boyunca bir gece bile rahat uyuyamamıştı.</p>

      <p>&nbsp;Neyse ki, ağabeyinden kurtuldum. O da neredeyse Sukeena kadar başbelasıydı. Şimdi kız da gidecek. Yaşamımın daha da karartılmasına dayanamayacağım.</p>

      <p>&nbsp;Sukeena hizmetkârların oluşturdukları sıradan ayrılıp üçlü grubun arkasına geçti, iğrenç efendisi, kaba saba dev gibi asil ve güzel ama zalim altın kadın. Sukeena kaderinin bu kadının ince en ellerinde olduğunu seziyordu.</p>

      <p>&nbsp;Kaderimi onun ellerinden kurtaracağım, diye yemin etti. Bu iğrenç ihtiyar bana sahip olamadı. Tabii son beş yıl bundan başka bir şeyi düşünmedi. Bu altın kaplan kadın da bana sahip olamayacak. Babamın kutsal anısı üzerine yemin ediyorum.</p>

      <p>&nbsp;Grup halinde konağın yüksek tavanlı, temiz havalı odalarından geçtiler. Yeşil boyalı panjurlardan Güney Afrika'nın güneşi süzülüyor, fayans döşeli zeminde yaban eşeklerininkine benzeyen çizgiler çiziyordu. Bu güneşli sömürge Katinka'yı keyiflendirdi. Pervasızlığı tutmuştu. Garip maceralar ve anlaşılamayan heyecanlar istiyordu.</p>

      <p>&nbsp;Her odaya hafif, ince, kadınca bir hava hakimdi bunun tek nedeni buhur ve çiçek kokuları değildi. Katinka bunun kaynağının yanındaki hasta ve yaşlı adam olmadığını biliyordu. Bu duruma, başka bir canlı neden olmuştu. Odalardaki havayı yaratan kişinin Sukeena olduğu belliydi. Onun peşlerinde olup olmadığını anlamak için arkasına bakmasına gerek yoktu. Kızın ipek giysileri hışırdıyor, küçücük ayaklarındaki altın sandallar fısıltıya benzeyen bir ses çıkarıyordu. Cildi misk kokuyordu. Kömür kadar kara saçlarıysa yasemin.</p>

      <p>&nbsp;Buna karşılık Albayın topukları fayansların üzerinde şakırdıyor, deri palaskası hafifçe gıcırdıyor, yanından sarkan kılıcı şıkırdıyordu. Schreuder'in kokusu köle kızınkinden daha güçlüydü. Erkekçe ve keskin bir kokuydu bu. Ter ve kayış. Hayvanca bir şey. İyice zorlanan bir aygırınki gibi bir koku.</p>

      <p>&nbsp;Sonunda Kleinhans onları konaktan çıkardı. Çim alandan geçirerek küçük bir çardağa götürdü. Meşe ağaçlarının altında onlar için bir sofra hazırlanmıştı. Sukeena her şeyleriyle ilgilendi. Bir bakış ya da hafif, zarif bir işaretle servisi idare etti.</p>

      <p>&nbsp;Katinka, Sukeena'nın sofraya getirilen her yemekten bir lokma ya da içkiden bir yudum aldığını fark etti. Açmış bir orkideye konmaya çalışan bir kelebek gibi. Sessizce bekleyen Sukeena'nın dikkatleri üzerine çekmekten kaçındığı yoktu. Sofradaki üç insan onun varlığının farkındaydılar.</p>

      <p>&nbsp;Cornelius Schreuder, Katinka'ya sokulup oturmuştu. Kadınla konuşnak için her eğilişinde bacağı onunkine dayanıyordu. Körfeze bakıyorlardı. Standvastigheid, Moray Martısı'nın biraz ötesine demir atmıştı. Geri alınan baharat ve keresteyle dolu olan kalyon gece gelmişti. Artık Kleinhans'ı kuzeye doğru götürecekti. Vali de bu yüzden buradaki işlerini bir an önce halletmek istiyordu. Katinka şarap kadehinin üzerinden yaşlı adama tatlı tatlı gülümsedi. Pazarlık konusunda ondan üstün durumda olduğunu biliyordu.</p>

      <p>&nbsp;Kleinhans ona, "Kölelerimden on beşini satmak istiyorum," diye açıkladı. "Sizin için bir liste hazırladım. Kölelerin kişisel ayrıntıları, eğilimleri ve usta oldukları konular yazılı. Yaşları ve sağlık durumları da. Kadınlardan beşi hamile. Bu nedenle alıcının yaptığı yatırımın artacağı kesin."</p>

      <p>&nbsp;Katinka adamın kendisine uzattığı belgelere baktı, sonra da onları masaya attı. "Bana Sukeena'dan söz edin." Bir emirdi bu. "Onda bir damla kuzeyli kanı yok mu? Yoksa yanılıyor muyum? Babası Hollandalı mı?" Sukeena'nın yakınlarında durmasına rağmen Katinka kızdan, insanca duyguları, kulakları olmayan cansız bir cisimmiş gibi söz ediyordu. Sanki Sukeena güzel bir mücevher ya da bir minyatürdü.</p>

      <p>&nbsp;"Çok dikkatlisiniz, Mevrouw." Kleinhans başını eğdi. "Ama hayır, babası Hollandalı değil. Bir İngiliz tüccar, annesi de Balili. Çok iyi bir aileden gelen annesini gördüğüm sırada orta yaşlıydı, ama anladığıma göre gençliğinde çok çok güzelmiş. İngiliz tüccarın cariyesi olmasına karşın adam ona karısı gibi davranmış."</p>

      <p>&nbsp;Üçü de açık açık Sukeena'nın yüzünü incelediler. Katinka, "Evet" dedi. "Onda Avrupalı kanı olduğu belli. Cildinin rengi, gözlerinin biçimi”</p>

      <p>&nbsp;Sukeena gözlerini yere dikmişti. Yüzündeki ifade değişmedi. Sakin sakin görevini yapmayı sürdürdü.</p>

      <p>&nbsp;Katinka, Schreuder'e dönerek bacağını onunkine yaklaştırdı. "Onun görünüşü hakkında ne düşünüyorsunuz, Albay? Erkeklerin neleri çekici buldukları konusu beni her zaman ilgilendirir. Sizce o nefis küçük bir yaratık değil mi?"</p>

      <p>&nbsp;Schreuder hafifçe kızardı, iskemlesinin yerini biraz değiştirdi. Artık doğruca Sukeena'ya bakması imkânsızdı.</p>

      <p>&nbsp;Mevrouw, ben hiçbir zaman yerli kızlardan hoşlanmadım. Hatta melez olanlarından bile. Sukeena Albaydan bir buçuk iki metre ötedeydi ve bu aşağılayıcı sözleri duymuştu ama yüzündeki ifade değişmedi. "Açıkçası ben daha çok bizim güzel Hollandalı kızları yeğlerim. Maden cürufunu saf altına tercih etmem."</p>

      <p>&nbsp;Ah, Albay, ne kadar kibarsınız. Hoşunuza gidecek Hollandalı kıza haset ediyorum. Katinka güldü. Albay ona dilinin ucuna kadar gelen sözlerden daha anlamlı bir ifadeyle baktı. Ama tabii konuşamazdı zaten.</p>

      <p>&nbsp;Katinka tekrar Kleinhans'a döndü. "Demek babası İngilizdi. Peki, bu dili konuşabiliyor mu? Bu işe yarayacak bir beceri sayılır, öyle değil mi?"</p>

      <p>&nbsp;Evet. İngilizceyi çok iyi biliyor. Ama hepsi bu kadar değil. Harcamalar konusunda da çok usta. Evi büyük bir beceri ve ekonomiyle yönetiyor. Diğer hizmetkârlar ona saygı duyuyor ve itaat ediyorlar. Doğu ilaçlarını ve bütün hastalıkların tedavisini biliyor...</p>

      <p>&nbsp;Katinka, Kleinhans'ın sözünü kesti. "Yani kusursuz biri! Ama ya karakteri? Uysal mı, yumuşakbaşlı mı?"</p>

      <p>&nbsp;Kleinhans içten bir tavırla hemen yanıt vererek kaçamağa saptığım belli etmemeye çalıştı. "O göründüğü gibi bir kız. Emin olun, Mevrouw beş yıldan beri benim hizmetkârım. Her zaman tam anlamıyla itaatli bir kızdı."</p>

      <p>&nbsp;Sukeena'nın yüzü hâlâ yeşimden oyulmuş gibiydi. Güzel ve soğuk ifadeli bir çehreydi bu. Ama kızın ruhu bu yalan yüzünden öfkeyle titriyordu. Tam beş yıl Kleinhans'a karşı koymuştu. Vali ancak birkaç defa bayılttıktan sonra ona sahip olmuştu. Sukeena bunun adam için bir olmadığını anlamış ve böyle oluşu onun için bir teselli kaynağı olmuştu. O anlarda kendine gelir gelmez eskisi gibi olanca gücü ve kararlıkla Kleinhans'la boğuşmuştu.</p>

      <p>&nbsp;Kleinhans çaresizce, "Sen bir kadın değilsin," diye bağırmıştı. "Sen bir iblissin." Kızın ısırdığı yerler kanıyordu. Tırmık ve yara bere içindeydi, usulca çıkıp gitmiş, Sukeena bitkin halde olmasına rağmen zafer duygusuyla sevinmişti. Sonunda vali kıza zorla boyun eğdirmekten vazgeçmiş, onu başka yollardan kandırmaya çalışmıştı.</p>

      <p>&nbsp;Bir keresinde yaşlı bir kadın gibi ağlayarak Sukeena'ya özgürlük ve evlenme teklif etmişti. Kendisiyle evlendiği gün ona azat edildiğini açıklayan belgeyi verecekti. Kız bu teklife yanıt olarak bir kedi gibi tıslamıştı. Sukeena, Kleinhans'ı iki defa öldürmeye çalışmıştı. Bir keresinde bir hançer, bir keresinde de zehirle. Ama adam artık kızın getirdiği her yemeği ve içkiyi ona tattırıyordu. Ancak Sukeena günün birinde başarılı olacağını ve ölümün eşiğinde kıvranan adamı seyredeceğini düşünüyordu. Onu ayakta tutan da buydu.</p>

      <p>&nbsp;Katinka, "Gerçekten de bir meleğe benziyor," diyerek başını salladı. Bu tarifin Sukeena'yı kızdıracağını sezmişti. Sonra, "Buraya gel, Sukeena," diye buyurdu. Kız rüzgârda sallanan bir saz gibi onun yanına gitti.</p>

      <p>&nbsp;Katinka, "Çömel," dedi. Kız da onun önünde diz çöktü. "Bana bak!" Sukeena başını kaldırdı. Katinka köle kızın yüzünü inceledi ve Kleinhans'a bakmadan ona, Sağlıklı olduğunu söylediniz sanırım?" dedi. "Genç ve sağlıklı. Ömründe bir gün bile hastalanmadı." Katinka, "Hamile mi?" diye sorarak elini hafifçe kızın karnının üzerinde dolaştırdı. Sert ve dümdüzdü bu karın. Kleinhans, "Hayır! Hayır!" diye bağırdı. "Bakire o." "Bu durumu garanti edecek hiçbir şey yoktur. İblis en iyi korunan kaleye bile girebilir." Katinka gülümsedi. "Ama sözünüzü kabul edeceğim. Kızın dişlerini görmek istiyorum. Ağzını aç." Bir an Sukeena'nın buna yanaşmayacağını sandı, ama sonra kızın dudakları aralandı. Küçük dişleri güneşte ışıldadı. Yeni oyulmuş fildişinden daha parlaktı bunlar.</p>

      <p>&nbsp;Katinka parmağını kızın alt dudağına sürdü. Sukeena'nın gururunu kırmak ona zevk veriyordu. Kleinhans titremeye başladı ve elindeki kadehe doldurulmuş olan tatlı Constantia şarabı yandan döküldü. Cornelius Schreuder kaşlarını çattı ve iskemlesinde endişeyle kımıldadı. Bacak bacak üstüne attı.</p>

      <p>&nbsp;Katinka, Kleinhans'a sordu. "Bu kızın babası, şu İngiliz... ona ne oldu? Madem cariyesini o kadar seviyordu, çocuklarının köle pazarında satılmalarına neden razı oldu?"</p>

      <p>&nbsp;O, ben Batavia'dayken idam edilen İngiliz haydutlarından biriydi. Bu olayı bildiğinizden eminim, Mevrouw. Öyle değil mi?</p>

      <p>&nbsp;Ah, evet, o olayı çok iyi hatırlıyorum. Kadın yumuşak bir sesle konuşuyordu. "Şirketin celladı suçluların kötülüklerini ortaya çıkarmak için onlara işkence yapmıştı." Sukeena'nın gözlerinin içine bakıyordu. Bu gözlerdeki müthiş ıstırap onu şaşırttı ve merakını çekti. Sonra Kleinhans'a, "O sırada sizin vali olduğunuzu bilmiyordum," dedi. "Bu kızın babasının idam edilmesini siz emrettiniz, değil mi?" Sukeena'nın dudakları titremeye başladı.</p>

      <p>&nbsp;Katinka bilerek konunun üstüne gidiyordu. "Onları çarmıha gerdiklerini duydum," dedi. Sukeena'nın gözleri doldu ama yüzünde hâlâ sakin, bir ifade vardı. "Ayaklarını kükürtlü meşalelerle yaktılar sanırım." Sukeena ona nefretle baktı.</p>

      <p>&nbsp;Kleinhans başını salladı. "Korkarım bu gerekliydi. Adam inanılmayacak kadar inatçıydı. Bu, İngilizlerin milli karakteristiği sanırım. Cezayı arttırmak için adamın cariyesinin idamı seyretmesini emrettim. Ashreth'ti kadının adı. Tabii o sırada Sukeena ve ağabeyinden hiç haberim yoktu. Benimki kişisel bir zalimlik değildi. Şirketin siyaseti bunu emrediyordu. Bu insanlar merhametten anlamıyorlar. Bunu zayıflık sanıyorlar." Kleinhans onların bu inatları yüzünden üzüldüğünü belirtmek için derin bir soluk aldı.</p>

      <p>&nbsp;Vali konuşmasını sürdürürken sessizce duran Sukeena'nın yanaklarından yaşlar akıyordu. "Adamlar bütün suçlarını itiraf ettikten sonra yakıldılar. Meşaleler ayaklarının dibindeki odunların üzerine atıldı. Hepsi birden alev aldı. Bu hepimiz için merhametli bir kurtuluştu."</p>

      <p>&nbsp;Katinka hafifçe titreyerek elini Sukeena'nın yüzünden çekti. "Kadın ne oldu? O cariye?" Bakışlarını karşısındaki acıyla dolmuş gözlerden ayırmıyordu. "Onu da çocuklarıyla birlikte köle pazarında mı sattılar?"</p>

      <p>&nbsp;Kleinhans, "Hayır," diye yanıt verdi. "Hikâyenin en garip yanı da bu. Ashreth kendini alevlerin arasına attı. İngiliz aşığıyla birlikte yandı. Yerlilerin kafalarından geçenleri anlamak imkânsız. Öyle değil mi?"</p>

      <p>&nbsp;Uzun bir sessizlik oldu. Güneşin önünden bulut geçerken ortalık bir an karardı ve hava soğudu.</p>

      <p>&nbsp;Katinka, "Onu satın alacağım," dedi. Sesi o kadar hafifti ki, vali elini kulağına götürdü.</p>

      <p>&nbsp;"Affedersiniz, Mevrouw. Ne dediğinizi anlayamadım." Katinka, "Onu satın alacağım," diye tekrarladı. "Şu Sukeena denilen kız. Onu sizden satın alacağım."</p>

      <p>&nbsp;Kleinhans şaşırmıştı. İşin bu kadar kolay olacağını ummuyordu. "Henüz fiyat üzerinde anlaşmadık."</p>

      <p>&nbsp;"İstediğiniz bedelin makul bir şey olacağından eminim. Tabii bana elinizdeki diğer köleleri satmak istiyorsanız."</p>

      <p>&nbsp;"Siz merhametli bir hanımsınız." Kleinhans hayran hayran başını salladı. "Sukeena'nın hikâyesinin sizi etkilediğini ve onu himayeniz altına almak istediğinizi anlıyorum. Teşekkür ederim. Ona merhametle davranacağınızdan eminim."</p>

      <p>***</p>

      <p>&nbsp;</p>
    </div>
  </div>
</body>
</html>
