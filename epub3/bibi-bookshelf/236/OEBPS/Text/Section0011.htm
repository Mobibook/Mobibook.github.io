<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <p>&nbsp;Uzun kürekli kayık karanlıklaşmaya başlayan gölün kenarından kayarken Aboli, Sir Francis'in yerine filika oturağına geçti. Kaptansa akşam soğuğuna karşı koyu renkli, yünlü bir pelerine sarılarak kıça oturdu. Yüzünde çok soğuk ve ciddi bir ifade vardı. Uzun kürekleri çeken Hal'ın yüzü kıça doğruydu; belli etmeden babasını inceleyebiliyordu. Mağaranın önündeki konuşma yüzünden ilerde şanslarının döneceğini sezerek endişeleniyordu.</p>

      <p>&nbsp;Delikanlı göle demir attıktan sonra babasının kendi yıldız falına baktığını tahmin ediyordu. Çünkü Sir Francis'in kamarasındaki masada gizli anlamları olan işaretlerle dolu bir Zodyak haritasının durduğunu görmüştü. Babasının içine kapanarak düşüncelere dalmasının nedeni bu olabilirdi. Aboli'nin dediği gibi yıldızlar Sir Francis'in çocuklarıydı ve kaptan onların sırlarını biliyordu.</p>

      <p>&nbsp;Sir Francis birdenbire başını kaldırarak serin akşam havasını kokladı. Sonra ormanın kenarına doğru bakarken yüzündeki ifade değişti. Kara düşüncelere ne kadar dalarsa dalsın etrafında olan bitenleri yine de farkediyordu.</p>

      <p>&nbsp;Sir Francis adamların yüzüne bakmak için durdu. Tayfaların gözlerinde Kedi'nin uyandırdığı o dehşet vardı. Ayrıca boyunlarından ve bileklerinden kıskaca sokulmadıkları için rahatlamışlardı. Sir Francis Tarikat'tan şövalyelerin çoğunun tersine bu cezadan hoşlanmazdı. Ama böyle bir şey gerektiği zaman da tereddüt etmezdi. O, azılı, sert adamlarla dolu bir gemiye komuta ediyordu. Onların hepsini vahşilikleri yüzünden seçmişti. Bu tayfalar şefkatli herhangi bir hareketi zayıflık olarak alacaklardı.</p>

      <p>&nbsp;Sir Francis tayfalara, "Ben merhametli bir insanım," dedi. Arka sıralarda bir tayfa alayla güldü. Kaptan durdu ve sert ifadeli gözleri suçluyu buldu. Suçlu başını eğerek ayaklarını yere sürünce sakin sakin konuşmasını sürdürdü. "Ama bu haytalar merhametimin tükenmesine neden oluyorlar."</p>

      <p>&nbsp;Koca Daniel'e döndü. Porsun ilk sehpanın yanında duruyordu. Beline kadar çıplaktı, omuzları ve kollarındaki güçlü kasları iyice kabarmıştı. Kırlaşmaya başlamış olan uzun saçlarını bir bezle ensesinde bağlamıştı. Yaralı elindeki Kedi'nin kamçıları Madusa'nın başındaki yılanlar gibi güvertenin tahtalarına sarkıyordu.</p>

      <p>&nbsp;Sir Francis, "On beş darbe olsun, Bay Daniel," diye emretti. "Ama vuruşlar arasında Kedi'yi iyi tara."</p>

      <p>&nbsp;Daniel her vuruştan sonra kamçıları parmaklarıyla ayırmazsa şeritler kan yüzünden birbirlerine yapışacak ve kamçılar bir tek kalın kırbaca dönüşerek suçlunun etini bir kılıç gibi yaracaktı. Hatta kamçıları ayrılmamış bir Kedi'yle indirilecek on beş darbe bir adamın sırtındaki etleri parçalayarak belkemiğinin ortaya çıkmasına neden olabilirdi.</p>

      <p>&nbsp;Daniel başını salladı. "On beş vuruş, kaptan." Ucu düğümlü kamçıların birbirlerinden ayrılmaları için Kedi'yi sallayarak ilk kurbanına yaklaştı. Tayfa omzunun üzerinden ona bakmak için başını döndürdü. Yüzü korkusundan bembeyaz kesilmişti.</p>

      <p>&nbsp;Daniel elini iyice havaya kaldırdı. Kamçılar omzunun üzerinden arkaya sarktı. Sonra onun gibi iriyarı birinden beklenmeyecek zarif bir hareketle Kedi'yi öne doğru salladı. Kırbaç yüksek bir ağacın dallarının arasında dolaşan rüzgârınkini andıran ıslık gibi bir ses çıkardı. Sonra tayfanın çıplak derisinde şiddetle şakladı.</p>

      <p>&nbsp;Mürettebat bir ağızdan şarkı söyler gibi, "Bir," dedi. O sırada kurban can acısı yüzünden tiz bir çığlık attı. Tayfanın sırtında acayip bir iz belirdi. Her kızıl çizgide daha parlak kırmızı yıldızcıklar vardı. Bu noktalarda deri delinmişti. Sanki tayfanın sırtını denizanasının zehirli dokunaçları sokmuştu.</p>

      <p>&nbsp;Daniel kırbacı parmaklarıyla taradı. Sol elinin parmaklarına parlak kırmızı taze kan bulaştı.</p>

      <p>&nbsp;Seyirciler, "İki," diye saydılar. Tayfa yine bir çığlık attı ve bağlarına rağmen kıvrılıp büküldü. Can acısıyla ayakuçlarını dans edermiş gibi güvertenin tahtalarına vurdu.</p>

      <p>&nbsp;Sir Francis kıçtaki kamaralara giden güvertenin başında hafif bir gürültü olduğunu fark ederek, "Cezayı durdur!" diye seslendi. Kaptan merdivene doğru hızla giderken, Daniel itaatle kırbacı indirerek bekledi.</p>

      <p>&nbsp;Vali van de Velde'nin tüylü şapkası açıklıkta belirdi. Bunu adamın yassı, kırmızı suratı izledi. Hollandalı hırıltılı hırıltılı soluyarak güneşte durdu. Sarkık yanaklarını ipek bir mendille silerek etrafına bakındı. Sehpalardan sarkan bir dizi adamı görünce de gözleri parladı. Memnun memnun, "Ja! Goed!" dedi. "Geç kalmadığımız görülüyor."</p>

      <p>&nbsp;Onun arkasından Katinka hevesle çevik adımlar atarak yukarı çıktı. Eteklerini, küçük incilerle işlenmiş saten ayakkabıları gözükecek kadar yukarı kaldırmıştı.</p>

      <p>&nbsp;Sir Francis valiye kısaca selam verdi. "Günaydın, Mijheer. Burada cezaları uyguluyoruz. Bu sahne eşiniz gibi nazik yetiştirilmiş bir hanımın görebileceği bir şey değil."</p>

      <p>&nbsp;Katinka hafifçe gülerek söze karıştı. "Ama kaptan, ben çocuk değilim. Tanrı da biliyor ya, bu gemide eğlence pek kıt. Düşünün, ben can sıkıntısından ölürsem siz de fidye alamazsınız." Sir Francis'in koluna yelpazesiyle vurdu. Kaptan kadının onu aşağı gördüğünü belirten bu hareketi yüzünden geriledi ve yine valiye döndü.</p>

      <p>&nbsp;Mijnheer, bence karınızı kamarasına götürmelisiniz.</p>

      <p>&nbsp;Katinka sanki Sir Francis hiç konuşmamış gibi iki adamın arasına girdi. Peşinden gelen Zelda'ya işaret etti. "Taburemi şu gölge yere koy." Tabureye yerleşip eteklerini yaydı ve Sir Francis'e bakarak sevimli bir tavırla dudaklarını büzdü. "Çok sessizce oturacağım. Benim burada olduğumu bile bilmeyeceksiniz."</p>

      <p>&nbsp;Kaptan valiye bir göz attı. Ama van de Velde yapacağı bir şey&nbsp; olmadığını belirtmek için tombul ellerini sahneye yakışacak bir biçimde iki yanına açtı. "Nasıl olduğunu bilirsiniz, Mijnheer. Güzel bir kadın bir şeyi çok istedi mi..." Katinka'nın arkasına geçerek gurur ve hoşgörüyle ellerini onun omuzlarına koydu.</p>

      <p>&nbsp;Sir Francis haşince, "Böyle sahneler karınızın duygularını incitebilir» diye uyardı. "O zaman beni bundan sorumlu tutamazsınız." Valiyle Hollanda dilinde konuştukları için mürettebatın söylenenleri anlamadığım biliyor, buna seviniyordu. Yoksa tayfalar onun tutsakların baskısı karşısında boyun eğdiğini düşüneceklerdi.</p>

      <p>&nbsp;Van de Velde, "Bence fazla endişelenmeniz yersiz," dedi. "Karımın midesi sağlamdır." Kandy ve Trincomalee'de görevde bulunduğu sırada karısı kalenin talim yerinde devamlı sürdürülen idamları hiç kaçırmamıştı. Cezalar suçun cinsine göre değişiyordu: direğe bağlayarak yakmak, dağlamak, vidalı halkayla boğmak ve kafa uçurmak. Katinka'nın kemikleri Dang humması yüzünden kırılmışçasına sancıdığı ve doktorun tavsiyesine uyarak yataktan kalkmaması gerektiği günlerde bile arabası darağacını gören her zamanki yerinde olurdu.</p>

      <p>&nbsp;O halde bu sizin sorumluluğunuz, Mijnheer. Sir Francis başıyla kısa bir selam vererek Daniel'e döndü.</p>

      <p>&nbsp;Cezayı uygulamaya devam edin, Bay Daniel, diye emretti. Porsun kırbacı omzunun üstünden geriye doğru attı. İri kol kaslarını süsleyen renkli dövmeler canlıymış gibi oynadılar.</p>

      <p>&nbsp;Kırbaç islik çalar ve şakırdarken mürettebat, "Üç," diye haykırdı.</p>

      <p>&nbsp;Katinka kaskatı kesilerek taburesinde öne doğru eğildi.</p>

      <p>&nbsp;Dört! Genç kadın Kedi'nin şakırtısı ve bunu izleyen acı dolu tiz çığlık yüzünden irkildi. Yüzü yavaş yavaş mum gibi bembeyaz kesilmeye başladı.</p>

      <p>&nbsp;Beş! Kanlar kızıl yılanlar gibi tayfanın sırtından süzüldü ve branda bezinden eteğinin beline sızdı. Katinka menekşe gözlerindeki ışıltının fark edilmemesi için uzun, altın gibi kirpikli gözkapaklarını yarı kapattı.</p>

      <p>&nbsp;Altı! Kadın küçücük bir damlanın ona sıçradığını hissetti. Sıcak tropik yağmurun bir damlası gibiydi. Gözlerini, sehpada kıvranıp bükülerek inleyen adamdan zorla ayırarak başını eğdi ve zarif ellerine baktı.</p>

      <p>&nbsp;Islak kırbaçtan fırlayan bir damla kan işaret parmağına gelmişti, Katinka’nın beyaz teninin üzerinde değerli bir yüzükteki yakut gibi parıldıyordu. Katinka diğer elini onun üzerine kapatarak gözlerden gizledi. Etraftaki yüzlere baktı. Ama herkes karşılarındaki o korkunç, kanlı sahneye dalmıştı. Kimse kanın Katinka'nın eline sıçradığını görmemişti. Şu an ona bakan da yoktu.</p>

      <p>&nbsp;Katinka farkına varmadan üzüntüyle davranıyormuş gibi elini dolan, yumuşak dudaklarına doğru kaldırdı. Dilinin pembe ucuyla parmağındaki küçük damlacığa dokundu. O madensi, tuzlu tat hoşuna gitti... ,genç bir erkeğin sperm sıvısını andırıyordu. Katinka uyarıldığını hissederek kalçalarını kasıp bacaklarının iç taraflarını birbirine sürttü.</p>

      <p>***</p>

      <p>&nbsp;</p>
    </div>
  </div>
</body>
</html>
