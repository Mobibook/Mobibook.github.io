<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ayhan Hocha</title>
  <link href="../Styles/Style_ayh.css" rel="stylesheet" type="text/css" />
</head>

<body class="calibre">
  <p>Sean, «Matatu sizi götürecek ve izlerinizi de örtecek,» dedi. «Job ve ben peşimizdekileri şaşırtmak için yanlış izler bırakacağız. Hava aydınlanır aydınlanmaz da yandan dolaşarak size katılacağız.»</p>

  <p>Claudia korkuyla, «Bizi yalnız bırakmayacaksın ya?» diye bağırdı, sonra da birdenbire sustu.</p>

  <p>Sean onu aşağılarcasına, «Yalnız kalmayacaksınız,» diye cevap verdi. «Matatu, Pumula ve Dedan yanınızda olacak.»</p>

  <p>Riccardo, «Ya fil?» diye sordu. «Avdan vaz mı geçiyorsun? Filimin kaçmasına izin mi vereceksin?»</p>

  <p>Sean güldü. «Birkaç otomatik silahı olan üç, beş budala yüzünden mi? Gülünç olma. Capo. Onları atlatacak ve sen daha ne olduğunu anlayamadan tekrar Tukutela'nın peşine takılacağız.»</p>

  <p>Sean, Job'la hızla koşarken peşindekilerin kim olduklarını düşünüyordu. Askerler mi? Asiler mi? İzinsiz avlananlar mı? Haydutlar mı? Bunu tahmin etmek imkânsızdı. Ama Matatu kampa döndüğü zaman çok endişeliydi.</p>

  <p>Sean'a, «Onlar çok usta, Bwana.» demişti. «Bizi izlemeyi başardılar. Hızla da ilerliyorlar. Çalılıkta savaşan askerler gibi geliyorlar. İki yanlarda da adamları var.»</p>

  <p>«Onları iyice inceleyemedin mi?»</p>

  <p>Ufak tefek Ndorobo başını sallamıştı. «Ortalık kararıyordu. Ben de buraya gelip seni uyarmak istedim. Hızla yaklaşıyorlardı.»</p>

  <p>Sean koşarken öfkeyle, roller değişti, dedi kendi kendine. Biz avcıyız. Ve şimdi bizi amansızca avlamaya çalışıyorlar.</p>

  <p>İki arkadaş doğrudan doğruya güneye doğru gidiyorlardı. Şafak söktüğü sırada otuz kilometrelik yolu aşmışlardı.</p>

  <p>Sean hiç duraklamadan, «Ortadan kaybolmanın zamanı geldi, Job,» dedi. Peşlerindekilerin, onların birbirlerinden ayrıldıklarını farketmemeleri gerekiyordu.</p>

  <p>Job başını salladı. «İlerde iyi bir yer var.» Sean'un ayak izlerine basarak koşuyordu.</p>

  <p>Sean, «Tamam, öyleyse,» dedi. Bir grevia ağacının altından geçerlerken Job bir dala tutunarak ayaklarını yerden kesti. Sean dönüp ona bakmadı. Duraklamadı da. Job sık ağaçlardan oluşan koruda daldan dala atlayarak uzaklaşacak, sonra da uygun bir noktada yere inecekti.</p>

  <p>Sean yirmi dakika kadar koşmasını sürdürdü. Güneybatıya doğru dönerek kayalık bir sırtı aştı. Umduğu gibi aşağıdaki vadiden bir çay akıyordu. Sean çayın kenarına inip sanki orada yıkanmış gibi toprakları ıslattı. Peşindekiler onun çayın yukarısına ya da aşağısına doğru gittiğini sanacaklardı. Sean da onların bu şüphelerini güçlendirmek için botlarını çıkarıp suda bir süre ilerledi. Sonra çaya girdiği noktaya geri döndü. Botlarını giydi ve bıraktığı izlere basarak geri geri gitti. Sırta eriştiği zaman o da Job gibi bir ağacın dalına asılarak kendini yukarı çekti. Oradan bir kayanın üzerine atladı. İzlerini sile sile uzaklaştı. Kuzeye doğru koşmaya başlarken, Matatu bile bu izlerin içinden çıkamaz, diye düşünüyordu.</p>

  <p>İki saat sonra Job'la daha önce kararlaştırdıkları yerde buluştular. Ve akşam üzeri grubun, ayrıldıkları noktadan yedi kilometre kuzeyde beklediği yere vardılar.</p>

  <p>Riccardo, Sean'un elini sıkarak, «Seni gördüğüme çok sevindim,» dedi. «Endişelenmeye başlıyorduk.» Claudia bile Sean yanına çökerken gülümsedi.</p>

  <p>Avcı ,«Bir fincan cay uğruna bütün krallığımı veririm,» dedi gülerek. Matatu'nun getirdiği fincanı alıp ufaktefek iz sürücünün anlattıklarını dinledi. Matatu onun yanına çömelmiş, tiz sesiyle heyecanlı heyecanlı konuşuyordu.</p>

  <p>Sean onun sözlerini Riccardo ve Claudia için İngilizceye çevirdi. «Matatu geri dönmüş. Ve geride bıraktığımız kampın yakınında beklemiş. Fazla yaklaşmaya cesaret edememiş. Ama peşimizdeki grubun geldiğini görmüş. On iki kişiymişler. Kampın etrafını araştırmışlar. Sonra da oyunumuza kanıp, Job'la bıraktığımız izleri takip etmişler.»</p>

  <p>Riccardo, «Yani kurtulduk mu?» diye sordu.</p>

  <p>Sean başını salladı. «Öyle gözüküyor. Hemen yola çıkarsak bu akşam ya da yarın sabaha karşı bataklıkların kıyısına ulaşabiliriz.»</p>

  <p>Riccardp, «Ya Tukutela?» dedi.</p>

  <p>«Onun bataklıktara eriştiği yeri hemen hemen biliyoruz. Kıyıda dolaşır ve onun bataklığa girdiği noktayı buluruz. Ama tabii aramızdaki süre daha uzadı. Tukutela'yı elimizden kaçırmak istemiyorsak daha hızlı gitmeliyiz. Bunu başarabilecek misin, Capo?»</p>

  <p>Riccardo, «Kendimi hiç bu kadar iyi hissetmemiştim,» diye bağırdı. «Haydi, düş önümüze.»</p>

  <p>Sean yola çıkmadan önce geri kalan yiyecekleri pay etti. Job'la kendi çantasına beşer kilo fazlalık koyarak Riccardo'nun yükünü azalttı. Hem de on kilo. Claudia'nınkini de beş kilo.</p>

  <p>Ona sadece kişisel eşyalarıyla uyku tulumunu bıraktı.</p>

  <p>Yüklerinin böyle hafiflemesinin yararı oldu. Ama Sean ayrıca yürüyüş sırasında yine Riccardo'nun yanına geçti. Onu hem teşvik etmeyi, hem de ilgilenmek istiyordu. Claudia hâlâ şaşılacak bir rahatlıkla ilerliyordu. Sean onun için boş yere endişelenmişti.</p>

  <p>Uzaklarda toprakların hemen yukarısındaki bulutlar bataklıkların yerlerini belirliyordu. Sean onları gördüğü zaman Riccardo'ya, «Düşün, Cape,» dedi. «Büyük bir fili klasik biçimde yakalayan son avcı sen olacaksın belki de. Yani onu uzun süre kovaladıktan sonra vuran son avcı. Aslında bu iş her zaman böyle yapılmalı. Jiple dolaşıp pencereden ateş etmek iş mi? Selous, 'Karamojo' Bell ve 'Somaki' Salmon da filleri böyle avlarlardı.»</p>

  <p>O ünlü avcılarla kıyaslanmak Riccardo'nun hoşuna gitti. «Ah, onlar altın çağda yaşamışlar, Sean! Biz de o çağda olmalıydık. Biz geç doğmuşuz.»</p>

  <p>Ama ne yazık ki, Riccardo bir saat sonra tekrar ağırlaşmaya başladı. Üstelik şimdi sendeliyordu da. Bir ara neredeyse yere yuvarlanacaktı. Sean onu hemen kolundan tuttu. «Beş dakika mola verelim. Hepimizin buna ihtiyacı var. Çaya da.»</p>

  <p>Job çayları getirdiği zaman Riccardo, Sean'a, «Aspirinin kaldı mı?» diye sordu.</p>

  <p>Sean ona hapları verdi. «İyi misin. Capo?»</p>

  <p>«Şu lanet olasıca baş ağrısı tuttu, hepsi o kadar.» Ama Riccardo bakışlarını Sean'dan kaçırıyordu.</p>

  <p>Avcı, Claudia'ya bir göz attı. Ama kız da ona bakmamaya çalışıyordu. Sean, «İkiniz benim bilmediğim bir şeyi mi öğrendiniz?» diye homurdandı. «Suçlu gibi bir haliniz var.» Cevabı beklemeden mısır ekmeği pişiren Job'un yanına gitti.</p>

  <p>Claudia babasına usulca, «Aspirin iyileşmeni sağlayacak,» dedi.</p>

  <p>Riccardo başını salladı. «Tabii. Kanser beyine eriştiği zaman aspirin bunu hemen geçirir.»</p>

  <p>Sonra kızının yüzündeki acı dolu ifadeyi farkederek ekledi. «Affedersin. Neden böyle söylediğimi bilmiyorum. Aslında ben kendine acıyan insanlardan değilimdir.»</p>

  <p>«Durumun çok mu kötü, baba?»</p>

  <p>«Baş ağrısına katlanabilirim. Ama her şeyi çift görmeye başlıyorum. Bu da beni endişelendiriyor. Kahretsin! Birkaç gün önce ne kadar iyiydim. Her şey çok çabuk kötüleşti.»</p>

  <p>«Bütün bu yürüyüşler. Belki durumu bu kötüleştirdi. Aslın da geri dönmemiz gerekir.»</p>

  <p>Riecardo kesin bir tavırla, «Olmaz,» dedi. «Bir daha bunsöz bile etme.»</p>

  <p>Claudia itaatle başını eğdi. «Bataklıklar fazla uzak değil, dinlenme fırsatı buluruz.»</p>

  <p>Riccardo, «Ben dinlenmek istemiyorum,» dedi. «Ne kadar az zamanım kaldığını biliyorum. Bu sürenin bir dakikasını bile ziyan etmek niyetinde değilim.»</p>

  <p>Sean onlara yaklaştı. «Hazır mısınız?»</p>

  <p>Claudia saatine baktı. Yarım saat bile dinlenmemişlerdi. Kız itiraz edecekti ama babası ayağa kalktı. «Hazırız.» Bu kısa dinlenme bile onu canlandırmıştı.</p>

  <p>Biraz ilerledikleri sırada Riccardo birdenbire neşeyle, «Job'un pişirdiği o hamburgerler nefis kokuyor,» dedi. «Karnımı acıktırdı.»</p>

  <p>Sean güldü. «Onlar hamburger değil, mısır ekmeği. Seni düş kırıklığına uğrattığım için üzgünüm.»</p>

  <p>«Haydi, haydi, beni kandıramazsın.» Riccardo da gülüyordu. «Burnuma sığır eti ve kızarmış soğan kokusu geldi.»</p>

  <p>Önde yürüyen Claudia omzunun üzerinden bakarak kaşlarını çattı. «Baba!»</p>

  <p>Riccardo birdenbire gülmekten vazgeçti. Şaşırmıştı.</p>

  <p>Doktor Andrews, Claudia'yı, «Sancılar başlayabilir,» diye uyarmıştı. «Bazı şeyler gördüğünü ya da burnuna çeşitli kokuların geldiğini sanabilir. Size hastalığın tam seyrini söyleyemeyeceğim. Zaman zaman çabucak kötüleşebilir. Sonra bir süre sanki iyileşir. Şunu unutmayın, Claudia. Hayalleri babanız için çok gerçek olacak. Sanrıları, aklının çok başında olduğu süreler izleyecek.»</p>

  <p>Sean o akşam çay içmeleri için mola vermedi. «Kaybettiğimiz zamanı kazanmaya çalışmalıyız.» Mısır ekmekleri ve tuzlanmış geyik etlerini yürürken yediler.</p>

  <p>Sean, Riccardo'ya, «İşte sana kızarmış soğanlı ve soslu iri bir hamburger, Capo,» diye takıldı. Claudia ona öfkeyle baktı.<br /></p>

  <p>Riccardo ise endişeyle güldü ve pek de lezzetli olmayan eti çiğnemeyi sürdürdü.</p>

  <p>Artık filin izleri kaybolmuştu. Bu yüzden Sean karanlık bastırdıktan sonra da yürüyüşü sürdürdü. Ancak gece yarısına doğru mola vererek uyku tulumlarını serdiler.</p>

  <p>Sean gruptakilerin güneş iyice doğuncaya kadar uyumalarına izin verdi. Etraflarında manzara değişmişti. Gece yürüyüşû sırasında Zambezi nehrinin yağmur mevsiminde taştığı topraklara girmişlerdi artık.</p>

  <p>Sean bu açıklık yerde pek savunmasız olduklarını düşünüyordu. Renamo çetelerini arayan bir Frelimo uçağı tepelerinden geçebilirdi. Daha hızlı yürümelerini istiyordu ama Riccardo'ya bakar bakmaz onun kısa bir süre sonra dinlenmesi gerekeceğini anladı.</p>

  <p>Önden giden Matatu birdenbire bağırdı. Sean'un sinirleri geriliverdi. Hemen iz sürücünün yanına koştu. Matatu'nun omzuna vurdu. Sonra da bir dizinin üstüne çökerek yere baktı.</p>

  <p>«Ne var?» Riccardo telaşlanmıştı. Ama Sean başını kaldırıp ona gülümsedi.</p>

  <p>«O! Tukutela! Matatu'nun da tahmin ettiği gibi onun izlerini yeniden bulduk.» Dev ayak izlerine dokundu. «Hâlâ bataklıklara doğru gidiyor.» Ayağa kalkarak ileriye doğru baktı.</p>

  <p>«Fil bizden ne kadar ileride?»</p>

  <p>«Açığı biraz kapattık. Ama yeteri kadar değil. Ve o kötü adamlar bizi bu açıklık yerde yakaladıkları takdirde... Neyseki Tukutela'nın izleri doğruca şu ilerideki ağaçlığa doğru gidiyor. Koruda gözlerden gizlenebiliriz.» Matatu'ya tekrar ilerlemesi için işaret etti.</p>

  <p>Grup bir süre sonra palmiyelerin arasına girerken Sean da rahat bir nefes aldı.</p>

  <p>Matatu fısıltıyla, «Fil burada dinlenmiş,» diye açıkladı. «Artık yaşlı bir erkek ve çabuk yoruluyor. Burada durup uyumuş. Bak ayaklarını tozlara nasıl sürmüş. Uyandıktan sonra da gövdesine toz püskürtmüş. Bak, tozları şuradan hortumuyla almış, sırtına üflemiş.»</p>

  <p>Sean, «Burada ne kadar kalmış?» dedi.</p>

  <p>Matatu başını yana eğerek bu soruyu düşündü. «Dün akşama kadar burada dinlenmiş. Güneş şuradaymış.» Batı ufkunun biraz yukarısını işaret etti. «Sonra yoluna devam etmiş ama daha ağır ağır. Artık bataklıklara yakın olduğu için kendini daha güvende hissediyor. Ona yaklaştık.»</p>

  <p>Sean, Riccardo ve Claudia'ya cesaret vermek istediği için Matatu'nun anlattıklarını biraz abarttı. «File iyice yaklaşıyoruz.» Güven ve neşe dolu bir tavır takınmıştı. «Belki Tukutela bataklıkların derinliklerine saklanmadan ona yetişiriz. Tabii zaman kaybetmezsek.»</p>

  <p>Sean yürüyüş tekrar başladığı zaman Riccardo'nun yanından ayrılarak Matatu'nun arkasına geçti. İz sürücüyü fazla hızlı gitmemesi için uyarmak istiyordu. Ama daha Matatu'yla konuşamadan arkasından boğuk bir çığlık yükseldi. Telaşla döndü.</p>

  <p>Riccardo'nun yüzüne kan hücum etmiş, suratı şişmişti. Gözleri sanki yuvalarından uğrayacakmış gibi açılmıştı. Sean onun bir tür kriz geçirdiğini sandı. Ama Riccardo ileriyi işaret ediyordu. Eli şiddetli duyguların etkisiyle titriyordu. Garip, boğuk bir sesle, «İşte orada!» diye bağırdı. «Tanrı aşkına! Onu göremiyor musun?»</p>

  <p>Sean tekrar dönerek onun gösterdiği tarafa baktı. «Ne var?» Yüzü o yöne dönük olduğu için Riccardo'nun Pumula'nın omzundaki Rigby tüfeği kaptığını görmedi. Ama sürgünün madeni şıkırtısını duydu. «Capo! Sen ne yaptığını sanıyorsun?» Riccardo'yu engellemeye çalıştı ama adam onu itti. Sean gafil avlanmıştı. Sendeledi. Az kalsın yere devriliyordu.</p>

  <p>Riccardo öne doğru koştu. Sonra durup tüfeği kaldırdı.</p>

  <p>«Capo, yapma!» Sean ileri doğru atıldı ama tüfek patladı.</p>

  <p>Riccardo geri tepme yüzünden sendeledi. Geriye doğru bir adım attı.</p>

  <p>«Sen çıldırdın mı?» Sean'un Riccardo ikinci el ateş etmeden ona yetişmesi imkânsızdı. Ağır kurşun bir baobab ağacının gövdesinden iri beyaz bir parça kopardı. Silah sesi düzlükte yankılandı.</p>

  <p>«Capo!» Sean, Riccardo üçüncü kez ateş ederken ona doğru atılarak tüfeğin namlusunu havaya çevirdi. «Tanrı adına, sen ne yaptığını sanıyorsun?» Silahı zorla onun elinden aldı.</p>

  <p>Riccardo, «Tukutela,» dedi. «Onu görmüyor musun? Neden bana engel oldun?» Yüzü hâlâ kıpkırmızıydı. Sıtma nöbeti tutmuş bir hasta gibi titriyordu. Tekrar tüfeğe uzandı.</p>

  <p>Ama Sean silahı onun elinden çekip aldı. Öfkeyle, «Kendine gel,» diye bağırarak boş tüfeği Job'a fırlattı. «Bunu almasına bir daha izin verme.» Sonra Riccardo'ya döndü. «Sen çıldırdın mı?» Onu omuzlarından yakaladı. «O silah sesleri kilometrelerce öteden duyulacak.»</p>

  <p>Riccardo çırpındı. «Beni bırak. Onu göremiyor musun?»</p>

  <p>Sean adamı öfkeyle sarstı. «Kendine gel! Bir ağaca ateş ediyordun. Aklını mı kaçırdın?»</p>

  <p>Riccardo, «Tüfeği bana ver,» diye yalvardı. Sean onu yine şiddetle sarsarak baobab ağacına doğru çevirdi. «Bak bakalım, lanet olasıca kaçık! İşte senin filin!» Riccardo'yıı ağaca doğru itti. «İyi bak!»</p>

  <p>Claudia onların yanına koşarak Sean'a engel olmaya çalıştı. «Bırak onu. Hasta olduğunu görmüyor musun?»</p>

  <p>«Çıldırdı o.» Sean kızı yana itti. «Yetmiş kilometrelik bir alandaki bütün Frelimo ve Renamo'ları buraya çağırdı. Tabii bu gürültüyü duyan bütün filler de kaçtılar...»</p>

  <p>«Onu bırak.» Claudia tekrar Sean'un üzerine atıldı. Avcı da Riccardo'yu bırakarak geri çekildi. «Pekâlâ, cicim. Baban senin olsun.»</p>

  <p>Claudia babasına sarıldı. «Bir şey yok. Bir şey yok, baba Riccardo şaşkın şaşkın baobab ağacındaki özsu sızan çukurlara bakıyordu. «Ama ben bunun...» Bitkin bitkin başını salladı. «Neden öyle yaptım... Anlayamıyorum... Onu file benzettim.»</p>

  <p>«Evet, baba, evet.» Claudia babasının göğsüne bastırdı. «Kendini üzme.»</p>

  <p>Job'la diğerleri sessizce ve üzgün üzgün duruyorlardı. Bu acayip olayı anlayamamışlardı.</p>

  <p>Sean hiddetle döndü. Ve ancak birkaç saniye sonra kendini toplayabildi. Matatu'ya,</p>

  <p>«Tukutela silah seslerini duyacak kadar yakınımızda mıydı?» diye sordu.</p>

  <p>«Bataklıklar yakın. Ve bu açıklıkta sesler kolaylıkla etrafa yayılıyor. Suların üzerinden de.»</p>

  <p>Zenci omzunu silkti. «Belki de fil gürültüyü duydu. Kim bilir?»</p>

  <p>«Job, ne dersin, silah seslerini pesimizdekiler de duymuş mudur?»</p>

  <p>«Bunu acı bir biçimde öğreneceğiz, Sean. Bu, onların bize ne kadar yakın olduklarına bağlı.»</p>

  <p>Sean, «Burada mola verip dinlenmek zorundayız,» diye mırıldandı. «Mambo hasta. Çay yap. Ondan sonra ne yapacağımıza karar veririz.» Claudia'yla Riccardo'nun yanına döndü. Kız hâlâ babasına sarılmış, öylece duruyordu. Sean'a meydan okurcasına bakarak vücuduyla babasını korumaya çalıştı.</p>

  <p>Sean yumuşak bir sesle, «Seni tartakladığım için üzgünüm, Capo,» dedi. «Beni çok korkuttun.»</p>

  <p>Riccardo fısıldadı. «Ne olduğunu anlayamıyorum... Oradakinin fil olduğuna, yemin edebilirdim. Onu öyle iyi gördüm ki.»</p>

  <p>Sean, «Çay molası vereceğiz,» diye açıkladı. «Galiba başına biraz güneş geçti. Bu güneş insanın beynini pelteye dönüştürür.»</p>

  <p>Claudia güvenle atıldı. «Birkaç dakika içinde kendini toplar.»</p>

  <p>Sean ona bakarak soğuk soğuk başını salladı. «Capo'yu gölgeye götürelim.»</p>

  <p>Riccardo bir baobab ağacının gövdesine yaslanarak oturdu. Gözlerini yumdu. Rengi uçmuştu. Hâlâ şaşkındı. Claudia eşarbının ucuyla babasının yüzünden akan terleri sildi.</p>

  <p>Sean ona başıyla sert sert gelmesini işaret etti. Kız da onu izledi. Sean, «Bu olay seni hiç şaşırtmadı değil mi?» diye Claudia'yı suçladı. Kız cevap vermeyince de sözlerini sürdürdü. «Sen ne biçim kızsın? Onun hasta olduğunu biliyordun, yine de buraya gelmesine izin verdin,»</p>

  <p>Claudia’nın dudakları titriyordu. Sean kızın bal rengi gözlerinin dolmuş olduğunu fark etti.</p>

  <p>Claudia’nın ağlayabileceği hiç aklına gelmemişti. «Ağlamak için artık çok geç, bebeğim. Onu eve göndermenin bir yolunu bulmalıyız. Capo çok hasta.»</p>

  <p>«O eve dönemeyecek.» Claudia’nın sesi o kadar hafifti ki, Sean bu sözleri zorlukla duydu.</p>

  <p>Kızın siyah gür kirpiklerinde gözyaşları pırıldıyordu. Sean ona sessizce baktı. Claudia yutkundu. «O sadece hasta değil, Sean. Babam ölüyor. Kanseri var. Biz Amerika'dan ayrılmadan önce bir uzman hastalığına teşhis koydu. Ve kanserin babamın beynini bu biçimde etkileyebileceğini de söyledi.»</p>

  <p>Sean'un bütün öfkesi söndü. «Hayır... Capo ölemez.»</p>

  <p>«Neden onun Afrika'ya gelmesine razı oldum sanıyorsun? Onunla gelmek için neden o kadar ısrar ettim dersin? Bunun babamın katılacağı son av partisi olduğunu biliyordum. Onunla birlikte olmak istedim.»</p>

  <p>Bir an sessizce durarak birbirlerine baktılar.</p>

  <p>Sonra Claudia, «Babama sevgi ve saygın var,» diye mırıldandı. «Ona karşı gerçekten dostluk duyuyorsun. Bunu beklemiyordum.»</p>

  <p>Sean, «O benim arkadaşım,» dedi. Üzüntüsünün derinliği onu da şaşırtmıştı.</p>

  <p>Claudia usulca konuşmasını sürdürdü. «Senin şefkatli olabileceğini hiç sanmıyordum. Belki hakkında yanıldım.»</p>

  <p>Sean, «Belki ikimiz de birbirimiz konusunda yanıldık,» dedi.</p>

  <p>«Evet, belki. Ama ne olursa olsun sana teşekkür etmek istiyorum. Babama dostluk duyduğun için sağol.» Döndü. Riccardo'nun yanına gidecekti. Ama Sean onu durdurdu.</p>

  <p>«Hâlâ bir karar vermiş değiliz. Ne yapacağımızı kararlaştırmadık.»</p>

  <p>Kız, «Tabii ki yolumuza devam edeceğiz,» diye cevap verdi.</p>

  <p>«Bu işi acı sonuna kadar götüreceğiz. Babama öyle söz verdim.»</p>

  <p>Sean usulca, «Cesur bir kızsın,» dedi. Claudia, «Eğer öyleyse bunu babamdan almış olmalıyım,» diyerek Riccardo'nun yanına döndü.</p>

  <p>Bir fincan çay ve altı aspirin Riccardo'nun canlanmasını sağladı. Aklı başına geldi. Şimdi mantıklı konuşuyordu. Hiçbiri de onun o çılgınca davranışlarından söz etmedi. Ama tabii bu bütün grubun neşesini kaçırmıştı.</p>

  <p>Sean, Riccardo'ya, «Gitmemiz gerekiyor, Capo,» dedi. «Tukutela burada oturduğumuz her dakika bizden uzaklaşıyor.»</p>

  <p>Yüksek bir sırttan ilerlediler. Burunlarına bataklık kokusu geliyordu artık. İlerdeki ağaçların arasında bir aralık vardı. Sean durdu. Aralıktan ileriye baktılar.</p>

  <p>Sean, «İşte,» diyerek başını salladı. «Zambezi bataklıkları.» Sonra dürbünüyle çevreyi inceledi. Sazlıklar sonsuzmuş gibi gözüküyordu. Ama bu bölgenin üzerinden uçtuğu için aralarda gölcükler olduğunu biliyordu. Bunları birbirlerine dar boğazlar bağlıyordu. Geçen mevsim kuraklık olmuştu. Su çoğu yerde ancak bele kadardı. Ama çamur çok yapışkandı ve ilerlemeleri çok zor olacaktı. Buna karşılık Tukutela bu bölgeye çok alışıktı.</p>

  <p>Ama Sean dürbünü indirirken, «Bu bir piknikten farksız olacak, Capo,» dedi. «O dişlerin çalışma odanda, şöminenin üstünde asılı bil.»</p>

  <p>İhtiyar filin izleri bataklığın tam kıyısına kadar gidiyor, sonra papirüslerin arasında kayboluyordu.</p>

  <p>«Kimse burada izleri takip edemez.» Riccardo bataklığa bakıyordu. «Kimse Tukutela'yı bulamaz. Öyle değil mi?»</p>

  <p>Sean başını salladı. «Matatu dışında.»</p>

  <p class="yildiz">***</p>

  <p>Terkedilmiş, harap bir köydeydiler. Job köyün dışını araştırmaya başlamıştı bile. Sonra Sean'a ıslık çaldı. Avcı yanına Gittiği zaman da otların arasındaki bir şeyi gösterdi. Sean önce bunun bir paçavra yığını olduğunu sandı. Sonra kemikleri gördü.</p>

  <p>«Ne kadar olmuş?» diye sordu.</p>

  <p>«Altı ay sanırım.»</p>

  <p>«Nasıl ölmüş?»</p>

  <p>Job iskeletin yanında diz çöktü. Kafatasını çevirdiği zaman boyundan koptu. «Başının arkasına ateş edilmiş. Çıkış deliği de bu yanda.» Job kurukafayı bırakarak otların arasında ilerledi. «Burada da bir iskelet var.»</p>

  <p>Sean, «Renamo'lar buraya gelmişler,» diye fikrini açıkladı. «Ya çeteleri için yeni birilerini arıyorlardı ya da kurutulmuş balık istiyorlardı. Veya her ikisini birden.»</p>

  <p>«Ya da Frelimo'lar, Renamo asilerini arıyorlardı. Ve onları ateş ederek sorguya çekmeye karar verdiler.»</p>

  <p>Sean, «Zavallı köylüler,» dedi. «İki ateş arasında kalmışlar. Herhalde etrafta daha çok iskelet var. Kulübeler yakılmadan önce kaçmayı başaranlar.» Köye doğru döndüler. Sean konuşmasını sürdürdü. «Bu adamlar balıkçıymış. Herhalde kayıkları vardı. Onları bir yere saklamış olmalılar. Açıkçası öyle bir kayık çok işimize yarar. Papirüslerin etraflarını araştır.</p>

  <p>Köyün gerisindeki çalılığı da.»</p>

  <p>Sean, Riccardo'yla Claudia'nın oturduğu tarafa doğru gitti. Kıza soru sorar gibi bakıyordu.</p>

  <p>Claudia da iyimser bir tavırla başını salladı. «Babam çok iyi. Burası neresi?»</p>

  <p>Sean tahminlerini açıkladı.</p>

  <p>Claudia çok sarsıldı. «O masum insanları neden öldürdüler?»<br /></p>

  <p>«Afrika'da bugünlerde birini öldürmen için bir nedenin olmasına hiç gerek yok. Elinde dolu bir tabanca olması ve ateşlemek istemen yeterli.»</p>

  <p>Kız ısrar etti. «Ama onlar ne zarar vermiş olabilirler?»</p>

  <p>Sean omzunu silkti. «Asilere yataklık etmek. Bildiklerini açıklamamak. Yiyecek saklamak. Kadınlarını vermemek. Bu suçlardan herhangi biri. Ya da hiçbiri.» Sean bataklıklara doğru baktı. «Neredeyse hava kararacak. Bu geceyi burada geçireceğiz. Sabah güneş doğarken yola çıkacağız. Bir tek iyi şey var. Tukutela artık bataklıklara eriştiği için ağırlaşacak.</p>

  <p>Herhalde su anda bizden sadece birkaç kilometre ötede.» Ama bu sözleri söylerken Riccardo'nun ateş etmesini düşünüyordu. Belki de fil bu gürültüyü duymuştu ve hâlâ kaçıyordu. Ama tabii bunu adama söylemenin bir yararı olmayacaktı.</p>

  <p>Riccardo'yu artık sadece bu av ilgilendiriyordu. İlk kez iyice canlandı ve Sean'la konuşurken bir ara güldü de. Claudia o zaman avcıya minnetle gülümsedi; Aynı anda papirüslerin yanından bir ses yükseldi. Sean, «Ne oldu. Job?» diye bağırarak suyun kenarına koştu.</p>

  <p>Yine bağırışmalar duyuldu. Papirüslerin derinliklerinde sular sakırdadı. Sonra Job'la Matatu ortaya çıktılar. Sular içinde kalmış, uzun, siyah bir şeyi sürüklüyorlardı.</p>

  <p>Sean, Riccardo'ya, «Şansımız ilk defa yardım ediyor,» diyerek onun omzuna vurdu.</p>

  <p>İki zencinin getirdikleri bir tek kütükten oyulmuş uzun bir mokorro'ydu. Yerli sandalı. Job kayığın içindeki sudan boşalttı. Sean'la kayığı incelediler. Sean, «Dedan'la Pumula'yı yolla,» dedi. «Sandalı götürmek için iki sırık kessinler.»</p>

  <p>Birdenbire Claudia haykırdı. Hepsi de telaşla döndüler. Kızın sesi uzaktan geliyordu ve boğuktu. Sean tüfeğini kaparak koşmaya başladı. Bir yandan da, «Claudia!» diye bağırıyordu. «Neredesin?» Ve ormanda yankılanan sesi onunla alay ediyordu. «Neredesin?»</p>

  <p>Kız tuvalet ihtiyacını karşılamak için biraz uzaklaşmış ve farkına varmadan, yerlilerin suaygırı yakalamak için kazdıkları bir çukura düşmüştü. Nefesi kesilmiş, sol dizine de müthiş bir sancı saplanmıştı. Birkaç dakika yukarıdan gelen hafif seslere karşılık veremedi.</p>

  <p>Sızlayan ciğerlerine hava çekmeye çalışıyordu. Sonunda boğuk boğuk bağırmayı başarabildi.</p>

  <p>«Buradayım!»</p>

  <p>«İyi misin?» Sean'un kafası çukurun kenarında belirdi. Endişeyle aşağıya bakıyordu.</p>

  <p>Kız inledi. «Öyle sanırım.» Ayağa kalkmaya çalıştı ama dizimdeki sancı yüzünden tekrar yere çöktü. «Dizim...»</p>

  <p>«Dişini sık. Şimdi aşağıya ineceğim.» Sean basını çekti. Claudia bazı sesler duydu.</p>

  <p>Babasının, Job'un ve Matatu'nun seslerini. Sonra aşağıya bir naylon ip uzatıldı. Sean ipe tutunarak hızla aşağıya indi. Sonra kızın yanına, çamurların arasına atladı.</p>

  <p>Claudia pişmanlıkla, «Çok üzgünüm,» dedi. «Özür dilerim. Yine başına dert açtım.»</p>

  <p>Sean, «Özür dileme,» diyerek gülümsedi. «Ben buna alışık değilim. Bu kez suç sende sayılmaz. Şimdi bacağına bir bakalım.» Kızın yanında çömeldi. «Ayağını oynat. Çok güzel.</p>

  <p>Dizini bükebiliyor musun? Harika! Hiç olmazsa kemiklerin kırılmamış. Buna sevindim. Seni şimdi bu delikten çıkaralım. İpin ucunu kızın koltuklarının altından geçirerek sıkıca bağladı.</p>

  <p>Sonra yukarıya, «Tamam, Job,» diye seslendi. «Onu yukarı çekin. Yavaş yavaş.»</p>

  <p>Seen kızın arkasından yukarıya erişir erişmez onun dizini daha dikkatle inceledi. Blucinin paçasını kıvırdı, sonra da, «Kahretsin,» diye homurdandı. Bir Scouts komutanı olduğu için paraşütçülerin aldıkları yaralar konusunda deneyimliydi. Claudia'nın dizi şişmeye ve morarmaya başlamıştı. Sean, «Biraz canın yanacak,» diye onu uyararak bacağını usulca sağa sola oynattı.</p>

  <p>Claudia, «Ah,» diye inledi. «Çok acıdı.»</p>

  <p>Sean başını salladı. «Pekâlâ. Ortadaki bağ bu. Koptuğunu sanmıyorum. Öyle olsaydı can acısından duramazdın. Herhalde burktun.»</p>

  <p>Kız, «Bu ne anlama geliyor?» diye sordu.</p>

  <p>«Üç gün. En aşağı üç gün yürüyemeyeceksin.» Kolunu Claudia’nın omzuna attı. «Ayakta durabilecek misin?» Kız başını sallayınca onun kalkmasına yardım etti. Claudia sağlam bacağının üzerinde durarak ona yaslandı. Sean, «Ağırlığını biraz öbür bacağına vermeye çalış,» dedi. Kız söyleneni yaptı ama can acısıyla inledi.</p>

  <p>«Hayır. O ayağımın üzerine basmam imkânsız.»</p>

  <p>Sean kızı bir çocukmuş gibi kucağına alarak kamp yerine doğru götürdü. Avcının gücü Claudia'yı şaşırttı., Dizinin zonklamasına rağmen onun kollarında rahatlayarak gevşedi. Güzel bir duyguydu bu. Babası da küçükken onu böyle taşırdı. Claudia başını Sean'un omzuna dayamamak için kendini zor tuttu.</p>

  <p>Sean kızı bir ağacın altına oturttu. Matatu avcının çantasını almaya koştu. Kızının sakatlanması Riccardo'ya kendi derdini unutturmuştu. Claudia'ya nasıl olduğunu sorup duruyordu.</p>

  <p>Sean ilkyardım çantasından aldığı esnek sargıyı Claudia'nın dizine sardı. Sonra da iltihaplanmayı önlemek için ona çayla birlikte bir hap verdi.</p>

  <p>«Elimizden bundan başkası gelmiyor,» diyerek arkasına yaslandı. «Dizin ancak zamanla iyileşecek.»</p>

  <p>«Neden demin 'üç gün' dedin?»</p>

  <p>«Bu iş bu kadar sürer. Seninki gibi yüzlerce diz gördüm. Tabii onlar seninki kadar güzel değillerdi. Ayrıca da çok kıllılardı.»</p>

  <p>«Bu bir iltifat.» Claudia tek kaşını kaldırdı. «Yufka yürekli olmaya başlıyorsun, albay.»</p>

  <p>Sean güldü. «Bu tedavinin bir bölümü. Ve hiç de içten değil. Simdi sorun şu, cicim: Seni ne yapacağız?»</p>

  <p>Kız hemen, «beni burada bırakın,» dedi.</p>

  <p>Sean, «Sen çıldırdın mı?» diye sordu. Riccardo da hemen onu destekledi.</p>

  <p>«Bunu düşünemeyiz bile.»</p>

  <p>Claudia sakin ve mantıklı bir tavırla, «Bu olaya şu açıdan bakın,» dedi. «Tam üç gün yerimden kımıldamam imkânsız. Beklerseniz senin fil de iyice uzaklaşmış olur, baba.»</p>

  <p>Riccardo konuşmasını engellemek için elini kaldırdı. «Geri dönemeyiz. Beni taşıyamazsınız. Ben yürüyemem. Burada beklemek zorunda kalırız.»</p>

  <p>«Saçmalama. Seni burada yalnız bırakamayız.»</p>

  <p>Kız, «Bu doğru,» diye kabul etti. «Siz Tukutela'nın peşinden giderken burada bana bakacak birini bırakabilirsiniz.»</p>

  <p>Riccardo, «Olmaz,» diyerek başını salladı.</p>

  <p>Claudia, Sean'dan yardım istedi. «Lütfen ona bunun en makul yol olduğunu anlat.»</p>

  <p>Avcı kıza baktı. Gözlerindeki hayranlık Claudia’nın göğsüne bir sıcaklığın yayılmasına neden oldu. «Kahretsin! Harika bir insansın sen!»</p>

  <p>«Babama bunun sadece birkaç gün için olduğunu anlat, Sean. O filin babam için ne kadar önemli olduğunu hepimiz biliyoruz. ben Tukutela'yı ona...» Az kalsın, «Son armağanım olarak vermek istiyorum,» diyecekti, kendini topladı. Cümlesini, «Bu benim babama özel bir armağanım olacak,» diye tamamladı.</p>

  <p>«Bunu kabul edemem, tesoro.» Riccardo sert bir tavırla konuşmuştu ama sesi boğuklaşmıştı. Duygularını gizlemek için başını önüne eğdi.</p>

  <p>Claudia, «Onun gitmesini sağla, Sean.» diye ısrar ederek onun kolunu sıkıca tuttu. «Burada Job'la birlikte çok güvende olacağımı söyle ona.»</p>

  <p>Sean, «Claudia haklı olabilir, Capo.» dedi. «Ama doğrusu, benim karışabileceğim bir mesele değil, bu ikinizin arasında.»</p>

  <p>Claudia, «Bizi yalnız bırakır mısın, Sean?» diye sordu. Sonra onun cevabını beklemeden Riccardo'ya döndü. «Gel yanıma otur, baba.» Sean uzaklaşarak onları yalnız bıraktı.</p>

  <p>Riccardo bir saat sonra avcının yanına geldi. «Pekâlâ, Sean. Claudia beni ikna etti. Yarın sabah erkenden yola çıkalım mı? Ve, sen, Job, burada kalıp küçük kızıma bakar mısın?»</p>

  <p>Zenci, «Ona sizin için bakarım efendim,» dedi. «Siz sadece o fili vurun. Siz döndüğünüz zaman biz burada olacağız.»</p>

  <p class="yildiz">***</p>

  <p>Ay ışığında yakılmış köyden çıkarak birkaç metre geride, ormanda kamp kurdular. Claudia için önü açık bir kulübecik yaptılar. Otlardan da bir yatak. Sean ecza çantasıyla yiyeceklerinin çoğunu kızın yanında bıraktı. Hem Job, hem de Claudia'yla kalacaklardı. Sean arkadaşına hafif bir tüfek verdi. Dedan'ın ise baltası ve post yüzmek için kullandığı bıçağı vardı.</p>

  <p>Avcı, «Dedan'ı gözcülük etmesi için geriye gönder, Job,» dedi. «Frelimo ya da Renamo devriyeleri o taraftan gelecekler. Bir sorun çıkacağını anlar anlamaz kızı bataklığa sokarak o adalardan birine sakla.» Sean, Job'a son emirleri verdikten sonra kızıyla vedalaşan Riccardo'nun yanına gitti. «Hazır mısın, Capo?» ,</p>

  <p>Riccardo çabucak doğruldu ve Claudia'ya hiç bakmadan oradan uzaklaştı. Sean kıza, «Başını derde sokayım deme,» diye tembih etti.</p>

  <p>«Sen de öyle.» Claudia başını kaldırarak ona baktı. «Ve benim için babama iyi bak, Sean.»</p>

  <p>Avcı kıza elini uzattı. Zekice sözler bulup söylemek istiyordu ama aklına hiçbir şey gelmiyordu. Onun yerine, «Tamam mı?» diye sordu.</p>

  <p>Claudia da başını salladı. «Tamam.»</p>

  <p>Sean bataklığın kıyısına gitti. Matatu, Riccardo ve Pumula onu kayığın yanında bekliyorlardı.</p>

  <p>İz sürücü kayığın burnuna geçti. Sean'la Riccardo ortaya oturdular. Pumula ise elinde yeni kesilen sırıkla kıçta ayakta durdu. Matatu'nun el işaretlerine göre sırığı suya batırdı. Kayık ilerledi. Avcılar birkaç dakika sonra sık papirüslerin arasına girdiler.</p>

  <p>Avcılar filin ayak izlerini takip ederek bataklıktaki küçük adaları teker teker aramışlardı.</p>

  <p>Ama Tukutela'nın yoluna devam ettiği anlaşılıyordu. Şimdi yine kayıkla büyükçe bir adacığa yaklaşıyorlardı. Matatu oradaki gübre yığınını görür görmez heyecanlandı.</p>

  <p>«Yakın,» diye fısıldadı. «Çok yakın...»</p>

  <p>Sean hiç düşünmeden yine çiftesindeki kurşunları değiştirdi. Bu hareketin ne anlama geldiğini bilen Riccardo heyecanla gülümseyerek Rigby'nin emniyetini açıp kapamaya başladı. Avcılar adacığa çıkarak tek sıra halinde ilerlediler. Ve tekrar papirüslerin arasına girdiler. Durup etrafı dinlemeye başladılar.</p>

  <p>Sonra gökgürültüsünü andıran o sesi duydular. Bir fil rahat ve memnun olduğu zaman bu sesi çıkarırdı. Sean, Tukutela'nıa onlardan sadece yüz metre ilerde olduğunu anlamıştı.</p>

  <p>Riccardo'yu kolundan tutarak usulca yanına çekti. «Rüzgâr bakımından dikkatli olmalıyız.»</p>

  <p>Şimdi Tukutela'nın serinlemek için hortumuyla suyu çekip sırtına püskürttüğünü duyuyorlardı. Avcı, ekledi. «Geri.»</p>

  <p>Sonunda yüksek bir incir ağacının altında durdular. Riccardo öfkeyle, «Kahretsin,» dedi.</p>

  <p>«Ona çok yakındık.»</p>

  <p>Sean sertçe, «Haddinden fazla yakındık,» diye cevap verdi. «Papirüslerin arasından onu vurmamız imkânsızdı. Ve rüzgâr da birkaç derece daha dönseydi bu av daha başlamadan biterdi. Tukutela'ya sokulmadan önce onun yandaki adaya geçmesine izin vermemiz gerekiyor... Şimdi hayvana bir bakalım.»</p>

  <p>Silahlarını ağacın dibine bıraktılar. Sean, Riccardo'nun bir dala tutunarak yukarı çıkmasına yardım etti. Sonra kendisi de onu izledi. Daldan dala geçerek yukarıya kadar çıktılar. Orada durup papirüs yığınına baktılar.</p>

  <p>Ve Tukutela'yı hemen gördüler. Fil diğer tarafa doğru dönmüştü. Dev kulakları usul usul sallanıyordu. Sırtı ıslak olduğu için kömür rengindeymiş gibi duruyordu. Tukutela'nın beline dört küçük balıkçıl konmuştu. Sarı gagaları ve beyaz tüyleri güneşte ışıldıyordu. Bu dikkatli, parlak gözlü nöbetçiler tehlike yaklaşırken yaşlı fili hemen uyaracaklardı.</p>

  <p>Sean'la Riccardo av seferinin bu en önemli anının zevkini çıkarıyorlardı, bir daha böyle bir fil görülmeyecekti. Tukutela ağır ağır sudan geçerek diğer adacığa çıkarken Riccardo, «Muhteşem,» diye fısıldadı. Sean cevap vermedi. Çünkü söylenecek başka bir şey yoktu.</p>

  <p>Fil papirüslerin arasına girerken Sean da Riccardo'nun omzuna vurdu. Adam sanki bir rüyadan uyanıyormuş gibi başını salladı. Aşağı indikleri zaman Sean, «Adacığa kayıkla gideceğiz,» dedi.</p>

  <p>Avcılar başlarının sazların üzerinden gözükmemesi için kayığın düz dibine oturdular. Papirüs dallarını çekerek teknenin suyun yüzünde kaymasını sağladılar. Kıyıya eriştikleri zaman Sean, Ricoardo'nun tekneden çıkmasına yardım etti. Sonra kayığı sessizce papirüslerin arasına çektiler.</p>

  <p>Silahlarını kontrol ettikten sonra yürümeye başladılar. Tek sıra halinde gitmek zorundaydılar. Çünkü Tukutela'nın o geçilmesi imkânsız bitkilerin arasında kendine açtığı yol dardı. Matatu birkaç adım atıyor, sonra hepsi birden donmuş gibi duruyorlardı.</p>

  <p>Birdenbire öndeki papirüslerin arasından bir çatırtı yükseldi. Dalların sallanıp sarsıldığını gördüler. Riccardo, Rigby'i kaldırdı. Ama Sean onu engelledi. Kolunu tutarak silahın namlusunu yere doğru çevirdi. Kalpleri çarparak yaşlı fil karnını doyururken çıkan sesleri dinlediler. Tukutela dalları koparıyor ve kulaklarını ağır ağır öne arkaya sallayarak memnun memnun homurdanıyordu. Ama avcılar onu göremiyorlardı.</p>

  <p>Sean, Riccardo'nun kolunu hâlâ bırakmamıştı. Şimdi onu öne doğru çekiyordu. Adım adım sarkık dalların ve yeşil sarmaşıkların arasından geçtiler. Sean on adım sonra durup Riccardo'yu öne geçirdi ve onun omzunun üzerinden işaret etti.</p>

  <p>Riccardo birkaç saniye hiçbir şeyi seçemedi. Sonra fil kulaklarını salladı ve avcı da o zaman hayvanın gözünü gördü. Küçük, yaşlı, bulanık bir gözdü bu. Ve sanki Riccardo'nun ruhunun derinliklerine bakıyordu. Yaşamının sona ereceğini sezmiş gibi derin bir ıstırapla. Riccardo beynindeki o habis şeyin gerçeği yine çarpıttığının farkında değildi. O sadece kederin kara ölüm kadar dayanılamayacak bir şey olduğunu biliyordu.</p>

  <p>Sean adamın ateş etmesi için usulca onun sırtına vurdu. Ama Riccardo kımıldayacak halde değildi. Sanki ruhu vücudundan çıkmıştı. Hem onu, hem de fili seyrediyordu. İçlerini ölümün doldurduğu, etraflarını ölümün sardığı bu insanla hayvanı. Sean yine Riccardo'nun sırtına vurdu. Tukutela on beş adım ötedeydi. Şimdi hiç kımıldamadan duruyordu. Otların arasında kurşuni bir hayalet gibiydi. Sean, Tukuleta'nın tehlikeyi sezdiği için hareketsiz kaldığını biliyordu. Fil birkaç saniye daha böyle bekleyecek, sonra sık otların arasına dalarak gözden kaybolacaktı.</p>

  <p>Sean, Ricoardo'yu omuzlarından yakalayarak sarsmak, «Haydi ateş et, be adam!» diye bağırmak istiyordu. Ama çaresiz durumdaydı. En hafif bir ses, en ufak bir hareket yaşlı filim kaçmasına neden olacaktı.</p>

  <p>Sonra Sean'un korktuğu şey oldu. Tukuteta birdenbire ortadan kayboluverdi. O dev gibi hayvanın böyle hızla hareket etmesi inanılacak gibi değildi.</p>

  <p>Sean, Riccardo'yu kolundan tutarak gözden kaybolan Tukutela'nın peşinden sürüklemeye başladı. Hiddetinden yüz hatları çarpılmıştı. Göğsüne dolan kara bir öfke soluk almasını zorlaştırıyordu. Öfkesini Riccardo'dan çıkarmak istiyordu. Onun hayvanı vurabileceği bir noktaya gelmesini sağlamak için hayatını bile tehlikeye atmıştı. Ve o budala tüfeğini dahi kaldırmamıştı.</p>

  <p>Matatu birdenbire arkasından anlaşılmaz bir şeyler haykırdı. Onu uyarıyor muydu, yoksa yardım mı istiyordu, belli değildi. Sean durup etrafını dinledi. O anda sazların çatırtısını ve öfkeli bir filin sesini duydu. Ama bu sesler Tukutela'nın gözden kaybolduğu taraftan değil, arkasından geliyordu. Sean bir an ne olduğunu anlayamadı. Sonra gerçeği kavradı ve tüyleri diken diken oldu.</p>

  <p>Tukutela, Sean'un o zamana kadar hiçbir filin yapmadığı biçimde davranmıştı. Kaçmamış, onların kokularını almak için rüzgârın estiği tarafa doğru dönmüştü.</p>

  <p>Sean, «Matatu!» diye haykırdı. «Kaç! Rüzgârda çaprazlamasına koş!» Riccardo'yu sert bir şekilde yüksek bir ağaca doğru itti. «Yukarı tırman,» diye homurdandı. Adamın alttaki alçak dallara tutunması kolay olacaktı. Sean döndü ve Matatu'yu kurtarmak için koştu. Papirüs korusu filin öfkeli çılgınca sesiyle yankılanıyordu.</p>

  <p>Matatu ansızın Sean'un birkaç adım ötesinde yandan çıktı, pumula gibi kaçmamış, avcının yanında tehlikeye göğüs germeye karar vermişti. Sean, Matatu'yu görünce yön değiştirdi. İz sürücüyle birlikte rüzgârda çaprazlamasına yüz adım kadar koştular. Sonra otların arasına girerek çömeldiler. Sean'un taktiği başarılı olmuş, Tukutela kokularını kaybetmişti.</p>

  <p>Pumula'nınkini de öyle.</p>

  <p>Sean yaşlı filin onlara çok yakın olduğunu seziyordu. O da avcılar gibi hareketsiz kalmış, iyice açtığı kulaklarıyla etrafı dinliyordu. Uzun hortumuyla etrafta onların kokularını arıyordu.</p>

  <p>Sean, şimdiye kadar böyle bir fil hiç görülmedi, diye düşündü. Avcılarını yakalamaya çalışan bir fil... Tukutela! Öfkeli, artık sana neden bu adı verdiklerini biliyorum.</p>

  <p>Sonra papirüs korusunda Sean'un hiç beklemediği bir ses duyuldu. Bir insan sesi. Sean ancak bir dakika sonra bağıranın Riccardo Monterro olduğunu anladı.</p>

  <p>Adam file, «Tukutela!» diye sesleniyordu. «Biz kardeşiz! Başka bir çağdan sadece biz kaldık! Kaderlerimiz birbirine bağlı! Ben seni öldüremem!»</p>

  <p>Fil bu sesi duyunca tekrar haykırdı. Kulakları sağır edecek bir sesti bu. Sonra Tukutela kurşuni bir tank gibi sesin geldiği tarafa doğru gitti. Elli metre sonra burnuna insan kokusu geldi. Nefret ettiği, onu çıldırtan o koku.</p>

  <p>Riccardo Monterro ağaca tırmanmamıştı. Ağacın gövdesine dayanmış ve gözlerini kapatmıştı. Beynine birden saplanan sancı dayanılacak gibi değildi. Tüfeği elinden kayıp yere düşmüştü. O can acısı arasında filin sesini duyuyor, acı bir çaresizlik ve pişmanlık duyuyordu. Körcesine sendeleyerek file doğru gitti. Dev hayvanı yatıştırmak, ona şimdiye kadar yapılan haksızlıkları telafi etmek istiyordu. «Ben sana zarar vermeyeceğim! Biz kardeşiz!»</p>

  <p>Sean, Riccardo'yu bıraktığı yere doğru koşmaya başladı.</p>

  <p>Filin dehşet verici bir hızla gittiğini ve daha gerideki Riccardo' nün bağırdığını duyuyordu.</p>

  <p>Dev hayvanı ondan uzaklaştırmak ve kendi üzerine çekmek için, «Buradayım, Tukutela!» diye haykırdı. «Buradayım! Gel! Bu tarafa gel!» Ama bunun bir işe yaramayacağını biliyordu. Tukutela bütün dikkatini kurbanına vermişti. Onu hiçbir şey engelleyemeyecekti.</p>

  <p>Fil saldırısını ölüme kadar sürdürecekti.</p>

  <p>Riccardo'nun gözlerindeki bulanıklık geçer gibi oldu. Şimdi sanki hava fişekleri ve alevlerin ortasından bakıyordu. Tukutela'nın kafasının dalların arasından çıktığını gördü. Lekeli uzun dişleri kafasına geçmek üzere olan bir damın kirişleri gibiydiler.</p>

  <p>O anda Riccardo'ya fil bir yaşam boyu avcı olarak öldürdüğü bütün hayvanların bir timsali gibi gözüktü. Tepesine dikilen Tukutela'nın hortumunun ve dişlerinin yarıdinsel bir kutsamanın simgeleri olduğunu sandı. Böylece döktüğü kanlar ve aldığı canlar yüzünden bağışlanacaktı. Günahlarının kefaretini ödemiş olacaktı. Riccardo ellerini mutluluk ve minnetle o dişlere doğru uzattı. Ve çocukluğunda aldığı din eğitiminden aklında kalan bir cümleyi tekrarladı.</p>

  <p>«Beni affet, Baba, çünkü ben günah işledim!»</p>

  <p>Sean filin ilerde durduğunu gördü. Riccardo'nun sesini duydu. Ama ne söylediğini anlayamadı. Birdenbire duraklayarak tüfeğini kaldırdı. Hayvanın beynine nişan alması zor olacaktı. Çünkü filin oluşturduğu açı uygun değildi ve kabarık omzu da omurgasının görünmesini engelliyordu.</p>

  <p>Hedef ancak olgun bir elma kadardı. Ve bunun o dev kafatasının neresinde gömülü olduğu da belli değildi. Sean içgüdülerine ve deneyimlerine güvenmek zorundaydı. Bir an Tukutela'nın kafasının içini görüyormuş gibi geldi. Hayvanın beyni kemiklerin arasında bir ateşböceği gibi ışıldıyordu sanki. Sean tetiği çekti. Kurşun, Tukutela'nın kafasına girerek beyni buldu. Ama yaşlı fil hiçbir şey hissetmedi. Öfke dolu bir yaşamdan bir anda ölüme geçiverdi. Bacakları gövdesinin altında bükülürken sağ dişi Riccardo Monterro'nun göğüs kafesinin hemen altına girdi. Ucu böbreklerine kadar inerek belinden dışarı çıktı.</p>

  <p>Riccardo'nun çok istediği, uğrunda hem bayatını, hem de servetini tehlikeye attığı fildişi onu yere çiviledi. Sanki zıpkınlanmış gibi. Riccardo başını eğerek fildişine hayretle baktı. Hiçbir şey hissetmiyordu. Belinden aşağısı hayvanın hortumunun altında kalmış, uyuşmuştu. Başı bile ağrımıyordu artık.</p>

  <p>Riccardo'nun gözleri bir an berraklaştı. Sanki gördüğü her şeyi parlak projektörler aydınlatıyordu. Karanlıklar etrafını iyice sarmadan önce Sean Courtney'in yüzünü gördü. Bu yüz karşısında uçuyor gibiydi. Riccardo sonra onun sesini duydu. «Capo! Capo!» Bu ses kulaklarında yankılandı.</p>

  <p>Riccardo Monterro olanca gücüyle çabaladı. «Claudia sana âşık. Küçük kızıma iyi bak.»</p>

  <p>Sonra karanlıklar onu yuttu. Artık ne bir şey görüyor, ne de duyuyordu.</p>

  <p>Sean önce Riccardo'nun vücudunu fildişinden kurtarmak istedi. Ama öyle kalındı ki, dişi sıkıca tutmak imkânsızdı. Riccardo'nun o korkunç yarasından sızan kanlar Sean'un ellerine bulaşıyordu. Bu yüzden fildişinin üzerinde yapışkan kırmızı izler bıraktı. Sean sonra boşuna çabaladığını anlayarak geriledi. Tukutela'nın dev kafa ve gövdesinin ağırlığı bu dişin üzerine binmişti. Fildişi Riccardo'nun gövdesini delip geçtikten sonra yumuşak kumlu toprağa iyice saplanmıştı. Adamı kurtarmak için yarım gün uğraşmak gerekecekti.</p>

  <p class="yildiz">***</p>

  <p>Ölüm insanla hayvanı birbirine kenetlemişti. Sean birdenbire bunun ne kadar uygun olduğunu kavradı. Onları bu halde bırakacaktı.</p>

  <p>Önce Matatu, sonra da Pumula papirüslerin arasından çıkarak sessizce, dehşetle bu korkunç sahneyi seyrettiler.</p>

  <p>Sean, «Gidin,» dedi. «Beni kayıkta bekleyin.»</p>

  <p>Pumula çekine çekine, «Fildişi?» diye sordu.</p>

  <p>Sean tekrarladı. «Gidin.» Sesi buyurgandı. İki zenci hemen uzaklaştılar.</p>

  <p>Riccardo'nun gözleri açıktı. Avcı bu gözleri şefkatle kapattı. Adamın boynundaki pamuklu eşarbı çıkararak çenesini bağladı. Ölüm Riccardo Monterro'yu çirkinlestirmemişti, hâlâ yakışıklıydı. Sean, «Tam zamanında oldu, Capo,» diye mırıldandı, «O hastalık seni bir bitkiye döndürmeden önce. Hâlâ canlı ve hevesliyken. Ve bu senin gibi bir erkek için uygun bir son. Kirli çarşafların arasında ölmediğin için seviniyorum. Ben de senin kadar şanslı olacağımı umarım.» Avucunu fildişine sürdü. «Bu fildişlerini sana bırakacağız. Capo. Onlar senin mezar taşların olacaklar. Tanrı da biliyor ya, onların bedelini tamıtamına ödedin.»</p>

  <p>Doğrularak ilerledi. Gidip Riccardo'nun Rigby'sini aldı. Geri dönüp silahı Riccardo'nun sağ kolunun üzerine bıraktı. «Bir savaşçı silahlarıyla gömülmelidir.» Ama onu öyle ortada bırakmak da istemiyordu. Sonra bu fille ilgili efsaneleri, onun ölüleri nasıl gömdüğünü hatırladı. Belindeki kından bıçağını çekerek en yakındaki ağaççıktan yapraklı bir dalı kesti.</p>

  <p>Bununla Riccardo'nun yüzünü örttü. «Evet. Böylesi uygun.» Hızla hareket ederek kestiği diğer dalları da Riccardo'yla filin üzerine yığdı. Sonra gerileyip silahını aldı. «Pişmanlık duyacak hiçbir şey yok, Capo. Sonuna kadar güzel bir yaşam sürdün. Huzur içinde yat, eski dost.» Dönerek kayığa doğru gitti.</p>

  <p>Pumula sırığı suya batırdı. Kayık kayarken sazlar yavaşça tekneye süründüler. Üçü de konuşmuyorlardı.</p>

  <p>Sean kayığın ortasında oturuyordu. Elini çenesine dayamıştı. Uyuşmuştu. İçindeki her duygu boşalmış, geride sadece keder kalmıştı.</p>

  <p>Sonra birdenbire Riccardo'nun sesi kafasının içinde yankılandı. «Claudia sana âşık... Claudia sana âşık...»</p>

  <p>Sean başını kaldırarak gözlerini ileriye dikti. Şu son birkaç gün kızın hayali gözlerinin önünden gitmiyordu. Yolculuğun bu son gününde sabah suya uzanarak bir nilüfer koparmıştı. Çiçeği koklamış, ipek gibi petalleri dudaklarına sürmüştü.</p>

  <p>Yine Claudia Monterro'yu düşünmüştü o an.</p>

  <p>Şimdi de ileriye doğru bakıyor ve ilk kez kendi kendine onu görmeyi ne kadar çok istediğini itiraf ediyordu. Ancak Claudia, Riccardo'nun ölümü yüzünden duyduğu ıstırabı geçirebilirdi.</p>

  <p>Başını kaldırıp gökyüzüne, yıldızlara baktı. Claudia'yı düşünerek kendi kendine, neden bende zıt duygular uyandırıyor, diye sordu. Onu tanıdığı diğer kadınlarla kıyasladı. O zaman: bütün o maceraların ne kadar köksüz ve yüzeyde kalan yaşantılar olduğunu anladı.</p>

  <p>Evliliği bile anlamsızdı. Sadece şehvet yüzünden evlenmiş ve bir süre sonra da boşanmıştı.</p>

  <p>Sean şimdi eşi olan kadını şöyle böyle hatırlıyordu.</p>

  <p>Yine Claudia'yı düşündü. Hayali öylesine canlıydı ki, balımsı kahverengi gözlerini çerçeveleyen kirpiklerini bile tek tek sayabilecekti. Sean, Claudia'yla tekrar beraber olmayı çok istiyordu. Bu yüzden de endişelenmeye başladı.</p>

  <p>Onu yalnız bırakmakla delilik ettim. Karanlık bataklıklara bakarken aklına türlü korkunç ihtimal geldi. Sonra, ama Job onun yanında, diye kendi kendini teselli etmeye çalıştı. Yine de Claudia’nın yanında kalmalı, onu korumalıydım. Job'u da Capo'yla göndermeliydim.</p>

  <p>Aslında bunun imkânsız olduğunu bilmesine rağmen yine de pişmanlık duyuyordu. Claudia babasının ölümüne çok üzülecek. Bunu bekliyordu ama yine de fazla sarsılacak. Onun ilk günlerinin üzüntüsünü atlatmasına ancak ben yardım edebilirim. Çünkü Capo'yu çok iyi tanıyordum. Claudia'nın babasının sadece iyi yanlarını hatırlamasını sağlayacağım... Belki artık birbirimize karşı düşmanca tavırlar takınmaktan vazgeçeriz. Birbirimize zıt yanlarımız yerine, benzer taraflarımızı bulmaya çalışırız.</p>

  <p>Bütün gece kayıkla ilerlediler. Sırığı kullanan Pumula'nın, yerine önce Sean geçti. Daha sonra da Matatu. Yakılmış köyün kıyısına ulaştıkları sırada öğleyi geçmişti.</p>

  <p>Sean kıyıya atladı. Harap köyden geçerek ormana doğru giderken koşmamaya çalışıyordu.</p>

  <p>Öfkeyle, Job daha iyi nöbet tutmalıydı, diye düşünüyordu. Biz böyle kimseye görünmeden gelebildiğimize göre... Cümlesini tamamlayamayarak birdenbire durdu.</p>

  <p>Etraf çok sessizdi. Altıncı hissi Sean'u uyarıyordu. Kötü bir şeyler vardı. Hemen yüzükoyun yere yattı. Silahı hazırdı. Bir süre etrafı dinledi. Sessizlik ağırlık gibi üzerine çöküyordu. Afrika kekliği gibi bir ses çıkardı. Scout'ların toplanmak için kullandıkları bu işareti Job'un tanıyacağını biliyordu. Ama cevap alamadı. Sean leopar gibi sürünmeye başladı. Sonra tekrar durakladı. Güneşte bir şey ışıldıyordu. Yerden alınca midesi birdenbire buz gibi kesildi. Elindeki boş bir şarjördü. Ucunda Rusça yazılar vardı. Sean şarjörü burnuna götürdü. Kokudan yeni ateş edilmiş olduğu anlaşılıyordu. Aceleyle etrafına bakındı. Orada daha bir sürü şarjör vardı. Bütün bunlardan şiddetli bir çatışma olduğu anlaşılıyordu.</p>

  <p>Sean ayağa fırladı ve zikzaklar çizerek koştu. Çalılığa vardığında kendini tekrar yere attı ve hemen ilerdeki cesedi gördü, ölüyü soymuş, giysi ve botlarını almışlardı.</p>

  <p>Sean'un gırtlağından boğuk bir feryat yükseldi. «Job!» Yine sürünerek cesede yaklaştı. Bir kurşun zencinin sırtından çıkmış ve artık yaraya sinekler üşüşmüstü. Akan kanlar kurumuştu. Sean'un burnuna etin çürümeye başladığını gösteren o koku geldi. Öleli yirmi dört saat olmalıydı. Sean dizlerinin üzerinde doğruldu. Artık ihtiyatlı davranmasına gerek yoktu. Ölünün kafasını usulca kaldırdı ve birdenbire çok rahatladığı için hafifçe bağırdı. Zenci bir yabancıydı.</p>

  <p>Sean, «Job!» diye seslendi. «Claudia!» Sesinde çaresizlik vardı. Ayağa fırlayarak kız için yaptıkları önü açık kulübeçiğe koştu. Boştu burası. «Job» Sean deli gibi etrafına bakındı. «Claudia!»</p>

  <p>Açıklığın kenarında da yine çıplak bir zenci cesedi vardı. Kafatasının tepesi uçmuş olan bu sıska adam da yabancıydı. Karnı siyah bir balon gibi şişmiş olan bu ölü de kokmaya başlamıştı.</p>

  <p>Matatu, Sean'un peşinden gelmiş, küçük kulübeciğe bakıyordu. Sonra açıklıkta daireler çizerek dolaşmaya başladı. Sean'la Pumula kenarda durup onu seyrettiler. İzleri karıştırmak istemedikleri için bu incelemeye katılmadılar.</p>

  <p>Motatu birkaç dakika sonra koşarak geri döndü. «Daha önce bizi izleyen o shifta! On beş kişiler. Kulübeciği sarmış, sonra da hızla saldırmışlar. Job bu ikisini banduki'siyle vurmuş. Çok boğuşmuşlar ama sonra düşmanlar onları yakalamışlar.»</p>

  <p>Sean, «Ya memsahib?» diye sordu ama alacağı cevaptan korkuyordu.</p>

  <p>Matatu, Swahili diliyle, «Ndto,» dedi. «Evet. Onu da götürmüşler. Hâlâ topallıyor. Ama iki yanına geçerek onu sürüklemişler. Memsahib yol boyunca onlarla boğuşmuş. Job yaralanmış, Dedan da öyle. Belki de onları dövdüler. Ellerinin bağlı olduğunu sanıyorum. Çünkü sendeleyerek yürüyorlarmış.» Matatu cesetleri işaret etti. «Ölülerin üniformalarını, botlarını ve banduki'lerini almışlar. Sonra geri dönmüşler.»</p>

  <p>Sean, «Ne zaman?» diye bağırdı.</p>

  <p>«Dün. Erkenden. Belki de kampa şafakta saldırdılar.»</p>

  <p>Sean sert bir tavırla başını salladı ama için için, Claudia, diye inliyordu. Ah, Tanrım! Sana el sürerlerse barsaklarım deşerim! Sonra yüksek sesle, «Onları hızla izleyeceğiz,» dedi. «Hemen gidelim!»</p>

  <p>Pumula, kayığa koşarak matara, araç ve gereçleri kaptı. Sean çantasını sırtına takarken koşmaya başladı. Gece kayığı sırıkla suda kaydırırken ne kadar yorulmuş olduğunu unutmuştu. Claudia’nın hayali ayaklarının kanatlanmasına neden oluyordu sanki.</p>

  <p>Matatu adamların on beş kişi olduklarını söylemişti. Claudia'nın beyaz, tatlı vücudu hoşlarına gidecekti. Ama henüz kızla eğlenmek için mola verdiklerini gösteren bir işaret yoktu. Matatu onların insan öldürmeyi değil esir almayı istediklerini düşünüyordu. Belki de haklıydı. Ama Claudia'yı sakat diziyle yürümeye zorluyorlardı. Tabii bu, durumu daha ciddi bir hale sokacak, belki de kızın büsbütün sakat kalmasına neden olacaktı. Claudia onların yavaşlamasına yol açarsa sabırsızlanıp onu tehdit edeceklerdi. Kızın hayatı onların beyaz bir rehineyi ne dereceye kadar istediklerine bağlıydı. Bir de kim olduklarına, Frelimo'lardan mıydılar? Yoksa Renamo'lardan mı? Yoksa haydut muydular? Ve onları kim yönetiyordu?</p>

  <p>Sean, peşlerinde birilerinin olduğunun farkındalar mı acaba, diye kendi kendine sordu.</p>

  <p>Herhalde izlerden gruptaki dört erkeğin ayrılmış olduğunu anladılar. O yüzden de peşlerine takılacağımızı herhalde tahmin ediyorlar. Bu nedenle de sinirleri iyice gerilecek. Ve Claudia da hayatını tehlikeye atmak için elinden geleni yapacak. Haydutlarla tartışacak, insan haklarından söz edecek... Sean neşesizce güldü. Adamlar çok geçmeden bir kedi yavrusu değil dişi bir kaplan yakalamış olduklarını anlayacaklar... Yüzündeki gülümseme kayboldu.</p>

  <p>Claudia adamları kendine düşman edecek ve hayatının tehlikeye girmesine neden olacak biçimde davranacak. Haydutların reisi zayıf bir insansa sonunda adamlarına ne kadar güçlü olduğunu kanıtlamak zorunda kalacak... Afrika toplumu ataerkildi ve çetenin elebaşısı emrine uymayan bir kadına kızacaktı. Eğer köyü yakanlar onlarsa o zaman ne kadar vahşi olduklarını kanıtlamışlar demektir... Sean sessizce Claudia'ya yalvardı. Bir kez olsun şu dilini tut!</p>

  <p>Önden koşan Matatu birdenbire durup elini salladı. Sean ona yaklaştı. İz sürücü, «Burada dinlenmişler,» diyerek mopane ağaçlarından oluşan bir kümeyi işaret etti. Yerlere izmaritler atılmıştı. Sean, mopone'lerin birinden dalların kesilmiş olduğunu farkederek şaşırdı.</p>

  <p>Matatu, «Mem için mushela yapmışlar,» diye açıkladı. Sean rahatladı. Claudia topalladığı için çeteyi ağırlaştırmıştı. Ama kızın başının arkasına bir kurşun sıkarak ortadan kaldıracakları yerde, onu taşımak için mopane dallarıyla bir sedye yapmışlardı. Bu gelişme onu sevindirdi. Claudia'nın sağ kalması konusundaki tahminlerini de değiştirdi. Belki de kıza onun sandığından daha fazla değer veriyorlardı.</p>

  <p>Ancak en kritik an, adamlar bir gece önce kamp kurdukları zaman gelmişti. Haydutlar bütün gün Claudia'yı incelemiş, vücudunu süzmüşlerdi. Hayaller kurmuş ve cesaretlerini toplamışlardı. Sean liderlerinin kontrolü kaybettiği takdirde olabilecek şeyleri düşünmek bile istemiyordu.</p>

  <p>«Haydi, Matatu,» diye homurdandı. «Zaman kaybediyorsun.» Felaket olduysa bile her şey dün gece sona ermişti herhalde. Artık çok geç kalmış sayılırdı ama hâlâ saniyelik bir gecikme bile onu öfkelendiriyordu.</p>

  <p>İzler güneye doğru gidiyordu. Çete izlerini saklamak gereğini görmemişti. Matatu izlerden haydutlardan Claudia'nın sedyesini zorla Job ve Dedan'a taşıttıklarını anladı. Sean buna sevindi. İki zencinin yaralarının ciddi olmadığı anlaşılıyordu. Ve Job yürüyüşü ağırlaştırmak ve Sean'un onlara yetişmesini sağlamak için elinden geleni yapacaktı.</p>

  <p>Gerçekten de Matatu birdenbire bağırarak ona yumuşak topraktaki izleri gösterdi. Job sedyenin bir ucunu elinden kaçırarak dramatik bir biçimde yüzüstü düşmüştü. Ancak haydutlar onu zorladıktan sonra sürüne sürüne ayağa kalkmıştı.</p>

  <p>Sean, «Aferin ona,» diye mırıldandı. «Ama adamları fazla zorlamasa.» Job'un oynadığı tehlikeli bir oyundu.</p>

  <p>Grup hızla koştuğu için ağır ağır ilerleyen çeteye süratle yaklaşıyordu. Sean gece olmadan onlara yetişeceklerini ummaya başladı. Çok ilginç olacak. Silahlı on beş kişiye karşı biz üçümüz, diye düşündü. O ana kadar adamlar Sean'la yanındakilere tuzak kurmamışlardı.</p>

  <p>Teröristler ve haydutlar genellikle izlerinin üzerine tuzak kurmayı ihmal etmezlerdi. Onların bunu yapmamış olmaları Sean'u düşündürüyordu. Belki de bunlar eğitilmemiş haydutlar. Ya da yanlarında hafif, plastik mayınlar yok.</p>

  <p>Veya peşlerinde olduğumuzun farkında değiller. Ya da bir sürpriz hazırlıyorlar. İste en kötü ihtimal de bu... Neyse... Zamanı gelince bunu da düşünürüz.</p>

  <p>Matatu tekrar durdu. «Dün gece yemek pişirmişleler.» Kamp ateşinin küllerini işaret ediyordu.</p>

  <p>Sean, «Etrafı iyi ara,» diye emretti. «Job mutlaka bizim için bir mesaj bırakmıştır.»</p>

  <p>Matatu yerdeki izleri gösterdi. «Mem'in sedyesini buraya koymuşlar. O şurada ayağa kalkmış.» Kızın ayakları haydutlarınkinden daha ince ve küçüktü, yürürken ayağını biraz sürüyordu.</p>

  <p>Sean sertçe, «Başka bir şey buldun mu?» diye sordu. «Job bir mesaj bırakmış mı?»</p>

  <p>Matatu başını salladı. «Hiçbir şey bulamadım.»</p>

  <p>«Pekâlâ. Yolumuza devam edelim.» Sean tam döneceği sırada birdenbire durakladı.</p>

  <p>«Memsahip, nerede uyumuş?»</p>

  <p>«Orada.» Matatu bir yaprak ve at yığınını işaret etti. Yığın Claudia'nın vücudunun ağırlığı altında ezilmişti. Sean yere cörnelerek yaprakları ve otları karıştırdı. Ve sonunda yere yarı gömülü bir düğme buldu. Üzerinde ünlü bir terzinin adı yazılıydı. Bizimki böyle blucinler giyiyor işte... Düğmeyi cebine atıp ayağa kalktı. Ama bu bana bir şeyi açıklamıyor. Yine de... Birden duraklayarak tekrar çöktü. Düğmenin gömülü olduğu toprakları biraz eşeledi.</p>

  <p>Yanılmamıştı. Claudia o düğmeyi yeri belli etmek için kullanmıştı. Onun altına da ucuz Portekiz sigarlarının kutusundan koparılmış bir karton parçasını gömmüştü. Kartonun üzerine bir kömür parçasıyla, «On beş Renamo,» yazmıştı. Böylece Matatu'nun sayı konusundaki tahmininde yanılmamış olduğu anlaşılıyordu. Ayrıca artık düşmanlarının kim olduğunu biliyorlardı. Renamo'lardı bunlar.</p>

  <p>Claudia'nın ondan sonra yazdığı sözcük Sean'u şaşırttı. «Cave.» Avcı mırıldandı. «Cave mi?»</p>

  <p>Sonra birdenbire İngiliz ilkokullarında öğrencilerin birbirlerini uyarmak için kullandıkları sözcüğü anımsadı. «Cave» Latince «Caveat» sözcüğünün kısaltılmışıydı.</p>

  <p>Sean bütün endişesine rağmen dayanamayarak güldü. Bu İngiliz deyimini de nereden öğrenmiş? Sonra Claudia'nın avukat olduğunu hatırlayarak okumasını sürdürdü. «Cave. Sizi bekliyorlar. Her şey iyi. C.» Sean karton parçasını çok değerli bir şeymiş gibi sıkıca tuttu.</p>

  <p>«Güzelim benim...» diye fısıldadı. «Sen dünyanın en zeki, en güzel kızısın...» Başını hayranlıkla sallarken boğazına bir şey tıkandı. İlk kez o zaman Claudia'yı çok istediğini ve onu özlediğini kendi kendine itiraf etti. Sonra da bu duygularını baskı Altına alarak ayağa kalktı. Böyle şeylerin sırası değildi.</p>

  <p>Matatu'yla Pumula'ya, «Renamo'lar,» diye haber verdi. «Sen haklıymışsın, Matatu. On beş kişilermiş. Ve peşlerinde olduğumuzu da biliyorlar. Herhalde bizi pusuya düşürmeyi deneyecekler.» İki zencinin yüzünde ciddi ifadeler belirdi. Sean saatine bir göz attı.</p>

  <p>«Onlara hava kararmadan yetişebiliriz.»</p>

  <p class="yildiz">***</p>

  <p>Küçük grup bir saat sonra Renamo'ların ilk tuzağının izlerine rastladı. Dört Renamo'nun onları, gerilla silahlarının en tehlikelilerinden olan RPD hafif makinesiyle beklediği, sonra da uzaklaştığı anlaşılıyordu. Sean, biraz önce bu dar boğaza erişseydik, diye düşündü.</p>

  <p>Cehennem gibi birkaç saniye içinde her şey sona erecekti. Fazla hızlı ilerledik. Ve ben en basit önlemleri bile almadım. Renamo'lar biz gelmeden hemen önce gitmişler. Bu noktaya varacağımız saati insanı şaşırtacak bir dakiklikle hesaplamışlar. Bu grup geride fazla kalmamak için oradan uzaklaşmış. Herhalde daha ilerde yine pusuya yattılar.</p>

  <p>Sean, Pumula'ya, istemeye istemeye, «İki yandan gidelim,» diye emretti. «Pusuya karşı önlem alalım.» Böyle yapmaları hızlarını yarıya indirecekti. Ve o yüzden gece olmadan Renamo'lara yetişemeyeceklerdi.</p>

  <p>Üç kişi çok azdı. Matatu ortadan, iz sürerek ilerleyecekti. Sean'la Pumula da iki yandan. Ellerinde bir tek silah vardı, ağır ateş eden çifte. Ve onları otomatik silahları olan, deneyimli gerillalar bekliyorlardı. Sean içinden, bunun bir adı da intihar, dedi. Sonra hızlanmamak için kendini zor tuttu.</p>

  <p>Matatu bir süre sonra ıslık çaldı. Sean dikkatle onun yanına gitti. İz sürücü yere çömelmişti ve yüzünde endişeli bir ifade vardı. Sean hemen durumu anladı.</p>

  <p>«Kahretsin! Onlar da nereden çıktı?» Düşmanlarının sayısı daha artmıştı anlaşılan. Avcı ilk kez çaresizliğin o kurşun gibi ağırlığını hissetti.</p>

  <p>Renamo çetesine daha da kalabalık bir grup katılmıştı. İlk bakışta tam bir piyade bölüğüne benziyordu bu. Sean, «Kaç kişi?» diye sordu.</p>

  <p>Matatu bile bu sefer kesin bir rakam söyleyemedi. Yerdeki izler çok karışıktı. Ufaktefek iz sürücü her zaman olduğu gibi şaşkınlığını gizlemek için enfiye çekti. Sonra da parmaklarıyla işaret etti.</p>

  <p>«Kırk kişiler mi?»</p>

  <p>Matatu özür dilermiş gibi yüzünü buruşturarak ellerini tekrar açıp kapattı.</p>

  <p>«Kırkla elli arası.» Sean matarasını açarak bir yudum su aldı. Çorba kadar sıcaktı su. Ama yutmadan önce gargara yaptı.</p>

  <p>Matatu, «Onları daha sonra sayacağım,» diye söz verdi. «Ama şimdi...» Başarısızlığı yüzünden utanıyordu. Yere tükürerek izleri sildi.</p>

  <p>Sean öğrenmek istedi. «Ne kadar gerideyiz?» Matatu işaret parmağıyla gökyüzünü gösterdi.</p>

  <p>Avcı onun ne demek istediğini anladı. «Üç saat. Artık onları gece bastırmadan yakalayamayacağız.»</p>

  <p>Yollarına devam ettiler.</p>

  <p>Hava karardığı zaman Sean, «Ayın yükselmesini beklerken yemek yiyelim,» dedi. Ama ufuktan yükselen ay incecik bir hilaldi. Çok geçmeden bulutlar da üzerini örttü.</p>

  <p>Renamo'ların bıraktıkları o çok belirgin izleri görecek kadar bile ışık yoktu. Sean gece karanlığında körcesine ilerlemeyi düşündü. Bir fırsatını bulup Claudia'yla Job'a ulaşır ve onları kurtarabilirlerdi. Ama sonra, bu Technicolor bir rüya, diye düşündü.</p>

  <p>Günlerden beri hızla koşuyorlardı. Güçleri tükenmek üzereydi. Karanlıkta ilerlerken ya Renamo nöbetçileriyle karşılaşırlardı ya da kampın yerini şaşırırlardı.</p>

  <p>Sean sonunda vazgeçmek zorunda kaldı. «Şimdi yatıp uyuyalım.» Renamolar grubun peşlerinde olduğunu biliyorlardı. Onları gafil avlamak için geriye bir kol yollayabilirlerdi.</p>

  <p>Sean iki zenciyi ilerdeki çalıkların arkasına götürdü. Hava son derecede soğuktu. Isınmak için birbirlerine sokularak yattılar. Sean bitkinlikten uykuya dalmak üzereyken Matatu'nun fısıltısıyla kendine geldi.</p>

  <p>İz sürücü, «Onlardan biri...» diye başladı. Sonra sustu. Sean bıkkın bir tavırla gözlerini açtı.</p>

  <p>Uykulu uykulu, «Söyle,» dedi.</p>

  <p>«O Renamo'lardan birini daha önce gördüm.»</p>

  <p>«Yani içlerinden birini tanıyor musun?» Sean'un uykusu açılıverdi.</p>

  <p>«Öyle sanıyorum. Ama çok önceydi. Adamı nerede gördüğümü hatırlayamıyorum.»</p>

  <p>Sean bu basit açıklamayı düşündü. Son on yıl içinde rastladığı kimselerin hepsinin yüzlerini hatırlayamazdı. Matatu ise şimdi bazı ayak izlerini hemen tanıyamadığı için üzülüyordu.</p>

  <p>Üstelik o izleri diğerlerinin arasında yıllar önce görmüştü. Sean karanlıkta, «Haydi, uyu artık seni küçük deli,» diyerek gülümsedi. Matatu'un ensesinden tutup ufaktefek zencinin kıvırcık saçlı başını sevgiyle sarstı. «Belki rüyanda adamın adını öğrenirsin.»</p>

  <p>Sean rüyasında Claudia'yı gördü. Kız çırçıplaktı ve karanlık bir ormanda koşuyordu. Çarpık dallı ağaçlar çıplak ve kapkaraydılar. Kızı yine kapkara kurtlar kovalıyordu. Claudia, «Sean!» diye haykırıyordu. Cildi beyaz ve ay gibi de ışıltılıydı. Avcı yetişmeye çalışıyordu ama sanki ayakları bir zamk gölcüğüne girmişti. «Claudia,» diye bağırmaya çabalıyordu fakat dili kurşun kadar ağırlaşmıştı ve sesi çıkmıyordu.</p>

  <p>Birinin onu sertçe sarsması üzerine uyandı. Yine kızın adını haykırmaya çalıştı ama anlaşılmaz bir şeyler mırıldandı.</p>

  <p>Onu sarsan Matatu'ydu. «Uyan! İnleyip bağırıyorsun! Renamo'lar sesini duyacak!»</p>

  <p>Sean çabucak doğrulup oturdu. Soğuktan bacaklarının kasları donmuştu sanki. Ve rüyanın uyandırdığı dehşetin etkisinden de hâlâ kurtulamamıştı. Ancak birkaç saniye sonra gerçeği kavrayabildi ve nerede olduğunu anladı. Galiba artık bu işler için biraz yaşlısın, diye geçirdi aklından. Gururu kırılmıştı. Bir Scout hemen uyanır ve durumu kavrardı. Yoksa horlarken düşmanı gırtlağını kesiverirdi.</p>

  <p>Matatu, «Biraz sonra hava aydınlanacak,» diye fısıldadı. Ormanda kuşlar cıvıldamaya başlamışlardı bile.</p>

  <p>Sean ayağa kalktı. «Haydi, gidelim.»</p>

  <p>Grup güneş ufuktan henüz yükseldiği sırada Renamo'ların gece kamp kurdukları kuru nehir yatağına erişti. Çete hava aydınlanırken tekrar yola çıkmıştı ama herhalde artık fazla uzakta değildi.</p>

  <p>Matatu nehir yatağındaki yumuşak kumlarda Claudia'nın ayak izlerini buldu. «Daha rahat yürüyor. Dizi iyileşiyor ama Job'la Dedan onu hâlâ taşıyorlar. İşte Mem'i şurada sedyeye bindirmişler.» Matatu, Claudia'nın bir kadına ait olduğu kolaylıkla anlaşılan izleriyle ilgilenmekten vazgeçerek döndü. Şimdi, Sean'a diğerlerinden hiç farklı gözükmeyen iri erkek ayağı izlerini inceliyordu. «Onu biliyorum... Nasıl yürüdüğünü de...» Matatu sıkıntıyla başını sallayarak döndü.</p>

  <p>Artık üçü de büyük bir ihtiyatla ilerliyorlardı. Yol gitgide meyillenmeye başlıyordu. Çok geçmeden kendilerini tepelerin eteğinde buldular. Renamo'ların lideri nereye gideceğini çok iyi biliyordu anlaşılan.</p>

  <p>Sean her an çetenin artçılarıyla karşılaşmayı bekliyor, ansızın hafif makineli tüfek ateşiyle karşılanmaktan korkuyordu.</p>

  <p>Grup alçak bir tepenin eteğinden dolaştı. Zarif msasa ağaçlarından oluşan bir korunun ötesinde düzlük göz alabildiğine uzanıyordu. Ortasında kayalık bir tepe vardı Sean, «İşte...» diye mırıldandı. «Bize orada pusu kuracaklar.»</p>

  <p>Ayak izleri doğruca dik tepenin ortasmdaki bir boğaza doğru gidiyordu. İki yanında da sık ağaççıklar vardı. Pusu için çok uygun bir yerdi bu boğaz. İnsan öldürmek için.</p>

  <p>Ortadan ilerleyen Matatu usulca ıslık çaldı. Sean hemen ikibüklüm olarak zencinin yanına koştu. Orta yerden vadi daha iyi gözüküyordu. Sean sararmış otların üzerinde siyah noktacıkların ilerlediklerini gördü. Dürbünü gözlerine götürdüğü zaman da bu noktalar gerillalara dönüştüler. Tek sıra halinde yamaçtan çıkıyorlardı. Çoğu kaplan çizgili kamuflaj kılıkları ve orman başlıkları giymişlerdi. Ama içlerinde blucin ve haki gömlekli olanları da vardı. Sedye tam ortadaydı. Dört kişi taşıyorlardı. Sean, Claudia'yı görmeye çalıştı ama tam o sırada sedyeciler ağaçlara erişerek gözden kayboldular. Pumuta da diğer yandan gelip onlara katılmıştı. Şimdi Matatu'yla sıkıntılı bir sessizlik içinde vadiyi inceliyorlardı. Sean boğazın iki yanındaki bodur ağaç kümelerini inceledi. Evet, orada üçünü de çapraz yaylım ateşine kolaylıkla tutabilirlerdi.</p>

  <p>Sean dürbünü indirmeden, «Kaç kişi saydın?» diye sordu. «Hepsi de vadinin başlangıcındaki ağaçlığa mı girdi?»</p>

  <p>Pumula, «Ben sadece birkaç kişi gördüm,» dedi.</p>

  <p>«Masesh.» Matatu mutsuzca yere tükürdü. Batonka'ların balık avlamak için kullandıkları yemdi bu. «O vadi bir timsahın ağzı. Ve onlar kafamızı bu ağza sokmamızı istiyorlar.»</p>

  <p>Sean vadiyi ve boğazı tekrar tekrar inceledi. O sedyeyi ve Claudia'yı düşünmemeye çalışıyordu. On dakika sonra bu çabalarının yararını gördü. Güneş ya bir saatin camından ya da bir dürbünden yansıyarak ışıldadı.</p>

  <p>«İşte oradalar.» Avcı dürbününü indirdi. «Evet, Matatu, haklısın. Yemi attılar ve şimdi bizi bekliyorlar.»</p>

  <p>Bir kayanın arkasında yere oturarak mantıklı bir biçimde düşünmeye çalıştı. Ama Claudia'nın hayali sık sık gözlerinin önünde beliriyor ve aklının karışmasına neden oluyordu. Her şeye rağmen ortada kesin bir gerçek vardı. Renamo'ları izlemeyi sürdürmenin bir yararı olmayacaktı. Sean başını kaldırdı. Matatu'yla Pumula ona tam bir sadakatle bakıyorlardı. Hemen hemen yirmi yıl beraber avlanmışlardı. Ve Sean'un şaşaladığını, ne yapacağını kestiremediğrni hiç görmemişlerdi. Şimdi de onun yine bir mucize yaratmasını sabırla bekliyorlardı.</p>

  <p>Bu durum avcıyı öfkelendirdi. Yerinden fırlayarak yamaçtan indi. Üzerine dikili o güven dolu gözleri görmek istemiyordu. Yalnız başına düşünmeye çalışacaktı.</p>

  <p>Renamo'lara saldırmak imkânsız, diye kararını verdi. Değil iki zenci, yanımda tepeden tırnağa kadar silahlı Scout'lar da olsa, bu işi yine de yapmazdım. Çetenin elindeki rehineleri düşünmek zorundayım... Onları izlemeye gelince... Elime ne geçer? Sadece yeni ve fazla duygusal isteğim yerine gelmiş olur. Claudia Monterro'ya elden geldiğince yakın olma isteği.</p>

  <p>Rehineleri Renamo'larm elinden ancak diplomatik yoldan kurtarabilirim. Pretoria'daki Güney Afrika hükümetinin Renamo'ların müttefiki olduğu söyleniyor. Ama Güney Afrikalıların bir Amerikan vatandaşının Renamo'larm eline düştüğünden haberleri olmazsa hiçbir şey yapamazlar.</p>

  <p>Pekâlâ. Sean ilk kesin kararını verdi. Harare'deki Amerikan Elçiliğine hemen haber göndermeliyim... Böylece diğer sorunun çözüleceğini de anladı birdenbire. Matatu ve Pumula onun sorumluluğuydular. Ve Sean şu ana kadar iki zenciyi intihar sayılabilecek bir maceraya sürüklemişti. Renamo çetesine yaklaştıkça vicdan azabı da artmıştı. İşte şimdi aradığı mazereti bulmuştu. Onları Chiwewe'ye geri gönderirim. Reema'ya mesajımı verirler.</p>

  <p>Çantasını açıp deri kaplı bir not defteri çıkardı. Reema'ya çabucak bir pusula yazdı. Tamam.</p>

  <p>Böylece Matatu ve Pumula sorunu çözümlenmiş oldu... Pusulanın altına imzasını attı. Sonra aklına başka bir şey geldi. Bir kâğıda da Reema'ya Riccardo'nun onlara borcu olan beş yüz bin dolarla ilgili talimatı yazdı. Sekreterinden avukatıyla bu konuyu konuşmasını istedi.</p>

  <p>Sonunda sıra kendisi konusunda bir karar vermesine geldi. Geri dönüp sınıra doğru koşar, elçiliğe mesajı kendi götürebilirdi. İki, üç gün sonra Meikles Otelinde bira içerek yarım milyon doları nasıl harcayacağını düşünürdü. Aslında makul ve mantıklı olanı da buydu. Ama Sean bu fikrin üzerinde durmadı bite. O halde çeteyi izler ve fırsat kollarım. Bu kararının sapmalığı yüzünden güldü. Hangi fırsat? Elimde eski çifteyle elliden fazla teröristin bulunduğu bir kampı basacağım, üç esiri kurtaracağım ve bir sıçrayışta onları sınıra götüreceğim, öyle mi? Bacağı sakat olan Claudia'yı da sırtımda taşıyacağım herhalde.</p>

  <p>Yamaca tırmanarak, yerde yüzükoyun yatan Matatu'yla Pumula'nın yanına gitti. İz sürücünün yanına çöktü. «Bir şey oldu mu?»</p>

  <p>Matatu, «Hayır,» der gibi başını salladı. Bir süre konuşmadılar. Sean ufaktefek adama onu geri göndereceğini söylemek için bütün cesaretini toplamaya çalışıyordu. Matatu kötü bir şeyler olacağını sezmiş gibiydi. Ona endişeyle göz atıp duruyordu. Ama Sean sonunda ona döndüğü zaman iz sürücü yaltaklanırcasına gülümsedi.</p>

  <p>Heyecanla, «Hatırladım,» dedi. «Onun kim olduğunu hatırladım.»</p>

  <p>Sean bir an onun neden söz ettiğini anlayamadı. «Efendim? Kim? Sen kimden söz ediyorsun?»</p>

  <p>Matatu mutlu mutlu, «Renamo'ların liderinden,» diye cevap verdi. «Sana dün onun ayak izlerini tanıdığımı söyledim. Ve şimdi onun kim olduğunu hatırladım.»</p>

  <p>Sean kuşkuyla sordu. «Ee, kim?»</p>

  <p>«Nehirlerin birleştiği noktadaki eğitim kampına saldırdığımız günü hatırlıyor musun?»</p>

  <p>Matatu'nun gözlerinde neşeli bir pırıltı vardı. Sean ihtiyatla, «Evet,» der gibi başını salladı.</p>

  <p>İz sürücü bir kahkaha attı. «Onları nehir yatağında nasıl öldürmüştük! Komuta kulübesinde yakaladığımız adamı da hatırlıyor musun? Hani koşmayı reddetmişti? Sen de onun kulak zarını patlatmıştın?» Zenci bu şakaya kıkır kıkır güldü.</p>

  <p>«Kulak deliğinden kan aktı ve bir bakire gibi bağırdı.»</p>

  <p>«Yoldaş China'yı mı kastediyorsun?»</p>

  <p>«China.» Matatu bu adı biraz zorlukla telaffuz edebildi. «Evet. İşte o!»</p>

  <p>«Olamaz!» Sean başını salladı. «Liderin China olduğunu sanmıyorum. Olamaz!»</p>

  <p>Matatu neşeli kahkahalarının duyulmaması için elleriyle ağzını kapattı. Efendisini şaşırtmak çok hoşuna gitmişti. «China!» Yine kıkır kıkır gülerek parmağını kulağına soktu. «Bum!»</p>

  <p>Gülmekten az kalsın boğuluyordu. «Yoldaş China!»</p>

  <p>Sean bu inanılmayacak açıklamayı kavramaya çalışırken görmeyen gözlerle iz sürücüye baktı. Bu iddiayı reddetmeyi bütün kalbiyle istiyordu ama Matatu bu tür hatalar yapmazdı.</p>

  <p>«Yoldaş China,» diye fısıldadı. «Bu durumu biraz değiştiriyor.» Artık çok gerilerde kalmış olan o günü düşündü. O küçük, kanlı çarpışmanın neden olduğu kargaşa arasında bile Yoldaş China onu öylesine etkilemişti ki adamı hâlâ hatırlıyordu. China o zaman bile tehlikeli biriydi. Herhalde şimdi daha da deneyimli ve amansızdı. Avcı başını salladı. Bir zamanlar Scout'larda ona, «Şanslı Courtney» adını takmışlardı. Ama artık şansının tükenmiş olduğu anlaşılıyordu. Renamo kolunun başında China gibi birinin olması çok kötüydü.</p>

  <p>Sean, Matatu'ya dönerek buyurgan bir tavırla, «Seni Chiwewe'ye geri göndereceğim,» dedi. İz sürücü ona hayret ve çaresizlikle bakakaldı. Avcı zencinin bakışlarına ve gözlerindeki acı suçlamaya dayanamayacaktı. Pumula'ya baktı. «Bu pusulayı kamptaki aşçıbaşına ver. Mesajı telsizle Harare'ye, Miss Reema'ya bildirsin. Matatu seni geri götürür. Yolda burnunu karıştırmak için durayım deme. Anlıyor musun?»</p>

  <p>«Mambo.» Pumula eski bir Scout'du; emirlere soru sorma dan ve tartışmaya kalkmadan uyacaktı.</p>

  <p>Sean, «Pekâlâ, gidin artık,» diye emretti. «Haydi! Hemen!» Pumula elini uzattı. Avcıyla zenci Afrika usulü el sıkıştılar. Sonra Pumula yamaçtan sürünerek indi. Aşağıda ayağa kalkıp koşmaya başladı. Arkasına da bakmadı.</p>

  <p>Sean sonunda kendini zorlayarak Matatu'ya döndü. Zenci yerde iyice büzülmüştü. Böylece onun gözünden kaçmaya çalışıyordu. Sean sert sert, «Haydi, git,» dedi. «Pumula'yı Ohiwewe'ye götür.»</p>

  <p>Matatu başını eğdi. Dövülmüş bir köpek yavrusu gibi titriyordu. Sean homurdandı. «Haydi, git buradan! Yoksa o kara kıçına tekmeyi yersin.»</p>

  <p>Matatu başını kaldırdı. Gözlerinde çok acı bir ifade vardı. Sean zenciyi yerden kaldırarak kucaklamak, onu göğsüne bastırmak istedi. «Haydi, git artık, seni küçük ahmak!» Yüzünde korkunç bir ifadeyle kaşlarını çattı. Matatu birkaç adım attı. Sonra dönerek yalvarırcasına ona baktı. Sean sağ elini tehdit dolu bir tavırla kaldırdı. «Git!»</p>

  <p>Ufaktefek zenci sonunda boyun eğdi. Yamaçtan indi ve tepenin eteğinde bir an durarak son defa arkasına baktı. Sean'un yüzünde en ufak bir yumuşama işareti olup olmadığını anlamaya çalışıyordu.</p>

  <p>Avcı mahsus ona arkasını döndü. Dürbünü gözlerine götürerek yine açıklığı inceledi. Ama gözleri bulanıklaşmıştı. Kirpiklerini kırpıştırdı ve istememesine rağmen omzunun üzerinden çabucak baktı. Ama Matatu ortadan kaybolmuştu. Zencinin her zamanki gibi yanında olmaması Sean'a çok garip geldi.</p>

  <p class="yildiz">***</p>

  <p>Matatu, Pumula'yı hızla koşturarak Chiwewe'deki kampa doğru götürdü. Bütün gece ilerlediler. Ertesi gün öğleden sonra Tukutela'yı havadan gördükleri bataklıkta durup mataralarını doldurdular. Pumula dinlenmek istiyordu ama Matatu onunla tartışmadı bile.</p>

  <p>Batıya doğru dönerek yine koşmaya başladı.</p>

  <p>Pumula da onu izlemek zorunda kaldı. Gecenin karanlığında Mozambik'le Zimbabve arasındaki sınırı aştılar. Ertesi gün öğleden sonra da kampa eriştiler.</p>

  <p>Kamptakiler onları görünce fena halde telaşlandılar. Aşçıbaşı endişesinden bonesini giymeden çadırından fırladı ve hemen mambo'nun nasıl olduğunu sormaya başladı. Matatu, Pumula'yı emirleri yerme getirmesi için orada bırakarak kendi kulübesine gitti.<br /></p>

  <p>Yatağına kıvrılarak beş saat uyudu. Uyandığı zaman karanlık basmıştı ve kamp çok sessizdi.</p>

  <p>İz sürücü tek eşyası olan deri kesesini yeniden yerleştirdi. Son katan enfiyesini de yatağının altından alıp boynunda asılı olan boynuza doldurdu.</p>

  <p>Uykuya dalmış olan kamptan usulca çıktı. Sonra doğuya doğru döndü. Mutlu mutlu, «Seni küçük ahmak,» diyerek koşmaya başladı. Babasından daha fazla sevdiği Sean'un yanındaki yerini almaya gidiyordu.</p>

  <p class="yildiz">***</p>

  <p>Sean kayaların arasındaki bir kovukta uyuyakalmıştı. Uyandığı zaman akşam yaklaşıyor ve hava serinliyordu. Son ışıkta tekrar vadiyle dik kayalıkları inceledi. Kararını vermişti.</p>

  <p>Kayalığa tırmanacak ve yukarıdan aşağıya inecekti. Savaştan önce usta bir dağcıydı.</p>

  <p>Kendini tehlikeye atmaktan da çok hoşlanırdı.</p>

  <p>Ancak bu gece şansı hiç yardım etmedi. Saatlerce uğraşıp kayaya tırmandı. O sırada çantası, mataraları, çiftesi, uyku tulumu ve yiyeceği aşağıya yuvarlandı. Az kalsın o da aynı akıbete uğrayacaktı ama son anda kendini yukarı çekmeyi başardı. İniş daha kolay oldu.</p>

  <p>Ama tam etekteki çalılıklara erişeceği sırada birdenbire bir ışık onu aydınlattı. Sean sanki bir kayaya çarpmış gibi durakladı. Sonra da kendini yüzükoyun yere attı. Şimdi bir şeyler olmasını bekliyordu. Ama etraf hâlâ çok sessizdi. O yüzden de elektronik megafondan yükselen ses fena halde şaşırmasına neden oldu.</p>

  <p>«İyi akşamlar, Albay Courtney.» Konuşan kişinin İngilizcesi çok düzgündü. Afrikalı aksanı pek belli belirsizdi. «Bu işi çok hızlı başardın. Kayanın eteğinden tepesine yirmi yedi dakika on beş saniyede tırmandın.»</p>

  <p>Sean hiç kımıldamadı. Gururu incinmişti. O ana kadar onunla oynadıklarını anlıyordu.</p>

  <p>«Ama gizlice hareket etmek konusunda sana tam numara veremeyeceğim. Kayadan aşağıya neler attın öyle? Bana eski teneke kutular yuvarlanıyormuş gibi geldi.» Konuşan adam alayla güldükten sonra sözlerini sürdürdü. «Şimdi, albay... yeterince dinlendiysen ayağa kalkmak ve ellerini de yukarı kaldırmak nezaketini gösterir misin?»</p>

  <p>Sean hiç kımıldamadı.</p>

  <p>«Senden rica ediyorum, ikimizin zamanını da boşa harcama.»</p>

  <p>Sean yattığı yerde çılgın gibi tekrar kayaya doğru koşup koşamayacağını düşünüyordu.</p>

  <p>«Pekâlâ. Seni ikna etmem gerektiği anlaşılıyor.» Kısa bir sessizlik oldu. Sonra Sean usulca bir emir verildiğini duydu.</p>

  <p>Yattığı yerden üç adım ötesi otomatik silahla tarandı. Kurşunlar otları biçtiler. Parlak ışık yerden havalanan tozları aydınlatıyordu. Sean ağır ağır ayağa kalktı. Projektörü tam yüzüne çevirdiler. Ama o ne başını döndürdü, ne de gözlerini yumdu.</p>

  <p>«Lütfen ellerini iyice yukarı kaldır, albay.»</p>

  <p>Sean bu emre uydu.</p>

  <p>«Formunu korumuş olmana seviniyorum, albay.»</p>

  <p>Ağaçların arasından iki gölge çıktı. Işığa yaklaşmayarak iki yandan dolaştılar ve Sean'un arkasından yaklaştılar. Avcı gözucuyla adamların arkalarında kaplan çizgili savaş kılığı olduğunu gördü. AK otomatik tüfeklerini ona doğru çevirmişlerdi. Sean onları farketmemiş gibi davrandı. Ama sonra adamlardan biri silahın çelik uçlu dipçiğiyle kürek kemiklerinin arasına vurdu. Avcı dizüstü düştü. Megafonla konuşan adam, gerillanın Sean'a tekrar vurmaması için emir verdi. İki Renamo, Sean'u yerden kaldırarak üzerini aradılar. Ve belindeki bıçağı, kemerini ve küçük acil yardım çantasını aldılar. Ceketini de.</p>

  <p>Şimdi Sean ayağında şortuyla yarı çıplak orada duruyordu. Projektörü tutan adam ona doğru gelirken ışık hafifçe dalgalandı. Onun arkasında da megafonlu Renamo vardı. Sean göz kamaştıran, ışığa rağmen onun uzun boylu, ince olduğunu ve bir kedi zarafetiyle yürüdüğünü fark etti.</p>

  <p>«Aradan çok zaman geçti, albay.» Artık yakın Olduğu için megafonu kullanmamıştı. Ve Sean bu sesi tanıdı.</p>

  <p>«Evet, çok zaman geçti,» dedi.</p>

  <p>«Yüksek sesle konuşman gerekiyor.» Renamo, Sean'un önünde durup alaylı bir tavırla elini kulağına götürdü. «Bildiğin gibi bir kulağım sağır.»</p>

  <p>Sean da alayla güldü. «Elime fırsat geçmişken diğer kulağını da sağır etmem gerekirdi. Yoldaş China.»</p>

  <p>Zenci, «Evet,» diye başını salladı. «Seninle eski günlerden söz etmeliyiz...» Gülümsedi.</p>

  <p>Aslında Sean'un hatırladığından daha yakışıklıydı. Rahat, sevimli ve zarifti. «Ama korkarım beni biraz geciktirdin, albay. Dostluğumuzu yenilememiz çok hoş bir şey ama karargâhımdan daha fazla uzak kalamam. Daha sonra tekrar konuşma fırsatını bulacağız. Ama şimdi senden ayrılmak zorundayım. Adamlarım seninle ilgilenecekler.» Dönerek ışık gölcüğünün gerisindeki karanlıkların arasında kayboldu.</p>

  <p>Sean onun arkasından, «Adamlarım ve kız güvendeler mi?» diye seslenmek istedi. Ama kendini tuttu. China gibi bir adama zayıflığını belli etmek, onun eline ilerde kullanabileceği bir silah vermek çok kötü olurdu. Nasıl olsa bir süre sonra asıl gruba katılacağız, diyerek kendi kendini teselli etti. Claudia ve Job'un ne halde olduklarını kendi gözlerimle göreceğim... Kızın hayali ona bir bardak buzlu sudan daha ferahlatıcı geldi.</p>

  <p>On kişilik nöbetçi grubunun basında bir çavuş vardı. Hepsinin de seçme gerillalar olduktan hemen anlaşılıyordu. Sean'un kâbusunda gördüğü kurtlar gibi güçlü ve inceydiler.</p>

  <p>Avcının etrafını sararak karanlık gecede onu güneye doğru koşmaya zorladılar. Hiçbiri konuşmuyordu. Çavuş bir saat sonra durmalarını işaret etti. Sean da uzanarak nöbetçilerden birinin matarasına vurdu. Adam çavuşa dönerek konuşmaya başladı. Sean onun ne söylediğini anladı. Shangane dilinde konuşuyorlardı bu gerillalar. Eski Zulu dilinden türemişti bu. Yıllar boyunca Sean'un kampında Shangane kabilesinden pek çok zenci çalışmıştı. Onlar da Zulu ataları gibi soylu,ve iyi insanlardı. Sean, Shangane dilini çok iyi bilirdi. Ama Renamo'lara dillerini anladığını hiç belli etmedi.</p>

  <p>Gerilla, «Motmnu su istiyor,» dedi.</p>

  <p>Çavuş, «Su ver ona,» diye emretti. «İnkosi'nin onun yaşamasını istediğini biliyorsun.»</p>

  <p>Adam matarayı Sean'a verdi. Su bataklık çamuru gibi kokuyordu ve acıydı. Ama avcıya kristal kadehle verilen nefis bir şampanyaymış gibi geldi.</p>

  <p>Tekrar koşmaya başladılar. Sean her an ana gruba yetişeceklerini umuyordu ama kilometreleri aşmalarına rağmen böyle bir şey olmadı. Sean bu koşma sırasında bazı şeyleri fark etti. Çavuş usta ve deneyimli bir askerdi. Frelimo'lar tarafından pusuya düşürülmemek için çok dikkatli davranıyordu. Ama nedense daha çok bir hava saldırısından korkuyordu. Bu sonuncusu Sean'u şaşırttı. Bildiği kadarıyla, Frelimo'ların hava gücü yok sayılacak kadar zayıftı.</p>

  <p>Öğle zamanı mola verdiler. Yemekten sonra çavuş bir kelepçe çıkardı. Bir halkasını kendi bileğine, bir halkasını da Sean'unkine taktı.</p>

  <p>Avcı çok bitkin olmasına rağmen hemen uyuyamadı. Öğrendiklerini ve bilmeceye benzeyen olayı düşünüyordu. Yoldaş China, Robert Mugabe'nin marksist ZAMLA ordusunda subaydı, Renamo'lar ise koyu komünist düşmanıydılar. Ve bütün amaçları marksist Frelimo hükümetini devirmekti..</p>

  <p>Ayrıca China, Ian Smith'in Rodezya ordusuna karşı savaştı. Şimdi burada, sınırın ötesinde ne işi var? Neden yabancı ülkedeki başka bir savaşa katılıyor? O paralı bir asker, bir hain ya da Mozambik'teki kargaşadan yararlanan yerel bir diktatör mü? Bütün bunları öğrenmek çok ilginç olacak... Bütün bu sorunlara rağmen Sean uykuya dalmadan önce en son Claudia'yı düşündü.</p>

  <p>China benim ölmemi istemiyor. O halde Claudia’nın ölmesi de işine gelmeyecek... Hafifçe gülümserken daldı gitti.</p>

  <p>Akşam yaklaşırken onu uyandırdılar. Koşu yeniden başladı, bütün gece sürdü. Sabah kahvaltı için mola verdikleri zaman Renamo'lar Sean'dan söz etmeye başladılar.</p>

  <p>Çavuş, «Öbür savaşta bir aslanmış,» dedi. «Bir insan avcısı. Öyle söylüyorlar. Inhlozane'deki eğitim kampına yapılan baskına da o komuta etmiş.» Gerillalar avcıya merak ve saygıyla baktılar. «Söylediklerine göre, General China'nın kulağını da o sağır etmiş.»</p>

  <p>Renamo'lar güzel bir nükte duymuş gibi başlarını sallayarak güldüler.</p>

  <p>İçlerinden biri, «Onda savaşçı vücudu var,» dedi. «General China bu emri neden verdi?»</p>

  <p>Çavuş güldü ve parmağıyla azı dişlerinden birine takılmış olan et parçasını çıkardı. «Önü koşturarak öfke ve gururunu unutturacağız. General China onu değiştirmemizi istiyor. Aslan olduğunu unutup kuyruğunu sallayan ve onun emirlerini yerine getiren bir köpek haline gelmesini.»</p>

  <p>İlk gerilla tekrarladı. «Onda savaşçı vücudu var. Şimdi savaşçı kalbi olup olmadığını da öğreneceğiz.» Hepsi güldüler yine.</p>

  <p>Sean'un yüzü ifadesizdi ama, demek bu bir yarışma, diye düşünüyordu. Pekâlâ, alçaklar! Bakalım önce hangi köpek kuyruğunu sallayacak...</p>

  <p>Nedense bu durum hoşuna gitmişti. Tam ona göre bir şeydi bu. Düşman on kişiydi. Ve gerillaların hepsi de yirmi dört, yirmi beş yaşlarındaydı. Sean yeni kırk birine basmıştı. Ama bu dezavantaj yarışmanın ona daha fazla zevk vermesine neden oldu. Bu sayede ondan sonraki günlerin tekdüzeliğine ve çetinliğine daha iyi dayandı. Bunun bir yarışma olduğunu anladığını Renamo'lara hiç belli etmedi. Onları kızdırmanın ya da gururlarını kırmanın çok tehlikeli olacağını biliyordu. Olgunluk yıllarını siyahlarla birlikte geçirmişti. Onları uşak olarak da, kendisine eşit insanlar da olarak tanımıştı. Avcılar ve askerler, iyi ve sadık dostlar ya da amansız düşmanlar olarak da. Simdi de Renamo'lara uygun derecede saygı gösteriyordu. Ama onu aşağı görmelerine neden olacak kadar da değil. Çavuşun otoritesine karşı çıkmıyor, özellikle onu adamlarının önünde küçük düşürmeye kalkışmıyordu. Bir de zencilerin mizah anlayışından yararlanıyordu. İşaretler yaparak onları güldürüyordu. Bu yüzden de aralarındaki ilişki yavaş yavaş değişmeye başlıyordu. En önemlisi Sean her gün yeni bir şeyler öğreniyordu.</p>

  <p>İki kez yakılmış köylerin önünden geçtiler. Sean kalıntıları işaret ederek, «Renamo?» diye sordu.</p>

  <p>Gerillalar çok kızdılar o zaman. Çavuş, «Hayır, hayır,» diye bağırdı. «Frelimo! Frelimo!»</p>

  <p>Sonra elini göğsüne vurarak övündü. «Ben Renamo!» Adamlarını işaret etti. «Renamo! Renamo!»</p>

  <p>Gerillalar da gururla tekrarladılar. «Renamo!»</p>

  <p>Sean, «Anlaşıldı,» diyerek güldü. «Frelimo! Bum! Bum!» Bir Frelimo'yu vuruyormuş gibi yaptı. Gerillaların pek hoşuna gitti. Hepsi de onu taklit ettiler.</p>

  <p>Sean'a duydukları saygı daha da artmış olacaktı ki, ondan sonra mola verdikleri zaman çavuş ona daha büyük bir et parçası uzattı. Tabii daha önce de yedikleri gibi berbattı.</p>

  <p>Çürümeye yüz tutmuş, pis kokulu bir şey. Ama Sean her zamanki gibi sakin bir tavırla eti yemeye başladı. Gerillalar ise yine ondan söz ettiler. O ana kadar hayran olunacak kadar ustaca davrandığını düşünüyorlardı.</p>

  <p>Çavuş, «Evet,» dedi. «Koşmasını biliyor. Onun insanları öldürebildiğini de biliyoruz. Ama acaba bir henshawı öldürebilir mi?»</p>

  <p>«Henshaw», Shangane dilinde atmaca anlamına geliyordu. Sean su son beş gün içinde bu sözcüğü çok duymuştu. Renamo'lar, «Henshaw,» diyor, sonra da endişeyle gökyüzüne bakıyorlardı.</p>

  <p>Çavuş konuşmasını sürdürdü. «General China onun bunu başarabileceğini düşünüyor ama kim bilir, kim bilir?»</p>

  <p>Sean artık güvende olduğundan emindi. O yüzden bazı şeyler denemeye başladı. Önce hızı arttırdı. Gerillaların oluşturduğu sıranın basındaki çavuşun iki adım gerisinden koşacağı yerde ona iyice yaklaştı. Mahsus sesli sesli de soluyordu. Çavuş farkına varmadan hızlandı.</p>

  <p>Sean da öyle. Gerilla öfkeyle omzunun üzerinden ona baktı. Sean gülerek soluğunu adamın suratına doğru üfledi. Çavuşun gözleri hafifçe kısıldı. Ne olduğunu anlamıştı. Sonra o da gülerek adımlarını açtı.</p>

  <p>Sean ingilizce, «Tamam, dostum,» dedi. «Bakalım kuyruğunu kim sallayacak.»</p>

  <p>Diğerleri geride kalmışlardı. Çavuş onlara daha hızlı koşmaları için bağırdı. Sonra Sean'la öldürücü bir hızla ilerlediler. Ama avcı şimdi çavuşun yanında koşuyordu. Korkunç bir koşuydu bu. Sonunda iki adam kendilerini yolun kenarındaki otların üzerine attılar.</p>

  <p>Birbirlerine adeta huşuyla baktılar. Sonra da kahkahalarla gülmeye başladılar.</p>

  <p>Bir saat sonra tekrar yola çıktıkları zaman çavuş o sonsuz gibi gözüken patikadan ayrıldı.</p>

  <p>Batıya doğru gitmeye başladılar. Sean sınavın sona ermiş olduğunu anladı.</p>

  <p>Karanlık basmadan Renamo'ların ilk savunma hatlarına ulaştılar. Ağır ağır akan geniş bir nehrin kıyısındaydı. Siperler kazılmış ve hava saldırısına karşı iyice kamufle edilmişlerdi. Toplar ve ağır makineli yuvaları vardı.</p>

  <p>Sean karargâhın çok geniş olduğuna karar verdi. Burada herhalde bir tabur, hatta belki de bir tümen vardı. Avcının gelişi büyük bir ilgi uyandırdı. Zenciler grubun etrafını sararak neşeyle bağırışmaya başladılar. Sonra birden ayrılarak gözlüklü, tombul bir subaya yol açtılar. Sean'un yanındaki nöbetçiler abartmalı hareketlerle onu selamladılar. Adam da elindeki kamçıyla koyu kırmızı beresine dokunarak onlara karşılık verdi.</p>

  <p>Fena sayılmayacak bir İngilizceyle, «Albay Courtney,» dedi. «Bize geleceğinizi bildirdiler.»</p>

  <p>Sean, Renamo'ların rütbelerini gösteren işaretler taşıdıklarını fark etti. Portekiz ordusundan alınmıştı bunlar. Karşısındaki bu adam bir binbaşıydı.</p>

  <p>Adam ekledi. «Geceyi bizimle geçireceksiniz. Bu gece birlikte yemek yiyeceğiz. O anı sabırsızlıkla bekliyorum.»</p>

  <p>Bu inanılmayacak bir davranıştı. Sean'un etrafındaki nöbetçiler bile bundan etkilendiler ve garip bir biçimde beyaz adamla gururlandılar. Çavuş onu nehrin kenarına götürdü. Hatta şortunu ve kendi çantasından çıkardığı ceketini yıkaması için yeşil bir sabun parçası da verdi.</p>

  <p>Şortla ceket güneşten kızmış bir kayanın üzerinde kururken Sean da sabunun son parçacığıyla saçlarını yıkadı. Yüzündeki kamuflaj boyalarını ve kirleri çıkardı. Hemen hemen iki hafta önce Chrwewe kampından ayrıldığından beri traş olmamış, gür sakalı uzamıştı.</p>

  <p>Yıkanırken vücuduna baktı. Gövdesinde bir gram yağ bile yoktu. Güneşten yanmış cildinin altından güçlü adaleleri belli oluyordu. Savaşın son günlerinden beri kendini hiç bu kadar formda hissetmemişti. Önemli bir yarıştan önce usta yetiştiricisi tarafından en güçlü haline getirilen safkan bir ata benziyordu.</p>

  <p>Çavuş, Sean'a çelik tarağını ödünç verdi. Avcı da saçlarını taradı. Temiz olduğu için parlayan sık ve dalgalı saçları hemen hemen omuzlarına kadar iniyordu. Sean nemli şortuyla ceketini giydi. Artık üzerinde kuruyacaklardı.</p>

  <p>Subay yemekhanesi yerin altına yapılmış, buraya tahtadan kabasaba eşyalar konmuştu.</p>

  <p>Binbaşı, bir yüzbaşı ve iki assubay Sean'u bekliyorlardı. Yemekler boldu. Portekizli sömürgecilerin anısı olan güneşte kurutulmuş balık ve kırmızı biberle yapılmış periperi denilen yahni ve mısır bulamacı. Sean'un Chiwewe'den ayrılalı beri yediği en güzel yemekti bu. Binbaşı teneke kutularda bira da getirtmişti. Üzerlerindeki «Güney Afrika» damgası hangi ülkenin Renamo'ların iyi dostu olduğunu açıklıyordu.</p>

  <p>Sean orada konuk olduğu için bardağını önce o kaldırdı. «Renamo'larm şerefine. Ve Mozambik halkının.»</p>

  <p>Binbaşı, «Başkan Botha'nın ve Güney Afrika halkının şerefine,» diye cevap verdi. Böylece durum da kesinlikle anlaşılmış oldu. Sean'un Güney Afrikalı olduğunu biliyor ve onu saygıdeğer bir konuk sayıyorlardı.</p>

  <p>Sean kendini güvende hissettiği için iyice rahatladı. Ve aylardan beri ilk kez biraz çakırkeyif oldu.</p>

  <p>Binbaşı savaşta Rodezya tarafında çarpışmıştı. Bu yüzden Sean'la aralarında silah arkadaşlarına özgü o dostluk belirdi. Yemek boyunca türlü konulardan söz ettiler.</p>

  <p>Birbirlerinden ayrılırken de iki kardeş gibi kucaklaştılar.</p>

  <p>Shangane çavuşu sabah daha hava aydınlanmadan Sean'u uyandırdı. Yeniden yola çıktılar.</p>

  <p>Ama bu kez durum değişmişti. Yanlarında Güney Afrika birası, mısır unu, kibriti ve sabunu vardı. Sean, «Kendimi evime dönmüş gibi hissediyorum,» dedi gülerek, Renamo savunma hatları iç içe daireler halindeydi. Sean çok geçmeden merkeze doğru gittiklerini anladı. Sık sık eğitim gören zenci delikanlı ve kızlarının yanından geçiyorlardı.</p>

  <p>Sonunda bir tepenin eteğinde durdular. Çavuş yeraltı sığınağının kapısına vurdu. Sonra Sean'u oradaki nöbetçilere teslim edip uzaklaştı. Beyaz avcıyı merdivenlerden indirdiler, koridorlardan geçirdiler. Her tarafı çıplak elektrik ampulleri aydınlatıyor, bir yerde çalışan jeneratörün uğultusu duyuluyordu. Haberleşme odasına girdiler. Sean daha ilk bakışta telsizlerin son derecede modern olduklarını gördü. Bir duvara Mozambik'in Zambezya ve Manica bölgelerini gösteren büyük bir harita asılmıştı. Sean çaktırmadan haritayı inceledi. Renamo ordusunun Goropgosa dağlarında mevzilenmiş olduğunu anladı. Renamo savunma hattının da Pungtwe nehrinin kıyısında olduğu görülüyordu. Avcı daha fazla bir şey öğrenemedi. Onu telaşla kısa bir koridordan daha geçirdiler; dibindeki kapıda bir perde asılıydı.</p>

  <p>Sean'un yanındaki asker girmek için izin istedi. İçenden kısa ve otoriter bir cevap geldi.</p>

  <p>Renamo avcıyı itti. O da perdeyi açarak odaya girdi.</p>

  <p>Sonra da, «Yoldaş China,» diyerek gülümsedi. «Bu ne hoş bir sürpriz.»</p>

  <p>«Bu hitap tarzı artık uygun değil. Albay Courtney. Bundan sonra lütfen beni 'General China' diye çağır. Ya da 'Efendi' demeyi dene.» China yazı masasının başında oturuyordu.</p>

  <p>Arkasında kaplan çizgili savaş üniforması vardı. Ama paraşütçülere özgü gümüş kanatlarla süslenmişti. China'nın sol göğsünde de parlak kırmızı dört şerit vardı. Boynuna sarı ipek bir eşarp bağlamış, kayışını arkasındaki çengele asmıştı. Başında koyu kırmızı bir bere vardı.</p>

  <p>Sean kayıştaki kılıfa bir göz attı. Buna sokulmuş olan tabancanın kabzası fildişindendi.</p>

  <p>General China'nın marksizmden kapitalizme geçişini çok ciddiye aldığı anlaşılıyordu.</p>

  <p>«Son birkaç gün çok başarılı olmuşsun. Renamo'lara karşı sempati duyuyormuşun. Müttefiklerine ve amaçlarına karşı da.» China onunla dostça konuşuyordu. Bu da Sean'u endişelendirdi.</p>

  <p>«Bunu nereden biliyorsun?»</p>

  <p>«Bizim de telsizimiz var, albay. Tam barbar sayılmayız.» China duvarın önündeki sıraya yerleştirilmiş olan aleti işaret etti. «Binbaşı Takowira'yla hoş bir aksam geçirmişsin. Bunu ben önerdim.»</p>

  <p>«Şimdi bütün bunların ne demek olduğunu bana söyler misin, general? İki dost ve güçlü ülkenin vatandaşlarını kaçırdın. Güney Afrika ve Amerika ülkelerini kastediyorum.»</p>

  <p>General China onu susturmak için elini kaldırdı. «Lütfen bu öfkeli tavırları bir yana bırak, albay. Amerika ve Güney Afrika, Lizbon ve diğer kentteki temsilciliklerimize başvurarak şikâyette bulundular bile. Tabii biz kimseyi kaçırmadığımızı söyleyerek iftiraya uğramış masum insan tavırları takındık.» Bir an durup Sean'u süzdü. «Çok beceriklisin! Mesajı Amerikan Elçiliğine çabucak yollamayı başarmışsın! Ama tabii senden de bunu beklerdim.»</p>

  <p>Masasındaki sahra telefonunu açarak Portekizce bir şeyler söyledi. Alıcıyı yerine bırakıp kapıdaki perdeye doğru baktı.</p>

  <p>Sean da onun gibi yaptı. Branda bezinden perde yana çekildi ve üç kişi içeriye girdi.</p>

  <p>Tabancalı ve AK tüfekli iki zenci kadın ve aralarında Claudia Monterro. Kızın arkasında rengi güneşten açılmış ama tertemiz haki gömlek ve ayaklarında da o bol şort vardı. Yani Sean'un onu en son gördüğü zamanki kılığındaydı.</p>

  <p>Claudia iyice zayıflamıştı. Sean ilk bunu fark etti. Kız saçlarını arkaya çekerek sıkıca örmüştü. Yüzü güneşten yanmış, kızarmış ekmek rengini almıştı. İnce yüzünde gözleri daha da iri duruyordu. Sean o zamana kadar onun çene ve elmacık kemiklerinin ne kadar biçimli olduğunu pek farketmemişti. Ciaudia'yı gördüğü zaman kalbi bir an durdu ve şişti sanki.</p>

  <p>Sonra tekrar hızla çarpmaya başladı.</p>

  <p>«Claudia,» dedi. Kız başını hızla ona doğru çevirdi. Kanı yüzünden çekilirken suratı bembeyaz kesildi.</p>

  <p>Claudia, «Ah, Tanrım...» diye fısıldadı. «O kadar korkuyorum ki...» Sustu. Şimdi Sean'la birbirlerine bakıyorlardı. Bir süre hiç kımıldamadılar. Sonra kız onun adını söyledi. «Sean.» Bir hıçkırıktan farksızdı. Claudia sendeleyerek avuçlarını yalvarırcasına ona doğru uzattı. Gözlerine o son günlerin getirdiği zorluklar, ıstıraplar ve özlemler toplanmıştı. Sean iki adımda yanına gitti. Claudia onun boynuna atılarak gözlerini yumdu. Yanağını yanağına dayadı. Öyle sıkıca sarılmıştı ki, Sean zorlukla nefes alıyordu.</p>

  <p>Avcı, «Sevgilim...» diye fısıldayarak kızın saçlarını okşadı. «Sevgilim... Artık her şey düzelecek.»</p>

  <p>Claudia başını kaldırdı. Dudakları titreyerek aralandı. Yüzü tekrar renklendi. Parlamaya başlayan gözlerinin rengi koyu sarı topaza dönüştü. «Bana sevgilim' dedin,» diye mırıldandı.</p>

  <p>Sean başını eğerek onu öptü. Claudia’nın dudakları aralandı.</p>

  <p>General China, Shangane dilinde, «Pekâlâ,» dedi. «Artık kadını götürün.»</p>

  <p>İki zenci kadın kızı yakalayarak Sean'un kollarının arasından çektiler. Kız çaresizce inledi.</p>

  <p>Karşı koymaya kalktı. Ama zenciler güçlü kuvvetli kadınlardı. Claudia'yı aralarına alarak ayaklarını yerden kestiler. Ve çabucak kapıdan çıkardılar.</p>

  <p>Sean, «Onu bırakın,» diye haykırarak kadınların peşinden gitmek istedi. Ama zencilerden biri tabancasını çekerek onun karnına nişan aldı. Sonra perde arkalarından kapandı.</p>

  <p>Sürüklenerek götürülen Claudia’nın itiraz dolu haykırışları duyulmaz oldu. Sean bunu izleyen sessizlikte masadaki adama doğru döndü.</p>

  <p>«Seni aşağılık herif! Bu sahneyi sen hazırladın!» Sean'un sesi öfkeli bir fısıltı gibi çıkmıştı.</p>

  <p>General China başını salladı. «Her şey umduğumdan daha iyi gitti. Tabii aslında Miss Monterro'yla yaptığım konuşmalar sırasında onu profesyonel bir avcı değil de bir erkek olarak daha fazla ilgilendirdiğini anlamıştım.»</p>

  <p>«İçimden kafanı koparmak geliyor. Eğer ona bir zarar verdiysen...»</p>

  <p>«Haydi, haydi, Albay Courtney. Ona neden zarar vereyim? Miss Monterro benim için çok değerli. O uygun bir pazarlık aracı. Herhalde sen de bunun farkındasın.»</p>

  <p>Sean'un öfkesi yavaş yavaş geçti. «Pekâlâ, China,» diyerek başını salladı. «Ne istiyorsun?»</p>

  <p>General China, «İyi,» dedi. «Ben de bu soruyu sormanı bekliyordum. Lütfen otur.»</p>

  <p>Masasının önündeki taburelerden birini işaret etti. «Çay isteyeceğim. Ondan sonra konuşuruz.»</p>

  <p>Çayın gelmesini beklerlerken General China masasındaki kâğıtlarla ilgilendi. Bazı emirleri okuyarak imzaladı. Sean da bu fırsattan yararlanarak kendini toparladı. Emireri çayı getirdiği zaman China ona masasındaki kâğıtları toplamasını işaret etti.</p>

  <p>Tekrar yalnız kaldıkları zaman da çay içerek fincanının üzerinden Sean'a baktı. «Bana ne istediğimi sordun. Şunu itiraf etmeliyim: Önce sadece intikam almayı düşünüyordum. Ne de olsa, o gün Inhlozane'daki kampta komutamdaki güçleri yok ettin. Meslek hayatımın tek başarısızlığıydı bu. Buna sen neden oldun. Ve beni düzelmeyecek bir biçimde de sakatladın.» Kulağına dokundu. «Ortada intikam almam için yeterli nedenler vardı.»</p>

  <p>Sean sesini çıkarmadı. Günlerden beri çay içmemişti. Çok istemesine rağmen önünde duran fincana el sürmemişti.</p>

  <p>«Tabii Chiwewe av bölgesini senin kiraladığını biliyordum. Hatta Mugabe hükümetinin bakanlarından biri olarak anlaşmayı ben onayladım. O günlerde bile senin sınıra yakın olmanın ileride işime yarayacağını düşünüyordum.»</p>

  <p>Sean kendini zorlayarak gevşedi. Meydan okumayıp uysalca davranırsa daha fazla şey öğrenebilirdi. Bunu yapmak zordu. Çünkü ağzında hâlâ Claudia’nın dudaklarının tadı vardı.</p>

  <p>Fincanı alıp bir yudum çay içti. «Doğrusu pek hızlı hareket etmişsin,» diyerek güldü. «Dün yoldaş, bugün general. Dün marksist bir hükümetin bakanı, bugün Renamo diktatörü.»</p>

  <p>China bunu önemsemiyormuş gibi elini salladı. «Aslında marksizmin diyalektikleri beni hiçbir zaman gerçekten ilgilendirmedi. Şimdi geriye baktığım zaman gerilla ordusuna çok geçerli, kapitalist nedenlerle girmiş olduğumu anlıyorum. O sırada hayatta yükselmenin en iyi yolu buydu. Bu sence mantıklı değil mi, albay?»</p>

  <p>Sean, «Evet, çok mantıklı,» diye kabul etti. Bu kez içtenlikle gülümsüyordu. «Şu gerçeği herkes bilir. Komünizmin etkili olması için hesabı kapitalistlere ödetir ama gösteriyi kendin yönetirsin.»</p>

  <p>China takdirle başını salladı. «Bunu çok güzel açıkladın. Ben bunu çok sonra öğrendim. ZANLA, Smith'i kovduğu ve Harare'de yönetimi ele aldığı zaman. Eskiden gerilla olduğum için savaşa girmemiş olan ama gösterinin kontrolünü ellerine geçiren o yumuşak şişman kediler benden korkuyorlardı. Hak ettiğim ödülü almak bir yana, Chikarubi cezaevini boylayacağımı sezdim. O yüzden de kapitalist içgüdülerimin bana yol göstermesine izin verdim. Benim gibi düşünen birkaç vatandaşla hükümeti devirmeyi planladık. Zimbabve ordusundaki yüksek rütbeli eski silah arkadaşlarımdan bazılarını Robert Mugabe'nin yerini başarıyla doldurabileceğime ikna ettik.»</p>

  <p>Sean, «Şu eski, güzel Afrika oyunu,» diye mırıldandı. «Darbe ve karşı darbe.»</p>

  <p>China takdirle, «Kurduğun mantık dizisini hemen kavrayabilen biriyle Konuşmak gerçekten bir zevk,» dedi. «Ama tabii sen de Afrikalısın. Şimdi moda olan renkten değilsin, o da başka.»</p>

  <p>Sean, «Afrikalı sayılmam gururumu okşadı,» diye cevap verdi. «Ama yönetimi en uygun kimsenin eline bırakmakla ilgili olan o özverili isteğine dönelim...»</p>

  <p>«Ah, evet... Biri her şeyi bir kadına anlatarak övündü. O da öğrendiklerini diğer aşığına tekrarladı. Ve adam aslında Mugabe'nin istihbarat şefiydi. Bu yüzden sınırı biraz çabuk aşmak, zorunda kaldım. Ve burada Renamo'ya katılmış olan diğer silahı arkadaşlarımla karşılaştım.»</p>

  <p>Sean sordu. «Ama neden Renamo'lar?»</p>

  <p>«Burası benim siyasi bakımdan doğal yuvam. Yaptığım işte basarılıyım. O yüzden Renamo'lar beni memnunlukla karşıladılar. Anlayacağın ben yarı Shangane'im. Bildiğin gibi bizim kabile sınırın iki yanına da yayılmıştır. Sömürge günlerinde uzmanların zorla kabul ettirdikleri yapay hattın iki yanına. O uzmanlar sınırlar konusunda anlaştıkları zaman demografik gerçekleri hiçbir zaman dikkate almamışlardı.»</p>

  <p>«General China, şimdi bir kapitalist olduğunu iddia ediyorsun. Bu yüzden, hepsi bu kadar olamaz, diye düşünüyorum. İlerde bazı ödüller alacağını düşünüyorsun sanırım.»</p>

  <p>China, «Beni düş kırıklığına uğratmıyorsun,» dedi. «Her Afrikalı kadar anlayışlı ve kurnazsın. Tabii bu işde çıkarım var. Renamo'lar müttefikleri olan Güney Afrika'nın yardımıyla Mozambik hükümetini kurduklarında, bu iki devlet Zimbabve'ye dayanılmaz bir baskı yapacaklar. Zorla Harare'deki hükümetin değişmesini sağlayacaklar... Mugabe'nin yerini alacak yeni bir başkan seçtirecekler.»</p>

  <p>Sean atıldı. «General China bir sıçrayışta Başkan China olacak. Bir şeyi itiraf etmem gerekiyor, general. Küçük şeyler peşinde değilsin.»</p>

  <p>«Yüksek amaçlarımı takdir etmen beni duygulandırıyor.»</p>

  <p>«Peki ama bütün bunların benimle ne ilgisi var? Biraz önce kulağın ağır işittiği için intikam almayı düşündüğünü söyledin. Sonra neden büyüklük göstererek beni affettin?»</p>

  <p>China kaşlarını çatarak kulağına dokundu. «Açıkçası senden intikam almak çok hoşuma gidecekti. Hatta Chiwewe'deki kampına bir gece baskını yapmayı bile planladım. Adamlarımdan bir birini sınıra, av bölgesinin tam karşısına yolladım. Buradaki görevlerimden birkaç gün kaçabilmek için fırsat kolluyordum. Sana şahsen bir ziyarette bulunacaktım. Ama sonra planımı değiştirmek zorunda kaldım.»</p>

  <p>Sean bu sözleri ilgi ve dikkatle dinlediğini belirtmek için tek kaşını kaldırdı.</p>

  <p>«Son günlerde burada, bu merkezi bölgedeki güç dengesinde önemli bir değişiklik oldu. Biz Renamo'lar savaşarak üstün bir duruma geldik. Hatta önemli kentler dışında bütün ülke bizim elimizde. Yiyecek üretilmesini öylesine azalttık ki, Frelimo'lar sonunda yabancılardan yardım istemek zorunda kaldılar. Onların ulaştırma sistemini hemen hemen etkisiz hale getirdik. İstediğimiz zaman yolları basıyoruz. Demiryollarını da. Güçlerimiz kırsal bölgelerde rahatlıkla dolaşarak köylerden gönüllü topluyor. Yani aslında biz kendi yönetimimizi kurduk sayılır. Ancak son günlerde bütün bunlar değişti.»</p>

  <p>«Ne oldu?»</p>

  <p>China hemen cevap vermeyerek masasından kalktı ve duvarda asılı olan bir haritanın önüne gitti. «Sen gerillalara karşı savaşmış ünlü bir insansın. Albay Courtney. Onun için sana stratejimizi açıklamama ve 'pire savaşı'nda kullandığımız silahlar konusunda konferans vermeme hiç gerek yok. Nükleer bombalardan, ağır toplardan ya da modern izleme uçaklarından korkmuyoruz. Robert Mugabe, Sovyet dostlarından iki avcı uçağı filosu satın aldığı zaman güldük. Modası geçmiş MİG 23'lerdi bunlar. Rusların başlarından attıkları için sevindikleri hurdalar. Mugabe'nin uçma masraflarını karşılayamayacağı şeyler. Bizi korkutan pek az modern silah var ama...» China dönerek Sean'a baktı. «Ama sen bir uzmansın, albay. Gerillalara karşı girişilen operasyonlar konusunda bilgin var. Biz en çok neden korkarız?»</p>

  <p>Sean hiç duraksamadı. «Silahlı helikopterler.»</p>

  <p>China tekrar ağır ağır yerine oturdu. «Üç hafta önce Sovyetler, Frelimo Hava Kuvvetlerine bir Hint helikopter filosunu teslim ettiler.»</p>

  <p>Sean usulca ıslık çaldı. «Afganistan'da onlara 'Uçan Ölüm' adını taktılar.»</p>

  <p>«Biz burada onlara 'henshaw' diyoruz. Atmaca.» Sean başını salladı. «Afrika'da hiçbir hava kuvveti bir Hint filosunu birkaç günden daha uzun süre havada tutamaz. Bunu başarmak için gerekli desteği yoktur.»</p>

  <p>China sakin sakin, «Ruslar gerekli teknisyen, cephane ve yedek parçaları sağladılar,» diye açıkladı. «Tabii pilotları da. Renamo'ları altı ay içinde ezmek niyetindeler.»</p>

  <p>«Başarılı olabilecekler mi? Olabilirler mi?»</p>

  <p>China kesin bir tavırla, «Evet» dedi. «Daha şimdiden kolaylıkla harekete geçebilme gücümüzü kısıtlamaya başladılar. Ve bir gerilla ordusu kolaylıkla hareket edemezse yenilir.»</p>

  <p>Eliyle yeraltındaki odayı işaret etti. «Köstebekler gibi yerin altına girdik. Savaşçılara yakışmaz bu. Sadece bir ay önce pek yüksek olan moralimiz çökmeye başladı. Artık adamlarım gururla ileriye bakmıyorlar. Onun yerine gökyüzüne bakarak korkuyla büzülüyorlar.»</p>

  <p>Sean ona hak verir gibi, «Zor bir yaşam bu, general,» diye mırıldandı. «Ama sen elbet bir çaresini bulursun...»</p>

  <p>China başını salladı. «Buldum bile. Sen.»</p>

  <p>«Bir Hint filosuna karşı ben, öyle mi?» Sean güldü. «Bu gururumu okşadı ama beni bu işe karıştırma.»</p>

  <p>«İşte bu imkânsız, albay. Amerikalıların dedikleri gibi bana borcun var.» China kulağına dokundu. «Ve benim de sana. Miss Monterro'yu kastediyorum.»</p>

  <p>Sean boyun eğdi. «Pekâlâ. Şimdi bana ne istediğini anlat.»</p>

  <p>«Planımın uygulanması için iyi eğitilmiş beyaz bir subay gerekli. Siyah askerleri anlayan ve onların dilini konuşan biri.»</p>

  <p>«Herhalde yaşlı General von LettowVorbeck'in teorisine inanmıyorsun? Dünyadaki en iyi birliklerin başlarında beyaz subaylar bulunan zencilerden oluştuğunu iddia ederdi. Neden bu işi kendin halletmiyorsun?»</p>

  <p>China, «Ben eksik yanlarımı biliyorum,» dedi. «Ben bir askerden çok, iyi bir yöneticiyim. Ve demin söylediğim gibi, bana beyaz bir subay gerekli.» Sean'un sözünü tekrar kesmemesi için elini kaldırdı. «Başlangıçta küçük bir grupla çalışacaksın. On kişilik bir timle.»</p>

  <p>Sean durumu hemen kavradı. «Benim Shangane'lerden oluşan nöbetçilerim. Beni onlarla o küçük gezintiye bu nedenle yolladın.»</p>

  <p>«Çok zekisin, albay. Evet, ününün sağlam temellere dayandığı anlaşılıyor. Birkaç gün içinde onların saygısını kazanmışsın. Ve... bilmem bunu söylesem mi... sadakatlerini de. Bence peşinden en tehlikeli maceralara atılmaya hazırlar.»</p>

  <p>«Bana on Shangane'den fazlası gerekli. Yanıma almayı istediğim iki kişi daha var.»</p>

  <p>China hemen başını salladı. «Tabii. Senin şu Matabele'ler. Onları da kesinlikle hesaplanma kattım.»</p>

  <p>Sean da, Dedan'la Job'u sormak için fırsat kolluyordu. «Onlar güvendeler mi?»</p>

  <p>«Güvendeler ve iyiler. Bundan emin olabilirsin.»</p>

  <p>Sean kesin bir tavırla, «Onları görüp konuşmadıkça planının gerisini dinlemem,» dedi.</p>

  <p>China'nın gözleri kısılıverdi.</p>

  <p>«Bu tavrı takınmamanı rica edeceğim, albay. Böyle bir şey gelecekteki ilişkimizi sadece zorlaştırır ve kötüleştirir.»</p>

  <p>Sean inatla, «Bu sözlerimde ciddiyim,» dedi.</p>

  <p>General China saatine bir göz attı, sonra da melodrama kaçan bir tavırla içini çekti.</p>

  <p>«Pekâlâ.» Tekrar telefona uzanarak bir şeyler söyledi. Sonra da Sean'a döndü, «İkisinin seninle birlikte çalışmaları gerekecek. Bunu onlara sen anlatırsın. İşbirliği yaparsan seni serbest bırakmam ihtimali de artar. Tabii bu teklifime genç Miss Monterro da dahil.»</p>

  <p>Sean alay etti. «Çok cömertsin.»</p>

  <p>«Bütün şartlarımı duyuncaya kadar bekle. Belki de o zaman pazarlıkta fazla katı olduğumu düşüneceksin.» China içeri giren teğmene baktı. Shangane dilinde, «Bu adamı o iki Matabele esire götür,» diye emretti. «Onların...» Saatine bir göz attı. «On dakika Konuşmalarına izin ver. Sonra bu beyazı buraya getir.»</p>

  <p>Sean'u üç nöbetçi yeraltındaki koridorlardan göz kamaştıran güneşe çıkardı. Esirleri bir kulübeye kapatmışlardı. Bir nöbetçi anahtarla kapıyı açtı. Sean içeri girdi. Ortadaki ateşin üzerine üç bacaklı kapkara bir tencere oturtulmuştu, iki yanında yarılmış sazlardan yapılmış iki yatak vardı. İçerde onlardan başka bir eşya yoktu. Dedan yataklardan birinde uyuyordu. Job ise diğerine bağdaş kurup oturmuş, gözlerini ateşe dikmişti.</p>

  <p>Sean usulca Sindebele dilinde, «Seni görüyorum, eski dost,» dedi. Job ağır ağır ayağa kalktı ve yine ağır ağır gülümsedi.</p>

  <p>«Ben de seni görüyorum.» Sonra iki arkadaş gülerek kucaklaştılar. Birbirlerinin sırtına vuruyorlardı. Dedan da sevinçle gülerek yataktan fırladı. Sean'un elini sıkıca kavrayıp bir aşağı bir yukarı salladı.</p>

  <p>Job, «Neden bu kadar geciktin, Sean?» diye sordu. «Tukutela'yı buldun mu? Amerikalı nerede? Seni nasıl yakaladılar?»</p>

  <p>Sean onun sözünü kesti. «Bütün bunları daha sonra anlatırım. Şimdi daha önemli şeyler var. China'yla konuştun mu? Onu tanıdın mı? Inhlpzane'deki o adamı?»</p>

  <p>«Evet. Şu kulağı sağır olan adam. O sana ne yapacak dertsin, Sean?»</p>

  <p>«Bir şey söylemek için henüz erken. Ama China bir tür anlaşmadan söz ediyor.»</p>

  <p>«Ne?» Job birdenbire durakladı. Dışarıda alarm düdükleri ötüyor, insanlar bağırışıyorlardı.<br /></p>

  <p>İki arkadaş kapıya doğru döndüler.</p>

  <p>Sean, «Ne oluyor?» diye sorarak kapıya doğru gitti. Kapı açıktı. Dışarda nöbetçiler koşuşuyor, silahlarını omuzlarından indirmeye çalışıyorlardı. Dikkatle gökyüzüne bakmaktaydılar. bir teğmen koşarken düdük çalıyordu.</p>

  <p>Sean'a yaklaşmış olan Job onun arkasından, «Hava saldırısı.» dedi. «Frelimo helikopterleri. İki gün önce de saldırdılar.»</p>

  <p>Sean şimdi helikopterin uzaklardan gelen homurtusunu duyuyordu. Gürültü gitgide yaklaşıyor ve tizleşiyordu.</p>

  <p>Avcı arkadaşının kolunu tuttu. «Job! Claudia'yı nereye hapsettiklerini biliyor musun?»</p>

  <p>«Şurada...» Job kapıdan işaret etti. «Bizimki gibi bir kulübede.»</p>

  <p>«Ne kadar uzakta?»</p>

  <p>«Beş yüz metre.»</p>

  <p>«Kapı açık, nöbetçiler de gitti. Hemen kaçalım.»</p>

  <p>Job itiraz etti. «Bir ordunun ortasındayız. Helikopterler ne olacak? Nereye gidebiliriz?»</p>

  <p>«Tartışma şimdi! Haydi!»</p>

  <p>Sean dışarı fırladı, Job'la Dedan da onu izlediler.</p>

  <p>Avcı, «Ne tarafta?» diye bağırdı.</p>

  <p>«Şu tarafta. Şu ağaç yığınının arkasında.»</p>

  <p>Üçü birarada koştular. Renamo'lar yeraltındaki sığınaklarına girdikleri için etrafta hemen hiç kimse yoktu. Ama Sean hafif uçaksavar toplarının başlarında askerlerin beklediğini gördü.</p>

  <p>Bir grup da portatif RPG hafif roketleriyle küçük bir koruya doğru gidiyorlardı. Sean'a bakan bile yoktu.</p>

  <p>Avcı ilerde parlayan dikenli telleri görmüştü. Tellerin etrafını çevirdiği açıklığın ortasında iyi kamufle edilmiş iki kulübe vardı.</p>

  <p>Sean telleri yakalayarak, «Claudia!» diye haykırdı. «Neredesin?»</p>

  <p>Kız da bağırarak cevap verdi. «Buradayım!» Kapılar kilitliydi ve kulübelerin pencereleri de yoktu. Ses yakından gelmişti.</p>

  <p>Sean, Job ve Dedan'ın yardımıyla dikenli teli aştı. İleri doğru atılırken Claudia'ya haykırdı yine. «Kapının önünden çekil.» Olanca gücüyle tahta kapıya omzuyla vurdu. Tahtalar sağlamdı ama kapı menteşesinden çıktı. Claudia dipteki duvarın dibine büzülmüştü. Sean içeri dalarken ona doğru koştu. Avcı kızı kollarına aldı. Ancak Claudia onu öpmeye çalıştığı zaman kızı bir kolundan tutarak çevirdi ve kapıya doğru sürükledi.</p>

  <p>Claudia soluk soluğa, «Ne oluyor?» dedi.</p>

  <p>«Kaçmaya çalışıyoruz.»</p>

  <p>Kızla güneşe çıktıkları zaman Job'la Dedan'ın dikenli teli yukarı çekerek altta bir yer açtıklarını gördü.</p>

  <p>Sean, Claudia'ya, «Yüzükoyun yat,» diye emretti. «Telin altından geç.» Kız iyice zayıfladığı için bu işi kolaylıkla başardı. Ama Sean telin altından geçerken dikenler sırtını çizdi ve kan akmaya başladı.</p>

  <p>Ayağa kalkarken Claudia, «Sırtın!» diye inledi. Ama avcı onu tekrar kolundan tutarak Job'a telaşla, «Ne taraftan?» diye sordu. Arkadaşının orada hapis olduğu sırada etrafı incelemiş olduğundan emindi.</p>

  <p>Job hemen, «Nehre doğru,» diye cevap verdi. «Suya kendimizi bırakarak kamptan uzaklaşabiliriz.»</p>

  <p>Sean, «Sen yol göster,» dedi. Sesini duyurmak için bağırmak zorunda kalmıştı. Çarpışma başlamış, yerden ateş ediliyor, artık yukarılarında olan helikopterden de karşılık veriliyordu.</p>

  <p>Sean bu gürültüden korkan Claudia'nın durakladığını görüp onu kolundan çekti. «Haydi! Koş!» Job'la Dedan'ın peşinden nehre doğru koşarlarken kızın sakat dizi yüzünden hâlâ biraz topalladığını fark etti.</p>

  <p>Aynı anda helikopter iki yüz metre kadar ilerideki roketçileri biçiverdi. Sean, Claudia'yı hemen otların arasına çekti. Job'la Dedan da görülmemek için yine yolun yanındaki bitkilerin arasına dalmışlardı.</p>

  <p>Hint helikopteri ağaçların hemen üstünde dolaşıyordu. Seen ona baktığı zaman adeta şok geçirdi, Helikopterin bu kadar büyük ve çirkin olduğunu sanmamıştı. On beş metre uzunluğundaydı. Ruslar helikoptere «Sturmoviç», yani «Kambur» adını takmışlardı.</p>

  <p>Kambur bir ejderhaya benziyordu. Helikopter şimdi kendi ekseninin etrafında dönerek ateş ediyordu. Roketler etraflarına kum torbaları doldurulmuş sığınakların üzerine düşüyor, etrafa alevler, duman ve kumlar yayılıyordu.</p>

  <p>Gürültü kulakları sağır edecek gibiydi. Helikopterin pervanelerinin tiz sesi kulak zarlarını deliyordu sanki. Claudia elleriyle kulaklarını kapatarak hıçkırdı. «Ah, Tanrım! Ah, Tanrım!», Hint ağır ağır dönerek yeni kurbanlar aradı. Sonra nehrin üzerinden yukarıya doğru gitti.</p>

  <p>Sean, «Haydi, gidelim!» diye haykırarak Claudia'yı ayağa kaldırdı. Job'la Dedan önden koşmaya başladılar. Helikopterin toplarının karmakarışık ettiği topraklar sünger gibi yumuşaktı, job durmadan koşarken ölmüş olan askerlerden birinin roketatarını ve cam elyaftan yapılmış sırt çantasını kaptı. Çantanın içinde üç roket vardı. Dizi yaralı olan Claudia erkekler kadar hızlı koşamıyordu. Sean'un kolundan çekmesine rağmen yine de diğerlerinden yüz metre kadar geride kaldılar.</p>

  <p>Job'la Dedan nehrin kıyısına eriştiler. Burası dik ve kayalıktı. Yüksek ağaçlar dallarını hızla akan elma yeşili suyun üzerine doğru uzatmışlardı.</p>

  <p>Job endişeyle Sean ve kıza doğru baktı. Çünkü ikisi hâlâ açıklıktaydı. Zenci haykırarak onları uyarırken yüz hatları çarpıldı. Sonra cam elyaf çantayı ayaklarının dibine bırakarak roketatarın kısa ve enli dipçiğini omzuna dayadı; namluyu Sean' un başının yukarısına doğru çevirdi.</p>

  <p>Avcı kafasını kaldırıp bakmadı. Bunu yapacak zamanı olmadığını biliyordu. İlk helikopterin gürültüsü yüzünden ikincisinin yaklaştığını farketmemişti. Ama şimdi gürültü müthiş artmıştı.</p>

  <p>Yanda yağmur mevsiminde suların açtığı bir kanal vardı. Kenarları dik kanal şimdi kupkuruydu. Sean, Claudia'yı kucağına alarak aşağıya atladı. Aynı anda yukarıdaki topraklar top ateşi yüzünden havalandı. Sonra Sean'la Claudia'nın üzerine yuvarlanarak onları diri diri gömdü. İkisinin de solukları kesilmişti. Tozdan boğulacak gibiydiler.</p>

  <p>Claudia haykırdı ve tozlarla kuru toprakların altından çıkmaya çalıştı. Ama Sean onu sıkıca tuttu. «Hiç kımıldamadan yat,» diye fısıldadı. «Kımıldama, ahmak.»</p>

  <p>Helikopter döndü. Şimdi kanalın üzerinden uçuyor ve onları arıyordu. Sean tozların arasından tek gözüyle baktı. Hint'in kamuflaj boyalı burnu ancak on beş metre yukarıdaydı.</p>

  <p>Sean yüksek seste, «Job,» diye yalvardı. «Ona ateş et! Düşür ,onu.»</p>

  <p>Job nehrin yukarısındaki kayalıkta tek dizinin üzerine çöktü. Nişan alarak tetiği çekti. Roket bir lokomotifin kazanını ya da zırhlı bir kamyonun motorunu paramparça edecek bir güçle uçtu. Bir an Hint'in önü alevler ve dumandan görülmez oldu. Job zaferle bağırarak ayağa fırladı. O iğrenç ejderhanın alev ve dumanlar içinde yere çakılacağını sanıyordu.</p>

  <p>Ama onun yerine dev helikopter hızla yükseldi. Dumanlar dağıldığı zaman Job helikopterin gövdesine hiçbir şey olmadığını hayretle gördü. Sadece roketin çarptığı yerde kapkara, isli gibi bir leke vardı.</p>

  <p>Job gözlerine inanamıyormuş gibi bakarken Hint ona doğru döndü. Ve topun çok sayıdaki namluları zenciye doğru çevrildi. Job roketatarı fırlatarak koştu ve kayaların üzerinden altı metre aşağıdaki nehre atladı. Aynı anda top onun altında durduğu ağacı paramparça etti.</p>

  <p>Helikopter yükselerek bir dönüş yaptı. Kıyıdan aşağıya doğru inerek yeni hedefler aramaya başladı. Eskisi kadar öldürücüydü.</p>

  <p>Sean öksürüp soluyarak dizlerinin üzerinde doğruldu. Sürüne sürüne ilerledi. Boğuk boğuk,</p>

  <p>«İyi misin?» diye sordu. Claudia bir an ona cevap veremedi. Gözleri kumdan kör olmuş gibiydi. Gözlerinden akan yaşlar yanaklarına bulaşmış toprakların arasından süzülüyordu.</p>

  <p>«Nehre atlamamız gerekiyor.» Sean kızı elinden çekip kaldırdı. Onu yarı iterek, yarı çekerek hendekten dışarı çıkardı. Birlikte nehrin kıyısına koşarak aşağıya baktılar. Helikopterin yerinden kopardığı ağaç suda yüzüyordu.</p>

  <p>Sean, «Atla,» diye emretti. Claudia hiç duraklamadı. Suya ayaküstü dalmak için ileriye doğru zıpladı. Sean da kızı daha havadayken izledi.</p>

  <p>Suyun yüzüne çıktığı zaman Claudia yanındaydı. Suda yüzündeki tozlar akmış, saçları gözlerine düşmüştü. Hızla suda yüzen kütüğe doğru gittiler. Claudia iyi yüzücüydü. Ağaca yaklaştıkları zaman Job elini uzatarak kızı dalların arasına çekti. Dedan da oradaydı. Sean da bir saniye sonra onlara katıldı. Dallara sıkıca tutundular.</p>

  <p>Job öfkeyle, «Roket helikoptere isabet etti,» diye yakındı. «Tam burnuna. Ama bu tıpkı sapanla bir yaban öküzünü vurmaya benziyordu. Hemen dönüp üzerime geldi.»</p>

  <p>Sean yüzündeki suları eliyle sildi, «Üzerinde titanyumdan zırh var. Normal ateşten hemen hemen etkilenmiyor... O köpekler üzerine doğru geldikleri zaman yapabileceğin bir tek şey var: Kaçıp saklanmak.» Gözlerine düşen saçlarını geriye itti. «Neyse... Hiç olmazsa helikopterin bize saldırmasını engelledin. O koskocaman topuyla bizi havaya uçurmak üzereydi.» Claudia'ya yaklaştı.</p>

  <p>Kız, «Sen bana bağırdın,» diye onu suçladı. «Çok kaba davrandın. Bana ahmak dedin.»</p>

  <p>Sean güldü. «Sana kaba davranılması ölmenden daha iyidir.»</p>

  <p>Claudia da gülümsedi. «Bu bir davet mi, efendim? Bana biraz kabalık etmene itiraz etmem.»</p>

  <p>Sean kolunu suyun altından uzatarak kızı kendine çekti. «Tanrım! Küstahlığını ve cüretkârlığını öyle özledim ki!»</p>

  <p>Kız da ona sokuldu. «Her şeyi sen gittikten sonra anladım...»</p>

  <p>Sean itiraf etti. «Ben de öyle. O ana kadar sana hiç dayanamadığımı düşündüm. Sonra birdenbire sensiz olamayacağımı anladım.»</p>

  <p>«Böyle söylediğin zaman bütün gücüm kesiliyor. Bana bu sözlerinde ciddi olduğunu söyle.»</p>

  <p>Sean kıza sarıldı. «Daha sonra. Şimdi buradan sağsalim kurtulmaya çalışmalıyız.» Claudia'yı bırakarak Job'un yanına doğru yüzdü. «Kıyıyı görebiliyor musun?»</p>

  <p>Job başını salladı. «Galiba baskın sona erdi. Sığınaklardan çıkıyorlar.»</p>

  <p>Sean onları gizleyen dalların arasından baktı. «Önce zararı anlamaya çalışacaklar. Sonra da bizim kaçtığımızı farkedecekler. Onları gözden kaçırmamalıyız.» Bu kez de diğer kıyıyı gözetleyen Dedan'a yaklaştı. «Ne görüyorsun?»</p>

  <p>Dedan, «Onlar kendi işlerine daldılar,» dedi. Sedyeli gerillalar ölü ve yaralıları toplamaya başlamışlardı. Bazıları ise kamuflajı yeniliyorlardı. Kimsenin nehre doğru baktığı yoktu.</p>

  <p>Nehirde başka kopmuş dallar, boş benzin bidonları ve parçalanmış araç gereçler de suyla sürüklendikleri için kaçakların gizlendikleri yer pek dikkati çekmiyordu.</p>

  <p>«Karanlık basıncaya kadar bizi bulamazlarsa her şey yoluna girer. Bu kütükle kamptan uzaklaşırız. Gözlerini dört aç, Dedan.»</p>

  <p>Zenci, «Mambo,» diyerek dikkatini yine kıyıya verdi.</p>

  <p>Sean sessizce yüzerek Claudia'nın yanına döndü. Kızın yanındaki dala tutundu. Claudia hemen ona sarılarak, «Benden bir dakika bile uzaklaşmana dayanamıyorum,» diye fısıldadı.</p>

  <p>«Deminki sözlerinde ciddi miydin?» Avcı onu öptü. Sonra kız tekrar sordu. «O sözlerinde ciddi miydin?»</p>

  <p>Sean, «Sensiz yaşayamam,» diye cevap verdi.</p>

  <p>«Bundan daha güzel şeyler söyleyebilirsin.»</p>

  <p>«Sen gördüğüm kadınların en şahanesisin.»</p>

  <p>«Eh, fena sayılmaz. Ama yine de benim duymak istediğim bu değil.»</p>

  <p>Sean sonunda, «Seni seviyorum...» diye itiraf etti.</p>

  <p>«Tamam... Ah, tamam, Sean. Ben de seni seviyorum.» Claudia onu tekrar öptü. Suyun içinde birbirlerine sarılarak bir an her şeyi unuttular.</p>

  <p>Sonra Job, «Kıyıya yaklaşıyoruz,» diyerek Sean'u uyardı.</p>

  <p>Akıntı ağacı nehirdeki dönemeçte kıyıya doğru sürüklemişti. Sean ayaklarını indirdi ve tabanları kuma geldi. «Ağacı derin suya doğru itelim.»</p>

  <p>Kütüğü itip çektiler. Sonunda uçunu saplandığı kumlardan kurtarmayı başardılar. Ağaç suda sürüklenmeye başladı.</p>

  <p>Claudia soluk soluğa kalmış olan Sean'un yanına geldi. Ruh hali değişmişti. «Sean, bir şeyi sana soramadım. Çünkü... cevabı öğrenmek istemiyordum.» Bir an durup derin bir nefes aldı. «Sean... babam?»</p>

  <p>Avcı bir an sesini çıkarmadı. Uygun sözler bulmaya çalışıyordu. Claudia o zaman, «Seninle birlikte dönmedi değil mi?» dedi.</p>

  <p>Sean, «Öyle,» der gibi başını salladı.</p>

  <p>Kız usulca sordu. «Fili bulabildi mi?»</p>

  <p>Sean kısaca, «Evet,» dedi.</p>

  <p>Claudia, «Buna sevindim,» diye mırıldandı. «O filin babama son armağanım olmasını istiyordum.» Tutunduğu dalı bırakarak ona sarıldı. Böylece diğer soruyu sorduğu zaman onun yüzünü göremeyecekti. «Babam öldü mü, Sean? Buna inanmam için senin gerçeği açıklaman gerekiyor.»<br /></p>

  <p>Avcı diğer eliyle kızı kendine çekti. «Evet, sevgilim. Capo öldü. Ama tam bir erkek gibi son nefesini verdi. Capo böyle bir ölümü isterdi. Fili Tukutela da onunla birilikte can verdi. Ayrıntıları öğrenmek ister misin?»</p>

  <p>«Hayır.» Claudia başını sallayarak ona sıkıca sarıldı. «Şimdi istemem. Belki de sonsuza kadar istemeyeceğim. Babam öldü. Onunla birlikte benim ve hayatımın bir parçası da ölüp gitti.»</p>

  <p>Sean kızı teselli için uygun söz bulamadı. Claudia babası için ağlamaya başladığı zaman onu sıkıca göğsüne bastırdı sadece. Kız sessizce ağlıyor, acıyla sarsılıyordu. Gözyaşları saçlarından akan sulara karışıyordu.</p>

  <p>Claudia'nın gözyaşları tükendi sonunda. Boğuk bir sesle, «Sen olmasaydın bu acıya nasıl dayanırdım bilmem?» diye fısıldadı. «İkiniz birbirinize çok benziyordunuz. Galiba başlangıçta da beni bu yanın çekti.»</p>

  <p>«Bunu iltifat olarak alıyorum.»</p>

  <p>«İltifattı zaten. Babam bana güçlü ve kuvvetli erkeklerden hoşlanmayı öğretti.»</p>

  <p class="yildiz">***</p>

  <p>Suda hemen yakınlarında bir ceset sürükleniyordu. On beş yaşlarında bir gerillanın ölüsüydü. Vücudundaki kan hemen hemen tükenmiş gibiydi. Arkasında sadece pembe bir iz bırakıyordu.</p>

  <p>Sean kütüğe benzeyen timsahların kanı izlediklerini gördü. Sonra timsahlar dişlerini ölünün vücuduna geçirerek çekiştirdiier. Sean kemiklerin çatırdadığını, etlerin yırtıldığını gördü.</p>

  <p>Claudia dehşetle bakarken öğürmeye taşladı. O sırada timsahlar avlarıyla uzaklaştılar.</p>

  <p>Sırtındaki yarayı hatırlayan Sean birdenbire rahatladı. Herhalde sulara kendi kan kokusu da yayılıyordu.</p>

  <p>Claudia, «Ah, Tanrım...» diye fısıldadı. «Ne korkunç. Her şey dehşet verici bir kâbusa dönüşmeye başladı.»</p>

  <p>«Burası Afrika.» Sean, Claudia'yı göğsüne bastırarak ona cesaret vermeye çalıştı. «Ama artık ben yanındayım. Her şey düzelecek.»</p>

  <p>«Gerçekten düzelecek mi, Sean? Bu maceradan sağsalim kurtulabilecek miyiz dersin?»</p>

  <p>Avcı, «Bir garanti veremem,» diye itiraf etti. «Eğer istediğin buysa.»</p>

  <p>Kız son kez hıçkırdı. Sonra Sean'un kollarında kendini arkaya doğru bırakarak onun yüzüne baktı. «Affedersin. Bir bebek gibi davranıyorum. Biraz önce neredeyse kendimi bırakıverecektim. Ama bu bir daha olmayacak. Sana söz veriyorum. Hiç olmazsa çok geç kalmadan seni buldum.» Kendini zorlayarak gülümsedi. «Artık bugün için yaşayacağız.»</p>

  <p>«Aferin, sana. Ölürsek ölürüz ama ben hiç olmazsa, 'Claudia Monterro'yu sevmiştim, diyebileceğim.»</p>

  <p>«'Ve o da beni sevdi,' diyebileceksin.» Claudia onu tekrar, uzun uzun öptü.</p>

  <p>Birdenbire ikisi de müthiş bir ihtirasla sarsıldılar. Claudia soluk soluğa, «Seni istiyorum...» diye fısıldadı. «Şimdi... Beklemeyeceğim... Ah, Sean, sevgilim... Şu anda yasıyoruz ve birbirimize aşığız. Ama bu gece ikimiz de ölebiliriz...»</p>

  <p>Sean yaprakların altından çabucak etrafına bakındı. Renamo kampından iyice uzaklaşmışlardı. Job'la Dedan yakınlarındaydı ama onlara arkalarını dönmüş kıyıya doğru bakıyorlardı. Sean tekrar Claudia'ya döndü. Onun balımsı sarı gözlerine bakarken hayatı boyunca hiçbir şeyi bu kız kadar istemediğini anladı...</p>

  <p>Claudia bir süre sonra Sean'u şefkatle öptü. «Artık sen benimsin, ben de senin. Bugün ölsem bile o kadar üzülmeyeceğim. Çünkü senin oldum.»</p>

  <p>Sean kıza gülümsedi. «Bir günden daha fazla yaşamaya çalışalım, sevgilim.» Dönerek Job'un yanına gitti. «Ne görüyorsun?»</p>

  <p>«Renamo savunma hatlarından uzaklaştık sanırım.» Job'un olanları fark ettiği anlaşılıyordu.</p>

  <p>Mahsus Sean'un yüzüne bakmıyordu. Nedense arkadaşının durumu anlamış olması avcıyı utandırmadı. Claudia'yla birbirlerine duydukları aşkın doruk noktasına erişmiş olması yüzünden hâlâ mutluluk ve zafer duyuyordu. Hiçbir şey bu duygusuna gölge düşüremezdi.</p>

  <p>«Hava yeterince kararır kararmaz, kütükle kıyıya doğru gideriz.» Sean bileğindeki saate baktı. Güneşin batmasına sadece iki saat kalmıştı artık. «Gözlerini dört aç.» Sonra Dedan'ın yanına giderek onu da uyardı.</p>

  <p>Sean kıyıya bakarak akıntının hızını saptamaya çalıştı. Galiba saatte üç kilometre hızla akıyordu nehir. Güneş battığı sırada hâlâ tehlikeli sayılacak kadar Renamo hatlarının yakınında olacaklardı. Ayrıca nehir doğuya, denize doğru akıyordu. Batıdaki Zimbabve sınırına erişebilmek için ya yandan dolaşacak ya da General China'nın güçlerinin arasından geçeceklerdi. Çok zor bir işti bu. Ama Sean kendini yenilmez bir insanmış gibi hissediyordu ve çok iyimserdi. Dedan'dan ayrılarak Claudia'nın yanına yüzdü.</p>

  <p>«Kendimi iyi hissetmemi sağlıyorsun.»</p>

  <p>Kız, «Gelecekteki görevim bu olacak,» dedi. «Ama şimdi ne yapacağız?»</p>

  <p>«Karanlık basıncaya kadar hiçbir şey yapmayacak, sadece bu transatlantiği yöneteceğiz.»</p>

  <p>Kız, Sean'a sokuldu. Birbirlerine sarıldılar.</p>

  <p>Claudia bir süre sonra, «Üşümeye başladım,» dedi.</p>

  <p>Sean iki saatten beri suda olduklarını düşündü. Nehrin suyu vücut ısısından sadece birkaç derece düşüktü ama yavaş yavaş üşümeye başlamalarına neden oluyordu.</p>

  <p>Claudia gözlerini kısarak ona hınzırca baktı. «Aklına üşümemizi önleyecek bir şey gelmiyor mu? Yoksa benim mi bir öneride bulunmam gerekiyor.»</p>

  <p>Sean bu konuyu düşünüyormuş gibi yaptı. «Şey... Herhalde suda ateş yakamayız.»</p>

  <p>Kız, «Öyle mi dersin?» diye mırıldandı. «İddiaya girer misin?» Sean'la birbirlerine sıkıca sarıldılar...</p>

  <p>Güneş batarken suyun yüzünü turuncu ve kırmızıya boyadı.</p>

  <p>Sean, «Artık kıyıya doğru gidebiliriz,» dedi.</p>

  <p>Kütüğü nehirde çaprazlamasına döndürerek yüzmeye başladılar .Kıyıya otuz metre kala avcı, «Artık ağacı bırakıp kıyıya doğru yüzelim,» diye emretti. «Birbirimizden ayrılmayalım.» Hepsi de birbirlerine sokularak aynı dala tutundular. Sean, Claudia'nın elini tuttu. Tam, «Haydi,» demek için ağzını açtığı sırada birdenbire durakladı. Sonra da, «Kahretsin!» diye homurdandı. Kıyı otuz metre ötedeydi ama artık onlar için otuz kilometre uzakta sayılırdı.</p>

  <p>Arkalarından bir motorun homurtusu geliyordu. Sean, «Renamo devriye motoru,» dedi.</p>

  <p>«Bizi arıyorlar.»</p>

  <p>Claudia onun parmaklarını sıkıca kavradı. Kimse bir şey söylemedi.</p>

  <p>Sean, «Burada saklanmaya çalışalım,» diye mırıldandı. «Ama bizi gözden kaçıracaklarını hiç sanmıyorum. Projektör bize doğru döner dönmez ağacın altına girmeye hazır olun.»</p>

  <p>Motorun homurtusu yavaşladı ve tekne birkaç yüz metre ötedeki küçük burnun arkasından çıktı. Akıntıyla hızla onlara doğru geliyordu. Projektör sırayla iki kıyıyı tarıyor, etrafı gündüz gibi aydınlatıyordu.</p>

  <p>Motorda en aşağı sekiz, dokuz Renamo ve burunda da bir hafif makineli tüfek vardı.</p>

  <p>Projektörlü adam motorun tam ortasında duruyordu.</p>

  <p>Işık altına saklandıkları yaprakları aydınlattı, sonra da aşağıya doğru kaydı. Hemen arkasından yeniden kütüğe doğru döndü. Sean birinin Shangane dilinde bir emir verdiğini duydu. Motor yön değiştirerek ağaca doğru geldi. Dördü de iyice suya girdiler. Şimdi sadece burunları dışarıdaydı. Hepsi de biraz önce tutundukları dalın arkasına sinmişlerdi.</p>

  <p>Biri yine Shangane dilinde, «Burada kimse yok,» dedi.</p>

  <p>Bir başkası, «Öbür tarafa dolaşalım,» diye emretti. Sean onu karargâha kadar getiren çavuşun sesini tanıdı.</p>

  <p>Motor homurdandı, sular karıştı. Kaçaklar usulca kütüğün diğer tarafına geçerek yine suya daldılar. Onlara bu saklambaç oyunu sonsuza dek sürecekmiş gibi geldi.</p>

  <p>Sonra motordaki gerilla tekrar, «Burada kimse yok,» diye açıkladı. «Boşuna zaman kaybediyoruz.»</p>

  <p>Çavuş cevap verdi. «Ağacın etrafında dolaşmayı sürdürelim.» Az sonra da ekledi. «Sen ağaca ateş et.»</p>

  <p>Kulakları sağır edecek bir gürültü koptu. Kurşunlar başlarının yukarısındaki dallara çarptı.</p>

  <p>Yapraklar ve ince dal parçaları havada uçuştu. Sean, Claudia'yı iyice suyun altına çekti. Ama yine de başlarının üstünde suya dalan ya da ağaca çarpan kurşunların sesini duyuyorlardı.</p>

  <p>Sean ciğerleri sızlayıncaya kadar suyun altında bekledi. Ancak tekrar soluk almak için yüzeye çıktı.</p>

  <p>Motordaki gerilla devamlı değil, aralıklarla ateş ediyordu. Bu bakımdan çok usta olduğu hemen anlaşılıyordu. Claudia'yla Sean sudan başlarını çıkararak nefes almaya çalışırlarken Dedan da bir metre kadar önlerinde belirdi. Ve projektör onu aydınlatıverdi. Zencinin kısa kıvırcık sakalından sular akıyordu. Gözleri abanoz gibi suratında fildişinden oyulmusa benziyordu... Nefes almak için ağzını iyice açmıştı.</p>

  <p>Aynı anda bir kurşun Dedan'ın şakağından girerek kafasını kılıçla kesilmiş gibi yardı. Dedan kalbinden kurşun yemiş bir yaban öküzü gibi boğuk boğuk bağırdı. Sonra başı önüne düştü ve yüzü koyun karanlık suya battı.</p>

  <p>Sean atılarak Dedan'ı kolundan yakaladı, suyla sürüklenerek uzaklaşmadan geri çekti. Ama zencinin başı gevşekçe sallanıyordu. Gözakları gözüküyordu sadece.</p>

  <p>Motordaki gerillalar Dedan'ın bağırdığını duymuşlardı. Çavuş adamlarından birine, «Elbombası atmaya hazır ol,» diye bağırdı. Sonra da kaçaklara, «Oradan çıkın,» dedi. «Size on saniye veriyorum.»</p>

  <p>Sean boyun eğmekten başka çare bulamadı. «Job, onlara cevap ver. Çıkacağımızı söyle.»</p>

  <p>Matabele ve Shangane'ler birbirlerinin dillerinden anlarlardı. Job gerillalara tekrar ateş etmemeleri için haykırdı.</p>

  <p>Claudia, Sean'un Dedan'ın kafasını suyun yüzünde tutmasına yardım ediyordu. İkisi zenciyi aralarına alarak motora doğru yüzdüler. Projektör gözlerini kamaştırıyordu ama gerillalar uzanarak onları teker teker tekneye aldılar.</p>

  <p>Kaçaklar, yarı boğulmuş köpek yavruları gibi titreyerek motorun ortasında birbirlerine sokuldular. Dedan yerde yatıyordu. Sean zencinin başını dizine dayadı. Dedan kendinde değildi. Pek hafif nefes alıyordu. Sean başındaki yarayı incelemek için zencinin kafasını hafifçe çevirdi ve bir an ne gördüğünü anlayamadı. Dedan'ın başındaki derin olmayan uzun yarada bembeyaz bir şey parlıyordu.</p>

  <p>Claudia yanında şiddetle titreyerek, «Sean,» diye fısıldadı. «Bu onun... Bu onun...» Gerisini söyleyemedi. Sean ancak o zaman Dedan'ın beyninin başındaki yarıktan çıkmış olduğunu anlayabildi.</p>

  <p>Shangane çavuşa bir emir verdi. Motor nehrin yukarısına doğru döndü. Hızla Renamo hatlarına doğru gittiler.</p>

  <p>Sean hâlâ yerde, Dedan'ın başı dizinde öylece oturuyordu. Yapabileceği hiçbir şey yoktu.</p>

  <p>Sadece zencinin nabzına baktı, ölüyordu. Dedan'ın nabzı gitgide düzensizleşip hafifliyordu. Sonunda kalbi durdu.</p>

  <p>Sean usulca, «Öldü,» diye mırıldandı. Job bir şey söylemedi. Claudia başını çevirdi.</p>

  <p>Sean o uzun yolculuk sırasında Dedan'ın başını dizinden indirmedi. Ancak direksiyondaki gerilla motoru kapattığı ve tekne kıyıya doğru kaydığı zaman kafasını kaldırdı. Onları iskelede kara gölgeler fenerlerle bekliyorlardı.</p>

  <p>Shangane çavuşa sert bir emir verdi. Adamlarından ikisi Dedan'ın cesedini Sean'un kucağından kaldırarak yüzükoyun çamurlu kıyıya attı. Bir başkası Claudia'yı kolundan yakalayıp zorla ayağa kaldırdı. Onu kıyıya doğru kabaca itti. Claudia itiraz etmek için öfkeyle ona doğru dönünce de kızın göğsüne vurmak için AK'ın kabzasını kaldırdı.</p>

  <p>Sean adama yakındı. Gerillanın kolunu tutarak onun bu darbeyi indirmesine engel oldu. Ve Shangane dilinde usulca, «Seni frengili sırtlanın oğlu,» diye homurdandı. «Bir daha böyle bir şey yapmaya kalkışırsan fntondo'nu kör bir baltayla keser ve sana tuzsuz yediririm.»</p>

  <p>Gerilla ona bakakaldı. Bu tehditten çok, avcının Shangane dilini kusursuz konuşması onu şaşırtmıştı.</p>

  <p>Çavuş gürültülü bir kahkaha attı. «Çok aç değilsen onun dediğini yap. Bu adam sözlerinde ciddi.» Sonra Sean'a gülümsedi. «Demek Shangane dilini bizlerden biri gibi konuşuyorsun? Ve yolculuk sırasında söylediğimiz her şeyi anladın?» Üzgün üzgün başını salladı. «Bir daha beni aldatmana izin vermeyeceğim.»</p>

  <p>Üşüyen, saçları başları karışmış, sırsıklam kesilmiş kaçakları kabaca General China'nın sığınağına sokarak masasının karşısına dizdiler. Sean, China'nın yüzüne bakar bakmaz onun buz gibi bir öfkeye kapılmış olduğunu anladı. Zenci tam bir dakika Sean'a baktı.</p>

  <p>Sonra, «Kadını buradan iyice uzaktaki bir kampa gönderiyorum,» diye açıkladı. «Ben emir vermedikçe onu bir daha görme fırsatını bulamayacaksın.»</p>

  <p>Sean'un yüzünün ifadesi değişmedi. Ama Claudia hafifçe bağırarak onun kolunu tuttu. Sanki onları ayırmalarını engellemeye çalışıyordu. China kızın üzüntüsünü görünce memnun memnun başını salladı. Sonra sakin bir tavırla konuşmasını sürdürdü.</p>

  <p>«Şu ana kadar ona özel biri gibi davranıldı. Ama artık buna gerek yok. Tekrar kaçmaya kalkmaması için ellerini, ayaklarını kelepçeleyeceğiz. Ayrıca onu tek başına bir hücreye kapatacağız.»</p>

  <p>İki zenci kadın masanın yanındaki duvara dayanmış bekliyorlardı, China onlara bakarak başını salladı. Daha uzun boylu olan zencinin kolunda çavuş işareti vardı. Yanındaki kurbağa suratlı tıknaz kadına bir emir verdi. Zenci elinde kelepçeyle yaklaştı. Claudia, Sean'un kolunu daha da sıkıca kavrayarak olduğu yerde büzüldü. Zenci kadın durakladı. Çavuş sert bir emir daha verdi. Nöbetçi Claudia'yı bileğinden yakaladığı gibi kolaylıkta Sean'un yanından uzaklaştırdı. Kızı döndürerek yüzünü duvarın önündeki kum torbalarına dayadı ve kollarım arkaya çekerek kelepçeyi bileklerine taktı. Sonra da geriledi. Uzun boylu kadın çavuşa yaklaştı. Claudia’nın ellerini tutarak iyice havaya kaldırdı. Kız can acısıyla inlerken ayaklarının burnunda yükselmek zorunda kaldı. Çavuş kelepçeyi inceledi. Claudia’nın bileklerini sıkıca sarmıştı. Ama zenci kadın bunu yeterli bulmayarak kelepçeyi iyice sıkıştırdı.</p>

  <p>Kız yine inledi.</p>

  <p>«Çok dar bu. Bileklerimi kesiyor.»</p>

  <p>Sean, General China'ya, «Şu karıya söyle,» diye homurdandı. «Kelepçeyi gevşetsin.»</p>

  <p>China o akşam ilk kez gülümsedi ve iskemlesinde arkasına yaslandı. «Albay Courtney, bu kadının bir daha kaçmasına izin vermemelerini emrettim. Çavuş Cara sadece görevini yapıyor.»</p>

  <p>«O kelepçe dolaşıma engel oluyor. Miss Monterro kangren yüzünden ellerini kaybedebilir.»</p>

  <p>China, «İşte bu çok kötü olur,» diyerek başını salladı. «Ancak bu işe karışacak değilim. Ama tabii...» Sustu.</p>

  <p>Sean çıldırmış gibi, «Tabii ne?» diye bağırdı.</p>

  <p>«Tabii benimle tam anlamıyla işbirliği yapmayı kesinlikle kabul eder ve bir daha kaçmaya kalkışmayacağına söz verirsen durum değişir.»</p>

  <p>Avcı Claudia’nın ellerine baktı. Kızın parmakları şişmeye ve kurşunimsi bir renk almaya başlamıştı bile.</p>

  <p>General China ekledi. «Kangren çok tehlikeli bir şey. Ne yazık ki, kol bacak kesme araç ve gereçlerimiz çok ilkel.»</p>

  <p>Sean ağır ağır, «Pekâlâ,» dedi. «Söz veriyorum.»</p>

  <p>China ısrar etti. «Benimle işbirliği de yapacak mısın?»</p>

  <p>Avcı, «Yapacağım,» diyerek başını salladı.</p>

  <p>General China bir emir verdi. Çavuş anahtarla Claudia’nın bileklerindeki kelepçeyi gevşetti.</p>

  <p>Kızın ellerindeki şişlik hemen geçmeye, renkleri de normale dönmeye başladı.</p>

  <p>China İngilizce, «Onu götürün,» diye emretti. Çavuş, yardımcısına başıyla bir işaret yaptı.</p>

  <p>İki zenci Claudia'yı kollarından tutarak kapıya doğru sürüklediler.</p>

  <p>Sean bağırdı. «Durun!» Ama dişi gerillalar ona aldırmadılar. Avcı Claudia’nın peşinden gitmeye kalkınca da iriyarı Shangane çavuşu onu yakalayarak ellerini arkaya doğru çekti.</p>

  <p>«Sean!» Claudia’nın sesinden sinir krizi geçirmek üzere olduğu anlaşılıyordu. «Beni götürmelerine izin verme!» Ama kızı iterek dışarı çıkardılar. Perde arkalarından kapandı.</p>

  <p>Avcı Claudia'nın sesini duydu. «Sean!»</p>

  <p>Çavuşun elinden kurtulmaya çalışarak olanca sesiyle, «Seni seviyorum!» diye haykırdı.</p>

  <p>«Her şey düzelecek, sevgilim! Sen sadece seni sevdiğimi unutma! Seni buradan kurtarmak için gerekeni yapacağım!» Bu vaadi kendine bile yalanmış gibi geldi.</p>

  <p>«Sean!» Claudia’nın sesi çaresizlik dolu bir feryada dönüşmüştü. Sonra ses hafifledi.</p>

  <p>«Sean!» Ve sonunda etrafa bir sesizlik çöktü.</p>

  <p>Sean duygularının şiddeti yüzünden kesik kesik soluduğunu fark etti. Kendini zorlayarak çırpınmaktan vazgeçti ve hareketsiz kaldı. Çavuş da ellerini bıraktı. Avcı omzunu silkerek.</p>

  <p>onu uzaklaştırdı ve China'ya döndü. «Seni domuz! Seni aşağılık herif!»</p>

  <p>Zenci, «Mantıklı bir konuşma yapacak durumda olmadığını görüyorum,» diyerek saatine bir göz attı. «Gece yarısını geçti. Biraz sakinleşmene izin verelim.» Çavuşa bakarak Shangane dilinde, «Onları götür,» diye emretti. Sean'la Job'u işaret ediyordu. «Onlara yemek, kuru giysiler ve battaniye ver. Bırak uyusunlar. Onları yarın sabah şafakta bana getir.» Çavuş selam verdi ve iki tutsağı kapıya doğru itti.</p>

  <p>China adamını uyardı. «Onların yapmalarını istediğim bir iş var. Bunu başaracak durumda olmalarını sağla.»</p>

  <p class="yildiz">***</p>

  <p>Sean'la Job sığınakta yanyana uyudular. Başlarında bir nöbetçi bekliyordu. Toprak yer nemli, battaniyeler de böcek içindeydi. Ama bunlar da, Claudia'yla ilgili düşünceleri de Sean'un uyumasına engel olamadılar.</p>

  <p>Çavuş onu şafaktan önceki zifiri karanlıkta, üzerine bir yığın giysi atarak uyandırdı. «Hemen giyin.»</p>

  <p>Sean doğrularak tahtakurularının ısırdığı yerleri kaşıdı. «Adın nedir?» Artık Shangane dilinde konuşabildiği için rahatlamıştı.</p>

  <p>Çavuş gururla, «Alphonso Henriques Mabasa,» diye açıkladı. Sean bu olmayacak isim karmaşası yüzünden güldü. Çavuşa bir Portekiz imparatorunun adı verilmişti. Bir de Shangane dilinde «Sopayla vuran adam» anlamına gelen bir isim.</p>

  <p>Job da uyanmıştı. İki arkadaş Alphonso'nun getirdiği giysileri incelediler. Eski ama temizdiler. Sean kaplan çizgili bir savaş kılığı ve kasketi seçti.</p>

  <p>Yırtılmış olan ceket ve şortunu çıkarıp onları giydi. Botları sağlamdı.</p>

  <p>Kahvaltıda kuru balık ve mısır bulamacı yediler. Sean, «Ya çay?» diye sordu.</p>

  <p>Alphonso güldü. «Sen burayı Maputo'daki Polona Oteli mi sanıyorsun?»</p>

  <p>Şafak sökerken Alphonso onları General China ve adamlarının yanına götürdü. Grup Hint helikopterlerinin verdiği zararı inceliyordu.</p>

  <p>China, «Dün yirmi altı adamımız öldü ve yaralandı,» dedi Sean'a. «Ve gece hemen hemen aynı sayıda asker de kaçtı. Moralimiz sıfıra inmek üzere.» İngilizce konuşuyordu.</p>

  <p>Yardımcılarından hiçbirinin bu dili bilmediği belliydi. «O helikopterleri engelleyemezsek her şey üç ay içinde sona erecek. Yağmur mevsimi başlayarak bizi kurtaramadan önce.»</p>

  <p>Sean ihtiyatla, «Dün o Hint'leri çarpışma sırasında izledim,» dedi. «Yüzbaşı Job sizin roketatarlarınızdan birini kullandı. Roket helikoptere isabet etti.»</p>

  <p>China, Job'a yeni bir ilgiyle baktı. «İyi. Adamlarımdan hiçbiri şimdiye kadar bunu başaramadı. Ne oldu?»</p>

  <p>Job kısaca, «Hiçbir şey olmadı,» diye cevap verdi.</p>

  <p>Sean da ekledi. «Helikopter hiç zarar görmedi.»</p>

  <p>China, «Bütün gövde titanyum zırhla kaplı,» diyerek başını salladı. «Güneydeki dostlarımız bize yeni Darter füze sistemlerinden birini vermeyi teklif ettiler. Ama füze rampalarını Frelimo hatlarından geçirerek buraya kadar getirmek çok zor... Aslında bize bir piyade silahı gerekli. Piyadelerin taşıyıp kullanabilecekleri bir şey.»</p>

  <p>«Bildiğim kadarıyla etkili olan bu tür bir tek silah var. Amerikalılar Afganistan'da bir teknik geliştirdiler. Stinger füzesini değiştirdiler ve zırhı delmesini sağladılar.» Sean bir an durduktan sonra da telaşla ekledi. «Ayrıntılar konusunda hiçbir fikrim yok.» Uzman tavırları takınmanın tehlikeli olacağını biliyordu.</p>

  <p>«Çok doğru, albay. Hint'lere karşı etkili olan tek silah o geliştirilmiş Stinger füzesi. İşte görevin de bu. Özgürlüğünün bedeli. Benim için Stinger füzeleri sağlamanı istiyorum.»</p>

  <p>Sean şaşaladı, sonra da güldü. «Ah, tabii, bu iş çok kolay. Tercih ettiğin bir renk ve tat var mı? Şebek mavisi ve kivi tadına ne dersin?»</p>

  <p>China o sabah ilk kez ona gülümsedi. «Stinger'lar burada aslında. Sadece onların alınması gerekiyor.»</p>

  <p>Sean'un yüzündeki gülümseme silindi. «Bütün kalbimle bunun bir şaka olmasını diliyorum. Yankee'lerin Savilbi'ye Stirrger verdiklerini biliyorum. Ama Angola kıtanın tâ öbür tarafında.»</p>

  <p>China, «Bizim Stinger'lar çok daha yakın,» diye cevap verdi. «Grand Reef'teki eski Rodezya üssünü hatırlıyor musun?»</p>

  <p>Sean, «Hatırlamam gerekir.» dedi. «Scout'lar hemen hemen bir yıl orayı üs olarak kullandılar.»</p>

  <p>«Ah, tabii.» China renkli beresinin altından çıkan kulağının memesine dokundu.</p>

  <p>«Inhlozane'deki kampıma oradan saldırdınız.» Yüzünde birdenbire sıkıntılı bir ifade belirmişti.</p>

  <p>Sean ona, «O başka bir savaştı,» diye anımsattı.</p>

  <p>China gevşedi. «Dediğim gibi, istediğimiz Stinger'lar Grand Reef'te.»</p>

  <p>«Anlayamıyorum...» Sean başını salladı. «Yankee'ler hiçbir zaman Mugabe'ye Stinger vermezler. O bir marksist ve Zimbabve'yle ABD'nin birbirlerini çok sevdikleri de söylenemez. Bu olaydan hiçbir anlam çıkmıyor.»<br /></p>

  <p>China, «Hayır, çıkıyor,» dedi. «Bu da o dolambaçlı Afrika yöntemlerinden biri.» Saatine baktı. «Çay zamanı. Yanılmıyorsam bu sabah çay istemişsin. Hangi taraftan olursak olalım savaş bizi çay tiryakisi haline getirdi.»</p>

  <p>China iki arkadaşı sığınağa götürdü. Bir emireri hemen dumandan kararmış çaydanlıkla geldi.</p>

  <p>China, «Amerikalılar Mugabe'den nefret ediyorlar,» diye açıkladı. «Ama Güney Afrikalılara karşı duydukları nefret daha fazla. Mugabe sınırlarını aşarak Güney Afrika'ya giren ANC gerillalarına yataklık ve yardım ediyor.»</p>

  <p>Sean sertçe başını salladı. Güney Afrika'deki bir süpermarkette patlatılan bombanın parçaladığı insanların fotoğraflarını görmüştü.</p>

  <p>«Güney Afrikalılar, nereye kaçarlarsa kaçsınlar gerillaları oraya kadar izlemeye yemin ettiler. Ve bu tehditlerini de birkaç defa yerine getirdiler. Teröristlerin peşinden bütün komşularının topraklarına girdiler. ANC de sivil hedeflere daha sık saldırılar düzenleyeceğini ilan etti. Mugabe sonuçta neler olacağını biliyor. O yüzden Güney Afrika Puma helikopterlerine karşı etkili olabilecek bir silah istedi. Güney Afrikalılar ANC teröristleri yakalamak için sınırı geçtikleri zaman bu silahı onlara karşı kullanacak.»</p>

  <p>Sean kesin bir tavırla, «Yankee'lerin ona Stinger verebileceklerine hâlâ inanmıyorum,» dedi.</p>

  <p>General başını salladı. «Doğrudan doğruya vermiyorlar tabii. Ama İngilizler Mugabe'nin ordusunu eğitiyorlar. Aracı onlar. Stinger'ları da İngilizler Amerika'dan aldılar. Ve şimdi Mugabe'nin o üstün Üçüncü Tugayını Stinger'ları Grand Reef'te kullanması için eğitiyorlar.»</p>

  <p>«Bütün bunları nereden biliyorsun?»</p>

  <p>«Vaktiyle Mugabe'nin kabinesinde bakanlık yaptığımı unutuyorsun. Yükseklerde hâlâ iyi dostlarım var.»</p>

  <p>Sean bu durumu düşündü. «Haklısın. Tam Afrika'ya göre bir dolap bu. Demek Stinger'lar şimdi Grand Reef'te?»</p>

  <p>«Kraliyet Hava Kuvvetlerinden bir Hercules, Stinger'ları on dört gün önce oraya götürdü. Füzeler gelecek ayın başlarında Güney Afrika ve Zimbabve sınırlarına yerleştirilecekler. Ve hedefleri senin vatandaşların olacak, Albay Courtney.»</p>

  <p>Sean vatanseverce bir öfke duydu ama bunu yüzündeki ifadeden anlamak mümkün değildi.</p>

  <p>«Askerleri Kraliyet Topçu Birliği personeli eğitiyor. Bir yüzbaşı ve iki assubay. Planımı uygulamak için neden bir beyaz gerektiğini artık anlamaya başlıyorsun sanırım.»</p>

  <p>Sean, «Durumun tehlikeli olduğu anlaşılıyor...» diye mırıldandı. «Bana ne istediğini söyle.»</p>

  <p>«Zimbabve'ye geri dönmeni ve bana o Stinger füzelerini getirmeni istiyorum.»</p>

  <p>Sean sakin sakin, «Buna karşılık?» diye sordu.</p>

  <p>«Füzeler bana teslim edilir edilmez Miss Montero'nun bileklerindeki kelepçeyi çıkarır ve onu her zaman ziyaret edebileceğin bir yere naklederim.» China bir an durup anlamlı anlamlı güldü. «Onunla her gün ya da her akşam bir süre yalnız kalırsın.»</p>

  <p>«Ya serbest bırakılmamız?»</p>

  <p>China, «Evet» dedi. «Benim için bir şey yaptıktan sonra üçünüzü de serbest bırakırım. Tabii Stinger'lar geldikten sonra.»</p>

  <p>«Neymiş o yapacağım şey?»</p>

  <p>China ellerini havaya kaldırdı. «Teker teker, albay. Önce füzeler. Onları teslim ettikten sonra seninle anlaşmamızın son bölümünü konuşuruz.»</p>

  <p>Sean kaşlarını çatarak çay fincanına baktı. Konuyu incelemeye çalışıyordu. Ama China onun fazla düşünmesini engelledi. «Albay, ziyan ettiğin her dakikayla Miss Monterro'nun geçirdiği bu sıkıntılı süre de uzuyor. O kelepçeler gece ve gündüz bileklerinden çıkarılmayacak.</p>

  <p>Uyurken de uyanıkken de. Yemek yerken de, gerekli diğer şeyleri yaparken de. Onun için Stinger'ları benim adıma nasıl ele geçireceğini hemen planlamanı önereceğim.»</p>

  <p>Sean ayağa kalktı. China'nın arkasındaki duvara asılı olan büyük haritaya gitti. Aslında onu incelemesine gerek yoktu. Gözlerini yumduğu an Mozambik'le Zimbabve arasındaki sınırı, oradaki her vadi ve tepeyi, arazinin, tüm özelliklerini hayalinde canlandırabilirdi. Job da gelip onun yanında durdu. İkisi de</p>

  <p>haritaya düşünceli düşünceli baktılar. Haritada Grand Reef üssü küçük girişini bir uçak resmiyle belirtilmişti, iki arkadaş kaç kez o alandan uçakla havalanmışlardı... Kaç çıkış yapmışlardı...</p>

  <p>Job usulca, «Sınır karakolundan yirmi kilometre ötede,» dedi. «Kamyonla on beş dakika. Ama oraya yürüyerek hiçbir zaman erişemeyiz.»</p>

  <p>Sean haritadan dönmeden, «Bir planın olduğunu söylemiştin, General China,» dedi. «Ne düşünüyorsun? Bize taşıt sağlayabilecek misin?»</p>

  <p>«Adamlarım bir süre önce üç Unimog kamyonunu ellerine geçirdiler. Üzerinde Zimbabve ordusunun işaretleri var. Belgeler de gerçek. Onları sakladık.» Sean rahat bir nefes aldı.</p>

  <p>Zenci Konuşmasını sürdürdü. «Ben sınırı Zimbabve askerleri kılığında aşmanızı istiyorum.»</p>

  <p>«Herhalde sınırda askeri trafik çok yoğun.»</p>

  <p>Yerel diktatör başını salladı. «Öyle.»</p>

  <p>«Hem benim, hem de bütün zenci askerler için Zimbabve ordusunun üniformaları gerekli.»</p>

  <p>Sean parmağını haritaya vurdu. «Bir tek kurşun atmadan üsse girmemiz şart.»</p>

  <p>China, «Senin için bir İngiliz subayı üniforması buldum,» diye açıkladı. «Üniformaya uyacak belgeler de hazır.»</p>

  <p>«Kahretsin! Onları nasıl ele geçirdin?»</p>

  <p>«Üç ay önce Vila de Manica yakınında bir Zimbabve koluna saldırdık. Yanlarında bir ingiliz gözlemci vardı. İki ateş arasında kaldı. Üzerinden çıkan belgelerden muhafız alaylarından birinde binbaşı olduğu anlaşılıyordu. Harare'deki askeri ataşenin de yardımcısıydı.</p>

  <p>Üniformanın üzerindeki kan lekeleri temizlendi. Elbombası parçalarının açtığı delikler büyük bir ustalıkla örüldü. Bu işi yapan terzi benim üniformamı da dikti.» China memnun memnun ceketini ince kalçalarına doğru çekti. «O üniformayı senin vücuduna uyacak biçimde değiştirir, albay. İngiliz binbaşı hemen hemen senin boyundaydı. Ama bel ve kalçası daha genişti.»</p>

  <p>«Bir muhafız alayı...» Sean güldü. «Bilmem ama bir İngiliz ağzımı açar açmaz sömürgeli olduğumu hemen anlar.»</p>

  <p>«Karşında sadece üssün kapılarında bekleyen Üçüncü Tugaydan nöbetçiler olacak. Onların kulaklarının aksanları ayıt edecek kadar hassas olduğunu sanmıyorum.»</p>

  <p>Sean, «Pekâlâ,» dedi. «Belki içeri girebiliriz. Ama sonra nasıl dışarı çıkacağız?» Bu iş onu eğlendirmeye başlıyordu.</p>

  <p>Job atıldı. «O kadar acele etme, Sean.» Hâlâ haritayı inceliyordu. «Kimse çağırmadan kapıya gidip bizi içeri almalarını bekleyemeyiz. Stinger'lar yüzünden güvenlik önlemleri iyice arttırılmıştır.»</p>

  <p>China, «Bu doğru,» diye itiraf etti. «Ama sizin için başka iyi haberlerim var. Aslında üsse kendi adamlarımdan birini soktum. Yeğenim olur. Bizim aile çok kalabalıktır. Yeğenim gedikli erbaş ve iletişim bölümünde. Grand Reef iletişim merkezinin komutan yardımcısı.</p>

  <p>Zimbabve'deki komutanlıktan bir emir gelmiş gibi yapacak. Askeri ataşenin Stinger programını incelemesine izin verildiğini bildiren bir haber. O yüzden üsteki nöbetçilere sizin geleceğiniz bildirilecek. Tabii onlar da izin belgelerinizi fazla incelemeyecekler.»</p>

  <p>Job heyecanla, «Üste adamın varsa,» dedi. «O zaman Stinger'ların nereye konduklarını bilir.»</p>

  <p>General China, «Evet,» diye başını salladı. «Füzeler üç numaralı hangarda. Yani soldan ikincide.»</p>

  <p>Sean onun sözünü kesti. «Üç numaralı hangarın nerede olduğunu çok iyi biliriz.» Kaşlarını çatarak karşılaşabilecekler diğer sorunları tahmin etmeye çalıştı. «Füzelerin büyüklüklerini ağırlıklarını ve nasıl ambalajlandıklarını öğrenmemiz gerekir. Çalıştırılmalarıyla ilgili elkitapları olmalı. Herhalde Kraliyet topçu yüzbaşısının bürosundadır. O odanın yerini de bilmeliyim.» Sean bu noktalan parmaklarıyla sayıyor, China not alıyordu.</p>

  <p>Job da kendi fikirlerini ekledi. «Şaşırtmaca yapmamız gerekiyor. Hangardan ve eğitim merkezinden iyice uzakta, sonra çevresinde bir yere saldırılması için ikinci bir tim ister. Roketler ve beyaz fosforlu elbombaları da. Bu iş için bir müfreze yeter sanırım.»</p>

  <p>İki arkadaş sanki eski günlere dönmüşlerdi. Yine birlikte heyecanla çalışıyorlardı.</p>

  <p>Job bir ara, «Karşımızda Üçüncü Tugayın olmasına seviniyorum,» diye homurdandı.</p>

  <p>«Çocukların ırzlarına geçen, rahibeleri öldüren katillerin. Matabeland'daki 'temizliği' onlar yönetti. İki erkek kardeşim, büyükbabam...» Sesi öldürücü bir fısıltıya dönüştü. «Üçüncü Tugay' onların ölülerini Antelope Madeninki eski kuyulardan birine attı.»</p>

  <p>Sean arkadaşını uyardı. «Bu kişisel bir intikam operasyonu değil. Biz sadece o Stinger'ları istiyoruz, Job.»</p>

  <p>Afrika'da kabileler arasındaki nefret Korsikalıların vendetta'ları kadar şiddetliydi. Job duygularının etkisinden kurtulmak için başını salladı. «Haklısın, Ama Üçüncü Tugaydan birkaç kişinin kafası da ek bir ödül sayılır.»</p>

  <p>Sean güldü. Arkadaşını uyarmasına rağmen ZANLA'yla yeniden savaşacağı fikri onu da sevindiriyordu. On bir uzun yıl süren savaş sırasında kaç gerçekten iyi erkek ve kadını, kaç sevgili arkadaşını kaybetmişti. «Pekâlâ.» Sean şimdiyle ilgili gerçeklere döndü. «Üsse girdik. Stinger'ları da aldık. İki Unimog dolusu füze, diyelim. Ben elkitaplarını da buldum. Oradan kaçmaya hazırız. Oyalamaca taktikleri sayesinde nöbetçilerin çoğu üssün güney çevresine çekildi. Havaalanından uzağa. Şimdi oradan kaçmamız gerekiyor. Gitmemize sevinçle izin vereceklerini sanmıyorum.»</p>

  <p>Job, «Kapıdan hızla geçeriz,» dedi. «Kamyonlardan birini barikatları devirmek için kullanırız.»</p>

  <p>Sean, «Evet» diye başını salladı. «Sonra? Ülkeden, Umtali'deki sınır karakolunun yanından dışarı çıkamayız. O sırada bütün Zimbabve ordusu ve Frelimo'lar peşimize takılmış olur.»</p>

  <p>İki arkadaş tekrar haritaya doğru döndüler. Sean, Umtali kentine gelmeden önce kuzeye doğru sapan yolu parmağıyla izledi. Bu yol sınıra paralel olarak uzanıyor, dağların arasından sisli doruklar ve sık ormanlı, nemli vadilerden oluşan İnganyo Milli Parkına doğru gidiyordu.</p>

  <p>Avcı dağların arasına sıkışmış, yeşil bir üçgen olan vadilerden birine dokundu.</p>

  <p>Ve yazıyı okudu. «Honde Vadisi.» Yol bunun ağzına kadar erişiyordu. Vadi sınıra ve Mozambik yaylalarına ulaşan bir tünel gibiydi. «St. Mary Misyonuna giden patika... Kamyonları ancak oraya kadar götürebiliriz.»</p>

  <p>Job, «Sınır oradan sadece altı kilometre ötede,» diye belirtti.</p>

  <p>Sean düzeltti. «Altı çetin kilometre ötede. Mozambik'e girdiğimiz zaman da kurtulmuş sayılmayız. Renamo'ların ellerindeki bölgeye girmedikçe peşimizi bırakmazlar.» General China'ya döndü. «St. Mary Misyonunda bizi taşıyıcıların beklemelerini istiyorum. Kontrolundaki topraklar nereye kadar uzanıyor?»</p>

  <p>«Taşıyıcılar sorun değil.» China yaklaşıp iki arkadaşın arasında durdu. Haritadaki Mavonela yazılı noktaya parmağını bastı. «Bu köyde kamyonların sizi beklemelerini sağlayabilirim. Mavonela'ya vardığın an senin füzeleri bana teslim etmiş olduğumu sayarım.», Job söze karıştı. «Kırk Stinger'ı bir sıra hamala taşıtamayız. Mugabe'nin MİG'leri için kusursuz bir hedef oluştururlar. Biraz napalm işlerini bitirir.»</p>

  <p>Sean da ekledi. «Tabii Frelimo'lar da Hint helikopterlerini gönderirler. Haklısın, Job. Hava aydınlandığı an saldırıya uğrarız.» China'ya baktı. «Mavonela'da bir tek buluşma olmaz. Bir dizi buluşma sağlayabilir misin?»</p>

  <p>China, «Evet,» diye başını salladı. «Kamyonları Mavonela yoluna sırayla dizeriz. Her kilometrede bir, bir taşıt. Tabii hepsini kamuflaj ağıyla gizleriz. Stinger'lan da gece karanlığında alıp götürürüz.»</p>

  <p>Sean, «Tamam,» dedi. «Şimdi zamanı hesaplayalım ve program yapalım. Bana kâğıtla kalem gerekiyor.»</p>

  <p>General masasının çekmesini açarak ucuz bir not defteriyle bir tükenmez kalem çıkardı.</p>

  <p>Sean'la Job çalışırlarken China da İngiliz üniformasını getirtti. Gerekli bot, kasket ve kemer de vardı. Sean kılığı denedi.</p>

  <p>Ceketle pantolonunun daraltılması gerekiyordu. Botlar ise bir numara büyüktü. Avcı, «Küçük olmasın da,» dedi. «Üst üste birkaç çorap giyerim.» Sonra China'nın masaya dizdiği belgelere baktı. Ölen binbaşının sarı saçlı, tombulca bir adam olduğu anlaşılıyordu.</p>

  <p>Yaşı elliye yakındı. Sean yüksek sesle binbaşının adını okudu. «Gavin Duffy. Fotoğrafı değiştirmen gerekecek, China.»</p>

  <p>«Propaganda subayım bu işi halleder.»</p>

  <p>Propaganda subayı yarı Portekizli, yarı Shangane bir melezdi. Polaroid fotoğraf makinesiyle Sean'un dört resmini çekti. Gavin Duffy'nin kimlik kartını alıp odadan çıktı.</p>

  <p>Sean, China'ya döndü. «Şimdi baskını yapacak adamlarla konuşmak istiyorum. Komuta bende olacak. Onlara ilerde benim emirlerimi dinlemeleri gerekeceğini söylemelisin.»</p>

  <p>China güldü. «Benimle gel, albay. Seni yeni grubunla tanıştıracağım.»<br /></p>

  <p>Sığınaktan çıkarak nehre doğru gittiler. Avcı, «Bana Çavuş Alphonso'nun emrindeki on kişinin yetmeyeceği kesin,» dedi. «Şaşırtmaca yapmak için üsse saldırılacak. Bunun için de en aşağı bir müfreze ister.» Kampta siren sesleri yükselirken sustu.</p>

  <p>China, «Hint helikopterleri!» diye bağırdı. «Saklanın!» Yakındaki ağaçların arasında bir uçaksavar topu yuvası vardı. O tarafa doğru atıldı. Tabii Hint'lerin baş hedeflerinden biri olacaktı bu.</p>

  <p>Sean telaşla etrafına bakındı. Daha az dikkati çeken bir çukur görerek o yana doğru koştu.</p>

  <p>Çukura atlarken yaklaşan helikopterlerin ve yerdeki topların gürültüsü iyice arttı. Job, Sean'u izleyerek onun yanında çömeldi. Aynı anda yukarıda ufaktefek biri belirdi ve bir tavşan çevikliğiyle aşağıya atladı.</p>

  <p>Sean bir an onu tanıyamadı. Zenci sevinçle, «Seni görüyorum, Bwana,» dediği zaman durumu kavrayabildi.</p>

  <p>«Sen! Seni küçük ahmak!» Sean gözlerine inanamıyordu.</p>

  <p>«Ben seni Chiwewe'ye geri gönderdim. Simdi burada ne işin var?»</p>

  <p>Matatu görevini yapmış bir adam edasıyla, «Emrettiğin gibi Chiwewe'ye döndüm,» dedi. «Sonra da seni bulmak için geldim.»</p>

  <p>Sean hayretle Matatu'ya bakakalmıştı. Sonra başını sallayarak gülmeye başladı. İz sürücü de hemen sevinçle gülümsedi. Avcı Swahili dilinde, «Seni kimse görmedi mi?» diye sordu.</p>

  <p>«Hatları aşarak ordu karargâhına girdin ve seni kimse görmedi,, öyle mi?»</p>

  <p>«Matatu görünmek istemezse Matatu'yu kimse göremez.»</p>

  <p>«Ne zamandan beri buradasın?»</p>

  <p>«Dünden beri.» Matatu özür diler gibi avcıya baktı. Kampın üzerinde dolasan helikopterleri işaret etti. «Dün o makineler saldırdığından beri. Siz nehre atladığınız zaman ben burayı seyrediyordum. Ağacı tekne gibi kullanırken sizi izledim. O zaman size katılmak istedim ama timsahları gördüm. Sonra o kötü adamlar tekneyle geldi. Shifta'lar. Sizi buraya geri getirdiler. Ben de kampı gözetleyerek bekledim.»</p>

  <p>Sean hemen, «Beyaz kadını nereye götürdüklerini gördün mü?» diye sordu.</p>

  <p>«Onu dün gece götürdüklerini gördüm.» Claudia iz sürücüyü pek ilgilendirmiyordu. «Ama ben seni bekledim.»</p>

  <p>Sean, «Onu götürdükleri yeri bulabilir misin?» dedi.</p>

  <p>«Tabii.» Matatu kızdı. «İzleri takip ederek kadını götürdükleri her yeri bulurum.»</p>

  <p>Sean cebinden yeni not defterini çıkardı ve yukarıda hava baskını sürerken çukurun dibinde yıllardan beri ilk kez bir aşk mektubu yazmaya başladı. Küçük, ucuz kâğıdı Claudia'yı rahatlatıp neşelendirecek sözlerle doldurdu. Mektubu, «Güçlü ol,» diye bitirdi. «Bu sıkıntılar fazla sürmeyecek. Seni sevdiğimi unutma. Ne olursa olsun, sana aşığım.»</p>

  <p>Kâğıdı koparıp dik katle katladı ve Matatu'ya verdi. «Bunu beyaz kadına götür. Mektubun onun eline geçmesini sağla. Sonra da yanıma dön.»</p>

  <p>Matatu mektubu belindeki beze sokarak bekledi.</p>

  <p>Sean, «Dün gece uyuduğum deliği gördün mü?» diye sordu.</p>

  <p>Matatu başını salladı. «Bu sabah oradan çıktığını gördüm.»</p>

  <p>Sean, «Seninle orada buluşuruz,» dedi. «Şhifta uyuduktan sonra bana gel.»</p>

  <p>Sean başını kaldırarak gökyüzüne baktı. Baskın şiddetli olmuş ama kısa sürmüştü. Motor ve top sesleri hafiflemeye başlıyordu. Etraf toz duman içindeydi. «Haydi git» Matatu bu emri yerine getirmek için heyecanla ayağa fırladı Ama Sean onun kolunu tuttu. Zencinin kolu bir çocuğunki kadar inceydi. Avcı bu kolu sevgiyle sarstı. «Seni yakalamalarına! izin verme, eski dost.»<br /></p>

  <p>Matatu başını salladı. Bu fikri çok gülünç bulduğu için gözlerinde neşeli bir pırıltı belirmişti.</p>

  <p>Sonra birdenbire gözden kayboluverdi Avcıyla Job, Matatu'nun iyice uzaklaşması için birkaç dakika beklediler. Sonra da çukurdan çıktılar. China yoldan onlara doğru geldi. Müthiş öfkeliydi.</p>

  <p>«Karargâh tehlikede. İstedikleri zaman saldırıyorlar ve biz karşılık veremiyoruz.»</p>

  <p>Sean omzunu silkti. «Ana kuvvetini Hint'lerin erişemeyeceği bir yere çekmelisin.»</p>

  <p>China, «Bunu yapamam,» dedi. «O zaman demiryolu kontrolumuzdan çıkar, anayol sistemini Frelimo'lara bırakmış oluruz. Bu onları saldırıya davet etmek sayılır.»</p>

  <p>Sean, «Eh,» diyerek omzunu silkti yine. «Burada kalırsanız darbeyi yersiniz.»</p>

  <p>China ıslık gibi bir sesle, «Bana o Stinger'ları getir,» dedi. «Getir! Hem de çabucak!» Yoldan hızla indi.</p>

  <p>Sean'la Job da onu izlediler. Nehrin kıyısında kırk gerilla onları bekliyorlardı. Avcı, Çavuş Alphonso'yla diğer Shangane'lerin ilk sırada olduklarını gördü. Çavuş, General China'yı selamladı.</p>

  <p>China, Shangane dilinde konuşmaya başladı. «Size özel bir görev veriyorum. Bundan sonra bu beyaz subaydan emir alacaksınız.» Yanında duran Sean'u işaret etti. «Onun emirlerini harfi harfine yerine getireceksiniz. Bunu yapmadığınız takdirde başınıza neler geleceğini biliyorsunuz sanırım.» Sean'a döndü. «Devam et, albay.»</p>

  <p>Oradan ayrıldı.</p>

  <p>Sean dikkatini yeni grubuna verdi. Karşısındakilerin hepsinin de iyi birer asker olduğu belliydi. «Hep birlikte gübre yiyen o Frelimo'ların canına okuyacağız,» dedi. Ön sırada duran Çavuş Alphonso kurt gibi dişlerini göstererek gülümsedi.</p>

  <p class="yildiz">***</p>

  <p>Claudia'yı çok uzun bir yürüyüşten sonra küçük, kulübemsi bir yere kapatmışlardı. Ayağa kalktığı zaman başı tavana çarpıyordu. Pek pis bir yerdi burası. Elleri hâlâ kelepçeli olan Claudia bitkin haldeydi. Üstelik parmakları da uyuşmuştu. Bu pis kokulu yerde yılan ve örümceklerden hiç korkmayan kızı ürperten bir yaratık vardı. İri bir fare. Rahatça dolaşıyordu bu pis hayvan... Claudia elleri kelepçeli olduğu için su içmek ve mısır bulamacı yemekte zorluk çekiyordu. Sonunda yemeği ve suyu o iri pis fare bitirdi. Claudia da bitkin bitkin dizüstü çöktü. «Ah, Tanrım, bu işkenceye çabuk son ver. Artık dayanamayacağım.»</p>

  <p>Yana doğru devrilerek toprak zeminde yattı. Titriyor ve usulca hıçkırıyordu. Sonunda uyuyakaldı.</p>

  <p>Claudia bir şeyin saçlarını çekiştirmesiyle uyandı. Kulağının yakınında bir yerden acayip, gıcırtıya benzeyen bir ses geliyordu. Hâlâ uyku sersemi olan kız ancak birkaç saniye sonra ne olduğunu anladı. Ve müthiş bir korkuyla sarsıldı. Fare yuvasına döşemek için iri dişleriyle saçlarını koparıyordu. Claudia duyduğu dehşetle felce uğradı. Sonra da bunun yerini büyük bir öfke aldı. Çevik bir hareketle ayağa fırlayarak o iğrenç yaratığı yakalamaya çalıştı.</p>

  <p>Hayvanı amansızca hücresinde kovaladı, sonunda fareyi kapının yanında kıstırıp ayaklarının altında ezdi. Sonra gerileyerek titreye titreye bir köşeye büzüldü.</p>

  <p>Ama bu titremesinin nedeni dehşet değildi. «Şimdiye kadar hiçbir canlıyı öldürmedim, diye düşünüyor ve kendine şaşıyordu. Doğasının böyle gizli, vahşice bir yanı olduğundan o zamana kadar hiç kuşkulanmamıştı. Öldürme isteği uyandıran öfkeyi de hissetmemişti hiç.</p>

  <p>O tanıdık suç ve tiksinti duygularıyla sarsılmayı bekledi ama onun yerine kendini daha güçlü hissetti. Sanki büyük bir sınavdan geçmiş, ilerdeki çetin ve tehlikeli günlere dayanabilecek hale gelmişti. «Bir daha kendimi bırakıvermeyeceğim,» diye fısıldadı. «Gerekiyorsa savaşacak ve öldüreceğim. Ve yaşayacağım!»</p>

  <p>Claudia o sabah kadın gardiyan geldiği zaman ona kelepçelerini çıkarmasını emretti. Zenci onun bu isteğini hemen yerine getirdi. Farenin ölüsünü görmüştü ve kıza karşı takdir duyduğu anlaşılıyordu. Claudia mısır bulamacını iştahla yiyerek su da içti. Sonra onu kulübeciğin önündeki açıklığa çıkararak yalnız bıraktılar.</p>

  <p>Claudia etrafına bakındı. Kaçabilip kaçamayacağını anlamaya çalışıyordu. Ama açıklığın etrafındaki kazıklar çok yüksekti. Dip taraftan gelen hafif ıslığı duyarak durakladı. Sean'la avcıların kullandıkları işaretlerdendi bu. Hemen kazıklara yaklaşıp bir deliğe gözünü uydurdu. Çok iyi hatırladığı bir ses, «Jambo, memsahib,» dedi.</p>

  <p>Claudia, «Matatu,» diye inledi.</p>

  <p>İz sürücü bildiği tek İngilizce cümleciği söyledi. «Küçük ahmak!» Claudia rahatladı. Umut ve neşeyle gülmemek için kendini zor tuttu.</p>

  <p>Sonra, «Ah, Matatu, seni çok seviyorum,» dedi. Zenci kazıkların arasından katlanmış bir kâğıdı uzattı. Sonra da ortadan kayboluverdi.</p>

  <p>Claudia çaresizce fısıldadı. «Matatu...» Ama iz sürücü çoktan uzaklaşmıştı.</p>

  <p>Aynı anda zenci gardiyan ona seslendi. Claudia'yı yine o küçük kulübeye sokarak bileklerine kelepçeyi taktı. Bu, kıza eskisinden daha da kötü geldi.</p>

  <p>Zenci kadın hücreden çıkar çıkmaz Claudia, Sean'un mektubunu aceleyle tıktığı cebinden çıkardı. Yine şişmeye başlayan parmaklarıyla kâğıdı açtı, ağır ağır okudu.</p>

  <p>Son satırlara geldiği sırada yaşlar yanaklarından akıyordu. «Seni sevdiğimi unutma. Ne olursa olsun sana aşığım.» Claudia, «Senin için güçlü olacağım,» diye fısıldadı. «Söz veriyorum. Ben de seni seviyorum.»</p>

  <p class="yildiz">***</p>

  <p>Sean adamlarıyla planlar üzerinde çalıştıktan sonra China' nın yanına gitti. Zencinin suratı iyice asılmıştı. «Gece Grand Reef üssündeki ajanımdan bir mesaj aldım. Ancak acil durumlarda benimle bağlantı kurar. Çok tehlikeli çünkü. Şimdi de acil bir durum var.</p>

  <p>Stinger sistemiyle ilgili eğitim sona ermiş. Ve Stinger'ların önümüzdeki yetmiş iki saatlik sürede Gran Reef'ten gönderilmesi emredilmiş. Hareket saati taşıtların durumuna göre değişecekmiş.»</p>

  <p>Sean usulca ıslık çaldı. «Yetmiş iki saat. O halde bu işi başaramayacağız.»</p>

  <p>«Albay, sana sadece şunu söyleyeceğim. Başarırsan iyi olur. Başaramazsan benim için hiçbir değerin kalmaz ve ben de eski günleri düşünmeye başlarım.» China anlamlı anlamlı kulağına dokundu. «Ancak bütün haberler de kötü sayılmaz, albay. Ajanım seninle Umtali'de buluşacak. Stinger'ların bulunduğu yer hakkında etraflıca bilgi verecek. Konferans salonu ve elkitapları konusunda da. Kapıdaki nöbetçiler onu çok iyi tanıyorlar. İçeri girmene yardım edecek ve seni eğitim merkezine götürecek.»</p>

  <p>Sean, «Eh, bu da bir şeydir,» diye söylendi. «Onunla nerede buluşacağım?»</p>

  <p>«Umtali'de bir gece kulübü var. 'Yıldız Yağmuru.' Pezoların ve fahişelerin toplanma yeri orası. Ajanım her gece sekizden on ikiye kadar kulüpte seni bekleyecek. Alphonso Yıldız Yağmuru'nun yerini biliyor. Seni oraya götürür.»</p>

  <p>«Ajanını nasıl tanıyacağım?»</p>

  <p>China, «Arkasındaki tişörtün göğsünde o çizgi roman kahramanının resmi .olacak,» dedi.</p>

  <p>«Süpermen'in. Ajanımın adı Cuthberh.»</p>

  <p>Sean acı çekiyormuş gibi gözlerini yumdu. «Başıma böyle şeyler geldiğine inanamıyorum. Superman ve Cuthbert!» Durdu, sonra ekledi. «Buradan şimdi ayrılırsak Unimog kamyonlarının saklı oldukları yere ne zaman erişiriz.»</p>

  <p>«Yarın öğleden önce.»</p>

  <p>Sean, «Konuşmamız gereken başka bir şey var mı?» diye sordu. China, «Hayır,» der gibi başını sallayınca da ayağa kalktı. AKM saldırı tüfeğini omzuna asarak küçük branda bezinden yapılmış çantayı aldı. İçinde ölmüş olan binbaşının üniformasıyla kendi kişisel eşyaları vardı.</p>

  <p class="yildiz">***</p>

  <p>Askerlerin taşıdıkları yük bir hayli ağır olduğundan koşmaları imkânsızdı. Ama Çavuş Alphonso yine de hızlı bir tempo tutturdu. Geçe durmadan yürüdüler. İki saatte bir, on dakika mola veriyorlardı. Şafak sökerken hemen hemen altmış kilometre yol almışlardı.</p>

  <p>Sabah mola verildiği zaman Sean öne doğru giderek Alphonso'yla Job'un arasına oturdu.</p>

  <p>«Kamyonlar daha ne kadar ötede?»</p>

  <p>Alphonso, «İyi ilerledik,» diyerek işaret etti. «Kamyonlar o vadide.»</p>

  <p>Aynı anda turbolar ve dönen pervanelerin gürültüsünü duydular.</p>

  <p>Gözleri çok keskin olan Job, «İşte!» diye işaret etti.</p>

  <p>Sonra Sean da helikopterleri gördü. «Hint'ler.»</p>

  <p>Alphonso adamları uyardı. «Saklanın!» Gerillalar ağaçların aralarına girdiler.</p>

  <p>Sean, Renamo'ların depolarından aldığı Rus dürbünüyle bakıyordu. İlk kez bir Hint'i iyice inceleme fırsatını bulmuştu. «Tanrım! Ne biçimsiz şeyler bunlar!»</p>

  <p>Dört helikopter bir kilometre kadar doğularından geçerek kuzeye doğru gittiler.</p>

  <p>Job adamları toplayıp tekrar yola çıkmak için ayağa kalkarken, «General China'ya kahvaltıda gösteri var,» diye mırıldandı.</p>

  <p>Yeniden yürümeye başladılar. Bütün gece yol almış olmalarına rağmen Renamo'ların temposu hiç ağırlaşmıyordu. Alphonso'nun adamlarının kondüsyonları ve iyi eğitilmiş olmaları Sean'u etkiledi. Kendi kendine, Scout'lar kadar iyiler hemen hemen, dedi. Sonra da güldü. Hiç kimse o kadar iyi olmaz.</p>

  <p>Sean birkaç kez artçıların yanına giderek onların izleri dikkatle silip Bilmediklerine baktı.</p>

  <p>Artık bir Frelimo devriyesiyle karşılaşmaları tehlikesi vardı. Yine bir ara yerleri incelerken birdenbire yalnız olmadığını fark etti. Tam silahını omzundan indirip kendini yere atarken biri otların arasında muzipçe kıkır kıkır güldü.</p>

  <p>Sean öfkeyle, «Sana kaç defa bana böyle usulca yaklaşmamanı söyledim.» diye fısıldadı.</p>

  <p>Matatu başını otların arasından çıkarıp mutlu mutlu güldü. «Sen artık yaşlanıyorsun, Bwama'm. Haberin olmadan çoraplarınla botlarını çalabilirdim.»</p>

  <p>«Ben de o kara kabaetlerini kurşunla delik deşik edebilirdim. Mem'i buldun mu?»</p>

  <p>Matatu başını salladı, sırıtışı da biraz silindi.</p>

  <p>«Nerede?»</p>

  <p>«Nehrin yukarısında, yarım günlük yolda. Başka birçok kadınla birlikte hücrelere kapatılmış.»</p>

  <p>«İyi mi?»</p>

  <p>Matatu durakladı. Sean'u sevindirecek bir söz söylemek istiyordu ama gerçek de gerçekti.</p>

  <p>«Onu yarısı yere gömülü küçük bir hücreye kapatmışlar. Kollarında, bacaklarında izler var. Ama beni görünce güldü.»</p>

  <p>«Ona kâğıdı verdin mi?»</p>

  <p>«Ndîo. Kâğıdı cebine sakladı.»</p>

  <p>«Seni kimse görmedi ya?»</p>

  <p>Matatu bu soruya cevap vermeye tenezzül etmedi. Sean da güldü. «Biliyorum. Matatu istemedikçe kimse Matatu'yu göremez...» Ansızın sustu. O da, iz sürücü de başlarını kaldırarak gökyüzüne baktılar. Uzaklardan yine o tanıdık uğultu geliyordu.</p>

  <p>Sean, «Hint helikopterleri,» diye mırıldandı. «Renamo hatlarını altüst ettikten sonra dönüyorlar... Aslında fazla uzağa gidemezler. Üsleri yakında bir yerde olmalı.» Düşünceli bir tavırla iz sürücüye baktı. «Matatu, şu indeki'ler, onların nereden geldiklerini bulabilir misin? Nereye döndüklerini?»</p>

  <p>Zenci güvenle, «Matatu her şeyi izleyebilir,» diye övündü. «İnsan, hayvan ya da indeki'yi.»</p>

  <p>Sean emretti. «Haydi, git öyleyse. O yeri bul. Orada pek çok kamyon ve beyaz adam olacak. Tabii sürüyle nöbetçi de. Seni yakalamalarına izin verme.»</p>

  <p>Matatu alındı. Sean zencinin omzunu sevgiyle sıktı. «O yeri bulduğun zaman Pungiwe nehrinin kıyısına, General China'nın kampına gel. Ben seni orada bekleyeceğim.»</p>

  <p>Matatu hemen belindeki örtüyü düzelterek, «Tekrar buluşuncaya kadar barış içinde git, Bwana,» dedi.</p>

  <p>Sean güneye doğru koşmaya başlayan adamın arkasından seslendi. «Barış içinde git, Matatu.» Sonra da hızla ilerleyerek Alphonso'nun koluna yetişti. Kafasının içinde Matatu'nun Claudia'yla ilgili sözleri yankılanıyordu. «Onu yarısı yere gömülü küçük bir hücreye kapatmışlar. Kollarında, bacaklarında izler var.» Bu sözler öfkesini ve kararlılığını arttırıyordu. Dayan, sevgilim.</p>

  <p>Dişini sık. Seni gelip alacağım... Hem de yakında. Böylece hem Claudia'ya. hem de kendine söz vermiş .oluyordu.</p>

  <p>Renamo'lar kamyonları bir dağın yamacındaki büyük bir mağaraya saklamışlardı. Sean gözlerine inanamadı. «Onları içeri nasıl soktunuz?»</p>

  <p>Alphonso açıkladı. «İttik, hatta taşıdık.»</p>

  <p>Sean, «Tekrar dışarı çıkarabileceğimizi umarım,» diye mırıldandı.</p>

  <p>Çavuşla taşıtları teker teker incelediler. Kamyonlar toz içinde olmakta birlikte çalışır durumdaydılar. Sean motorları çakıştırdı. Sonra da gerillaların yardımıyla onları mağaradan çıkararak nehrin kıyısına indirdiler.</p>

  <p>Sean, Alphonso'ya, «Adamlarına söyle, artık üniformalarını değiştirsinler,» diye emretti.</p>

  <p>«Diğer eşyalarını mağarada bıraksınlar.»</p>

  <p>Gerillalar gülerek şakalaşarak, Renamo'lara özgü kaplan çizgili kıyafetlerini çıkardılar. Onun yerine Zimbabve ordusunun İngilizlerinkinden kopya edilmiş olan üniformalarını giydiler.</p>

  <p>Sean o sırada yine kamyonları inceledi. Her Unimog'un torpido gözünde taşıtların orduya ait olduğunu gösteren belgeler vardı. Job'a, «Onları göstermek zorunda kalmayacağımızı umarım,» dedi. «Herhalde bu kamyonları kayıp ya da çalıntı taşıtlar listesine yazdırmışlardır.» Yakıt depolarını kontrol etti. «Grand Reef'e gidip dönmemize yetecek kadar benzin var. Ama işte o kadar.»</p>

  <p>Sean kamyonların ön ve yan camlarının temizlenmesini, ama çamur ve toz içindeki karoserlerin öyle bırakılmalarını istedi. Böylece uzaklara yapılan bir saldırıdan dönen devriyelere benzeyeceklerdi. Ayrıca askeri işaretler ve numaralar da yarı gizlenmiş olacaktı.</p>

  <p>Sean'la Job kılık değiştirmiş olan Renamo'ları iyice inceledikten sonra kervan yola çıktı.</p>

  <p>Farlarını söndürmüş olan kamyonlar anayola doğru ilerliyorlardı. Arkasında ingiliz binbaşısının üniforması olan Sean, taşıtı kullanan Job'un gerisinde yere oturmuştu. Yer dar olduğu için çok rahatsızdı ve birkaç saat sonra her yerinin ağrımaya başlayacağını biliyordu. Ama böylece dışardan bakanlar onu göremeyeceklerdi ve Job'la rahatça konuşabiliyordu.</p>

  <p>Kamyonlar ana karayoluna erişir erişmez farlarını yaktılar ve hızlarını da azalttılar.</p>

  <p>Aralarında kurallara uygun olarak yüzer metrelik mesafeler bulunmasına da Özellikle dikkat ettiler. Onları gören, yine mekanize bir Zimbabve devriyesiyle karşılaştığını sanacaktı.</p>

  <p>Job omzunun üzerinden, «Şu ana kadar her şey yolunda gitti,» dedi.</p>

  <p>«Saat kaç?»</p>

  <p>«Sekizi yedi geçiyor.»</p>

  <p>«Çok güzel. Sınıra onu biraz geçe ulaşacağız. Tam görevlilerin nöbeti devretmeyi düşündükleri bir sırada.»</p>

  <p>Sınır yüz kilometre ötedeydi ama oturduğu yerde pek rahatsız olan Sean'a yol çok daha uzunmuş gibi geldi.</p>

  <p>Sonunda Job, «Muşambanın altına gir,» diye seslendi. «Sınır karakolu ilerde.»</p>

  <p>«Aman neyse...» Kamyon ağırlaşır ve yukardaki projektörler içini aydınlatırken, Sean iyice yere yapışarak muşambayı üzerine çekti.</p>

  <p>Job kamyonu durdurup kapıyı açtı. Aşağıya atlarken usulca, «Bana şans dile,» diye fısıldadı.</p>

  <p>İkisi de nelerle karşılaşacaklarını bilmiyorlardı. Herhalde demiryolunu koruyan birliklerin yer değiştirmeleri için sınır formaliteleri gevşetilmisti. Ama gözünden hiçbir şey kaçmayan bir sınır nöbetçisi ya da unuttukları bir ayrıntı başlarına dert açabilirdi.</p>

  <p>Bir terslik olursa Job yanındaki düdüğü bir kez uzun uzun çalacaktı. O zaman ateş açarak kurtulmaya çalışacaklardı. Bütün tüfek ve roketatarlar hazırdı. RPD makineli tüfeklerinin başında da gerillalar vardı.</p>

  <p>Dakikalar geçerken Sean'un sinirleri de iyice gerildi. Her an Job'un düdüğünün tiz sesini, bağırışmaları ve silah gürültüsünü duymayı bekliyordu.</p>

  <p>Sonunda çakıllar hışırdadı. Job'la bir yabancı konuşarak kamyona yaklaştılar... Taşıtın iki kapısı birden açıldı. Job'la öbür adam kamyona bindiler. Sean olduğu yerde iyice büzülmeye çalıştı.</p>

  <p>Job, Shona dilinde kayıtsızca, «Seni nerede bırakmamı istiyorsun?» diye sordu.</p>

  <p>Ona yabancı bir ses cevap verdi. «Kentin hemen sınırında. Sana yeri söylerim.»</p>

  <p>Sean başını birazcık döndürüp iki koltuğun arasındaki açıklıktan baktı. Yabancının arkasında lacivert şayaktan yapılmış gümrük müfettişi üniforması vardı. Avcı dehşetle Job'un nöbeti devretmiş olan bir gümrük görevlisini Umtali'ye götürdüğünü anladı.</p>

  <p>Kamyon ilerledi. Gümrükçü yan camdan engeldeki nöbetçilere, «Tamam,» diye seslendi. «Açın.» Taşıt hızlanırken Sean ilerde kaldırılmış olan engeli gördü ve zaferle gülmemek için kendini zor tuttu.</p>

  <p>Unimog'un arkasındaki gerillalara da aynı pervasızlık geçmişti anlaşılan. Taşıt konvoyu tepeden Umtali'ye doğru inerken şarkı söyleyip durdular. Job ise gümrük müfettişiyle Yıldız Yağmuru kulübünden söz ediyor, bardaki kızlarla geçirilecek kısa bir sürenin kaça geleceğini soruyordu.</p>

  <p>Job müfettişi kentin hemen dışında bırakırken adam, «Klübün barmeni Bodo'ya benim arkadaşım olduğunu söyle,» diye önerdi. «O senin için fiyatı indirtir. Ayrıca sana hangi kızların ecelsoğukluğu olduğunu, hangilerininse temiz sayılacağını söyler.»</p>

  <p>Kamyon tekrar hareket ettiğinde Sean sürünerek gizlendiği yerden çıktı. Rahat bir nefes alarak Job'un yanındaki koltuğa çöktü. «Kahretsin,» diye yakındı. «Ne biçim oyundu bu? Senin yüzünden neredeyse fıtık olacaktım.»</p>

  <p>Job güldü. «Gümrük bölümünün patronuyla dost olursan sana önemli biriymişin gibi davranırlar. Sınırdaki nöbetçilerin bizi nasıl selamladıklarını görmeliydin!»</p>

  <p>«Şu gece kulübü neredeymiş?»</p>

  <p>«Pek uzakta değil. On bire doğru orada oluruz.»</p>

  <p>Bir süre sessizce ilerlediler. Sean o sırada vereceği emirleri tasarladı. Sonra Job kamyonu loş ışıkların aydınlattığı bir sokağa sokup kontağı kapattı. Sean yan aynadan diğer iki Unimog'un da arkalarında durarak farlarını söndürdüklerini gördü.</p>

  <p>Job, «İşte yine evimize döndük,» dedi gülerek. «Çok da kolay oldu.»</p>

  <p>Sean başını salladı. «Evet, evimize döndük. Ve sen artık evde kalacaksın.»</p>

  <p>Uzun bir sessizlik oldu. Sonra Job dönüp düşünceli bir tavırla ona baktı. «Ne demek istiyorsun?»</p>

  <p>«Bu bizim için yolun sonu. Job. Grand Reef'e gelmeyeceksin, Stinger'Iarı kaçırmayacaksın ve Mozambik'e de kesinlikle benimle dönmeyeceksin!»</p>

  <p>Job, «Beni kovuyor musun?» diye sordu.</p>

  <p>«Evet, ahbap. İşine son veriyorum. Artık işime yaramazsın.» Sean cebinden küçük bir deste Zimbabve parası çıkardı. China'nın verdiği masraf parasının bir bölümüydü. Parayı Job'a uzattı. «Elinden geldiğince çabuk o üniformayı arkandan çıkar. Seni o kılıkta yakalarlarsa hemen vururlar. İlk kalkan trene binip Harare'ye dön. Büroya giderek Reema'yla konuş. Onda dört bin doların var. Ücret ve primlerin. Capo Monterro'nun avukatları bize yarım milyonu ödeyinceye kadar bu para seni idare eder. Avukatlarım o işle ilgileniyorlar. O paranın yarısı senin...»</p>

  <p>Job arkadaşının uzattığı paraya bakmadı bile. Usulca, «31 numaralı tepedeki o günü 'hatırlıyor musun?» dedi.</p>

  <p>«Kahretsin! Bana böyle acıklı hikâyeler anlatma, Job!»</p>

  <p>Zenci, «Beni kurtarmak için geri dönmüştün,» diye anımsattı.</p>

  <p>«Çünkü bazen budala gibi davranırım.»</p>

  <p>Job, «Ben de öyle,» diyerek gülümsedi. «Bazen benden daha ahmağı bulunamaz.»</p>

  <p>«Dinle, Job. Bu artık senin shauri'n değil. Bu işten bir çıkarın da olmayacak. Onun için bu işi burada bırak. Köyüne dön ve Capo'nun dolarlarıyla kendine iki genç ve güzel eş daha satın a!. Güneşte otur ve bol bol bira iç.»</p>

  <p>«Seninki fena bir deneme değildi, Sean. Ama korkarım etkili olmadı. Ben de seninle birlikte geri döneceğim.»</p>

  <p>«Sana emrediyorum.»</p>

  <p>«Ben de bu emre uymayı reddediyorum. Onun için hemen savaş divanını topla.»</p>

  <p>Sean gülerek başını salladı. «O benim kadınım. O yüzden hayatımı Claudia uğruna tehlikeye atabilirim.»</p>

  <p>Job, «Sana yirmi yıldan beri dadılık ediyorum,» diyerek kamyonun kapısını açtı. «Şimdi bundan vazgeçecek değilim. Haydi artık gidip Supermen kılığındaki Cuthbert'i bulalım.»</p>

  <p>Sean kasketiyle ceketini taşıtta bıraktı. Öyle bayağı bir gece kulübünde ünlü bir alayın kılığı tuhaf karşılanırdı. Yıldız Yağmuru pencereleri siyah perdelerle kapatılmış ambar gibi bir yerdi. Daha uzaktan müziği duydular. Yeni Afrika cazının ipnotize edici, tekrarlı temposunu.</p>

  <p>Kadınlar kapının önüne toplanmışlardı. Işıkta elbiseleri kelebek kanatları kadar renkli gözüküyordu. Saçları Afro biçimiydi. Ya da onları Rastafari'lerin o korkutucu saçları gibi boncuklarla örmüşlerdi. Allıkları ve mor dudak boyalarıyla yüzleri birer ölü maskesine benziyordu. Gözkapakları iguana'larınki gibi yanar dönerli yeşildi.</p>

  <p>Kadınlar hemen Job'la Sean'un etrafını sararak kediler gibi onlara süründüler. «Haydi beni içeri sok, delikanlım,» diye yalvarıyorlardı. «İçeri girmem için bana beş dolar ver, hayatım. Seninle dans eder, her istediğini yaparım.»</p>

  <p>«Haydi, beyazcığım.» Vücudu henüz gelişmemiş bir çocuk Sean'u kolundan yakaladı.</p>

  <p>Arkasına ucuz naylondan parlak bir elbise giymişti. Yüzü son derecede masum, buna karşılık gözleri yaşlı ve yorgundu. «Beni içeri sok. O zaman sana şimdiye kadar görmediğin bir şey veririm.»</p>

  <p>«Bana şimdiye kadar görmediğim neyi verebilirsin, hayatım? AİDS mi?»</p>

  <p>Avcıyla Job hışırtılı naylon eteklikler ve ucuz parfümden oluşan bulutların arasından geçerek kapıya gittiler ve içeri girmek için beşer dolar verdiler. Kapıcı giriş bileti vermek yerine bileklerine silinmez boyayla birer damga bastı. İki arkadaş siyah perdeyi yana çekerek salona girdiler. Müzik insanı sersem edecek gibiydi. Işıklar dönüyordu. Dans pisti sanki bir tek ilkel organizmaya dönüşmüş gibi dalgalanıyordu.</p>

  <p>Sean, Job'un kulağına, «Bar nerede?» diye bağırdı.</p>

  <p>«Ben de buranın yabancısıyım.» Job onu kolundan tuttu. İki arkadaş sallanan müşterilerin arasından geçerek bara eriştiler.</p>

  <p>Job bağırdı. «Viski içip kendini tehlikeye atma! Bira kutusunu da gözlerinin önünde açmalarını iste.»</p>

  <p>Sean'la Job barın bir köşesine sıkışarak biralarını doğrudan doğruya kutulardan içtiler.</p>

  <p>Müşteriler arasında birkaç beyaz vardı. Diğerleri üniformalı siyah askerlerdi. O yüzden Sean'la Job dikkati çekmiyorlardı.</p>

  <p>«Superman tişörtlü Cuthbert, neredesin sen?» Sean fazla ısrarcı bar kızlarından birini itti.</p>

  <p>«Onu burada imkânı yok bulamayız.»</p>

  <p>Job, «Barmenlerden birine sor,» diye önerdi.</p>

  <p>«Aferin sana! İyi düşündün.» Sean uzanarak barmenlerden birini gömleğinin önünden yakaladı. Adamın cebine bir beş dolar atarak sorusunu onun kulağına bağırdı.</p>

  <p>Barmen de gülerek bağırdı. «Bekle! Ben onu bulurum!»</p>

  <p>İki arkadaş on dakika sonra Cuthbert'in barın önündeki kalabalığı yararak onlara doğru geldiğini gördüler. Ufaktefek, sıska bir adamdı. Supermen tişörtü de ona göre iki numara büyüktü.</p>

  <p>Sean adamı, «Hey Cuthbert,» diye karşıladı. «Sana hiç Sammy Davis Jr.'a benzediğini söyleyen oldu mu?»</p>

  <p>«Hem de kaç kişi söyledi, ahbap.» Cuthbert bu sözlerden memnun olmuştu. Onun da kendini zenci yıldıza benzettiği anlaşılıyordu.</p>

  <p>«Amcan sevgilerini yolladı.» Sean. Cuthbert'le el sıkışırken ekledi. «Konuşmak için başka bir yere gidebilir miyiz?»</p>

  <p>Cuthbert, «Konuşmak için en uygun yer burası,» diye cevap verdi. «Söylediklerini başkası duyamaz. Bana bir bira söyle. Boğazım kupkuruyken konuşamam.»</p>

  <p>Cuthbert biranın yarısını bir nefeste içti. «Buraya dün gece gelmeniz gerekiyordu. Ne oldu?»</p>

  <p>«Ancak yola çıkabildik.»</p>

  <p>«Dün gece burada olmalıydınız. O zaman iş çok kolaylaşırdı. Bu gece... şey... bu gece farklı.»</p>

  <p>Sean'un yüreğine indi. «Ne değişti ki?»</p>

  <p>Cuthbert, «Her şey değişti,» dedi. «Hercules beşte geldi. Malları almak için tabii.»</p>

  <p>Sean endişeyle, «Hercules gitti mi?» diye sordu.</p>

  <p>«Kesin olarak bilmiyorum. Ben saat sekizde üsten ayrıldığım sırada oradaydı. Üç numaralı hangarın önünde bekliyordu. Belki hâlâ üste. belki de çoktan gitti. Kim bilir?»</p>

  <p>Sean, «Ah, çok teşekkür ederim,» dedi. «Bu bilgi pek işe yarayacak.»</p>

  <p>«Hepsi bu kadar değil, ahbap.» Cuthbert'in kötü haberler vermekten hoşlandığı belliydi.</p>

  <p>«Onu da açıkla bakalım, Cuthbert.»</p>

  <p>«Hercules'le Harare'den Beşinci Tugaydan paraşütçü-komandalar geldi. Beşinci Tugaydakiler çok sert herifler, arkadaşım.»</p>

  <p>Sean, «Cuthbert galiba sen televizyondaki 'Miami Vice' dizisini fazla seyrettin,» diye suçladı.</p>

  <p>Ama endişelenmişti. Beşinci Tugay Zimbabve'nin «seçkin» gücü sayılıyordu. «Amcan, bizi üsse sokacağını söyledi. Kapıdan geçireceğini.»</p>

  <p>Cuthbert telaşla, «İmkânsız, ahbap,» diye bağırdı. «O Besinci Tugaydan azılılar oradayken bunu yapamam.»</p>

  <p>«O zaman amcan sana fena halde kızar, Cuthbert. O da az azılı değil, ahbap. China Amca da sert bir herif.»</p>

  <p>Cuthbert endişelendi. «Sizin için giriş iznini sağladım. İçeri girmekte zorluk çekmeyeceksiniz. Nöbetçiler sizi bekliyorlar. Bana ihtiyacınız yok ki, ahbap. Boşuna kendimi tehlikeye neden atayım? Yersiz olur bu.»</p>

  <p>«İzin belgesi sende mi?»</p>

  <p>«Evet. Parolayı da öğrendim. Bir sorun çıkmayacak.»</p>

  <p>«Haydi, gidelim.» Sean, Job'u kolundan tutarak kapıya doğru götürdü. «O Hercules her an havalanabilir.»</p>

  <p>Cuthbert onlarla birlikte telaşla üç kamyonun beklediği yere doğru gitti. «İşte geçiş izni.»</p>

  <p>Sean'a plastik kaplı bir kartı uzattı. Üzerinde kartı taşıyana öncelik tanınması gerektiğini belirten kırmızı bir haç işareti vardı. «Parola bir numara: elli yedi. Cevap da: Samora Maöhel. İzin belgesini göster ve defteri imzala. Bu iş bu kadar basit, ahbap.»</p>

  <p>«Amcana bizimle gelmekten kaçındığını söyleyeceğim.»</p>

  <p>«Lütfen beni zor duruma düşürme. Boş yere yakalanmama ne gerek var? Ölüm değil dirim amcamın işine yarar.»</p>

  <p>«Cuthbert, sen iletişim bürosunda ziyan oluyorsun. Televizyona çıkmalısın.» Sean adamla el sıkıştı. Sonra da koşarak kulübe dönen zencinin arkasından baktı.</p>

  <p>Job'la kamyona bindiler. Sean ceketini giyerek kasketi bir kaşının üzerine doğru eğdi.</p>

  <p>Job, «Ne yapacağız?» diye sordu.</p>

  <p>«Grand Reef'teki üç numaralı ambar anayoldan iyice gözüküyor. Karayolundan çıkacağız. Hercules hâlâ oradaysa içeri gireceğiz. Değilse, geldiğimiz yoldan döneceğiz.»</p>

  <p>«Beşinci Tugay ne olacak?»</p>

  <p>Sean, «O eski köpeklerden bir avuç,» dedi. «Eskiden onlardan korkmazdın. Şimdi değişen ne var?»</p>

  <p>Job ona yan yan bakarak güldü. «Laf olsun diye sordum. Alphonso'ya onlardan söz etmek istiyor musun?»</p>

  <p>Sean, «Alphonso'nun bilmediği şeyler başını ağrıtmaz,» dedi. «Biz yolumuza gidelim.»</p>

  <p class="yildiz">***</p>

  <p>Üç kamyon uykuya dalmış olan Umtali kentinden ağır ağır çıktı. Yollar boştu ama Job yine de dikkatle trafik ışıklarına uydu.</p>

  <p>Karayoluna geldikleri zaman Sean saatine baktı. «On biri yirmi geçiyor.»</p>

  <p>Aynı anda arabanın farları yolun yanındaki levhayı aydınlattı. «Grand Reef Askeri Üssü on beş kilometre.»</p>

  <p>Sean o tanıdık belirtiyi hissetti. Mide kasları büzüldü, soluğu kesildi. Bu yüzden kendini zorlayarak derin derin, ağır ağır soluk almaya başladı. Her harekâttan önce böyle olurdu.</p>

  <p>Bir yokuşu çıktılar ve Job usulca, «İşte orada,» diye mırıldandı.</p>

  <p>Havaalanı iyice aydınlatılmıştı. Ve bembeyaz Hercules üç kilometre öteden bile dev gibi gözüküyordu.</p>

  <p>Sean, «Kamyonu kenara çek,» diye emretti. Job onun bu isteğini yerine getirdi. Diğer kamyonlar da onları izlediler. Hepsi de farlarını söndürmüşlerdi. Avcı etrafa çöken derin sessizlikte usulca ekledi. «Demek Hercules hâlâ burada. İçeri gireceğiz.»</p>

  <p>Job başını salladı. «Evet. Bu işi yapalım.»</p>

  <p>Sean taşıttan atlayarak ikinci kamyona doğru gitti. O sırada Çavuş Alphonso da kamyondan iniyordu. Sean, «Ne yapılması gerektiğini biliyorsun, çavuş,» dedi. «Yerlerinizi almanız için size kırk beş dakika vereceğim. Ondan sonra şaşırtmaca için on dakika ateş edeceksiniz.»</p>

  <p>«İlk plana göre yirmi dakika ateş edilecekti.»</p>

  <p>Sean, «Plan değişti,» diye açıkladı. «Başlangıçta sandığımızdan daha güçlü bir karşılık verileceği anlaşılıyor. On dakika ateş edin, sonra buradan hemen hızla uzaklaşın. Doğruca St. Mary Misyonuna gidin... Onlara olanca gücünüzle saldırıp sonra da kaçacaksınız. Anlaşıldı mı?»</p>

  <p>«Evet.»</p>

  <p>Sean, «Haydi,» dedi. Alphonso tekrar kamyona atladı. Açık pencereden Sean'a selam vererek neşeyle güldü.</p>

  <p>Avcı usulca, «Başarılar...» diye fısıldarken kamyon hareket ederek ilerledi. Sean saatine baktı. Sonra da Job'un yanına döndü. Dürbünle üç numaralı hangarı incelemeye başladı.</p>

  <p>Arkasında çatallı kaldırıcı olan bir kamyon üç numaralı hangardan çıktı. Çatal kollarında uzun beyaz sandıklar vardı.</p>

  <p>Sean, «Stinger'ları uçağa yüklüyorlar,» dedi. Job olduğu yerde doğruldu. Avcı saatine bir göz atarak, «Haydi, Alphonso, haydi,» dedi. Ama Alphonso yalancı saldırıyı başlatmak için gideli ancak beş dakika olmuştu.</p>

  <p>İki arkadaş çatallı kaldırıcının iki kez daha uçağa Stinger taşıdığını gördüler. Sonra taşıt döndü ve hangarın dibine doğru gitti.</p>

  <p>Sean, «Yükleme tamamlandı,» diye fısıldayarak yine saatini kontrol etti. «Yedi dakika var.»</p>

  <p>Job silah kılıfını açarak 7.62 Tokarev tabancasını çıkardı. Silahı kontrol ettikten sonra tekrar kılıfına soktu.</p>

  <p>Sean dürbünle bakarken uçağın yükleme bölümünde çalışan adamların aşağıya indiklerini gördü. İçlerinden üçü beyazdı. Sean onlardan ikisinin pilot, diğerinin de Kraliyet Topçu Alayından gelen eğitmen olduğunu tahmin etti. Sonra, «Haydi,» dedi.</p>

  <p>Job motoru çalıştırdı. Avcı, «Alandaki projektörlere ateş ederek onları söndürmeliyiz,» diye komut verdi. «Kamyonu o ışıkta yükleyemeyiz. Özellikle Beşinci Tugayın nefesini ensemizde hissederek.» Yine gözlerini saatine dikmişti. «Tamam, Job. Haydi bakalım!»</p>

  <p>Yokuştan inerek üssün ana kapısına gittiler. İzin belgesi sayesinde içeri girmeleri çok kolay oldu. Sean, «Cuthbert'in dediği gibi oldu,» diye fısıldadı. «Her şey yolunda gitti. Şimdi yönetim binasına doğru git ama oraya yaklaşırken kontrol kulesinin arkasına gir.»</p>

  <p>Job sürat kısıtlamasına uyarak ağır ağır ilerledi. Sean, «Şimdi,» dedi. «Üç numaralı hangarın arkasında dur.» Taşıttan inerken etrafına bakındı. İkinci kamyon da gelip birincinin yanında durdu. Savaş üniformalı, silahlı gerillalar iki taşıtın arkasından yere atladılar.</p>

  <p>Hangarda sadece dipte bir tek küçük uçak vardı. Turuncu tulumlar giymiş olan çatallı kaldırıcı operatörüyle iki hamal kapıya doğru geliyorlardı. Sean'u karşılarında görünce şaşırdılar. Avcı, «Onları etkisiz hale getirin,» dedi. Diğerleri bu emri yerine getirirlerken, adamların omuzlarının üzerinden ileriye doğru baktı. Dipte camlı bölmeler vardı. Bunlardan birinin ışığı yanıyordu. Sean mavi Kraliyet Hava Kuvvetleri tulumu giymiş olar? pilotlardan birinin kafasını gördü. Adamın arkası ona dönüktü. Sean'un göremediği biriyle konuşarak elleriyle işaretler yapıyordu.</p>

  <p>O arada üç turuncu tulumlu yüzükoyun yere yatırılmışlar ve AKM'lerin namluları da enselerine dayanmıştı. Bu iş çabucak ve sessizce yapılmıştı.</p>

  <p>Sean tabancasını çekerek bölmenin kapısına koştu. İki adam, pilot ve Kraliyet Topçu Alayından yüzbaşı karşılıklı eski iki koltukta oturuyorlardı. Daha yüksek rütbeli olan diğer pilot ise masanın başındaydı. Üçü de hayretle Sean'a bakakaldılar.</p>

  <p>Avcı usulca, «Bu bir komando baskını,» diye açıkladı. «Yerlerinizden kımıldamayın.»</p>

  <p>Yerde, topçu yüzbaşısının ayaklarının arasında kare biçimi, siyah bir çanta duruyordu. Adam çantayı korumak istiyormuş gibi elini uzattı. Sean o zaman çantanın içinde ne olduğunu anladı. Yüzbaşı yirmi dört, yirmi beş yaşında, sağlam yapılıydı ve becerikli birine benziyordu. Göğsündeki küçük etikette adı yazılıydı. «Carlyle.» Gözleri mavi, gür saçları da açık kumraldı.</p>

  <p>Rütbece üstün pilot filo komutanıydı. Ama orta yaşlı ve fazla şişmandı. Eğitim uzmanı ise saçları dökülmüş, silik bir tipti. Gözlerinde gerçek bir korkuyla avcının elindeki silaha bakıyordu. Sean ikisinin başına bir dert açmayacaklarını anlayarak tekrar yüzbaşıya baktı.</p>

  <p>Omuzları bir boksörünkini andıran genç adam kaşlarını çatmış, Sean'u süzüyordu. Fazla atılgan davranacak kadar da gençti.</p>

  <p>Sean yüzbaşının gözlerinin içine bakarak, «Unut bunu, Carlyle,» dedi. «Kahramanların modası geçti.»</p>

  <p>Carlyle avcının aksanını fark etti. «Sen Güney Afrikalısın. Kimin tarafındansın?»</p>

  <p>Avcı, «Ben kendim tarafımdanım,» diye cevap verdi. «Kendi kendimin patronuyum.» Başını eğerek siyah çantaya baktı. Yüzbaşı onu hemen kendine doğru çekti. Sean buz gibi bir sesle ekledi. «Yüzbaşı Carlyle görevini ihmal ettin.»</p>

  <p>Yüzbaşı bu suçlamaya profesyonel bir asker gibi tepki gösterdi. «Ne demek istiyorsun?»</p>

  <p>«Füzeleri yüklediğiniz sırada etrafa nöbetçi dikmeliydin. Bunu yapmadığın için rahatça içeri girdik.» Sean'un da istediği gibi, bu sözler Carlyle'ın dikkatinin bir an dağılmasına neden oldu. O sırada Job da adamlarını içeri soktu.</p>

  <p>Sean havacılara, «Ayağa kalkın,» diye emretti. İkisi de hemen ellerini havaya kaldırdılar.</p>

  <p>Job onları dışarı çıkardı. Carlyle ise yerinden kımıldamamıştı. Çanta ayaklarının arasında, hareketsiz oturuyordu.</p>

  <p>Sean emrini tekrarladı. «Ayağa kalk.»</p>

  <p>«Canın cehenneme, Boer.»</p>

  <p>Sean yüzbaşıya yaklaşarak çantanın sapını yakaladı. Carlyle ona engel olmaya çalıştı. Avcı tüfeğin kabzasını genç adamın eline indirdi. Carlyle'in derisi yarıldı ve Sean kemiklerden birinin çatırdayarak kırıldığını duydu. Aslında böyle olsun istememişti. Ama yüzündeki öfkeli ifadeyi değiştirmeden, «Uyarıyı duydun,» diye homurdandı. «Bir daha sefere kurşunu beynine sıkarım.»</p>

  <p>Carlyle yaralı elini göğsüne bastırmış, yüzü öfkesinden kıpkırmızı kesilmişti.</p>

  <p>Sean çantayı masaya koydu. «Anahtarlar!»</p>

  <p>Carlyle, «Canın cehenneme,» dedi. Sesi can acısından boğuklaşmıştı.</p>

  <p>Job bölmenin kapısında belirdi. «Hepsi tamam.» Saatine bir göz attı. «Oyalama ateşine dört dakika var.»</p>

  <p>Sean, «Bana bıçağını ver,» dedi. Job'un kınından çıkarıp uzattığı bıçakla çantayı keserek açtı. İçi Stinger'ların nasıl kullanılacaklarını anlatan o gizli elkitaplarıyla doluydu.</p>

  <p>«Tombala!»</p>

  <p>Aynı anda Carlyle yerinden fırladığı gibi kendini pencereden dışarı attı. Cam gürültüyle kırılarak paramparça oldu. Sean pencereye doğru atıldı. Yüzbaşı dışarıda, gündüz gibi aydınlık olan alanda koşuyordu. Job avcıyı yana iterek AKM'sini kaldırdı ve dikkatle Carlyle'ın geniş sırtına nişan aldı. Ama Sean onun ateş etmesini engelledi.</p>

  <p>Job öfkeyle, «Sen ne yaptığını sanıyorsun?» diye bağırdı.</p>

  <p>«Onu vuramazsın.»</p>

  <p>«Nedenmiş o?»</p>

  <p>Sean beceriksizce, «O İngiliz,» diye açıkladı. Job ona ne demek istediğini anlayamamış gibi baktı. Carlyle da o sırada kulenin dibindeki kapıdan içeri girdi. Zenci, «İngiliz ya da Eskimo,» diye söylendi. «On saniye sonra Beşinci Tugay başımıza üşüşecek. Peki, şimdi ne yapacağız?»</p>

  <p>Sean zaman kazanmaya çalıştı. «Oyalama ateşine ne kadar kaldı?» Job'un sorusunu yanıtlayacak durumda değildi.</p>

  <p>Zenci, «Hâlâ dört dakika var,» dedi. «Ama bunu dört saat sayabilirsin.»</p>

  <p>Aynı anda sirenler çalmaya başladı ve bütün üs ayaklandı.</p>

  <p>Sean başını pencereden uzattı. Kapının önüne üzerlerinde sivri çubuklar bulunan tahtaları yerleştiriyorlardı. Bunlar taşıtların lastiklerini şerit şerit doğrayacaklardı. Ağır makineli tüfekler de yine kapıya doğru döndürülüyordu. Kamyonlarla o taraftan kaçmaları olanaksızdı.</p>

  <p>Job öfkesinden çıldırıyordu. «O herifi temizlememe izin verecektin!»</p>

  <p>Sean, ona nasıl anlatabilirim, diye düşündü. Carlyle görevini yerine getirmeye çalışan cesur bir genç. Ayrıca damarlarımızda aynı kanı taşıyoruz. Job'un yüzbaşıyı vurmasına izin vermem cinayetten de kötü bir şey olurdu.</p>

  <p>Üsteki diğer ışıklar da yanıyordu şimdi. Sean, belki Beşinci Tugayın komandoları alarm düdükleri çaldığı sırada uyuyorlardi, dedi içinden. Kalkıp harekete geçmeleri için kaç dakika ister? Kontrolü kaybetmiş ve her şey altüst olmuştu. Kendinden nefret ediyordu. Birkaç dakika sonra beni, Job'u ve yirmi Shangane'i yakalayacaklar. İçimizden şanslı olanlar ölecek ve böylece Zimbabve Merkez İstihbaratı tarafından sorguya çekilmekten kurtulacaklar... Düşün! Haydi, bir şeyler bul! Job güvenle ona bakıyor ve emirlerini bekliyordu.</p>

  <p>Sonra, «Adamlara ne söyleyeceğim?» diye sordu.</p>

  <p>«Onlara...» Sean birden durakladı. Üssün güney yanından silah sesleri gelmeye başlamıştı.</p>

  <p>Alphonso bir hayli zeki olduğu için durumu sezmiş ve birkaç dakika önce yalancı saldırıya geçmişti.</p>

  <p>Job, «Buradan nasıl çıkacağız?» dedi.</p>

  <p>Sean arkadaşına aptal aptal baktı. Afallamış, aklı karışmıştı. Neredeyse paniğe kapılacaktı.</p>

  <p>«O kahrolasıca Stinger'ları unut. Bizi buradan çıkarmaya bak.» Job onu kolundan tutarak sarstı. «Haydi, Sean, kendine gel! Bana ne yapmam gerektiğini söyle.»</p>

  <p>«Stinger'iarı unut.» Bu sözler sanki Sean'un suratına atılmış bir tokattı. Gözlerini kırpıştırdı. Stinger'ları unut! Claudia Monterro'yu unut! Füzeleri alamazsan Claudia, Matatu'nun onu gördüğü o izbede kalacak!</p>

  <p>Sean kapıldığı paniği yenmeye çalışarak, «Işıklar,» dedi. Etrafına bakındı ve kapının yanındaki sigortaları gördü. Bütün üssün ışıklarını söndürmek pek kolay oldu. İşini bitirdiği zaman sigortalar artık onarılmayacak durumdaydı. Şimdi sadece silahlardan çıkan alevler görülüyordu.</p>

  <p>Sean, Job'a, «Adamları Hercules'e bindir!» diye bağırdı.</p>

  <p>Şimdi karanlıkta kara bir gölgeye benzeyen Job, «E, efendim,» diye kekeledi.</p>

  <p>«Anlamadım.»</p>

  <p>«Buradan uçakla kaçacağız.» Sean, Job'u omzundan yakalayarak kapıya doğru döndürdü.</p>

  <p>«Çocukları uçağa bindir!»</p>

  <p>Job koşmaya başladı. Sean onun arkasından atıldı ama sonra durdu. Döndü, masadaki çantayı kaparak koltuğunun altına sıkıştırdı. O da zifiri karanlıkta daha açık renk gözüken hangar kapısına doğru gitti. Job şimdi onu Hercules'in yükleme rampının aşağısında bekliyordu. «Çocuklar uçağa bindiler bile. Pilotu yanımıza almalıydık.»</p>

  <p>Sean, «Onu bizimle işbirliği yapması için ikna edecek zamanımız yoktu,» diye homurdandı.</p>

  <p>«Zavallı budala dehşete kapılmıştı.»</p>

  <p>Uçağa girdi. Shangane'ler karanlıkta şaşkın şaşkın bakınıyorlardı. Sean başlarındaki zenciye, «Ferdinand!» diye bağırdı. «Onları yanlardaki sıralara oturt. Kemerlerini nasıl bağlayacaklarını göster!» Job o sırada takozları çekmiş ve yük rampasını da içeri almıştı.</p>

  <p>Sean pilot kabininde soldaki kanepeye oturarak Hercules'in panelindeki ışıkları yaktı. Telaşla uçağa binen Job da yanına geçti. Şimdi üsteki çarpışma daha şiddetlenmişti. Sean, «Beşinci Tugay uyandı,» diye söylendi. Tekerlek frenlerini gevşetti ve Hercules ağır ağır ilerledi. Bir tek motorla gidiyordu.</p>

  <p>Carlyle bütün üssü ayaklandırmıştı ve şimdi ışıkları sönmüş olan kuledeki uçuş kontrolörleri bir uçağın izinsiz havalanmak üzere olduğunun farkındalardı.</p>

  <p>Sean, Hercules'ı pervasızca bir hızla sürüyordu. O yüzden uçak havalanmaya çalışmaya başlamıştı. Ama beton yolundan çim atana inerse Hercules'in karınüstü sürünmesi olasılığı vardı. Buna karşılık kalkmakta gecikirse uçağa ateş açılacağı da kesindi.</p>

  <p>Sean kulaklıkları taktı. Kuledekiler onu arıyorlardı. «Hava Kuvvetleri Hercules Victor Sierra Whisky. Amacını açıkla. Tekrarlıyorum. Hava Kuvvetleri Hercules.»</p>

  <p>Sean, «Hava Kuvvetleri Hercules Victor Sierra Whisky,» diye cevap verdi. «Yerdeki düşman ateşinden kurtulmak için uçuş izni istiyorum.»</p>

  <p>«Sierra Whisky, tekrarla. Amacın nedir?»</p>

  <p>«Kule, burası Sierra Whisky, istediğim...» Sean mahsus anlaşılmaz bir şeyler mırıldandı.</p>

  <p>Gözleri motorların ısısını gösteren kadranlardaydı. İbreler çok yavaş yeşile doğru gidiyordu.</p>

  <p>Sean, adamları oyalamaya çalıştı. «Kule, sesinizi iyi alamıyorum. Lütfen izin verildiğini tekrarlayın.»</p>

  <p>«Hava Kuvvetleri Hercules. Sana sıraya girme ya da uçuş izni verilmedi. Tekrarlıyorum. Kule sana izin vermedi. Hemen sola dönüp hangara git. Tekrarlıyorum. Hangara git.»</p>

  <p>Sean, «Haydi oradan,» diye homurdandı. Kadranların ibreleri yeşil işaretin en dibine erişmişti.</p>

  <p>«Hava Kuvvetleri Hercules. Hemen dur, yoksa ateş edeceğiz.»</p>

  <p>Sean iniş ışıklarını yakarak dev uçağı ana piste çıkardı. Hızla ilerlerken kuleden ateş açıldı.</p>

  <p>Ama Hercules isabet almadı.</p>

  <p>Job sakin sakin, «Bu adamın biraz ders almaya ihtiyacı var,» dedi. Sonra da yan tarafı işaret ederek ekledi. «İşte, arkadaşın da geliyor.»</p>

  <p>Sean o yana bir göz attı. Açık bir cip hızla ilerliyordu. Carlyle arkada ayakta durmuş, RPD makineli tüfeğin kaidesine tutunuyordu. Avcı, «Kolay kolay vazgeçmiyor değil mi?» diyerek güldü.</p>

  <p>«Bu işi kişisel bir hakaret sayıyor anlaşılan.» Job ilgiyle öne doğru eğilerek baktı. «Ah, bize nişan alıyor.»</p>

  <p>Carlyle ateşe başladı. Kurşunlar öndeki cama gelerek yıldız yıldız delikler açtı. İki arkadaş da eğildiler. Sonra Job bir parçanın yanağında açtığı yaraya dokunarak mırıldandı, «O öbür adamdan daha nişancı.»</p>

  <p>Sean uçağın havalanma hızına ulaştığını farketmişti. Tam Carlyle yeniden nişan aldığı ve kapıdaki nöbetçiler de ateş açtıkları sırada Hercules havalandı. Sean, «Böylece son gerçek kahramanlardan birine daha, 'Elveda,' diyoruz,» diye bağırdı.</p>

  <p class="yildiz">***</p>

  <p>Sean ovadaki ağaçlıklara doğru ağır ağır alçalıyordu. Uçağın arka tarafını dolaşmış olan Job tekrar yerine döndü. Avcı, «Zarar var mı?» diye sordu.</p>

  <p>Job güldü. «Kargo bölümü kusmuk içinde. O Shangane'ler uçuş tarzını beğenmemişler. Etrafa kusup duruyorlar.»</p>

  <p>«Ah, çok hoş.»</p>

  <p>Job, «Sıkıcı bir soruyu cevaplayacak durumda mısın?» dedi.</p>

  <p>«Sor bakalım.»</p>

  <p>«Bizi uçurdun ama tekrar yere nasıl indireceksin?»</p>

  <p>Sean, «İlginç bir soru,» diyerek başını salladı. «Bunun cevabını bulduğum zaman sana da söylerim. Sen şu ara genelde Renamo hatlarını, özelde de General China'nın karargâhını nasıl bulacağımızı düşün.» Şimdi ağaçların on beş metre yukarısından uçuyorlardı. İleride bir nehrin suları pırıldıyordu. «Galiba bu Pungwe nehri. Ama nehri gerçekten bulmuş olsak bile güneş doğmadıkça hatların yukarısında mı, yoksa aşağısında mıyız, anlayamayız.»</p>

  <p>«Öyleyse ne yapacağız?»</p>

  <p>«Bir uçuş düzeni uygulayacağız.» Sean, Hercules'le havada sekiz şekilleri çizmeye başladı.</p>

  <p>Job üsten aldıkları çantayı yanına çekerek açtı. Sean, «Bulduklarını bana oku,» dedi.</p>

  <p>Elkitaplarından ilk üçü Stinger SAM füzeleriyle ilgiliydi. Job dördüncüsünün başlığını yüksek sesle okudu. :</p>

  <p>«Stinger Güdümlü Füze Sistemi Operasyon Raporları .</p>

  <p>1. Falkland Adaları</p>

  <p>2. Basra Körfezi ('Hürmüz'e bak.)</p>

  <p>3. Grenada çıkarmaları</p>

  <p>4. Angola Unita</p>

  <p>5. Afganistan.»</p>
</body>
</html>
