<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ayhan Hocha</title>
  <link href="../Styles/Style_ayh.css" rel="stylesheet" type="text/css" />
</head>

<body class="calibre">
  <p>«İkimiz de eğleneceğiz, Capo. Sonuçta lisansımı kaybedeceksem bu birlikte çıkacağımız son av olabilir.»</p>

  <p>Claudia oturduğu yerden bu konuşmayı duyuyordu. Babasının bu son sözlere neden cevap vermediğini de anlıyordu. Riccardo zaten bunun son avı olduğunu biliyordu. Claudia son birkaç saatte duygusal açıdan çok sarsılmıştı. Şimdi babasını düşünürken gözleri doldu.</p>

  <p>Kendini tutmaya çalıştı ama sonra vazgeçti. Şimdi hepsi için ağlıyordu. Babası, dişi aslan ve yavruları, o güzel erkek hayvan, Shadrach ve parçalanan bacağı için.</p>

  <p>Claudia'nın gözyaşlarından bir damla Shadrach'ın yüzüne düştü. Zenci ona endişeyle baktı.</p>

  <p>Kız gözyaşını başparmağıyla sildi. Sonra kederden boğuklaşmış bir sesle, «Her şey düzelecek, Shadrach,» diye fısıldadı. Ama sonra o bile bunun pek kaba ve gülünç bir yalan olduğunu anladı.</p>

  <p class="yildiz">***</p>

  <p>Sean telsizle Harare'deki bürosunu aradı. Bağlantı iyiydi. Sekreteri Reema'nın sesi iyi duyuluyordu. İngilizceyi Gujurati aksanıyla konuşurdu. Reema güzel bir Hindu kızıydı ve Sean'un Harare'deki bürosunu ustalıkla yönetiyordu.</p>

  <p>«Bir kaza oldu. Bir ambulansın beni karşılamasını istiyorum.»</p>

  <p>«Peki, Sean.»</p>

  <p>«Yarın saat onda Johannesburg'la konuşmam gerekiyor. Yani kardeşim Garrick'le. Bunu da sağla.»</p>

  <p>«Olur, Sean.»</p>

  <p>«Yarın öğleden sonra için Avcılık Bürosu müdüründen bir randevu al.»</p>

  <p>«Müdür Vahşi Doğayı Koruma Konferansı için New York'a gitti Sean. Onun yerine yardımcısı bakıyor.»</p>

  <p>Sean acı acı küfrederken mikrofonu kapattı. Konferansı unutmuştu. Sonra düğmeye tekrar bastı. «Tamam, Reema, aşkım, bana Manguza'dan randevu al o halde.»</p>

  <p>«Sorun ciddiye benziyor, Sean.»</p>

  <p>«Evet, öyle.»</p>

  <p>Uçak pisti kamptan yarım saat ötedeydi. Claudia'yla Riccardo oraya kadar Sean'la geldiler.</p>

  <p>Sean uçağın arka kanepelerini çıkarıp yere bir yatak serdi. Shadrach'ı oraya yatırdılar.</p>

  <p>Zencinin ateşi çıkmış, kasığındaki bezler iyice şişmişti. Sean, Shadrach'ın o derin yarasına bakmak istemiyor, göreceklerinden korkuyordu. Ama zencinin karnındaki daha hafif yaralardan birinin mikrop yaptığı belliydi. Yaradan sulu cerahat akıyor ve hafif pis bir koku yükseliyordu. Sean plazma torbasına yeniden penisilin katmıştı. Shadrach'ın karısı da zencinin yanına oturdu. Güçlü kuvvetli bir Matabele kadınıydı. Sırtına bağladığı bebeğini kucağına alarak emzirmeye başladı.</p>

  <p>Sean, Riccardo'ya, «Ben yokken Job seninle ilgilenecek. Capo,» dedi. «Neden küçük çifteyle gölcüklerin kenarında kumru ve kum tavuğu avlamıyorsun?»</p>

  <p>«Sen bizim için endişelenme. Biz yapacak bir şeyler buluruz.»</p>

  <p>«Ben mümkün olduğu kadar çabuk dönmeye çalışırım. Tukutela yeni ay çıkmadan nehrin öbür tarafına geçmez. Ben daha önce dönerim. Sana söz veriyorum.» Sean elini uzattı. Riccardo da bu eli sıktı. Avcı ekledi. «Aslanlar bakımından çok ustaca davrandın, Capo. Ama tabii sen cesur bir adamsın.»</p>

  <p>Riccardo gülümsedi. Claudia da babasının yanında duruyordu. O da çekine çekine gülümsedi ve elini Sean'a uzatacakmış gibi öne doğru bir adım attı. Saç örgüsünü açmıştı. Şimdi saçları simsiyah bir yeleye benziyordu. Yüzünde yumuşak bir ifade vardı. İri siyah gözleri ışıl ışıldı. Sean ilk kez o zaman kızın gerçekten güzel olduğunu anladı. Ama Claudia'nın güzelliğine ve pişman tavırlarına rağmen, yine de yüzünde soğuk bir ifadeyle, başıyla selam verdi. Kızın uzanan elini görmezlikten, gelerek uçağa bindi.</p>

  <p>Sean uçuş sırasında plan yapmaya çalıştı. Avcılık Bürosu'nun müdürü eski dostuydu ve Sean aynı derecede ciddi olaylarda işleri başarıyla halletmişti. Ama Müdür Yardımcısı Geoffrey Manguza zenciydi ve savaşta Sean'la ayrı taraflarda savaşmışlardı. Manguza kurnaz bir gerilla lideri ve politikacıydı. Onun av alanlarını kiralayan ve çoğu da beyaz olan profesyonellerden hiç hoşlanmadığı söyleniyordu. Özel kişilerin, devlete ait mal ve mülkten yararlanmaları onun marksist prensiplerine çok aykırıydı. Savaş sırasında bir hayli beyaz vurduğu için de onlara saygı ve sevgisi yoktu.</p>

  <p>Zor bir konuşma olacaktı bu. Sean içini çekti.</p>

  <p class="yildiz">***</p>

  <p>Reema havaalanında onu bekliyordu. Modern bir Hintli kız olduğu için sariyi çıkarmış, güzel bir pantolon takımı giymişti. Ama kocasını kendi seçecek kadar da modern değildi. Babasıyla amcaları bu konuyla ilgileniyorlardı. Kanada'da uygun bir aday bulmuşlardı. Toronto Üniversitesinde Doğu Dinleri dersi veren bir profesördü. Sean bu konu yüzünden Reema'nın ailesinden nefret ediyordu. Kız «Courtney Safarilerinin bir süsüydü. Onun yerini doldurabilecek birini bulamayacağını biliyordu. Shadrach'ı alanda bekleyen ambulansa bindirerek onun peşisıra arabayla hastaneye gittiler. Reema o yokken olan önemli olaylardan söz etti.</p>

  <p>«Atlanta'lı operatör Carter safariyi iptal etti.» Yirmi bir gün sürecekti bu av partisi. Sean telaşla başını kaldırdı. Ama Reema onun endişelerini giderdi. «Ben de Münih'teki sabun fabrikatörüne telefon ettim. Herr Buchner'e. Şu aralık ayında geri çevirdiğimiz adama. Teklifimi sevinçle kabul etti. Onun için bütün mevsim doluyuz.»</p>

  <p>Sean, «Ya kardeşim?» diyerek kızın sözünü kesti. Ona çalışmayı sürdürüp sürdürmeyeceklerinin belli olmadığını söylemedi.</p>

  <p>«Kardeşin telefonunu bekliyor. Bu sabah saat altıda telefonlar çalışıyordu.» Zimbabve'de telefonlara güven olmuyordu.</p>

  <p>Hastanede onlardan önce gelmiş olan belki elli ağır hasta vardı. Uzun sıralara büzülmüşlerdi. Sedyeler yüzünden geçecek yer kalmamıştı. Hastaları içeri alan kayıt görevlilerinin acele ettikleri yoktu. Ellerini sallayarak Shadrach'ın uzak bir köşeye götürülmesini işaret ettiler.</p>

  <p>Reema, «Sen bu işi bana bırak,» diyerek başgörevliye yaklaştı. Bir melek gibi gülümseyerek adamı bir kenara çekti.</p>

  <p>Beş dakika sonra Shadrach'ın giriş kâğıtları hazırlanmıştı ve zenciyi Doğu Almanyalı bir doktor muayene ediyordu.</p>

  <p>Sean sekreterine, «Bu bize ne kadara geldi?» diye sordu.</p>

  <p>«Ucuza geldi. Bir çuval kuru et istedi.»</p>

  <p>Sean safari müşterilerinden biraz Almanca öğrenmişti. Doktorla Shadrach'ın durumunu konuştu. Adam ona endişelenecek bir şey olmadığını söyledi. Sean da zenciyle vedalaştı.</p>

  <p>«Paran Reema'da. Seni her gün görmeye gelecek. Bir şeye ihtiyacın olursa ona söyle.»</p>

  <p>Shadrach usulca, «Sen Tukutela'yı avlarken ruhum da yanında olacak,» dedi.</p>

  <p>Sean cevap vermeden öksürerek boğazını temizlemek zorunda kaldı. «Seninle daha pek çok fil avlayacağız, eski dost.» Ve çabucak oradan uzaklaştı.</p>

  <p>Ertesi sabah Johannesburg'la sonunda telefon bağlantısı kurulduğu zaman çok parazit vardı.</p>

  <p>Courtney Grubu'nun merkezi olan Centaine Hanında santrala bakan kız, «Bay Garrick Courtney yönetim kurulu toplantısında,» dedi. «Ama sizi hemen bağlamam için emir verdi.»</p>

  <p>Sean'un gözlerinin önünde toplantı salonu canlandı. Duvarlara desenli ceviz tahtası geçirilmiş, üzerlerine Pierneefin büyük tabloları asılmıştı. Kardeşi Garry uzun masanın başında oturuyordu. Büyükannesinin İtalya'da Murano'dan getirttiği kristal avizenin altında.</p>

  <p>Garry'nin güven dolu, cüretli sesi paraziti yardı. «Sean!» Yatağına işeyen o ufacık tefecik çocuk nasıl da değişmişti.</p>

  <p>Sean isteseydi bu görev onun olacaktı. Şirkette çalışmaya razı olsaydı. Kardeşlerin en büyüğüydü ama bu işi istememişti, Yine de Garry'nin jetini, Rolls Royce arabasını ve Fransa'nın güneyinde tatilini geçirdiği villasını hatırladığı zaman biraz hiddetleniyordu.</p>

  <p>«Merhaba. Garry. Ne haber?»</p>

  <p>Garry, «Burada her şey yolunda,» dedi. «Sorun nedir?» İki kardeş arasındaki ilişkinin özelliği buydu. Birbirlerini ancak çözümlenecek bir sorun olduğu zaman ararlardı.</p>

  <p>Sean diplomatça, «Peynirin yanına biraz da bal koymak gerekebilir,» diye cevap verdi. Bu, İsviçre'de bir bankaya para yatırılmasının gerekebileceğini açıklayan özel bir şifreydi. Garry de o zaman Sean'un birine rüşvet vermeye hazırlandığını anlardı. Sık olan bir şeydi bu.</p>

  <p>«Peki, Sean. Bana sadece hesap numarasını ve miktarı bildir.» Garry, Sean'un safari şirketinin ortağıydı. Hisselerin yüzde kırkı onundu.</p>

  <p>«Sağol, Garry. Seni yarın ararım. Bizimkiler nasıl?» İki kardeş birkaç dakika konuştular.</p>

  <p>Sean telefonu kaparken Reema içeri girdi.</p>

  <p>«Sonunda Avcılık Bürosuyla görüşebildim. Yoldaş Manguza seni öğleden sonra dört buçukta bekliyor.»</p>

  <p class="yildiz">***</p>

  <p>Geoffrey Manguza kömür gibi kapkara, uzun boylu bir Shona'ydı. Saçlarını kısacık kestirmiş, koyu lacivert bir elbise giymişti. Gözlüğü gümüş çerçeveliydi. Sean kravatının Hermes marka olduğunu fark etti. Siyah krokodil kayışlı saati ise bir Patek Philippe'di.</p>

  <p>Bunlar sıradan marksistlerin kullanacakları şeyler değillerdi. Sean biraz umutlandı. Ama müdür yardımcısı onu karşılamak için yerinden kalkmadı. Gülümsemedi de.</p>

  <p>«Albay Courtney.» Sean'un eski rütbesini ona her şeyi bildiğini belirtmek için kullanmıştı.</p>

  <p>Seçkin Rodezya gruplarından Ballantyne Scourts'a, kurucusunun savaşta ölmesinden sonra onun komuta ettiğini açıklamak için. Ayrıca böylece Sean'a eskiden düşman olduklarını da hatırlatıyordu. Hâlâ düşman olabileceklerini de.</p>

  <p>Sean sevimli bir tavırla gülümsedi. «Bana sadece 'bay' denmesini tercih ediyorum. Diğer mesele artık geride kaldı, Yoldaş Manguza.»</p>

  <p>Manguza başını eğdi ama bu sözleri kabul ya da reddettiğini gösterecek bir hareket yapmadı. «Sizin için ne yapabilirim?»</p>

  <p>«Ne yazık ki, avcılık kurallarını istemeden çiğnediğimi bildirmeye geldim.»</p>

  <p>Geoffrey Manguza'nin yüzündeki ifade sertleşti. Sean olayı açıklarken de değişmedi. Onun Reema'ya hazırlattığı rapora da bakmadı.</p>

  <p>Sonra, «Bunun çok ciddi bir olay olduğunu siz de biliyorsunuz, Albay Courtney,» dedi. Yine mahsus eski rütbesini kullanmıştı. «Olaya bu gözle bakmak zorundayım. Müşterilerinizin ve yanınızda çalışan kimselerin güvenliklerine aldırmamış, ihmal etmişsiniz. Zimbabve bir sömürge değil artık. Ve halkımıza da eskiden yaptığınız gibi davranamazsınız.»</p>

  <p>Sean, «Siz müdüre fikrinizi bildirmeden önce,» diye atıldı. «Birkaç noktayı aydınlatmak istiyorum.»</p>

  <p>«Konuşmakta serbestsiniz, albay.»</p>

  <p>Sean saatine bir göz attı. «Beşe geliyor. Size Golf Kulübünde bir içki içirmeme izin vermez misiniz? O zaman bu konuyu daha rahat bir ortamda tartışırız.»</p>

  <p>Manguza'nin yüzündeki ifadeden ne düşündüğü anlaşılmıyordu. Kısa bir sessizlikten sonra,</p>

  <p>«Nasıl isterseniz,» diyerek başını salladı. «Yalnız buradan ayrılmadan önce bazı önemsiz konularla ilgilenmem gerekiyor. Yarım saat sonra sizinle kulüpte buluşuruz.»</p>

  <p>Manguza, Sean'u kulübün terasında kırk dakika bekletti. Karşısına oturur oturmaz da, «Ne garip değil mi?» dedi. «Birkaç yıl önce bir siyah buraya ancak garson olarak girebilirdi. Ama şimdi ben komitedeyim ve golf handikapım da beş.»</p>

  <p>Sean o konuda bir şey söylemeden konuyu değiştirdi. Sonra Manguza, «Bazı noktaları açıklayacağınızı söylemiştiniz, albay,» diye hatırlattı. «İkimizin de işi başından aşkın.»</p>

  <p>Onun doğrudan doğruya konuya girmesi Sean'u şaşırttı. O konuya Afrika usulü dolambaçlı yollardan yaklaşmayı planlamıştı. Ama hemen uygun bir tavır aldı. «İlk olarak size, benim ve ortaklarımın Chiwewe av alanına çok yüksek bir değer biçtiğimizi söylemek isterim.»</p>

  <p>«Değer» sözcüğünü mahsus kullanmıştı. «Ortaklarıma bu sabah telefon ederek üzücü olayı anlattım. Onlar ne pahasına olursa olsun bu sorunun çözümlenmesini istiyorlar.» «Paha» sözcüğünü de mahsus seçmişti. Susarak Manguza'nin uygun bir cevap vermesini bekledi. Rüşveti kabule hazır olduğunu belirtecek bir söz söylemesini. Ama zenci Hiçbir şey söylemeden camları ışıldayan gözlüğünün arkasından ona baktı.</p>

  <p>Sean da tekrar konuşmak zorunda kaldı. «Ortaklarıma sizin Büronun en güçlü insanı olduğunuzu söyledim. Beyaz müdürün de sadece bir gölge olduğunu. Onlara, 'Resmi soruşturmayı önleyebilir,' dedim. 'Bu talihsiz olayla ilgili suçlamaları da sona erdirir.' Bundan o kadar emindim ki, onlarla bahse bile girdim. On bin Amerikan dolarına. Bahsi kazanırsam o dolarlar sizin olabilir. Bay Manguza. Bu para dünyanın herhangi bir yerinde bir bankadaki hesaba yatırılabilir.»</p>

  <p>Sean, Manguzo'nın yüzünde beliren ifadeyi görünce irkildi. Zenci öfkeyle titreyen bir sesle,</p>

  <p>«Benim rüşvet kabul edebileceğimi düşünmeniz şahsıma yapılmış bir hakaret sayılır,» dedi.</p>

  <p>«Ben buna katlanabilirim. Ama bu ayrıca devrime, bu ülkeyi emperyalist ve sömürgeci boyunduruğundan kurtarmaya çalışan kahramanlara, partiye ve liderlerimize, marksizm ruhuna, ve bir bütün olarak Afrika halkına edilen bir hakaret de.»</p>

  <p>«Tanrı aşkına! Ben sadece on bin dolar önerdim. Krallık yönetiminin dönmesini değil.»</p>

  <p>«Beyazlara özgü o azametli tavırlarla gülebilirsiniz, Albay Courtney. Ama biz sizi iyi tanıyoruz. Etrafınıza topladığınız o Matabele serserilerini de. Hepsinin devrimci demokrasi güçlerine karşı sizinle birlikte savaştıklarını biliyoruz. Onlar devrim düşmanları ve kapitalizm yandaşları. Ve siz de onların liderisiniz.»</p>

  <p>«Ben bir hata sonucu bir dişi aslanı vurdum. Kapitalist yanlısı adamlarımdan birini de aslan parçalamaya çalıştı. İşte devrime karşı giriştiğiniz bütün faaliyetler bunlar.»</p>

  <p>Manguza tehdit dolu bir tavırla, «Sizi gözetliyoruz, Albay Courtney,» diye açıkladı. «Karıştığınız olayla ilgili olarak doğru rapor vereceğim. Bundan emin olabilirsiniz. Bana ve halkıma ettiğiniz hakareti de unutmayacağım.» Manguza masadan kalkarak uzaklaştı.</p>

  <p>Sean zencinin arkasından bakarak başını salladı. «Demek o güzel Chiwewe av alanına elveda diyeceğiz. Bütün işi berbat ettim!» Neşeli tavırlarına rağmen bir felaketin yaklaştığını sezinliyordu. Sean, Courtney Safarileri Bürosuna gittiği zaman Reema onu ön odada bekliyordu.</p>

  <p>«Hastaneden bir saat önce telefon ettiler, Sean. Shadrach'ın bacağını kesmişler.»</p>

  <p>Sean dakikalar boyunca ne konuşabildi, ne kımıldadı. Sonra gidip dolaptan bir bardakla bir şişe viski aldı. Bir koltuğa Çökerek bardağa içki koydu. «Kusursuz bir günün sonu.» Viskiyi başına dikti.</p>

  <p>Daha sonra Monotapa Oteline gitti. Otel turistlerle doluydu. Sean barda boylu boslu bir Alman kızla tanıştı. Kız daha bara girerken ona bakarak gülümsemişti. Sean da, iyi ya, diye düşündü. Viskiden daha ucuz. Sabaha insanın başı da ağrımıyor.</p>

  <p>Sonra havaalanına gitti. Reema uçağa gereken her şeyi koydurmuş, onu bekliyordu. Sean, «Sen bir kahramansın, Reemb,» dedi. Sonra da kıza Manguza'yla yaptığı konuşmayı anlattı. Sözlerini, «Durum pek içacıcı değil,» diye tamamladı. «Kendirle bir iş aramaya başlasan iyi olur.»</p>

  <p>Reema, «Senin için üzülüyorum,» dedi. «Ama benim için endişelenme. Ben haberi sana nasıl açıklayacağımı düşünüyordum! Eylülün on altısında Kanada'ya hareket edeceğim. Her şey ayarlandı. Profesörle evleneceğim.»</p>

  <p>Sean, «Mutlu olmalısın,» diye emretti, sonra da ilk kez onu öptü. Yüzü kızaran esmer tenli Reema büsbütün güzelleşti.</p>

  <p class="yildiz">***</p>

  <p>Sean alana indiği zaman Job ve Matatu kamyonla onu bekliyorlardı. Onlara Shadrach'ın bacağının durumunu açıkladı. Hep birlikte savaşmışlardı ve yaralanma olaylarına alışıktılar.</p>

  <p>Ama yine de Job, «Yeni bir silah taşıyıcı gerekecek,» diye mırıldanırken gözlerinde derin bir acı ve üzüntü vardı. «Deri yüzücü Pumula usta biri.»</p>

  <p>Sean basını salladı. «Evet. Onu alırız.»<br /></p>

  <p>Bir an susarak sakat kalan arkadaşlarını düşündüler. Sonra da hiç konuşmadan kampa doğru yola çıktılar.</p>

  <p>Sean ertesi sabah hastaneye gitti. Shadrach'ın bacağını kalçasının hemen altından kesmişlerdi. Doğu Alman doktor ona röntgen filmlerini gösterdi. «Umut yoktu.» Kemik parçalarını işaret etti. «Konfetiye dönmüşler.»</p>

  <p>Pek kalabalık olan ameliyat bölümünde oturacak yer yoktu. Sean o yüzden Shadrach'ın yatağının başında ayakta durdu. Onunla bir süre katıldıkları çarpışmalar ve avlardan söz ettiler. Bacak konusunu hiç açmadılar. Sean koğuşa bakan hemşireye yüz dolar vererek ondan Shadrach'la ilgilenmesini istedi.</p>

  <p class="yildiz">***</p>

  <p>Claudia o aksam yemeğe pantolon değil, bembeyaz şifondan yapılmış bir elbise giydi.</p>

  <p>Seminole kızılderililerin yaptıkları gümüşlü firuzeli mücevherleri taktı. Simsiyah sacları ve güneşten yanmış teniyle insanı sersemletecek kadar güzeldi. Ama Sean dikkatli davranarak duyduğu hayranlığı belli etmedi. Ve sadece kızın babasıyla konuştu. Riccardo'ya Shadrach'ın durumunu ve Manguza'yla yaptığı konuşmayı anlattı. Tabii bunlar akşam saatlerinin sıkıntılı geçmesine yol açtı. Claudia iki adamı ateşin başında bıraktı ama onlar da fazla oturmadılar. Riccardo, «İyi geceler,» diyerek uzaklaştı. Sean da bir şişe viski alıp hizmetkârların çadırlarının bulunduğu bölüme geçti.</p>

  <p>Job'la iki karısının çadırları diğerlerinden biraz uzakçaydı. Sean'la Job iskemlelerde karşılıklı oturarak viski içtiler. Dostça bir sessizlik içinde oturuyorlardı. Sean, Job Bhekant'yte ilk karşılaştığı günü düşünüyordu. Sadece 31 numara diye bilinen kayalık bir tepede karşılaşmışlardı. Job iki günden beri doruktaydı. Kanlanmış gözlerinde delice bir ifade vardı. Sean ise o sabah beş askeriyle paraşütle oraya inmişti.</p>

  <p>Job'la bütün gün omuz omza savaşmışlardı. Düşmanlardan hâlâ sağ olanları kaçtıktan sonra onları bekleyen helikoptere binmek için yamaçtan inmişlerdi. Birbirlerine yardıma çalışıyorlardı. Bitkin haldeydiler. Kollarını birbirlerinin omuzlarına atmışlardı. Silahlarını yerde sürüyerek yorgun yorgun yürüyorlardı. Çarpışma sırasında acele sardıkları yaralarından akan kanlar birbirine karışıyordu.</p>

  <p>Sean çatallaşmış bir sesle, «İstesen de istemesen de kan kardeşi olduk,» diyerek gülmüştü.</p>

  <p>Job bir hafta sonra hastaneden taburcu edilirken onu Sean elinde nakil belgeleriyle karşılamıştı. «Artık Ballantyne Scouts Birliğindensin, yüzbaşı.»</p>

  <p>Kolay kolay gülmeyen Job o zaman neşeyle gülümsemişti. «Hemen gidelim, albayım.»</p>

  <p>Sean, Job'un dosyasını okumuştu. Onun üniversite mezun olduğunu biliyordu. Siyasal Bilimler, Tarih ve Toplumsal Antrepoloji bölümlerinden mezundu. Burs kazanarak Rodezya Nyasaland üniversitelerinde öğrenim görmüş, sonra da Chicago Üniversitesine gitmişti. Komünist doktorininden ve onunla; ilgili her şeyden nefret ediyordu.</p>

  <p>Savaştan sonra ülke Robert Mugabe'ye ve «halkın demokrasisi»ne bırakmıştı. Job da memur olmak için sınavlara girmiş ve çok da başarılı olmuştu. Ama o savaşa yanlış taraftan katılmıştı. Kaybeden taraftan. Ayrıca bir Matabele'ydi. Oysa güç artık Shona kabilesinin elindeydi. Job'un ilerlemesini sağlayabilecek her kapı suratına kapanmıştı. Sonunda Job öfke ve düş kırıklığı içinde Sean'a gitmişti.</p>

  <p>«Kahretsin! Sen bir safari şirketinde sana önerebileceğim her iş için çok üstünsün.»</p>

  <p>Job, «İz sürücü, post yüzücü, hamal,» diye ısrar etmişti. «Ne iş varsa kabul ederim.»</p>

  <p>Böylece Job'la Sean savaştıkları gibi yine yan yana avlanmaya başlamışlardı. Sean bir yıl içinde ona Courtney Safarileri Şirketinin müdürlüklerinden birini vermişti. Böyle karşılıklı oturup içki içtikleri saatlerden «Müdürler Toplantısı» diye söz ederlerdi.</p>

  <p>Job değişik durumlarda çeşitli roller oynamaktan hoşlanıyordu. Safari müşterilerinin önünde</p>

  <p>«Güneyli Köle Zenci» rolüne çıkıyor, Sean'u efendi anlamına gelen «Bwana»ya da «Nkosi» diye çağırıyordu.</p>

  <p>Sean başlangıçta, «Deli olma,» diye itiraz etmişti. «Kendini küçültüyorsun.»</p>

  <p>Job, «Ama müşteriler bunu bekliyorlar,» demişti. «Biz onlara bir hayali satıyoruz, oğlum. Onlar izcilik ve Ernest Hemingway'cilik oynuyorlar. Tarih ve siyaset konularında tez yaptığımı öğrenirlerse ödleri patlar.» Sean da sonunda istemeye istemeye razı olmuştu.</p>

  <p>İki arkadaş yalnız kaldıkları zaman Job gerçekten de çok zeki ve iyi eğitilmiş bir insan olduğunu kanıtlayacak biçimde davranıyordu.</p>

  <p>Şimdi de, «Dinle, Sean,» diyordu. «Av alanını kaybedeceğini düşünerek fazla endişelenme! Bu daha olmadı. Olursa da bir yolunu buluruz.»</p>

  <p>«Beni biraz teselli et. Buna ihtiyacım var.»</p>

  <p>«Matabelaland'de bir av alanı kiralarız. Ailemin hâlâ orada sözü geçiyor.»</p>

  <p>Sean başını salladı. «Bunun bir yararı olmaz. Bu fiyasko yüzünden beni damgalayacaklar.»</p>

  <p>Job, «Benim adıma başvururuz,» diyerek hınzırca güldü. «Ben de seni müdür yaparım. Ve sen beni 'Nkosi' diye çağırırsın.»</p>

  <p>İkisi de güldüler. Biraz keyiflenmişlerdi. Sean, Job'dan ayrılarak çadırına dönerken günlerden beri ilk kez umutlu ve neşeliydi. Çadırına yaklaştığı sırada ağaçların altında bir gölge kımıldandı. Sean hemen durdu. Sonra gümüş mücevherlerin şıkırtısını duyarak karşısındakinin kim olduğunu anladı. Claudia onu beklemişti.</p>

  <p>Kız usulca, «Seninle konuşabilir miyim?» dedi.</p>

  <p>Sean, «Konuş bakalım,» diye mırıldandı.</p>

  <p>«Bu işi iyi başaramam. Yani... özür dilemesini pek beceremem.»</p>

  <p>«Yanlış kimseden özür diliyorsun. Benim iki bacağım sağlam.»</p>

  <p>Kız irkildi. «Hiç merhametin yok değil mi?» Sesi titriyordu, Sonra başını dikleştirdi. «Pekâlâ. Bunu hak ettim sanırım, deli gibi davrandım. Her şeyi bildiğimi sanıyordum. Ama pek az şey bildiğim ortaya çıktı. Bilgisizliğim yüzünden de büyük zarara neden oldum. Çok üzgünüm. Biliyorum, bunun bir yararı yok. Ama üzgünüm.»</p>

  <p>«Sen ve ben başka başka dünyalardanız. Ortak bir tek düşünce ya da duygumuz yok.</p>

  <p>Dost olmak bir yana, birbirimizi hiçbir zaman anlayamayacağız. Ama bu sözleri söylemenin sana nelere malolduğunu da biliyorum.»</p>

  <p>Claudia, «O halde bir ateşkes anlaşması yapamaz mıyız?» dedi.</p>

  <p>«Tamam. Ateşkese razıyım.» Sean elini uzattı. Claudia da bu eli sıktı. Cildi bir gül yaprağı kadar düzgün ve yumuşak, eli ince ve serindi. Ama bir erkek gibi güçlü el sıkıyordu.</p>

  <p>Claudia, «İyi geceler...» diyerek onun elini bıraktı. Dönüp uzaklaştı.</p>

  <p>Sean çadırına doğru giden kızın arkasından baktı. Dolunaya iki gece kalmıştı. Bu gümüş ışıkta beyaz elbisesi uçuşan sislere benziyordu. Vücudu ince, kollarıyla bacakları uzun ve zarifti.</p>

  <p>Sean o anda Claudia'nın cesareti yüzünden takdir duydu, Tanışalı beri ilk kez ondan hoşlanmıştı.</p>

  <p class="yildiz">***</p>

  <p>Sean bir asker ve bir avcı gibi kulağı tetikte uyurdu. Çadırına hafifçe bir şey süründüğünü duyarak uyandı. Hemen el feneriyle yatağının başucuna dayadığı tüfeğe uzandı. Usulca,</p>

  <p>«Kim o?» dedi.</p>

  <p>«Benim. Job.»</p>

  <p>Sean kol saatine baktı. Fosforlu kadran saatin üç olduğunu gösteriyordu. «İçeri gir. Ne var?»</p>

  <p>«Nehrin kıyısında bıraktığımız iz sürücülerden biri kampa döndü. Otuz kilometreyi koşarak aşmış.»</p>

  <p>Sean doğrulup bacaklarını yere sarkıtırken ensesindeki tüyler diken diken oldu. «Evet?»</p>

  <p>«Tukutela bu akşam güneş batarken Milli Parktan çıkarak nehri aşmış.»</p>

  <p>«Bu kesin mi?»</p>

  <p>«Kesin. Onu yakından görmüşler. Fil Tukutela. 'Öfkeli'. Boynunda tasma da yokmuş.»</p>

  <p>«Matatu nerede?» Sean kalkıp pantolonuna uzanırken ufaktefek Ndorobo kapıdan seslendi.</p>

  <p>«Ben hazırım, Bwana.»</p>

  <p>«İyi. Yirmi dakika sonra hareket edeceğiz. Mataralar ve çantalar. Shadrach'ın yerine Pumula'yı götüreceğiz. Hava daha aydınlanmadan Tukutela'nın peşine takılmak istiyorum.»</p>

  <p>Sean dışarı fırlayarak Riccardo'nun çadırına koştu. Belinden yukarısı, çıplaktı. Riccardo çadırında düzgün aralıklarla horluyordu. «Capo!» Horlama birdenbire kesildi. «Uyandın mı? Senin için bir fil buldum. Haydi, kalk bakalım. Tukutela nehri aşmış. Yirmi dakika sonra yola çıkacağız.»</p>

  <p>«Yaşasın.» Riccardo'nun sesinden hâlâ tam anlamıyla uyanmamış olduğu anlaşılıyordu.</p>

  <p>«Kahretsin! Pantolonum nerede? Sean, lütfen Claudia'yı uyandırır mısın?»<br /></p>

  <p>Kızın çadırında bir fener yanıyordu. Herhalde gürültüyü duymuştu. Sean kapının önünde durup, «Uyanık mısın?» diye seslendi.</p>

  <p>Claudia kapıda belirdi. Işık arkasında kalıyordu. Geceriği hemen hemen ayak bileklerine kadar iniyordu ama incecik bir kumaştan yapılmıştı. Çıplak vücudunun silueti olduğu gibi gözüküyordu. «Babama söylediklerini duydum. Hemen hazırlanacağım. Yürüyecek miyiz? Bot mu giyeyim, mokasen mi?»</p>

  <p>Sean, mahsus kendini böyle teşhir ediyor, diye düşünerek öfkelendi. Bu tür bir davranış onun karakteriyle taban tabana zıttı. Kıza hiddetle, «Bugün her zamankinden çok daha hızlı yürüyecek ve çok daha uzaklara gideceksin,» dedi. İçin için de ekledi. Bir fahişe gibi bu kılıkta ortaya çıkıyor. Ben de tam ona saygı duymaya başlıyordum.» Kızı azarlayacaktı ama dilinin ucuna kadar gelen sözleri yuttu. Claudia'nın zarif ve biçimli vücuduna bakmamaya çalışıyordu. Kayıtsızlık ve hoşnutsuzluğunu belirtmek için dönerek uzaklaşmak istedi. Ama Claudia perdeyi kapattığı sırada hâlâ orada duruyordu.</p>

  <p>Sean çadırına giderken öfkeyle, «Ateşkes bana vız gelir,» diye homurdandı. «Bu kız hâlâ ringde. Yumruklar atıp duruyor.» Ama öfkesi onu şaşırtıyordu. Karşısında başka bir kadın olsaydı bu gösteri hoşuna giderdi. Durumu kendi kendine açıklamaya çalıştı. «Böyle davranamayacak kadar klas bir kız. Bu bebek seni şaşırtmaya başlıyor.» Birdenbire bir kahkaha attı. Afrika'nın efsaneleşmiş hayvanlarından birini avlamaya gidecekti. Ve nedense bu kızın yanında olması beklentinin zevkini daha da arttırıyordu.</p>

  <p class="yildiz">***</p>

  <p>Otların üzerini kaplayan kırağı şafağın ilk ışıklarında pırıldıyordu. Matatu nehirdeki geçit yerini incelemekteydi. Beş adım attı sonra da doğrularak dönüp Sean'a baktı. Heyecan ve mutlulukla gülümsüyordu.</p>

  <p>«Onun izleri! Bütün fillerin babasının ayakları bunlar. Tukutela'nın ayakları! Öfkeli buradan geçmiş!»</p>

  <p>Sean yerdeki iri ize baktı. «Matatu, onu izle!» Böylece avın başladığını belirtmiş oldu.</p>

  <p>İzler bir karayolu kadar belirgindi. Nehirden ormana doğra gidiyordu. Yaşlı erkek fil yedi kilometre kadar hızla ilerlemiş, sonra birdenbire yeni filizlenen ve çiçek açan dikenlerin arasına girmişti. Burada sağa sola giderek sulu filizleri ve koncaları yemişti. Matatu'yla Job onun nereye gittiğini anlamak için çalıların arasına girdiler.</p>

  <p>«Ben susadım.» Claudia kemerindeki mataralardan birine uzandı.</p>

  <p>Sean onu durdurdu. «Olmaz. İlk kez susar susamaz su içersen ondan sonra susuzluğun devam eder. Ve ava henüz yeni başladık.»</p>

  <p>Claudia bir an durakladı. Avcıya meydan okumayı düşünüyordu. Sonra bundan vazgeçti.</p>

  <p>«Çok sert bir öğretmensin.»</p>

  <p>Matatu dikenlerin öbür tarafından usulca ıslık çaldı. Sean, «Esrarı çözdü,» diyerek diğerlerine yol açtı. Sonra Matatu'ya, «Ona ne kadar yaklaştık?» diye sordu. Aslında filin peşine on saat sonra takılmışlardı. Ama yaşlı hayvanın filiz yemek için her duruşunda bu süre azalmıştı.</p>

  <p>Matatu, «Burada fazla oyalanmamış,» diyerek omzunu silkti. «Sonra da hızla ilerlemiş.»</p>

  <p>Fil toprak yoldan sapmıştı. Şimdi taşlık bir sırtta ilerliyordu. Sanki mahsus iz bırakmamaya çalışıyormuş gibi. Ama Matatu çok usta bir iz sürücüydü.</p>

  <p>Bir süre sessizce ilerlediler. İki kayalık tepenin arasındaki çukur yere su birikmiş, durgun suyun rengi yeşile dönüşmüştü. Çürüyen bitkilerden gazlar baloncuklar halinde yükseliyordu. Ama fil buradan su içmiş ve yana süngere benzeyen sarı dışkısından bir yığın bırakmıştı.</p>

  <p>Sean diğerlerine, «Burada on dakika dinleneceğiz,» dedi. «Artık su içebilirsiniz.» Claudia'ya baktı. «Ama sadece iki yudum? al. Tabii şu sudan içmek istersen o başka.» Pis gölcüğü işaret etti. Kız da yüzünü buruşturdu. Sean onu babasının yanında bırakarak Matatu'ya doğru gitti, iz sürücü gölcüğün yanında yalnız başına duruyordu. Sean, «Ne var?» diye sordu ona. Bu ufacık tefecik adamı yirmi yıldan beri tanıdığı için onun ruhsal durumunu hemen anlıyordu.</p>

  <p>Matatu başını sallarken kırışık yanakları gülünç bir biçimde sarktı. «Burada doğru olmayan bir şey var. Fil mutsuz. Bir bu yana gidiyor, bir şu yana. Hızla ilerliyor ama bir hedefi yok.</p>

  <p>Doğru dürüst bir şeyler yemiyor ve sanki toprak tabanlarını yakıyormuş gibi yürüyor.»</p>

  <p>«Neden, Matatu?»</p>

  <p>İz sürücü, «Bilmiyorum,» diye itiraf etti. «Ama bu durum hiç hoşuma gitmiyor, Bwana.»</p>

  <p>Sean, Matatu'yu bırakarak Claudia'nın yanına gitti. «Ayaklarına bir bakalım.» Kızın son bir saat boyunca hafifçe topalladığını farketmişti.</p>

  <p>«Ciddi misin?» Kız gülmeye başladı ama Sean onun bir ayağını dizine dayayarak botuyla çorabını çıkardı. Claudia'nın ayaklan da elleri gibi ince, cildi de çok narindi. Hem topuğu, hem de başparmağının altı kızarmıştı. Sean bu yerleri alkolle sildi. O biçimli ayaklara dokunmak ona zevk verdi ama kıza sertçe, «Herhalde canın yandı,» dedi. «Kahramanlık etmeye kalkışma. Birkaç kilometre daha yürüseydin ayakların iyice su toplardı. Bir de sakatlıkla uğraşmak zorunda kalırdık.» Kızarmış olan yerlere flaster yapıştırdı. «Çoraplarını değiştir. Ve bir daha sefere canın yanmaya başlar başlamaz bana haber ver.»</p>

  <p>Kız itaatle başını salladı.</p>

  <p>Sonra yollarına devam ettiler. Öğleye doğru filin yine yön değiştirdiğini anladılar. Hayvan doğuya doğru gitmişti bu kez.</p>

  <p>Sean, Riccardo'ya, «Bir, iki saat kazandık,» diye fısıldadı. «Ama Matatu bu durumdan hiç hoşlanmıyor. Ben de öyle. Hayvan çok sinirli ve şimdi doğruca Mozambik sınırına doğru gidiyor.» '</p>

  <p>«Peşinde olduğumuzu mu sezdi?» Riccardo kaygılanmıştı.</p>

  <p>Ama Sean, «Hayır,» der gibi başını salladı. «Bu imkânsız. Hâlâ ondan saatlerce gerideyiz.»</p>

  <p>Öğleyin yemek yiyip dinlenmek için yine kısa bir mola verdiler. Tekrar yola çıktıktan kısa bir sûre sonra bir roarula korusuna girdiler. Olgun sarı meyvalar ağaçların diplerine düşmüştü. Yaşlı fil de buna dayanamamış, bol bol meyva yemiş ve koruda en aşağı üç saat kalmıştı. Sonra da sanki bir randevusu olduğunu hatırlamış gibi doğuya doğru yoluna devam etmişti.</p>

  <p>Sean diğerlerine, «Hiç olmazsa üç saat kazandık,» diye haber verdi ama kaşları çatılmıştı.</p>

  <p>«Mozambik sınırından on beş kilometre uzaktayız. Sınırı aşarsa her şey mahvolur.»</p>

  <p>Avcı koştukları takdirde hayvana o sınırı aşmadan yetişebileceklerinden emindi. Claudia'ya bir göz attı. Belki kız bu konuda onu şaşırtabilirdi. Çünkü bir atlet gibi yürüyordu. Sean sonra Riccardo'ya baktı ve koşmak fikrinden vazgeçti. Vadinin sıcağı adamı iyice etkilemeye başlamıştı. Sean bazen, Riccardo'nun altmışına basmasına bir iki yıl olduğunu unutuyordu.</p>

  <p>Aslında sağlıklı ve dayanıklıydı ama şimdi pek de iyi sayılmazdı. Gözleri çukura kaçmış, etraflarında mor halkalar belirmişti. Cildi grimsiydi.</p>

  <p>Sean, bizim ihtiyar hastaya benziyor, diye düşündü. Onu daha fazla zorlayamam. Dikkati dağılmıştı. Sonra Matatu'nun birdenbire duraklayarak bir izin üzerine eğilmiş olduğunu fark etti. Hemen koşarcasına onun yanına gitti. «Ne var?»</p>

  <p>Ufak tefek adamın çok telaşlı olduğu belliydi. Başını sallıyor ve Sean'un bile anlayamadığı o Ndorobo lehçesiyle bir şeyler mırıldanıyordu. «Ne...» Sean sonra durumu farkederek durakladı. «Ah, kahretsin!»</p>

  <p>Yandan çıkan iki insanın ayak izleri filinkilere karışmıştı. Lastik altlı ayakkabılar giymiş iki kişi! Sean bölgede yapılan ucuz Bata tenis ayakkabılarının izlerini hemen tanıdı.</p>

  <p>Riccardo bile izleri fark etti. «Bunlar da kim?» diye sordu. Sean ona aldırmadı, Job'u bir kenara çekerek Matatu'yu izledi.</p>

  <p>İz sürücü bir ileri gidiyordu, bir geri. Sonra Sean'la Job'un, yanına geldi. Üçü de çömeldiler.</p>

  <p>Bir savaş meclisiydi bu. Ve sadece Shadraeh yoktu.</p>

  <p>«İki erkek. Biri genç. Uzun boylu ve zayıf. Parmaklarının ucunda yürüyor. Öbürü daha yaşlı, kısa ve şişman. İkisinde deri çantalar ve banduku var. Yabancı onlar. Bu vadide yaşayanlar ayakkabı giymezler. Bu adamlar kuzeyden gelmişler.»<br /></p>

  <p>Job, «İzinsiz avlanan Zambezililer,» diye homurdandı. «Aslında gergedan dişi peşindeler. Ama file rastlamışlar ve tabii onu ellerinden kaçırmak istememişler.»</p>

  <p>Sean acı acı, «Köpekler,» dedi.<br /></p>

  <p>Zambezi nehrinin ötesinde Zambiya'da 1970'de on iki bin siyah gergedan varken artık bu hayvandan hiç kalmamıştı. Yemenli bir soylu, sapı gergedan boynuzundan bir hançere elli bin dolar veriyordu. Bu yüzden izinsiz avlananlar da iyice örgütlenmişlerdi ve askeri bir harekâta katılmış gibi davranıyorlardı. Zambezi vadisinin güneyinde hâlâ birkaç siyah gergedan vardı. Avcılar gece gizlice nehri aşıyorlardı. Avcılık Bürosu devriyelerine yakalanmadan hem de. Çoğu gerilla savaşına katılmıştı. Gözünü budaktan sakınmayan adamlar. İnsanları da, sırtlarından geçindikleri büyük hayvanları da öldürmekten hiç kaçınmazlardı.</p>

  <p>«Herhalde makinelileri var.» Job, Sean'a baktı. «Sadece iki kişi olamaz. İki yanda da adamları olmalı. Onlardan zayıfız, Sean. Ne yapmayı istiyorsun?»</p>

  <p>Sean, «Bu topraklan ben kiraladım,» dedi. «Tukuteta da benim filim.»</p>

  <p>«O halde ikisiyle de savaşman gerekecek.» Job'un soylu Matabele'lere özgü yüzü ciddiydi ama gözlerinde bir pırıltı belirmişti.</p>

  <p>Sean ayağa kalktı. «Haklısın Job. Onları yakalarsak savaşacağız.»</p>

  <p>«O halde acele etmeliyiz.» Matatu da kalkmıştı. «Bizden iki saat ilerdeler. Tukutela da biraz sonra bir şeyler yemek için durmak zorunda! Biz oraya erişemeden o adamlar fili öldürebilirler.»</p>

  <p>Sean, Riccardo ve Claudia'nın dinlendikleri gölgeliğe doğru gitti. «İzinsiz avlanan serseriler. Otomatik silahları olmalı. En aşağı iki kişiler. Ama daha kalabalık olmaları ihtimali var. Hepsi de acımasız katiller.» Baba kız ona sessizce baktılar. Sean konuşmasını sürdürdü.</p>

  <p>«Onların Tukutela'ya bizden önce erişmelerine engel olmak için 'hızla ilerlemek zorundayız.</p>

  <p>Seni ve Claudia'yı Pumula'yla bırakacağım. Siz onunla bizi izleyin. Job, Matatu ve ben izlerin peşinden koşacağız. Haydutları file yetişemeden kovalamaya çalışacağız. Rigby sende kalsın, Capo. Weatherby'i Job alacak.»</p>

  <p>Avcı dönerken Riccardo onu kolundan yakaladı. «Sean, a fili istiyorum. Hayatımda kalan her şeyden çok onu istiyorum.»</p>

  <p>Sean başını salladı. «Onu senin için korumaya çalışacağım.» Onun neler hissettiğini anlıyordu. Kendisinde de aynı duygular uyanmıştı.</p>

  <p>«Sağol.» Riccardo elini çekti. Sean da onu bekleyen Matatu'yla Job'un yanına gitti.</p>

  <p>Çantalarını Pumula'ya vererek yanlarına sadece mataralarını aldılar. Sean paslanmaz çelik saatine baktı. Hırsız avcıların izini bulalı dört dakika olmuştu. Ziyan olan dört dakika.</p>

  <p>Sean, «Hızla gidelim,» diye emretti. «Pusuya düşürülebileceğimizi de unutmayın.»</p>

  <p>Job ona gülümsedi. «Eski günlerdeki gibi. Kendimi delikanlı gibi hissetmeye başladım.»</p>

  <p>Matatu döndü ve iz üzerinde hızla koşmaya başladı. Sean onun güneşin doğuşundan batışına kadar aynı tempoyla koştuğuna tanık olmuştu. Kendisi sağdan ilerledi. Solak olan Job da o tarafı seçti. Sean silahındaki kurşunları değiştirip koşmaya başladı. Birkaç saniye sonra grup ormana dalarak gözden kayboldu.</p>

  <p>Job'la Sean iki erkek geyik gibi koşuyorlardı. Çevik ve sessizce. İlk saatin sonunda Matatu ilerden eliyle işaret etti. Sean .onun ne demek istediğini anladı. «İki kişi daha var.»</p>

  <p>İlk iki hayduda arkadaşları katılmıştı anlaşılan. Ayrıca file hızla sokuluyorlardı.</p>

  <p>Bir saat daha koştular. Bir an bile yavaşlamadılar. Sonra Matatu yine ortadaki yerinden,</p>

  <p>«Çok yakın,» diye işaret verdi. «Dikkatli olun. Tehlike var.» Sean hemen bir kum tavuğunun ötüşünü taklit etti. Böylece düşmanla karşılaşmak üzere olduklarını belirtiyordu.</p>

  <p>Üçü de yavaşladılar. Şimdi hızlı yürüyorlardı. Birkaç dakika sonra alçak bir yaylaya geldiler.</p>

  <p>Doğudan serin bir akşam rüzgârı esiyordu. Sean terleyen yüzünü rüzgâra doğru çevirdi.</p>

  <p>Yayla ancak bir buçuk kilometre genişliğindeydi. Açıklığı çabucak aştılar ve kenarda karınüstü yattılar.</p>

  <p>Sean aşağıyı çabucak inceledi. Job soldan saz geyiği gibi burnundan bir ses çıkardı. Bu da aralarındaki en acil tehlike işaretiydi. Zenci aşağıyı, vadiyi işaret ediyordu. Sean o tarafa baktı ama bir an hiçbir şey göremedi. Sonra Tukutela, yani Öfkeli ortaya çıktı. Sean usulca inledi. Filin ne kadar görkemli olduğunu biraz unutmuştu. Tukutela sanki koyu kurşuni volkanik kayadan oyulmuştu. Dev gibi ama zayıftı. Her adım atışında kulakları hafifçe dalgalanıyordu. Kulakların uçları yırtılmış, dişleri yaşlılık ve devirdiği yüksek ağaçların özsuları yüzünden kararmıştı. Bu kapkalın ve upuzun dişler birer harikaydı. Herhalde bir daha böyle bir çift fildişi görülemeyecekti. Bu fil bir tarih, bir efsaneydi. Sean ani bir suçluluk duydu. Ne kadar yasal olursa olsun, bu fili öldürmek Afrika'ya karşı işlenmiş bir suç sayılacaktı. Vahşi toprakların tanrılarına ve insan ruhuna bir hakaret. Ama Sean fili vurmakta duraksamayacağım da bitiyordu. Bir avcı, avı ne kadar soylu olursa, onu yakalamayı o denli çok isterdi. Job tekrar ıslık çalarak işaret etti. Sean da ancak o zaman hırsız avcıları gördü.</p>

  <p>File iyice yaklaşmışlardı. Sean dördünü de seçebiliyordu. Yamacın eteğindeki ağaçların arasından çıkmışlardı. Tek sıra halinde otlarla kaplı açıklıkta ilerliyorlardı. Otlar koltukaltlarına kadar geliyordu. Hepsi de omuzlarına bir hafif makineli asmıştı. Bu silahlardan hızla atılan hafif kurşunlar dev gövdeli avlar için uygun değildi. Ama Sean hırsızların nasıl bir teknik kullandıklarını biliyordu. Tukutela'ya iyice yaklaşacak ve dördü birden ateş açacaklardı.</p>

  <p>Yüzlerce kurşun filin akciğerlerini delik deşik edecekti.</p>

  <p>Sean yerinden fırlayarak Job'un yanına koştu. Zenci devrilmiş bir kütüğün arkasına girmişti.</p>

  <p>Sean, «Weatherby'i bana ver,» dedi. Sonra gömleğini çıkarıp katladı, kütüğün üzerine yerleştirdi. «Beni büyük banduki'yle destekle. Onunla iyice yukarıya doğru ateş et.»</p>

  <p>Weatherby'i gömleğinin üzerine yerleştirerek teleskopik nişangâhtan hırsızlara doğru baktı.</p>

  <p>Matatu'nun tarif ettiği iki adamı hemen seçti. Uzun boylu, ince avcı en öndeydi. Arkasına mavi branda bezinden bir ceket giymişti. Savaşa katılan gerillaların üniformasıydı bu. Onu daha kısa ve şişman olanı izliyordu. Başında kaplan postu gibi çizgili bir kasket, arkasında da haki bir gömlek vardı.</p>

  <p>Sean daha ilerideki fili görebiliyordu. Sonra hırsızların başı omzundan otomatik makineliyi indirdi ve öbür eliyle bir işaret yaptı. Diğer üç avcı hemen yayıldılar. Tüfeklerini omuzlarından indirerek namluları biraz yukarıya doğru tuttular.</p>

  <p>Sean uzun boylu lidere nişan aldı. Weatherby hızla geri teperken, avcı da hedefi kaybetti.</p>

  <p>O daha kendini toplayamadan Job sevinçle, «Shayiie!» diye bağırdı. «Tam isabet!» Sean açıklığa tekrar baktığı zaman artık orada sadece üç kafa görülüyordu.</p>

  <p>Üç hırsız dönüp Sean'la Job'un saklandıkları yamaca ateş açtı. Sean onların gerisinde yaşlı erkek filin hızla kaçtığını gördü. Kulaklarını geriye atmış, dev dişlerini yukarı kaldırmıştı. Fil koyu renk dikenlerin oluşturduğu ince çiti delerek öbür tarafa geçti.</p>

  <p>Sean, «Kaç, güzelim.» diye fısıldadı. «Sen benim olamayacaksan, başka hiç kimsenin olamazsın.» Sonra bütün dikkatini hırsızlara verdi.</p>

  <p>Onların deneyimli ve usta gerillalar oldukları belliydi. İkisi tepeyi yaylım ateşine tutarken üçüncüsü liderlerinin devrildiği yere koştu. Onu zorlukla ayağa kaldırdı. Elebaşı silahını düşürmüştü. Elini gövdesinin yanına bastırarak ikibüklüm oldu.</p>

  <p>Sean, «Yarası hafif,» diye homurdanarak tekrar ateş etti. Kurşun hırsızların yanına düşerken tozlar kalktı. Adamlar gerilemeye başladılar. Liderlerini de birlikte sürüklüyorlardı.</p>

  <p>Ateşten kurtulmak için dev bir karınca yuvasının arkasına girdiler. Sean'la Job mahsus ateşi sürdürdüler. Ama hırsızlar çok geçmeden uzaklaştılar.</p>

  <p>Sean'la Job on beş dakika beklediler. Ama görünürlerde artık hiç kimse yoktu. Sean ayağa kalktı. «Gidip bir bakalım...»</p>

  <p>Job, «Dikkatli olalım,» diye onu uyardı. «Pusu kurmak için yandan geri dönmüş olabilirler.»</p>

  <p>Bu da yine bir gerilla hilesiydi. Üçü de yamaçtan ihtiyatla indiler.</p>

  <p>Matatu onları hırsızların liderinin devrildiği yere götürdü. Burada otlar iyice yassılmıştı.</p>

  <p>Adamın silahını bulamadılar. Herhalde hırsızlardan biri onu alıp götürmüştü. Matatu ot saplarından birini koparıp Sean'a uzattı. Üzerindeki kan hemen hemen kurumuştu. Yaranın fazla kanamamış olduğu anlaşılıyordu. Çünkü etrafta sadece birkaç damla kan bulabildiler.</p>

  <p>Sean, «Yara derin değil,» diye homurdandı. Rüzgâr kurşunun hırsızın vücudunun önemli bir noktasına isabet etmesini önlemişti.</p>

  <p>Job öğrenmek istedi. «Kimi izleyeceğiz? Tukutela'yı mı, yoksa hırsızları mı?»</p>

  <p>Sean, «Hırsızlar Lusaka'ya giden yolun yarısını aşmışlardır bile,» dedi gülerek. Sonra da Matatu'ya emretti, «Filin peşine takıl.»</p>

  <p class="yildiz">***</p>

  <p>Tukuteta'nın peşinden nehri aşıp diğer taraftaki vadiye ulaştılar. Fil paniğe kapılarak kaçmasından sonra hızla yürümeye başlamıştı. Böyle günlerce ilerleyebilirdi. Doğuya, Mozambik sınırına doğru gidiyordu.</p>

  <p>Üç adam filin izinden hızla koştular. Pusuya karsı önlem almak gereğini duymadıkları için bütün güçlerini koşmaya veriyorlardı. Ama fil gitgide uzaklaşıyor, akşam da yaklaşıyordu.</p>

  <p>Avcıların önlerine düşen gölgeleri uzamaktaydı.</p>

  <p>Mozambik'le Zimbabve arasında belirli bir sınır yoktu. Ne bir parmaklık, ne de ormanda açılmış bir hat. Ama altıncı hissi Sean'a sınırı aşmış olduklarını haber verdi.</p>

  <p>Tam durmaları için emir vereceği sırada. Job hafifçe ıslık çalarak sol eliyle, «Bu kadarı yeter,» diye işaret etti. Matatu da aynı fikirde olduğunu belirtmek için başını salladı. Üçü biraraya gelerek filin, doğudaki gitgide karanlıklaşan ormana doğru giden hafif ayak izlerine baktılar.</p>

  <p>Job, «Mozambik,» dedi. «O gitti.» Diğerleri itiraz etmediler.</p>

  <p>«Hâlâ hızla gidiyor.» Matatu ayak izlerine tükürdü. «Bir insanın başaramayacağı kadar hızlı koşuyor. Tukutela'yı bu yıl tekrar göremeyeceğiz.»</p>

  <p>Sean, «Evet» dedi. «Ama yeni bir mevsim başlayacak. Tukutela gelecek yıl tekrar Milli Parka dönecek. Yeni ay doğarken Ghiwewe nehrini aşacak. Biz de onu bekleyeceğiz.»</p>

  <p>«Belki.» Matatu burnunda asılı olan boynuz kaptan bir tutam enfiye aldı. «Belki de hırsız avcılar onu tekrar bulacaklar. Ya da Tukutela, Mozambik'teki eski savaş alanlarından birinde bir mayına çarpacak. Veya sonunda çok yaşlı olduğu için ölecek.»</p>

  <p>Bu düşünce Sean'u üzdü. Tukutela eski Afrika'nın bir parçasıydı. Geride kalan hazinelerinden biri.</p>

  <p>Sean döndü. O fili avlamak istemişti. Bütün varlığıyla hem de. Şimdi batıya doğru dönerken düş kırıklığı kalbini ve bacaklarını eziyor, adımlarını ağırlaştırıyordu.</p>

  <p>Gece yansına doğru diğerlerini buldular. Riccardo'yla Claudia biçilmiş otlardan yapılmış bir yatakta uyuyorlardı. Yukarıya gerilmiş branda bezi onları koruyordu. Yanlarındaki ateş sönükleşmiş, geride korlar kalmıştı. Pumula yakındaki ikinci ateşin başında nöbet tutuyordu.</p>

  <p>Riccardo, Sean omzuna dokunur dokunmaz uyandı. Heyecanla ayağa fırladı. «Onu buldunuz mu? Ne oldu? Ya o hırsızlar?»</p>

  <p>«O gitti, Capo. Sınırı aştı. Hırsızları kovaladık. Ama Tukutela da kaçtı.» Sean olanları anlattı.</p>

  <p>Riccardo ot yatağın üzerine çökerek onun söylediklerini dinledi. Claudia babasına sokulmuş oturuyordu. Tukutela'nın Mozambik'e geçtiğini duyduğu zaman kolunu, onu teselli etmek istiyormuş gibi omzuna attı.</p>

  <p>Sean, «Şimdi,» dedi. «Buranın yedi kilometre kadar güneyinde av için açtırdığım yollardan biri var. Matatu'yla kamyonu getirmeye gideceğiz. Job da sizi o yola indirecek. Sizinle orada buluşuruz. Beş saat kadar sonra.»</p>

  <p>Sabaha karşı dörtte kamyonla kampa doğru yola çıktılar. Büyük umutlarla ava çıkalı aradan yirmi dört saatten fazla bir süre geçmişti. Bir süre sessiz sedasız ilerlediler. Claudia başını babasının omzuna dayamış uyuyordu.</p>

  <p>Sonra Riccardo düşünceli bir tavırla, «Tukutela'nın nereye gittiğini biliyor musun?» diye sordu.</p>

  <p>Sean sertçe, «O erişemeyeceğimiz bir yerde. Capo,» dedi.</p>

  <p>«Ben çok ciddiyim.» Riccardo sabırsızlanıyordu. «Filin her zaman gittiği belirli bir yeri var mı?»</p>

  <p>Sean, «O ülke karmakarışık,» diye açıkladı. «Kargaşa ve karmaşa. Yakılan ve terkedilen köyler. Savaşan iki ordu ve Mugabe'nin onlara katılan adamları.»</p>

  <p>Riccardo ısrar etti. «O fil nereye gitti? Belirli bir yeri olmalı.»</p>

  <p>Sean başını salladı. «Biz bunu saptadık. Ben, Job ve Matatu. Bizce Tukutela temmuzdan eylüle kadar olan süreyi Cabora Bassa barajının aşağısındaki bataklıklarda geçiriyor. Eylülün sonlarında ya da ekimin başlarında Zambezi'ye geçerek kuzeye, Malatvi'ye gidiyor. Mlanje çevresindeki sık ormanlara. Yağmurlar başlayıncaya kadar orada saklanıyor, sonra tekrar güneye iniyor. Tete yakınında Zambezi nehrini asarak yine Chiwewe Milli Parkına dönüyor.»</p>

  <p>Riccardo, «Yani fil şimdi bataklıklara doğru mu gidiyor?» diye sordu.</p>

  <p>Sean başını salladı. «Bu çok güçlü bir olasılık. Gelecek mevsim yine onu avlamaya çalışırız. Capo.»</p>

  <p class="yildiz">***</p>

  <p>Şafakta kampa vardılar. Duş için sıcak su hazırdı. Yeni yıkanmış giysileri ütülenmiş, yemek çadırına büyük bir kahvaltı sofrası kurulmuştu. Sean baba kızın tabaklarına bol bol kızarmış domuz sucuğu ve yumurta doldurdu.</p>

  <p>«Kahvaltıdan sonra öğleye kadar uyuyarak geceki uykusuzluğumuzu gideririz.»</p>

  <p>Claudia hemen atıldı. «Bu çok işime gelir.»</p>

  <p>«Ondan sonra da toplanıp konuşuruz. Safarinin geri kalan günleri konusunda bir program yapmamız gerekiyor. Daha üç haftamız var. Başka bir erkek fili avlamaya çalışabiliriz. Tabii senin için Tukutela gibi bir fil bulamam, Capo. Ama yine de otuz kitoluk bir hayvan yakalayabiliriz.»</p>

  <p>Riccardo, «Ben otuz kiloluk bir hayvan istemiyorum,» dedi. «Benim istediğim Tukutela.»</p>

  <p>«Onu hangimiz istemiyoruz ki? Ama artık bu konuyu kapatalım.» Sean'un sesinde öfke vardı. «O bakımdan yapabileceğimiz hiçbir şey yok.»</p>

  <p>«Sınırı aşarak filin peşinden bataklığa gidersek ne olur?» Riccardo başını tabağından kaldırmıyordu,</p>

  <p>Sean bir an onu inceledi, sonra da neşesizce güldü. «Bir an beni endişelendirdin. Bu sözlerinde ciddi olduğunu sandım. Tukutela'yı gelecek mevsim avlarız.»</p>

  <p>Riccardo, «Gelecek mevsim avlanamayacağız,» dedi. «Geoffrey Manguza'nın lisansını iptal edeceğini ve Chiwewe av alanını da elinden alacağını pekâlâ biliyorsun.»</p>

  <p>«Sağol, Capo. İnsanı rahatlatmasını çok iyi biliyorsun.»</p>

  <p>«Kendi kendimizi aldatmanın yararı yok. Bu, o fili avlamak için elimize geçen son fırsat.»</p>

  <p>Sean başını salladı. «Düzeltiyorum. Bu mevsim için artık bu av sözkonusu değil. Fili avlamak için elimize bir fırsat geçti ama ondan yararlanamadık.»</p>

  <p>Riccardo, «Ama filin peşinden Mozambik'e girersek durum değişir,» dedi. «Biz de bataklığa gideriz.»</p>

  <p>Sean ona hayretle bakakaldı. «Tanrım! Sen ciddisin!»</p>

  <p>«Sana söyledim. Hayatımda o filden çok istediğim hiçbir şey yok.»</p>

  <p>«Demek bir kaprisin uğruna ben, Job ve Matatu'nun intihar etmesini istiyorsun?»</p>

  <p>«Hayır, bir kapris uğruna değil... Yarım milyon dolar için, diyelim.» Sean başını salladı ama bir şey söyleyemedi. Riccardo sözlerini sürdürdü. «Lisansını kaybetmenden kendimi sorumlu tutuyorum. Yarım milyonla Zambiya ya da Botsvana'da iyi bir av alanı kiralayabilirsin. Ya da Güney Afrika'da elli bin dönümlük bir av çiftliği. Yarım milyon. Bunu bir düşün.»</p>

  <p>Sean yerinden öyle hızlı fırladı ki, tabağı yere yuvarlandı. Arkasına bakmadan hızla uzaklaştı. Gelecek yıl av alanı olmayacaktı. Ne yapacaktı o zaman? Kardeşi Garry'e hemen hemen elli bin dolar borcu vardı. Bankadaki açığı on bin dolara yaklaşmıştı. Kırkını aşmıştı ve hiçbir şeyi yoktu. Babası onu aile şirketine sevinçle alırdı. Ama kardeşi Garry artık yönetim kurulu başkanıydı ve herhalde bu durumdan pek memnun kalmazdı. Sean havalandırma sistemi olan büroları, kravatları ve koyu renk takım elbiseleri, avukatlar ve mühendislerle yapılan sonsuz toplantıları, trafik kargaşasını ve kentin kokusunu düşündü.</p>

  <p>Babasının felsefesini de. Kardeşi de bunu hararetle destekliyordu. «Bir insan şirkette en aşağıdan başlamalı ve kendi çabasıyla yükselmelidir.» Garry bu işe Sean'dan yirmi yıl önce başlamıştı. Kardeşi bu işten hoşlanıyor, kendisi ise nefret ediyordu.</p>

  <p>Sean, yarım milyon dolar, dedi kendi kendine. Bu para sayesinde bankamın müdürüne, Geoffrey Matnguza'ya ve Garry Courtney'e nanik yapabilirim. Bütün dünyaya hatta. Hepsine de, «Canınız cehenneme,» diyebilirim.</p>

  <p>Sean, Job'un çadırına gitti. Zenci ateşin başında yalnız başına yemek yiyor ve karılarından daha genç olanı ona hizmet ediyordu. Sean'un geldiğini görünce karısına gitmesini emretti.</p>

  <p>Ateşten kahve ibriğini alıp ikinci bir fincanı da doldurdu.</p>

  <p>Sean, Job'un yanındaki yerli isi oymalı tabureye oturarak fincanı aldı. Sindebele dilinde konuşmaya başladı. «Tukutela gibi dev bir fili Zambezi boyundaki bataklıklarda gizlendiği yere kadar izleyen bir insan hakkında ne düşünürsün?»</p>

  <p>«O kadar ahmak birini düşünmeye bile değmez.» Job soğutmak için kahvesine üfledi. İki arkadaş bir süre konuşmadılar.</p>

  <p>Yakındaki kulübesinde uyuyan Matatu efendisinin geldiğini sezmişti. Kulübeden dışarı çıktı.</p>

  <p>Sabahın ilk ışıklarında gözlerini kırpıştırarak esnedi. Sonra da yaklaşıp Sean'un ayağının dibinde çömeldi. Avcı elini bir an ufak tefek zencinin omzuna koydu. Matabele de memnun memnun kımıldandı. Sean'un iz sürücüye bir şey sormasına hiç gerek yoktu. Matatu hiç duraklamadan onunla her yere giderdi. Bu yüzden Sean, Job'la konuşuyordu.</p>

  <p>«Job, eski dostum. Başka bir şeyi de düşünmeni istiyorum. Monterro fili izlemeyi istiyor. Bu iş için beş yüz bin dolar vermeye hazır. Yarım milyona ne diyorsun?»</p>

  <p>Job içini çekti. «Bu konuyu uzun uzadıya düşünmeme hiç gerek yok. Ne zaman yola çıkıyoruz?»</p>

  <p>Sean arkadaşının kolunu sıkarak ayağa kalktı. Riccardo hâlâ kahvaltı sofrasının başındaydı.</p>

  <p>Kahve ve sigar içiyordu. Claudia yanında oturuyordu, baba kızın tartıştıkları çok belliydi. Claudia'nın yüzü kızarmıştı, gözlerinde öfkeli bir pırıltı vardı. Ama Sean çadıra girince sustu.</p>

  <p>Avcı, «Capo,» dedi. «Sınırın ötesinde durumun nasıl olduğunu bilemezsin. Orada da bir Vietnam yaşanacak. Ama bu kez ABD Ordusunun desteği olmadan. Bunu anlıyor musun?»</p>

  <p>Riccardo başını salladı. «Gitmek istiyorum.»</p>

  <p>«Pekâlâ. İşte şartlarım: Başına ne gelirse gelsin bundan sorumlu olmadığımı belirten bir belgeyi imzalayacaksın.»</p>

  <p>«Kabul.»</p>

  <p>«Bir borç senedi de hazırlayacaksın. Beş yüz bin dolarlık. Öldüğün zaman bu parayı vârislerin ödeyecek.»</p>

  <p>«Belgeyi ver de imzalayayım.»</p>

  <p>«Sen çıldırmışsın, Capo! Bundan haberin var mıydı?» Riccardo, «Tabii,» dedi gülerek.</p>

  <p>«Ama ya sen?»</p>

  <p>«Ah, ben doğuştan deliyim.» Sean da güldü. İki adam el sıkıştılar. Sonra avcı ciddileşti. «Bir sürprizle karşılaşmamak için sınırın üzerinde bir keşif uçuşu yapmak istiyorum. Bir tehlike olmadığı takdirde bu gece sının geçeriz. Yürüyerek uzun mesafeleri aşacağız ve yanımıza da pek az eşya alacağız. On günden daha kısa bir sürede Mozambik'e girip çıkmak istiyorum.» Riccardo başını salladı. Sean ekledi. «Artık biraz dinlen.» Tam döneceği sırada Claudia'nın ona öfkeyle baktığını fark etti. «Reema'ya telsizle bir uçak kiralayarak buraya göndermesini bildireceğim. O sana Anchorage'a gidecek ilk uçakta yer bulmayı da başarır.»</p>

  <p>Claudia cevap verecekti ama Riccardo avucunu onun elinin üzerine koydu. «Tamam, Sean,» dedi. «Claudia gidecek. Ben bunu sağlayacağım.»</p>

  <p>Avcı başını salladı. «Tabii gidecek. Onu bizimle birlikte Mozambik'e götürecek değilim.»</p>

  <p class="yildiz">***</p>

  <p>Sean, Mozambik sınırını aşmış, çok alçaktan uçuyordu.</p>

  <p>Uçağın kanat ve gövdesindeki işaretleri iyice kapatmıştı. Kucağına haritasını açmıştı. Job yanındaydı. Matatu ise zencinin arkasında. Ufak tefek iz sürücü bunca yıl sonra hâlâ uçmaktan korkuyor, zaman zaman da midesi bulanıyordu.</p>

  <p>Sean o kadar alçaktan uçuyordu ki, aşağıda uzanan toprak yoldaki çukurları bile görebiliyorlardı. Bir süre bölgede dolaştıktan sonra batıya, sınıra doğru döndü. Şimdi üçünün de çok iyi hatırladığı bir yeri arıyordu.</p>

  <p>Job birdenbire işaret etti. «İşte, orası!» Arka kanepede korku ve rahatsızlığını unutan Matatu gıdaklar gibi güldü.</p>

  <p>«İnhlozane! Hatırlıyor musun, Bwana?»</p>

  <p class="yildiz">***</p>

  <p>Sean iki nehrin birleştiği noktanın üzerinde dönüşler yaptı. Hepsi de şimdi aşağıya bakıyorlardı. Ama eski gerilla kampının izi bile kalmamıştı artık. Oraya en son 1976 baharında gelmişlerdi. Ballantyne's Scouts Birliğiyle. Gerilla kampını basmışlardı. Müthiş bir çarpışma olmuştu. Scouts Birliği tahmin ettiklerinden daha fazla kayıp vermişti. Ama sonunda başarıya ulaşmışlardı. Sean'un kendi adamları subay oldukları sanılan sekiz kişiyi esir almışlardı. Gerilla liderleri rütbelerini belirtecek işaretler takmıyorlardı. Ama onları çoğu zaman kılıklarının daha iyi kumaştan yapılmış olması, güneş gözlükleri, kol saatleri ve ceplerindeki sırayla dizili tükenmez kalemler sayesinde ayırt etmek mümkündü. İki helikopter yaralıları, ölüleri ve tutsakları götürmek için bekliyordu. Ama iki taşıtın hepsini alması imkânsızdı. Bu yüzden Scout'larla tutsakların bir bölümünün kamyonların beklediği noktaya kadar koşarak gitmelerine karar verilmişti. Sean da esir aldığı gerillalar arasından koşuya dayanabileceklerini tahmin ettiği beş kişiyi seçmişti.</p>

  <p>Sean ve adamları tam yola çıkacakları sırada Job telaşla onun yanına geldi. «Tutsaklardan biri, albay. Şu komuta kulübesinde yakaladığınız. Onu tanıdım ben. Esir Yoldaş China'nın tâ kendisi.»</p>

  <p>«Bundan emin misin?» Sean, Job'un cevabını beklemedi. «Kahretsin! Kim olduğunu bilseydim onu helikopterle yollardım,»</p>

  <p>Yoldaş China'nın adı Rodezyalıların aradıkları gerillaların üstesinin en başlarındaydı. Zenci bütün kuzeydoğu sektörünün komutanıydı. Rütbesi tümgeneralinkine eşitti. Düşmanın en başarılı komutanlarmdandı ve askeri istihbarata anlatacak pek çok ilginç hikâye de biliyordu.</p>

  <p>Sean, «Onun yerine sağsalim erişmesini sağla, yüzbaşı,» diye emretti. «Ona sanki yeni karınmış gibi davran.»</p>

  <p>Job, «China koşarak gitmeyi reddediyor,» dedi. «Onu vuramayız. Sırtımızda da taşıyamayız. Kendisi de bunu biliyor.»</p>

  <p>Sean tutsakların bulunduğu yere doğru gitti. China somurtkan bir tavırla çömelmiş oturuyordu. Ellerini başının arkasında kavuşturmuştu.</p>

  <p>Sean emretti. «Ayağa kalk ve yürü!» Yoldaş China onun botlarına tükürdü. Sean .357 Magnum tabancasını çekti. Silahı zencinin şakağına dayadı. «Ayağa kalk. Bu senin son şansın.»</p>

  <p>China onu aşağı gördüğünü belirten bir tavırla, «Ateş edemezsin,» dedi. «Bu cesareti gösteremezsin.»</p>

  <p>Ve Sean tetiği çekti. Tabancanın namlusu China'nın omzunun üzerinden ileriye doğru uzanıyordu. Ama namlunun yanı kulağına dayalıydı.</p>

  <p>Silah patlar patlamaz Yoldaş China haykırarak ellerini kulağına bastırdı. Delinen kulak zarından akan kan ince bir çizgi gibi parmaklarının arasından sızdı.</p>

  <p>Sean, «Ayağa kalk,» dedi. Hâlâ kulağını tutmakta olan Yoldaş China yine onun ayağına tükürdü. Sean da tabancayı zencinin öbür kulağına dayadı. «Kulaklarından sonra ucu sivri bir sopayla gözlerini çıkaracağım.» Yoldaş China ayağa kalktı.</p>

  <p>Job işe karıştı o zaman. «Çabuk ol.» Elini China'nın kürek kemiklerinin arasına dayayarak onu itti.</p>

  <p>Sean savaş alanında son bir kez etrafına bakındı. Her şeyi çabucak ve kesinlikle halletmişlerdi.</p>

  <p>Yoldaş China koşu sırasında patlayan kulak zarının verdiği acı yüzünden yere yığıldığı zaman Sean ona bir morfin iğnesi yaptı ve matarasından su içirdi. «Bebekleri vuran ve yaşlı kadınların ayaklarını kesen bir devrimci için bu koşu parkta dolaşmaktan farksız. Gücünü topla, China. Yoksa öbür kulak zarını da patlatırım.» Zencinin bir kolunu tuttu. Job da diğer kolunu. Morfinin etkisi gözükünceye kadar Ghina'yı yarı taşıdılar. Ama durmadan koşan Scout'lardan geri de kalmadılar.</p>

  <p>Birkaç kilometre sonra morfinin etkisi görüldü ve China'nın da dili çözüldü. «Belki bugün bizimkilerden bazılarını öldürdünüz. Bugün sadece bir tek küçük çarpışmayı kazandınız, Albay Courtney. Ama yarın biz savaşı kazanacağız.» China'nın sesi kendini haklı görmenin verdiği öfkeyle haşinleşmişti.</p>

  <p>Sean neşeyle, «Adımı nereden biliyorsun?» diye sordu. «Sen çok ünlüsün, albay. Daha doğrusu kötü bir ünün var, demem gerekir. Bu katil köpek sürüsü senin emrinde, cani Ballantyne'ın yönetiminde olduğundan çok daha tehlikeli bir hal aldı.»</p>

  <p>«İltifatına teşekkür ederim, dostum China. Ama zaferinizden söz etmek için daha erken değil mi?»</p>

  <p>«Ülkeyi geceleri kontrol edebilen güç savaşı da kazanır.» Sean, «Mao Tse Tung,» diyerek güldü. «Adına uygun birinin sözleri bu. Adın 'Çin' anlamına geliyor ya.»</p>

  <p>«Biz sonunda kırsal alanı elimize geçirdik. Sizi köy ve kentlerinize hapsettik. Beyaz çiftçileriniz cesaretlerini kaybetmeye başladılar. Karıları savaştan bıktı. Siyah köylüler açık açık bizi destekliyorlar. İngiltere ve bütün dünya aleyhinize döndü. Tek müttefikiniz olan Güney Afrika bile bu mücadeleden sıkılmaya başladı. Yakında, çok yakın da...»</p>

  <p>Koşarken bir yandan da tartışmayı sürdürdüler. Sean istememesine rağmen tutsağına hayranlık duydu. China çok zekiydi. İngilizcesi kusursuzdu. Siyaset ve askeri taktikten çok iyi anlıyordu. Fiziksel bakımdan güçlü ve dayanıklıydı.</p>

  <p>Sean, harika bir Scout olabilir, diye düşündü. Onu bizden yana çevirebilirsek... Albayın en değerli adamlarından çoğu eski gerillalardı. Onları Rodezya istihbaratı kendi taraflarına döndürmeyi başarmıştı.</p>

  <p>Sean bu yüzden koşarlarken bir taraftan da Yoldaş China'yı dikkatle incelemeye başladı.</p>

  <p>Zenci ondan birkaç yaş gençti herhalde. Yüzünün ince hatları bir Shona'nınkinden çok bir Etiyopya'lınınkine benziyordu. Burnu gagamsı ve ince, dudakları da biçimliydi. Morfin bile siyah gözlerindeki zekâ pırıltısını sönükleştirememisti. Yakışıklı bir adamdı China. Ve tabii çok sert ve amansızdı. Öyle olmasaydı bu rütbeye erişemezdi.</p>

  <p>Sean, onu istiyorum, diye karar verdi. O bizim için bir alay değerinde. China'nın kolunu daha sıkıca kavradı. Bu küçük sevgiliye tüm yöntemler uygulanacak.</p>

  <p>Öğleden biraz sonra konvoyun onları beklediği yere eriştiler. Taşıtlar buz dolu kutularda soğuk bira da getirmişlerdi. Scouts güçleri yedi saatte altmış kilometrelik bir mesafeyi aşmışlardı. Bira onlara abıhayat gibi geldi.</p>

  <p>Sean bir bira kutusunu da Yoldaş China'ya uzattı. «Kulağın için üzgünüm,» diyerek birayı havaya kaldırdı.</p>

  <p>China, «Ben de sana aynı şeyi yapardım,» dedi gülerek. Ama gözlerinde anlaşılamayan bir ifade vardı. «Gelecek karşılaşmamıza.» Bira tenekesini kaldırdı.</p>

  <p>Sean başını salladı. «Gelecek karşılaşmamıza.» Ve China'yı beyaz bir çavuşun yönetimindeki muhafızlara teslim etti. Kendisi de zırhlı komuta taşıtına bindi.</p>

  <p>Sean kendi kolunu ayırdı ve saldırıdan on buçuk saat sonra onları tekrar sınırdan geçirdi.</p>

  <p>Başbakan lan Smith telsiz şebekesinden yararlanarak Sean'la bağlantı kurdu ve onu kutlayarak kendisine ödül verileceğini açıkladı. Daha önce kazandığı gümüş haça simdi de bir şerit eklenecekti.</p>

  <p>Sean, Yoldaş China'nın kaçtığını ancak o akşam öğrendi. Zenci muhafız uyurken kamyonun brandasını kesmişti. Ellerinin kelepçeli olmasına aldırmayarak hızla giden araçtan atlamıştı.</p>

  <p>Sean iki ay sonra bir istihbarat raporunda zencinin adını gördü. China, Mount Darwin yolunda bir levazım konvoyunu ortadan kaldıran bir birliğe komuta etmişti.</p>

  <p class="yildiz">***</p>

  <p>Sean iz sürücünün sorusuna, «Evet, Matatu,» diye cevap verdi. «Hatırlıyorum.» Eski terörist kampının üzerinde son bir tur attı. Sonra uçağın burnunu güneye doğru çevirdi.</p>

  <p>Ama daha güneydeki demiryoluna doğru gitmedi. Çünkü bölgedeki bütün askeri ve asi güçlerin gösterdikleri faaliyetin odak noktasıydı bu. Herhalde etraf Frelimo ve Zimbabve birlikleriyle doluydu. Alçaktan uçan ve üzerinde hiçbir işaret bulunmayan bir uçağı hemen roket ateşine tutabilirlerdi.</p>

  <p>Sean, Job'a, «Yine de işe yarayabilir,» dedi.</p>

  <p>Zenci başını salladı. «Sınırın, kampımızın hemen karşısına düşen bölümü savunmasız, hatta terkedilmiş gibi.»</p>

  <p>Sean, «Yarım milyon dolar için bunu denemeye değer mi?» diye sordu. Job sadece güldü.</p>

  <p>Avcı ekledi. «Kampa dönmeden önce ufak bir işimiz daha var.»</p>

  <p>Sınırı aşarak Zimbabve'ye girdi. İyice alçaktan uçuyordu. Matatu aşağıya bakıyor ve talimat veriyordu. Bir gün önce izinsiz avlanan eski gerillalarla çarpıştıkları yeri buldular. Sonra yaşlı fili sınıra kadar izlediler.</p>

  <p>Sean haritaya bir şeyler not ediyordu. «Tekrar Mozamblk'e giriyoruz.»</p>

  <p>«Şu tarafa.» Matatu kuzeye doğru çıkan bir toprak yolu gösterdi. Sean onunla tartışmadan uçağın burnunu biraz çevirdi. Matatu birkaç dakika sonra yine biraz daha Güneye dönmelerini istedi.</p>

  <p>Sean hayretle, bu ufacık tefecik adam yaşlı filin izlerini seziyor, dedi içinden. Aynı anda Matatu zaferle gıcırtıya benzeyen bir ses çıkararak yan pencereden telaşla aşağıyı işaret etti.</p>

  <p>Kuru bir nehir yatağının üzerinden geçerken Sean kumdaki iri ayak izlerini gördü.</p>

  <p>Matatu'yla yirmi yıldan beri birlikte çalışmasına rağmen yine de şaşırdı. Sonra iz sürücüye, «Şimdi ne tarafa?» diye sordu. Matatu omzuna vurarak nehrin aşağısını işaret etti. Sean hiç itiraz etmeden eklemleri irileşmiş kara parmağın gösterdiği yolu izledi.</p>

  <p>Job birdenbire, «İşte orada,» diye bağırdı, Matatu tiz bir kahkaha atarak ellerini çırptı. Bir çocuk gibi yerinde zıplıyordu.</p>

  <p>Fil aşağıda yüksek sazların arasındaki bir gölcüğün yanında duruyordu. Yeşil bir denizdeki gri bir balinaya benziyordu. Tukutela uçağın motor homurtusunu duyunca başını kaldırdı.</p>

  <p>Kulaklarını açtı. Hayvanın o güzel dişlerini gördüler. Sonra hızla filin üzerinden geçtiler.</p>

  <p>Job dönerek arka camdan bakmaya çalıştı. «Onu tekrar görmek için dönecek misin?»</p>

  <p>Sean, «Hayır,» diye başını salladı. «Tukutela'yı gereğinden fazla rahatsız etmemeliyiz. Artık onu nerede bulacağımızı biliyoruz.»</p>

  <p class="yildiz">***</p>

  <p>Claudia, «Etrafa saçtığın yarım milyon dolar aslında benim,» dedi.</p>

  <p>Riccardo, «Bu sonuca nasıl vardın?» diye sordu. İpek pijamasının pantolonunu giyerek portatif karyolasına uzanmıştı. Vücudunun üst kısmı ve ayakları çıplaktı.</p>

  <p>Kız tatlı tatlı, «Mirasım,» dedi. «Mirasımı israf ediyorsun, baba.»</p>

  <p>Riccardo güldü. Kızı bir boşanma avukatı kadar küstahtı. Kahvaltı sofrasında sona erdirdiğini sandığı tartışmaya devam etmek için kalkıp çadırına gelmişti. «Madem bu paraya konamayacağım, o halde şimdi seninle birlikte onun zevkini çıkarmama izin vermelisin.»</p>

  <p>«Son hesaplara göre sana vergiler çıktıktan sonra otuz altı milyondan biraz fazlası kalacak, küçük hanım. Bu küçük savurganlığımın da bununla ilgisi yok. Şunu da hemen ekliyeyim: Paranın her senti sıkı sıkıya bir fona bağlandı. En kurnaz avukatlar bile bunu bozamayacaklar. Açıkçası zorlukla kazandığım servetimi o hayır kurumlarından birine bağışlamanı istemiyorum.»</p>

  <p>«Baba, paranın beni hiçbir zaman ilgilendirmediğini biliyorsun. Beni fil uğruna girişeceğin bu çılgınca maceraya katılmak ilgilendiriyor. Seninle Afrika'ya gelirken anlaşmıştık. Ben de her şeye katılacaktım. Anlaşmamız böyleydi.»</p>

  <p>«Sana şunu bir kez daha söyleyeceğim, tesoro, hazinem.» Riccardo kızına bebekken taktığı bu adı ancak ona karşı çok sevgi ya da öfke duyduğu zaman kullandı. «Bizimle birlikte Mozambik'e gelmeyeceksin.»</p>

  <p>Kız, «Verdiğin sözden dönüyorsun,» diye onu suçladı. «Öyle mi?»</p>

  <p>Riccardo, «Evet, hem de kılım bile kıpırdamadan,» dedi. «Çünkü güven ya da mutluluğun sözkonusu olduğu zaman verdiğim sözler bana vız gelir.»</p>

  <p>Claudia branda bezinden iskemleden fırlayarak odada dolaşmaya başladı. Riccardo onu Sophia Loren'in gençlik haline benzetirdi. Kız yatağın yanında durarak öfkeyle ona baktı.</p>

  <p>«Her zaman istediğimi yaptığımı biliyorsun, baba. Neden her şeyi ikimiz için de kolaylaştırmıyor ve seninle gelebileceğimi söylemiyorsun?»</p>

  <p>«Çok üzgünüm, tesoro. Benimle gelmeyeceksin.»</p>

  <p>«Pekâlâ.» Claudia derin bir nefes aldı. «Bunu yapmak istemiyordum, baba, ama başka çare kalmadı. Bu av partisinin senin için ne anlama geldiğini anlamaya başlıyorum. Sırf bir fırsat yakalamak için neden o kadar çok para vermeye hazır olduğunu da. Ama hakkım ve görevim olmasına rağmen seninle gelemezsem, o zaman gitmene engel olurum.»</p>

  <p>Riccardo rahat ve kayıtsız bir tavırla güldü yine.</p>

  <p>«Ben ciddiyim, baba. Çok ciddiyim. Lütfen beni buna zorlama.»</p>

  <p>Riccardo, «Bana nasıl engel olacaksın, küçük kız?» dedi.</p>

  <p>«Sean Courtney'e Doktor Andrews'un bana anlattıklarını tekrarlayarak.»</p>

  <p>Riccardo Monterro çevik bir hareketle ayağa fırlayıp kızının kolunu tuttu. «Andrews sana ne söyledi?» Sesi bir kırbaç gibi saklamıştı.</p>

  <p>Claudia, «Bana geçen kasımda sağ kolunda siyah bir leke belirdiğinden söz etti,» dedi.</p>

  <p>Riccardo düşünmeden kolunu arkasına sakladı. Kız konuşmasını sürdürdü. «Bunun güzel bir adı var: melanoma. Bir kız adı gibi bir şey. Ama aslında bu illet hiç de güzel bir şey değil. Ve sen de o lekeyi fazla ihmal etmişsin. Doktor Andrews tümörü almış, ancak patoloji uzmanı bunu 'Clarke 5' diye tanımlamış. Yani altı ayla bir yıllık ömrün. kaldığını açıklamış, baba. İşte doktor bana bunları söyledi.»</p>

  <p>Riccardo Monterro yatağına ilişti. «Bunu sana ne zaman açıkladı?» Sesi birdenbire bitkinleşmişti.</p>

  <p>«Altı hafta önce.» Claudia babasının yanına oturdu. «İşte o yüzden seninle birlikte Afrika'ya gelmeye razı oldum. Bize kalan bu sürenin bir tek gününü bile senden uzakta geçirmek istemiyordum. İste bu nedenle seninle birlikte Mozambik'e de geçeceğim.»</p>

  <p>Riccardo basını salladı. «Olmaz. Buna izin veremem.»</p>

  <p>«Öyleyse ben de Sean'a hastalığın her an beynine erişebileceğini söylerim.»</p>

  <p>Claudia'nın sözlerinin anlamını uzun uzadıya açıklamasına hiç gerek yoktu. Andrews ona hastalığın göstereceği seyri en ince ayrıntısına kadar anlatmıştı. Hastalık ciğerlere yayılırsa Riccardo havasızlıktan boğularak ölecekti. Beyni ya da sinir sistemini etkilenirse tümüyle felce uğrayacak ya da çıldıracaktı.</p>

  <p>Riccardo, «Bunu yapamazsın,» diye mırıldandı. «Bu istediğim en son şey. Beni bundan yoksun bırakabilir misin?»</p>

  <p>Kız babasının biraz önceki sözlerini tekrarladı. «Hem de kılım bile kıpırdamadan. Şu son günlerini seninle birlikte geçirmek benim hakkım. O son anda yanında bulunmak da görevim.»</p>

  <p>«Gelmene izin veremem.» Riccardo yüzünü avuçlarına gömdü. Yenilgiyi gösteren bu davranış Claudia'ya çok dokundu yine de kesin bir tavırla konuşabilmek için bütün gücünü kullandı.</p>

  <p>«Ben de senin yalnız başına ölmene izin veremem.»</p>

  <p>«O fili ne kadar istediğimi anlayamıyorsun. Son isteğim bu. O yaşlı fille ben birlikte öleceğiz. Beni anlamıyorsun. Anlasaydın bana engel olmaya kalkmazdın.»</p>

  <p>Claudia şefkatle, «Ben sana engel olmuyorum,» dedi. «O fili avlamanı istiyorum. Ama seninle gelmeme izin vermen şartıyla.» Aynı anda hem o, hem de babası havadaki hafif titreşimi farkederek baslarını kaldırdılar.</p>

  <p>Riccardo, «Uçak,» dedi. «Sean uçak pistine dönüyor.» Saatine bir göz attı. «Bir saate kadar burada olur.»</p>

  <p>Claudia, «Ona ne söyleyeceksin?» diye sordu. «Sean'a benim de seninle geleceğimi açıklayacak mısın?»</p>

  <p class="yildiz">***</p>

  <p>Sean olanca sesiyle, «Olmaz!» diye kükredi. «İmkânı yok! Bunu unut, Capo! O bizimle gelemez! Hiçbir laf dinlemem!»</p>

  <p>Riccardo usulca, «Yarım milyon verdiğime göre karar da bana düşer,» dedi. «Ben Claudia'nın geleceğini söylüyorum. Ve o gelecek.»</p>

  <p>Sean derin bir nefes alarak yan yana duran baba kıza öfkeyle baktı. İkisinin suratında da kararlı ifadeler vardı. Avcı tekrar bağırmak için soluk aldı ama sonra kendini zorlayarak sakin bir tavırla konuşmaya çalıştı. «Capo, biraz mantıklı ol. Bunun imkânsız olduğunu biliyorsun.»</p>

  <p>Claudia'yia Riccardo ona sertçe baktılar. Tartışmak niyetinde olmadıkları belliydi.</p>

  <p>«Orada savaş var. Claudia'yı götüremem.»</p>

  <p>«Kızım da bizimle gelecek.»</p>

  <p>«Hayır, efendim!»</p>

  <p>Claudia ilk kez konuşmaya katıldı. «Neden telaşlanıyorsun? Kadın olduğum için mi? Ben bir erkeğin yaptığı her şeyi başarabilirim. Beni yürüyüşte gördün. Sıcağa ve çeçe sineklerine dayanabilirim. Babam kadar dayanıklıyım.»</p>

  <p>Sean mahsus ona aldırmayarak Riccardo'ya döndü. «Sen babasısın, buna izin vermemelisin. Bir grup Renamo haydudunun eline düştüğü takdirde neler olacağını düşünebiliyor musun?»</p>

  <p>Riccardo irkildi. Claudia da fark etti bunu. Ama babası daha yumuşamadan onun elini tutup öptü. «Ya ben de gelirim ya da hiç kimse ava çıkamaz. Sen de yarım milyondan vazgeçersin, Albay Sean Courtney.»</p>

  <p>Anahtar buydu işte! Yarım milyon. Sean'un bu parayı kaçırmak istemeyeceğini biliyorlardı.</p>

  <p>Avcı son kez çabaladı. «Yönetici o mu, Capo? Emirleri ondan mı alacağım, yoksa senden mi?»</p>

  <p>«Bu sözlerin bir işe yaramayacak.» Claudia, Sean'u yatıştırmaya çalışıyormuş gibi konuşmuştu. Oysa aslında ona çok kızıyordu. «Babamla anlaştık. İkimiz de gideceğiz ya da bu avdan vazgeçeceğiz. Öyle değil mi, baba?»</p>

  <p>«Korkarım öyle, Sean.» Riccardo'nun yorulmuş ve cesareti kırılmış gibi bir hali vardı. «Artık tartışmak yersiz. O parayı istiyorsan, Claudia'yı da birlikte götüreceksin.»</p>

  <p>Sean topuklarının üzerinde dönerek kendi çadırına doğru gitti. Ama birkaç adım sonra durakladı. Tekrar Monterro'ların yanına geldi. «Pekâlâ.» Buz gibi bakışlaria Claudia'yı süzüyordu. «Kendi gırtlağını kesmen bana vız gelir. Ama gelip de benden sargı bezi isteme.»</p>

  <p>«İstemeyeceğim. Söz veriyorum.» Claudia'nın sesi pek tatlıydı. İkisi de ateşkesin artık sona erdiğini biliyorlardı. Sean, «Gerekli belgeleri hazırlamalıyız, Capo,» deyip büyük çadıra doğru yürüdü. Ne kıza baktı, ne de babasına.</p>

  <p class="yildiz">***</p>

  <p>Gizlice yapılacak yolculuğa üç beyaz, Job, Matatu, Pumula ve nehrin kıyısında filin izlerini bulan sakallı, tıknaz zenci Dedan katılacaklardı.</p>

  <p>Sean, «Grup biraz kalabalık,» dedi. «Ama filin her bir dişinin ağırlığı altmış kiloya yakın.</p>

  <p>Matatu yük taşıyamayacak Kadar cılız. Fildişini geri getirmek için iriyarı dört kişiye gerek var.»</p>

  <p>Eşyalar kamyona yüklenmeden önce Sean her şeyi kontrol edeceğini söyleyerek çantaları tek tek incelemeye başladı.</p>

  <p>Çantasını açtığı zaman Claudia hemen itiraz etti. «Bu, özel eşyalarımı karıştırmak sayılır.»</p>

  <p>Sean kıza meydan okudu. «O halde beni dava et, cicim.» Acımasızca bütün makyaj malzemesini çıkarıp attı. Kıza üç tüp nemlendirici ve güneş ilacı bıraktı. «Yedek bir takım çamaşır.» Altı külotu bir kenara fırlattı. «Ama kalın çoraplardan iki çift daha gerekli. Gidip onları al.» Claudia'nın zorlukla kontrol altında tutabildiği öfkesi ona garip bir zevk verdi.</p>

  <p>Kontroldan geçen bütün çantalar tartıldı. Ve taşıyıcıların güç ve kuvvetine göre pay edildi.</p>

  <p>Sean, Job, Pumula ve Dedan'a yirmi yedişer kilo düştü. Riccardo ve Matatu'ya on sekizer.</p>

  <p>Claudia'ya ise sadece on kilo.</p>

  <p>Kız, «Ben daha fazlasını taşıyabilirim,» diye itiraz etti. «Matatu gibi bana da on sekiz kilo vermelisin.» Sean ona cevap vermek zahmetine katlanmadı. Claudia ekledi. «Ayrıca ben hemen hemen hepiniz kadar yemek yiyorum.» Ama Sean eşyaların yüklenmesini kontrol etmek için kamyona doğru dönmüştü bile.</p>

  <p>Chiwewe kampından ayrıldıkları sırada güneşin batmasına daha dört saat vardı. Sean kamyonu çok hızlı sürüyor, gruptakiler oturdukları yerlerde şiddetle sarsılıyorlardı. Sean'un gaza basmasının bir nedeni Claudia'nın yanlarında bulunmasından hiç hoşlanmadığını göstermekti. Öbür nedeniyse karanlık bastırmadan ilk hareket noktasına erişmek istemesiydi.</p>

  <p>Arabayı sürerken bir yandan da öfkesini baskı altında tutmaya çalışarak konuşuyordu. «Afrika sosyalizminin sıkıntılı mücevheri, proleterya cenneti Mozambik'te dolaşmaya çıkmadan önce size bazı gerçekleri açıklamak istiyorum, Mozambik 1975 yılına kadar Portekiz'in bir sömürgesiydi. Hemen hemen beş yüz yıldan beri Portekiz'in kontrolundaydı. On beş milyon insanın yaşadığı oldukça mutlu ve zengin bir toplumdu.</p>

  <p>Portekiz, İngiltere ve Alman sömürgecilerinin tersine, ırk konusunda fazla katı davranmıyordu. Bu yüzden de ülkede kalabalık bir melez grubu vardı. Resmi siyasete göre belirli bazı uygarlık standardına uyan herhangi bir kişi, teni ne renk olursa olsun, beyaz sayılıyordu. Portekiz vatandaşı da. Bu siyaset bütün sömürge yönetimleri için etkili oluyordu, özellikle İngilizlerinki gibi.»</p>

  <p>Claudia usulca, «Saçma,» dedi. «Bu İngiliz propagandası.»</p>

  <p>«İngiliz propagandası mı?» Sean hiddetle güldü. «Dikkat et, önyargıların ortaya çıkıyor! Bugün vaktiyle İngiliz sömürgesinde yaşayan sıradan bir Hintli ve Afrikalının durumu eskisine göre çok kötü. Ve Mozambik'te yaşayan sıradan bir zencininki ise eskisinin yüz katı berbat.»,</p>

  <p>Claudia onun sözünü kesti. «Hiç olmazsa özgürler.» Sean bir kahkaha attı. «Özgürlük bu mu? Kargaşa ve mahvetme gibi çok bilinen sosyalist ilkelerle yönetilen bir ekonomi, Portekizler ülkeden çekildiklerinden beri gelişmeyi her yıl yüzde on olumsuz etkiledi. Yabancı borçlar milli üretimin iki katını buldu. Eğitim sistemi tümüyle altüst oldu. Çocukların ancak yüzde beşi resmen kabul edilen bir okula gidebiliyor. Kırk beş kişiye bir doktor düşüyor.</p>

  <p>Ancak on kişide biri temizlenmiş içme suyu bulabiliyor. Yeni doğan bin bebekten üç yüz kırkı ölüyor. Daha kötü durumda olan sadece iki ülke var. Afganistan ve Angola. Ama dediğin gibi bu insanlar özgürler. Amerika gibi herkesin günde üç öğün tıkabasa yemek yediği bir ülkede özgürlük çok önemli olabilir. Ama Afrika'da doymuş bir karın çok daha önemlidir.»</p>

  <p>Claudia, «Durum o kadar kötü olamaz,» diye karşı çıktı. Sean başını salladı. «Öyle. Durum daha da kötü. Sözünü etmediğim başka iki etken daha var: İç savaş ve AİDS. Portekizliler ülkeden atıldıkları zaman yönetim Samora Machel adında bir diktatörle onun Frelimo Partisine teslim edildi.</p>

  <p>Machel, marksist olduğunu resmen ilan etmişti. Seçim gibi saçmalıklara inanmıyordu. Ve ülkenin şimdiki durumuna Machel'in yönelimi neden oldu. Milli Mozambik Direniş Örgütü ya da dostları ve hayranlarının deyişiyle Renamo da yine Machel yüzünden ortaya çıktı. Kimse bu örgüt konusunda bir şey bilmiyor. Amaçları nedir, liderleri kimlerdir, bu konularda hiçbir bilgi yok. Bütün bilinen ülkenin önemli bir bölümünün, özellikle kuzeydeki toprakların Renamo'nun kontrolunda olduğu ve örgütün çok acımasız kişilerden oluştuğu.»</p>

  <p>Claudia ona yardım etti. «Renamo aslında Güney Afrika'nın kurduğu bir paravana örgüt. Bu grup Pretoria'dan yönetiliyor. Amacı yasal hükümeti devirmek ve kıtanın güneyindeki dengeyi bozmak.»</p>

  <p>Sean takdirle başını salladı. «Aferin, cicim. Afrika Birliği Organizasyonu ye bağlantısız ülkelerin akıllıca ve bilgilice öne sürdüğü iddiaları iyi incelemişsin. Onların kullandıkları terimleri bile öğrenmişsin. Güney Afrika'nın suçlandığı dalaverelerin yarısına yetecek kadar askeri ve teknik gücü olsaydı, o zaman sadece, Afrika'nın en güçlü devleti olmakla kalmaz, bütün dünyayı da yönetirdi.»</p>

  <p>«Onlardan biri olduğunu unutup duruyorum. Benimki de aptallık. Bağnazlığını gizlemiyorsun. Aslında gerçek çok basit: Afrika'nın felaketi ve başının belası senin hükümetin ve ırk ayırımı.»</p>

  <p>«Ah, tabii ya. Her şeyden biz sorumluyuz. AİDS salgını, Etiyopya, Angola ve Mozambik'teki açlık. Uganda ve Zambiya'da hükümetin çökmesi. Nigerya ve Zaire'de rüşvet ve hırsızlık. Evet, bütün bunlar Güney Afrika'nın pis bir komplosu. Hatta Samora Machel'i de biz öldürdük. Adamın Tupolev jetinin Rus mürettebatına votka içirdik ve inanılmayacak kadar gelişmiş teknolojimizle adamları sınırın diğer tarafına çektik, Machel bizim ırk ayrımcısı dağlarımızdan birine öyle şiddetle çarptı ki beyni ve en önemli organları vücudundan fırlayıp uçtu. Ama, yine de ırk ayırımcısı doktorlarımız Machel'i işkenceyle devlet sırlarını söyletecek kadar yaşatmayı başardı.»</p>

  <p>Riccardo, «Kesin,» dedi. «Artık yeter, ikiniz de kesin.»</p>

  <p>Sean ona gülümsedi. «Özür dilerim. Kendimi kaptırdım. Ben sadece sınırı astığımız zaman nelerle karşılaşabileceğimizi anlamanızı istiyordum. Frelimo ya da Renamo'dan çocuklarla karşılaşmayacağımızı umalım. Bu iki grup arasında bir seçim yapmak mümkün değil. Hepsi de aynı kurşunları kullanıyorlar.»</p>

  <p>Bu düşünce Sean'un ensesindeki tüyleri diken diken etti. Ama hemen keyiflendi. Yine ölüm tehlikesiyle karşı karşıya kalacaktı. Nedense yanındaki kız artık onu sinirlendirmiyor, tersine zevkini arttırıyordu.</p>

  <p>Ondan sonra kamyonu sessizce sürmeye devam etti. hali diğerlerini de etkiledi. Artık hiçbiri konuşmuyordu. Sınıra yaklaştıkça sessizlik daha derinleşti.</p>

  <p>Sonunda Sean omzunun üzerinden arkaya baktı. Job, «Tamam,» der gibi başını salladı. Avcı usulca, «Sayın bayanlar ve baylar,» dedi. «İşte geldik.» Yolun kayalık bir sırtı aştığı nokta da taşıtı durdurdu. «Hepiniz hazırlanın.»</p>

  <p>Riccardo, «Neredeyiz?» diye sordu.</p>

  <p>«Kendimizi tehlikeye atmadan sınıra yaklaşabileceğimiz son noktada. Sınır buradan dört buçuk kilometre kadar öte de. Artık yürüyeceğiz.»</p>

  <p>Riccardo bir ayağını kamyondan uzatırken Sean hemen, «Bir dakika, Capo,» dedi. «Şu düz kayaya bas. Ayak izi bırakmamalıyız.»<br /></p>

  <p>Diğerleri de taşıttan teker teker indiler. Sean'un talimatına uyarak kendilerinden önce inenin ayak izlerine bastılar. Matatu en sona kaldı. İz sürücü kamyondan geri geri inerek kuru otlarla bütün izleri sildi.</p>

  <p>Aşçıbaşı kamyonu kampa geri götürmek için onlarla birlikte gelmişti. Uzaklaşırken Sean'a, «Barış içinde git, Mambo,» diye seslendi.</p>

  <p>Avcı aşçıya elini sallayarak güldü. «Sanki mümkünmüş gibi.» Sonra Job'a döndü.</p>

  <p>«İzlemenin tersi olacak. Haydi, gidelim.»</p>

  <p>Tek sıra halinde dizildiler. Job başa geçti. Geridekiler onun bıraktığı izlere basarak ilerlediler.</p>

  <p>En arkada olan Matatu ise bütün izleri siliyordu. Yuvarlanmış bir çakılı, yosunlu tarafı yukarı gelecek biçimde koyuyor, eğrilmiş bir otu düzeltiyordu. Pumula'yla Dedan ise emir beklemeden iki yana geçmiş, koruyucu görevi yapıyorlardı.</p>

  <p>Job yumuşak topraklardan ve av hayvanlarının geçtiği yollardan ilerlemiyordu. Her zaman kolay iz kalmayacak yerler seçiyordu ama yine de hızla gidiyorlardı. Claudia yarım saat sonra iyice terlediğini hissetti.</p>

  <p>Job onları alçak bir tepenin doruğuna çıkardı. Sean gruptakilere yere yatarak gizlenmelerini işaret etti.</p>

  <p>Riccardo usulca, «Pumula ve Dedan ne yaptıklarını biliyorîar,» dedi.</p>

  <p>«Evet.» Sean onunla Claudia'nın arasına yerleşti. «İkisi de Scouts Birliğinde çavuştular. Böyle şeylere alışıklar.»</p>

  <p>Claudia, «Neden burada mola verdik?» diye sordu.</p>

  <p>Sean açıkladı. «Tam sınırdayız. Günün geri kalanını ilerideki toprakları inceleyerek geçireceğiz. Ay doğar doğmaz da yola çıkacağız. O zamana kadar dinlenmene bak.»</p>

  <p>Dürbününü kaldırarak ileriye baktı.</p>

  <p>Job da birkaç metre ötede kendi dürbünüyle aynı yöne doğru bakıyordu. Sonra Sean dürbününü kaldırarak Claudia'ya döndü. «Makyaj yapmanın zamanı geldi.» Kız bir an onun ne demek istediğini anlıyamadı. Sonra avcının yanağına yağlı kamuflaj boyasını sürdüğünü hissederek farkına varmadan geriledi. Sean, «Kımıldama,» diye homurdandı. «Beyaz yüzün ayna gibi parlıyor! Ayrıca bu böceklere ve güneş yanıklarına karşı da iyidir.» Kızın yüzünü ve ellerinin üzerini boyadı. «İşte ay yükseliyor.» Sean kendi kamuflajını da tamamladıktan sonra boya tüpünün kapağını kapattı.</p>

  <p>«Artık gidebiliriz.»</p>

  <p class="yildiz">***</p>

  <p>Bu kez Job'la Pumula iki yana, Sean da sıranın başına geçti. Matatu yine en arkadaydı, dikkatle izleri siliyordu.</p>

  <p>Sean bir keresinde durup Claudia'nın çantasını kontrol etti. Üzerindeki tokalardan biri gevşemişti. Kızın attığı her adımla çantaya vuruyordu. Ama çıkan ses o kadar hafifti ki, Claudia farketmemişti bile.</p>

  <p>Sean, «Hafif Süvari Alayının hücumundan farksız bu ses,» diye fısıldayarak tokayı sıkıştırdı.</p>

  <p>Claudia, azametli köpek, dedi içinden.</p>

  <p>Ondan sonra sessizce ilerlediler. Bir saat geçti. Sonra iki saat. Claudia sınırı ne zaman aştıklarını hiç bilemedi. Ay ışığı ve sessizlik onu ipnotize etmişti sanki. Artık uyurgezer gibi yürüyordu. Bu yüzden Sean birdenbire durduğu zaman ona çarptı. Avcı kaslı kolunu beline dolamasaydı yere yuvarlanacaktı.</p>

  <p>Şimdi hepsi de donmuş gibi duruyor, karanlık ormana bakarak etrafı dinliyorlardı. Birkaç dakika sonra Claudia, Sean'un kolundan kurtulmak için kımıldandı. Ama avcı hemen kol kaslarını büzdü. Kız da boyun eğdi o zaman. Job soldan kuş ötüşünü andıran bir ses çıkardı.</p>

  <p>Sean sessizce yere çökerken Claudia'yı da yanına çekti. Kız ilerde tehlike olduğunu anladı ve sinirleri büsbütün gerildi. Artık Sean'un kolunu beline dolamış olmasına da kızmıyordu.</p>

  <p>Farkına varmadan gevşeyerek ona sokuldu. Kendini iyi hissediyordu.</p>

  <p>Karanlıkların arasından yine bir kuş cıvıltısı duyuldu. Sean dudaklarını kızın kulağına yaklaştırdı. «Burada bekle.» Claudia avcı kolunu çektiği zaman kendini hem tehlikeyle karşı karsıya, hem de çok yalnız hissetti. Sean'un bir hayalet gibi ormanda, ağaçların arasında kaybolmasını seyretti.</p>

  <p>Sean bir elinde silahı, ikibüklüm olmuş, öyle ilerliyordu. Adımını atmadan önce çatırdayabilecek kuru dalları ve yaprakları temizliyordu. Job'un yattığı yerden üç metre kadar öteye, yere çöktü. Ve kara bir gölge gibi gözüken arkadaşına baktı Zenci eliyle işaret etti. Sean da onun gösterdiği tarafa baktı.</p>

  <p>Uzun birkaç dakika ne bir şey gördü, ne de hissetti. Ama Job'a tam anlamıyla güveniyordu.</p>

  <p>Ve avcılara özgü o sabırla bekledi. Birdenbire burnuna bir koku geldi. Başını kaldırarak etrafı kokladı. Güveni ve sabrının yararını görmüştü. Duyduğu yanan tütünün kokuşuydu. O ucuz ince Portekiz sigarının acı kokusu. Sean bu sigarları öyle iyi hatırlıyordu ki. Savaş sırasında gerilalara dağıtılırdı bunlar. Herhalde Frelimo hâlâ bu sigarlardan veriyordu.</p>

  <p>Sean, Job'a işaret etti. İki arkadaş birer leopar gibi sessizce sürünerek ilerlediler. Kırk adım sonra Sean sigarın ateşini gördü. Sonra sigarı içen adam öksürdü ve yere tükürdü. ilerdeki büyük ağaçlardan birinin dibindeydi. Gövdeye sırtını dayamış oturuyordu. Sean, kim o, diye düşündü. İzinsiz avlanan biri mi? Bir yerli mi? Mülteci mi? Avlanmaya mı çıkmış? Ama sanmıyorum, Bu adam uyanık ve tetikte. Onun nöbetçi olduğundan hemen hemen eminim... Aynı anda ormandan başka biri çıktı. Onu görünce ayağa kalkan nöbetçiye doğru gitti. Sean nöbetçinin omzundaki AK 47'yi fark etti. iki adam alçak seslerle konuştular.</p>

  <p>Yeni gelen adam ağaca yaslanır, ilk nöbetçi de ormana doğru ağır ağır giderken, Sean durumu anladı. Nöbet değiştirdiler... Kamp da bu tarafta sanırım. Yine leopar sürünüşüyle ilerledi.</p>

  <p>Kamp bir tepenin eteğindeydi. Alelacele kurulmuş olduğu anlaşılıyordu. Kampta ne kulübecikler vardı, ne de çadırlar. İki ateş yakılmıştı ve şimdi sönmek üzereydiler. Ateşlerin etrafında on bir kişi yatıyordu. Hepsi de Afrika usulü battaniyelerini kafalarına kadar çekmişlerdi. Belki nöbette olan beş, altı kişi daha vardı. Yani kalabalık bir grup değildi.</p>

  <p>Sean ve adamları onları kolaylıkla altedebilirlerdi. Otomatik silahları olmasa bile. Sean'ın adamlarının yanında hâlâ piyano telinden yapılmış ilmikleri vardı. Matatu'nun hayvan postu soymak için kullandığı bıçağı çok keskindi. Kamptakiler daha uyanamadan ölüp giderlerdi. Sean başını saliadı. Bu insanların Frelimo ya da Renamo gerillaları olmadıklarından emindi. Onlarla bir kavgası yoktu. Tabii fil avına karışmadıkları takdirde. Sean geriledi. Job arkada onu bekliyordu.</p>

  <p>Sean, «Ateşlerin etrafında on bir kişi var,» diye fısıldadı.</p>

  <p>Job başını salladı. «Ben de iki nöbetçi daha buldum.»</p>

  <p>«Onlar Frelimo mu?»</p>

  <p>Zenci omzunu silkti. «Kim bilir?» Sean onun koluna dokundu. İki arkadaş daha rahat konuşabilmek için kamptan uzaklaştılar.</p>

  <p>«Ne diyorsun, Job?»</p>

  <p>«Küçük bir grup. Önemi yok. Yanlarından dolaşabiliriz.»</p>

  <p>Sean, «Daha büyük bir grubun öncüleri olabilirler,» diye fısıldadı.</p>

  <p>Job adamları aşağılarcasına, «Hiç de iyi eğitilmemişler,» dedi. «Nöbet sırasında sigara içmek. Ateşin yakınında uyumak. Onlar asker değil, turist.»</p>

  <p>Sean bu aşağılamaya güldü. «Yola devam etmek istiyormusun?»</p>

  <p>Job, «Beş yüz bin dolar için her yere giderim,» diye fısıldadı.</p>

  <p class="yildiz">***</p>

  <p>Claudia korkuyordu. Afrika gecesi esrar, kuşku ve tehlike doluydu. Bekleyiş de endişesini arttırıyordu. Sean gideli hemen hemen bir saat olmuştu. Babası yanındaydı ama yine de kendini yalnız ve çok savunmasız hissediyordu.</p>

  <p>Sonra Sean birdenbire yanında belirdi. Claudia da anında rahatladı. Uzanıp ona sarılmak istedi. Sonra da bu zayıflığından utandı. Sean babasına fısıltıyla bir şeyler anlatıyordu.</p>

  <p>Claudia onları dinlemek için yaklaştı.</p>

  <p>«İleriye silahlı küçük bir grup kamp kurmuş. Yirmi kişi kadarlar. Onların kim olduklarını bilmiyoruz. Ama yanlarından gene cip gidebiliriz. Ya da geri döneriz. Karar senin, Capo.»</p>

  <p>«O fili istiyorum!»</p>

  <p>Sean, Riccardo'yu uyardı. «Belki de bu geri dönmek için son şansın.»</p>

  <p>Riccardo, «Boşuna zaman kaybediyorsun,» dedi. Babasının bu karan Claudia'nın zıt duygularla sarsılmasına neden oldu. Buradan geri dönmek üzücü olacaktı. Ama Afrika'nın ilk, gerçek tadını aldığı zaman da şaşalamıştı.</p>

  <p>Yürüyüş tekrar başladı. Claudia, Sean'ın peşinden ilerlerken yaşamında ilk kez uygarlığın bütün desteğinden yoksun olduğunu kavradı. Burada onu koruyacak polis yoktu. Yasalar, adalet ve merhamet de. Yine de hayretle kendini garip bir biçimde her zamankinden daha canlı hissettiğini sezdi.</p>

  <p>Claudia yön duygusunu çoktan kaybetmişti. Çünkü Sean, ormanda kâtı sağa, kâh sola dönüyordu. Yürüyüş saatler sürdü. Sonra şafak sökerken Sean durdu. Kız ona yaklaştı.</p>

  <p>Bitkinlikten bacaklarının sinirleri titreşiyordu.</p>

  <p>Sean, Claudia'ya bakmadan Riccardo'ya, «Bağışla, Capo,» dedi. «Hızlı yürümemiz gerekiyordu. Etraf aydınlanmadan o gruptan uzaklaşmamız şarttı. Kendini nasıl hissediyorsun?»</p>

  <p>Riccardo, «İyiyim...» diye mırıldandı. Ama sabana özgü gri ışıkta yüz hatlarının gerilmiş, renginin uçmuş olduğu görülüyordu. O da, kızı kadar bitkindi. Claudia, babam kadar kötü gözükmediğimi umarım, diye düşündü. Riccardo ağır ağır yere oturdu.</p>

  <p>Sean hâlâ yanında duran Claudia'ya baktı. İkisi de konuşmuyorlardı. Ama avcının dudakları hafif, esrarlı bir gülümsemeyle bükülmüştü. Kız içinden, bana nasıl olduğumu sorma, dedi.</p>

  <p>Sana gerçeği söylemektense müshil içmeyi tercih ederim. Sean başını hafifçe eğdi. Ya onu aşağı görüyor ya da saygı duyuyormuş gibi. Sonra, «En kötüleri birinci ve üçüncü günlerdir,» diye açıkladı.</p>

  <p>Claudia, «Kendimi çok iyi hissediyorum,» dedi. «Yola mutlulukla devam edebilirim.»</p>

  <p>Sean açık açık güldü. «Tabii. Ama gidip babanla ilgilenmen daha iyi olur.»</p>

  <p>Sean daha sonra baba kıza sıcak çay getirdi. Cay kaynar, koyu ve tatlıydı. O zamana dek hiçbir şey Ciaudia'nın bu kadar hoşuna gitmemişti. Avcının verdiği mısır ekmeği ve soğuk geyik eti parçalarını alelacele yutmamaya çalıştı.</p>

  <p>Sean onu, «Birkaç dakika sonra gideceğiz,» diye uyardı. Kızın gözlerindeki üzüntüyü farkedince de ekledi. «Biz hiçbir zaman yemek pişirdiğimiz ateşin yanında uyumayız. Bu, istemediğimiz bazı kimseleri yanımıza çekebilir.»</p>

  <p>Yedi kilometre daha yürüdüler. Sonra Sean bir tepenin yamacında kolaylıkla savunabilecek bir yeri seçti. Ciaudia'nın kalçasının sığabileceği bir çukur açmasına yardım etti. Çantasını nasıl yastık gibi kullanabileceğini gösterdi. Claudia sanki başına kum dolu bir torbayla vurulmuş gibi hemen uyuyakaldı.</p>

  <p>Sean kendisini bir dakika sonra sarsarak uyandırmış gibi geldi ona. «Saat dört.» Avcı kıza çay ve mısır ekmeği verdi. «Tam altı saat uyudun. Beş dakika sonra yola çıkacağız.»</p>

  <p>Claudia telaşla uyku tulumunu katladı. Gizlice getirdiği maden çerçeveli el aynasına baktı.</p>

  <p>«Ah, Tanrım...» Kamuflaj boyası ter yüzünden çizgi çizgi olmuş ve katılaşmıştı.</p>

  <p>Karmakarışık olan saçlarını taradı, sonra da başına bir eşarp bağladı.</p>

  <p>Bütün gece yürüdüler. Sadece iki saatte bir biraz mola veriyorlardı. Başlangıçta Claudia'ya bacakları alçılıymış gibi geliyordu. Ama yürüyüşe devam ederken kasları da yumuşadı.</p>

  <p>Sean'ın bir gece önceki gibi hızlı bir tempo tutturmuş olmasına rağmen hiç geri de kalmadı.</p>

  <p>Şafak sökerken çay içtiler. Claudia çaydan gitgide daha fazla medet ummaya başlıyordu.</p>

  <p>Oysa aslında kahve tiryakisiydi. Bir ara babasına yarı şaka yarı ciddi, «Yola devam etmemi sadece çay sağlıyor,» dedi.</p>

  <p>Riccardo başını salladı. «İngilizlerin imparatorluklarını çay sayesinde kurduklarını söylerler.»</p>

  <p>O sırada Sean, Matatu ve Job'la yaptığı ciddi konuşmayı sona erdirerek baba kızın yanına geldi. «Tukutela'yı uçaktan gördüğümüz sazlıklardan birkaç saat uzaktayız.» Anlamlı anlamlı Claudia'ya baktı. «Uyumadan önce oraya ulaşmak istiyorum. Ama içimizden bazıları biraz yorgun...»</p>

  <p>Kız dostça bir tavırla, «Kahvaltıyı sindirmek için biraz yürüyüş yapmam gerekiyor,» dedi.</p>

  <p>Sean uzaklaşırken Riccardo, «Ona âşık olayım deme, tasara,» diye mırıldandı. «O senin bile başa çıkamayacağın bir erkek.»</p>

  <p>Claudia öfke ve hayretle babasına bakakaldı. «Ona âşık olmak mı? Sen çıldırdın mı, baba? Onu görmeye bile dayanamıyorum.»</p>

  <p>Adam, «İşte ben de bunu kastettim,» diyerek güldü. Kız ayağa fırlayıp gereksiz bir şiddetle çantasını sırtladı. Sonra da babasına Sean'u aşağı görüyormuşçasına, «Courtney ve onun gibi beş kişiyle birden başa çıkabilirim,» dedi. «Hem de gözlerim kapalı, ellerim bağlı olarak. Ama ben onunla ilgilenmeyecek kadar zevk sahibiyim.»</p>

  <p>«Eh, o halde şanslı sayılırsın.» Riccardo'nun sesi o kadar hafifti ki kız onun ne,dediğini pek anlayamadı.</p>

  <p class="yildiz">***</p>

  <p>Matatu onları o gün öğleye doğru papirüslerin arasına soktu. Uçaktan gördükleri gölcüğün etrafındaydı bu bitkiler. Matatu onları doğruca çamurdaki iri ayak izine doğru götürdü.</p>

  <p>«Bakın! Tukutela, indekinin yaklaştığını duyduğu zaman burada duruyordu. Şurada ve şurada durakladı, başını kaldırarak bize meydan okurcasına baktı.» Filin taklidini yapıyordu.</p>

  <p>Hem de büyük bir ustalıkla. Bir an Tukutela'ya dönüştü sanki. Hepsi de güldüler. Claudia yorgunluğunu unutarak zenciyi alkışladı.</p>

  <p>Sean, «Peki, ihtiyar fil sonra ne yaptı?» diye sordu.</p>

  <p>Matatu dönerek izleri işaret etti. «Olanca hızıyla uzaklaştı. Çok hızlı ilerledi ve uzaklara gitti.»</p>

  <p>Sean, «Pekâlâ,» dedi. «Demek ki, filin kırk sekiz saat gerisindeyiz. Şimdi yatıp uyumamız gerekiyor. Tekrar yola çıktığımız zaman Tukutela'nın elli beş saat gerisinde olacağız.»</p>

  <p>Tukutela insanlardan nefret ediyordu. Düşmanıydılar onlar. Yaşlı fil bunu daha çok gençken öğrenmişti. İnsanlar onu ilk kez yaraladıkları zaman. Ondan sonra yıllar boyunca düşmanlarla karşılaşmış, ondan çok insan da öldürmüştü.</p>

  <p>Sean'un uçağının homurtusu Tukutela'yı huysuzlaştırmıştı. Yaşlı fil bu sesi belli belirsiz avcıların yarattığı ölümcül tehlikeye bağlamıştı. O yüzden de artık bu sevdiği yerde dinlenemeyeceğini anlamıştı. O büyük bataklıklar filin sığınaklarıydı. Tukutela da o tarafa doğru kaçmıştı.</p>

  <p>Sean ayak izlerinin yanında çömelmişti. «Bataklıklara erişmeden durmayacak. İyice telaşlanmış. Tukutela bataklığa girmeden onu yakalayamayız.»</p>

  <p>Riccardo, «Ne kadar uzakta?» diye sordu.</p>

  <p>Sean ayağa kalkarak onu süzdü. «Yüz yirmi, yüz otuz kilometre uzakta, Capo. Şöyle güzel bir gezinti yapacağız.» Riccardo'nun durumu hiç de iyi değildi. Son dört gün içinde on yıl yaşlanmış gibiydi. Gömleği ter içindeydi. Sean, bu ihtiyar burada ölüverirse ne yaparız, diye düşündü. Ama sonra bu fikri kafasından kovdu. «Tamam, çocuklar. Burada yemek yiyip yatacağız. Saat dörtte de tekrar yola çıkacağız.»</p>

  <p>Grubu bataklığın kenarındaki kuru yere götürdü. Yorgunluk yüzünden hepsinin de iştahları kapanmıştı. Yemekten çok uykuya ihtiyaçları vardı. Çok geçmeden gölgeye serilip kaldılar.</p>

  <p>Sean bir terslik olduğu endişesiyle uyandı. Elini tüfeğini atarak çabucak doğruldu. Etrafına bakındı. «Claudia!» Ayağa fırladı. Kız ortalarda yoktu. Çantası on adım ötede, uyuduğu yerde duruyordu. Sean bağırmak istedi. Claudia için öylesine kaygılanmıştı ki, kendi güvenlik kurallarını bile çiğneyecekti. Biraz ilerleyerek nöbetçiye usulca ıslık çaldı. Pumuta hemen yanına geldi.</p>

  <p>Sean, Sindebele dilinde, «Donna?» diye sordu. «Nerede?»</p>

  <p>«Şu tarafta.» Pumula nehri işaret etti.</p>

  <p>Sean, «Onun gitmesine izin mi verdin?» diye homurdandı.</p>

  <p>Pumula kendini savunmaya çalıştı. «Çalıların arasına gireceğini sandım... Rahatlamak için. Ona engel olamadım.»</p>

  <p>Sean gölcüklerden en geniş ve en derinin etrafını saran sazlara doğru koşmaya başlamıştı bile. İleriden gelen su şıpırtılarını duyuyordu. Bu budala karı beni çıldırtacak! Suyun kenarında durup baktı. Bu gölcük suaygırı ve timsahların avlanmaları için en uygun yerdi.</p>

  <p>Suaygırı bütün o gülünç görünüşüne karşın, Afrika'deki hayvanların en tehlikelisiydi.</p>

  <p>Kurbanlarının sayısı diğer yırtıcı hayvanların öldürdükleri insanların toplamından daha fazlaydı. Sert sazları kesmeye elverişli keskin dişlen bir insanı ikiye biçiverirdi. Ve Claudia beline kadar sudaydı.</p>

  <p>Yeni yıkadığı çamaşırlarını kıyıdaki sazların üzerine yaymıştı. Şimdi Sean'a arkası dönük saçlarını sabunluyordu. Güneşten yanmış sırtı kusursuzdu. Sadece bikini sutyeninin yeri beyaz kalmıştı. Beli ince, kalçaları da biçimliydi.</p>

  <p>Sean öfkeyle, «Kahretsin!» diye homurdandı. «Sen ne yaptığını sanıyorsun?»</p>

  <p>Kız ona doğru döndü. Sabun kaçmaması için gözlerini kısmıştı. «Ne o? Sen böyle mi tatmin oluyorsun?» Ama göğüslerini kapamak için bir hareket yapmadı. «Seni sapık! Röntgenci misin sen?»</p>

  <p>«Bir timsaha yem olmadan o sudan çık.» Kızın sözleri Sean'un tepesini artırmıştı. Ama o öfkesi arasında bile Claudia'nın göğüslerinin sandığından daha biçimli olduğunu farketmişti.</p>

  <p>Kız, «Öyle bakıp durma,» diye bağırdı. «Haydi! Defol!» Başım suya sokarak sabun köpüklerini akıttı. Sonra tekrar doğruldu. Simdi siyah ipeğe benzeyen saçları omuzlarına düşüyordu.</p>

  <p>«Kahretsin! Çık o sudan. Burada durup seninle tartışacak değilim!»</p>

  <p>«Canım istediği zaman çıkarım!»</p>

  <p>Sean suya girdi. Kız daha kaçamadan onu kolundan tutarak kıyıya doğru sürükledi. Claudia ona tekme atıyor, diğer eliyle vuruyordu. Öfkesinden çıldırmış gibiydi. «Seni ayı! Sendern nefret ediyorum! Bırak beni.»</p>

  <p>Sean kızın ıslak gömleğini kapıp ona fırlattı. «Hemen giyin!»</p>

  <p>«Bana böyle davranmaya hiç hakkın yok! Sana boyun eğecek değilim! Kabasaba bir adamsın... Kolumu da acıttın.» Claudia kolunun yukarısında kalan kırmızı parmak izlerini gösterdi.'' O kadar öfkeliydi ki, çırçıplak olduğunu bile unutmuştu.</p>

  <p>Sean bakışlarını kızdan zorlukla ayırdı. Onun kendisine saldıracağını sanarak bir adım da geriledi. Aynı anda Claudia'nın omzunun üzerinden suya baktı. Gölcüğün durgun yeşil yüzeyinde ufacık, ok biçimi dalgacıklar sessizce onlara doğru geliyordu. Bu dalgaların ortasında iki kara yumru vardı. Ceviz boyundaki bu iki yumru şaşılacak bir hızla yaklaşıyordu.</p>

  <p>Sean kızın berelenen kolunu tuttuğu gibi onu suyun kenarından çekti. Claudia'yı öyle bir hızla savurdu ki, kız çamurlarının arasına ellerinin ve dizlerinin üzerine çöktü. Avcı tüfeğini kaldırarak yaklaşan timsahın göz yumrularının arasına nişan aldı. Silahın gürültüsü sessiz sazların arasında yankılandı! Kurşun timsahın tam iki gözünün arasına girdi. Hayvan ağır ağır sırtüstü döndü. Kurşun küçük beynini paramparça etmişti.</p>

  <p>Claudia ayağa fırlayarak Sean'un omzunun üzerinden baktı. Karnı yağ sarısı olan timsah bir hayli iriydi. Çenesi hâlâ atıp duruyordu. Sonra ağır ağır sulara gömüldü.</p>

  <p>Claudia'nın öfkesi sönmüştü. Gölcüğe bakıyor ve titriyordu. «Ah, Tanrım... Farkında değildim... Ne korkunç.» Sarsılmış savunmasızdı. Sean'a sarıldı. «Bilmiyordum...» Islak vücudu buz gibiydi.</p>

  <p>Riccardo sazların yanından, «Ne oldu?» diye bağırdı. «Sean, iyi misin? Ne oldu? Claudia nerede?»</p>

  <p>Kız babasının sesini duyunca suçlu suçlu geri sıçradı. Ve ilk kez göğüsleriyle karnının aşağısını örtmeye çalıştı.</p>

  <p>Sean da bağırarak cevap verdi. «Bir şey yok, Capo. Claudia güvende.»</p>

  <p>Kız Sean'a arkasını dönerek telaşla giyindi. Tekrar ona doğru döndüğü zaman yine öfkeliydi.</p>

  <p>«Çok korktum. Yoksa sana öyle sarılmak niyetinde değildim. Buna özel bir anlam verme, ahbap. Yakınımda bir çöpçü olsaydı, ona da sarılırdım.»</p>

  <p>«Pekâlâ, cicim. Bir daha sefere seni paralamalarına izin veririm. Aslan ya da timsahların.»</p>

  <p>Kız yürümeye başlayarak omzunun üzerinden, «Yakınmamalısın.» diye söylendi. «Beni iyi seyrettin. Bakışlarını farketmediğirni sanma, albay.»</p>

  <p>«Haklısın. Güzel bir gösteriydi. Hiç de fena değilsin. Biraz sıskasın ama fena sayılmazsın.»</p>

  <p>Sean kızın ensesinin öfkesinden kızardığını farkederek güldü.</p>

  <p>Endişeden çılgına dönmüş olan Riccardo yoldan koşarak indi. Claudia'yı görünce rahatlayarak kızını göğsüne bastırdı. «Ne oldu, tesero? İyi misin?»</p>

  <p>Sean ona, «Timsahları beslemeye çalıştı,» diye açıkladı. «Tam otuz saniye sonra buradan ayrılacağız. O silah sesi on beş kilometre uzaklıktaki kötüleri bile uyarmıştır.»</p>

  <p>Bataklıktan uzaklaşırlarken Claudia, hiç olmazsa yüzümdeki o kara boyaları çıkardım, diye düşündü. Kötü bir şey de olmadı. Sadece beni seyretti... Nedense bu da artık onu sinirlendirmiyordu. Önden yürüyen Sean'a bakarak içinden ekledi. Bundan daha fazlası olmayacak, Don Juan. Artık için içini yesin.</p>

  <p class="yildiz">***</p>

  <p>Her uzun kilometre geride kalırken sıcak da artıyordu. Ufukta dev Zambezi nehrinin yatağını belirten, bitkilerden oluşmuş, yeşil bir çizgi vardı.</p>

  <p>Riccardo bir ara, «Görünürde hiç av yok,» diye mırıldandı. «Mozambik'e girdiğimizden bu yana bir tavşan bile görmedik.»</p>

  <p>Saatlerden beri ilk kez konuşuyordu. Sean biraz rahatladı. Müşterisi için ciddi olarak endişelenmeye başlamıştı. «Burası bir zamanlar iri av hayvanlarının cennetiydi,» dedi.</p>

  <p>«Portekizliler ülkeden çekilmeden önce burada avlanırdım. Bu bölgede binlerce yaban öküzü dolaşırdı.»</p>

  <p>«Ne oldu onlara?»</p>

  <p>«Frelimo'lar ordularını o hayvanlarla doyurdular. Hatta bana bile bu katliama katılmam için bir anlaşma önerdiler. Reddedince şaşırdılar. Nedenini anlayamadılar. Sonunda bu işi kendileri yaptılar.»</p>

  <p>«Ama nasıl?»</p>

  <p>«Helikopterlerle. Sürülerin üzerinden alçaktan uçarak hayvanları makineli tüfeklerle öldürdüler. Üç ay içinde hemen hemen elli bin yaban öküzünü vurdular. Bütün bu süre boyunca gökyüzü akbaba sürüleri yüzünden kapkara oldu. Çürüyen et kokusu tâ otuz kilometre öteden duyuluyordu. Yaban öküzleri ortadan kalktıktan sonra başka hayvanların peşine takıldılar. Zebra ve öküz başlı antilopların.»</p>

  <p>Claudia usulca, «Ne hain ve vahşi bir ülke burası,» diye mırıldandı.</p>

  <p>Sean, «Herhalde bunu ayıplamıyorsun?» diye sordu. «Çünkü bu işi zenciler yaptı, beyazlar değil. Onun için de hatalı olamaz.»</p>

  <p>Sean, Riccardo'nun yanından yürümeye başladı. Claudia'nın da Matatu'nun arkasına geçmesine izin verdi. Şimdi alçak sesle Riccardo'yla konuşuyor, ona yorgunluğunu unutturmaya çalışıyordu. Bir ara savaştan söz açtı. Kuzeyinden geçtikleri eski gerilla kampının yerini işaret etti.</p>

  <p>Riccardo bu konuyla soru soracak kadar ilgilendi. «Şu Yoldaş China. İyi bir komutana benziyor. Kaçtıktan sonra neler oldu?»</p>

  <p>«Savaşın sonuna kadar çakmalarını sürdürdü. Gözüpek bir adamdı gerçekten. Ayrıca amansız ve haindi.»</p>

  <p>«Savaştan sonra ne oldu?»</p>

  <p>Sean omzunu silkti. «Bir süre Harare'deki hükümette görev aldı. Sonra 'siyasi temizlik'lerden biri sırasında ortadan kayboldu. Belki onu ortadan kaldırdılar. Eski devrimcilere, uğrunda savaştıkları rejim iktidara geldiği zaman, kuşkuyla bakarlar. Hiç kimse başka yöneticileri deviren, iyi eğitilmiş bir katille beraber olmak istemez.»</p>

  <p>Sean karanlık basmadan bir saat önce çay ve pek de fazla olmayan akşam yemeği için mola verdi. Job dumanı çıkmayan ateşte yemek pişirirken, o da Matatu'yla usulca konuştu. Sonra iz sürücü dönüp geldikleri yoldan uzaklaştı.</p>

  <p>Riccardo, Sean yanına geldiği zaman ona bir soru soruyormuş gibi baktı. Avcı da,</p>

  <p>«Matatu'yu peşimizde birilerinin olup olmadığını anlaması için gönderdim,» diye açıkladı.</p>

  <p>«Gölcüğün kenarında ateş ettim ya. O yüzden endişeleniyorum. Sınırın yakınında gördüğümüz o kötü adamlar silah sesini duymuş olabilirler.»</p>

  <p>Riccardo başını salladı, sonra da, «Aspirinin var mı, Sean?» diye sordu.</p>

  <p>Sean çantasından bir şişe çıkardı. Riccardo'ya üç tablet uzattı. «Başın mı ağrıyor?»</p>

  <p>Adam hapları ağzına atarak çayla yuttu. «Evet. Güneş ve toz yüzünden.» Ama hem Sean, hem de Claudia onu dikkatle süzüyorlardı. Riccardo öfkelendi. «Kahretsin! Bana öyle bakmayın! Ben iyiyim!»</p>

  <p>Sean hemen, «Ah, tabii, tabii,» dedi. «Şimdi yemek yiyelim, ondan sonra da yatacak bir yer bulalım.» Ateşe doğru giderek Job'un yanında çömeldi. İki arkadaş alçak seslerle konuşmaya başladılar.</p>

  <p>«Baba.» Claudia, Riccardo'ya biraz yaklaşıp onun koluna dokundu. «Bana doğruyu söyle! Kendini nasıl hissediyorsun?»</p>

  <p>«Benim için endişelenme, tesero.»</p>

  <p>«Başladı, değil mi?»</p>

  <p>Riccardo çabucak, «Hayır, hayır,» dedi.</p>

  <p>«Doktor Andrews başının ağrıyabileceğim söylemişti.»</p>

  <p>«Güneş yüzünden...»</p>

  <p>Claudia, «Seni seviyorum, baba,» diye fısıldadı.</p>

  <p>«Biliyorum, yavrum. Ben de seni seviyorum.» Riccardo kolunu kızının omzuna attı. Claudia da ona yaslandı.</p>

  <p>Gruptakiler yemek yer yemez Job ateşi söndürdü. Sean onları tekrar yola çıkardı.</p>

  <p>Tukutela'nın yumuşak toprakta bıraktığı izleri takip etmek kolaydı. Ancak karanlık bastırınca yine mola vermek zorunda kaldılar.</p>

  <p>Uyku tulumlarının üzerine uzanırlarken Sean, Riccardo'ya, «Yarın öğleden sonra bataklıklara erişeceğiz,» diye söz verdi.</p>

  <p>Claudia babası için çok kaygılanıyordu. Diğerleri uykuya daldıktan sonra uzun bir süre onu düşündü. Babası arkaüstü yatmıştı, hafifçe horluyordu. Claudia yıldızların ışığında ona bakmak için dirseğinin üzerinde doğrulduğu zaman Sean'un hemen uyandığını hissetti. Avcı bir kedi gibi uyuyor ve bazen Claudia'yı korkutuyordu. Kız babası için duyduğu bütün endişeye rağmen sonunda uyuyakaldı.</p>

  <p>«Uyan! Haydi uyan!» Sean, Claudia'nın yüzünü hafifçe tokatlıyordu. Kız onun elini iterek sersem sersem doğrulup oturdu.</p>

  <p>«Ne var?» diye mırıldandı. «Tanrım! Etraf hâlâ karanlık.»</p>

  <p>Sean o sırada Riccardo'nun üzerine eğilmişti. «Haydi, Capo, kalk bakalım. Kalk, dostum.»</p>

  <p>Riccardo boğuk bir sesle aksi aksi, «Kahretsin,» diye söylendi. «Ne var?»</p>

  <p>Sean onlara usulca, «Matatu kampa döndü,» diye açıkladı. «Peşimizdeler.»</p>

  <p>«Peşimizdeler mi? Kimler?»</p>

  <p>Sean, «Bunu bilmiyoruz,» dedi.</p>

  <p>Riccardo, «Sınırda kamp kurmuş olan adamlar mı?» diye sordu.</p>

  <p>Sean başını salladı. «Belki.»</p>

  <p>Claudia, «Ne yapacaksın?» diye sordu. Sonra da korku dolu bir sesle, şaşkın şaşkın konuştuğu için kendine kızdı.</p>

  <p>Sean, «Onları atlatacağız,» dedi. «Haydi, kalkın bakalım!» Botları ayaklarında uyumuşlardı.</p>

  <p>Sadece uyku tulumlarını katlamaları gerekiyordu.</p>
</body>
</html>
