<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_8">Felâketin Yüreği</h1>
				<p class="normalnesililk">Timurîler toparlanmaya başlamışlardı. Saf tuttular ve düzenli şekilde hücuma hazırlandılar. Korkunç naralar atıyorlardı. Bazıları “Hop... hop... hop...” diye bağırıyor, bazıları “Lu... lu... lu...” diye bağırıyor, bazıları “Hurraa... hurraa...” diye bağırıyor, bazıları ise tıpkı Osmanlılar gibi “Allah... Allah...” diye naralar atıyordu. Peşteli dayanamadı:</p>
				<p class="normalnesil">“Yahu, diğerlerini anladık da şu ‘Allah’ diyenlerin o saflarda ne işleri var?”</p>
				<p class="normalnesil">Kulaksız Ömer daha beter şaşkındı:</p>
				<p class="normalnesil">“Hep bunu sormuşum gendime, fakat inandırıcı bir cevap bulamamışım. Ne yapalım, karşımızda Müslümanlar da var. Lâkin madem putperestlerle, inekperestlerle, Hıristiyanlarla el birliği halindedirler, düşman sayılırlar. Çünkü düşmanla dost olan, düşmandır.”</p>
				<p class="normalnesil">“Amma uydurdun! Müslüman olan, Müslüman’a düşman olmaz.”</p>
				<p class="normalnesil">“Olamazsa nedir bu ‘Allah, Allah’ bağırışıyla üstümüze çullanmalar?..”</p>
				<p class="normalnesil">Malkoç Bey’in gür sesi araya girdi:</p>
				<p class="normalnesil">“Yallah, yüzgeri!”</p>
				<p class="normalnesil">Usta manevralarla düşmanı şaşkınlıktan şaşkınlığa atarak geri döndüler, hızla uzaklaştılar.</p>
				<p class="normalnesil">Yeni durum karşısında tekrar afallayan Timurîler, toparlanıp arkalarına düşünceye kadar hayli zaman kaybetmişlerdi. Onlar Sivas Kalesi’ni hayal meyal gördüklerinde Malkoç Mustafa Bey’in müfrezesi çoktan içeri girmiş, kapılar da çoktan kapanmıştı.</p>
				<p class="normalnesil">Hayıfla birkaç ok attılar, ama onu dahi kale bedenine ulaştıramadılar.</p>
				<p class="normalnesil">Sivas Kalesi’nin minarelerinden ikindi ezanı yanık yanık okunuyordu.</p>
				<p class="normalnesil">Malkoç Bey önce namazını kıldı; etrafını çevirip durumu öğrenmek isteyen meraklı kalabalığa işlerin yolunda olduğunu, telâş etmemelerini söyledi. Ama kimseyi yatıştıramadı... Yaşlı biri:</p>
				<p class="normalnesil">“Vaziyet vahim olmasaydı şehzade çeker gider miydi? Veyl sultanımıza ki, bizi ehliyetsiz ellere emanet etmiştir!”</p>
				<p class="normalnesil">Malkoç Bey bir anda söylenenleri anlayamadı:</p>
				<p class="normalnesil">“Ne demektesin ihtiyar baba, şehzade hakkındaki sözlerin nasıl sözlerdir?”</p>
				<p class="normalnesil">İhtiyar iyice yaklaştı, dik dik Malkoç Bey’e baktı:</p>
				<p class="normalnesil">“Dosdoğru sözlerdir sözlerim, yalanı dolanı yoktur. Ay oğul, bey oğul, yoksa habersiz misin? Şehzade çekti gitti çoktan, hem de bu asker kıtlığında yanına bunca asker alıp gitti; maiyeti, erkânı ve hazinesiyle gitti. Savaş yerinde olduğundan besbelli haber yetişmemiş...”</p>
				<p class="normalnesil">Doğru konağa koptu Malkoç Bey; burnundan soluyor, bastığı yeri görmüyordu. Bir çukura saplanan ayağını az daha kıracaktı.</p>
				<p class="normalnesil">Öfkesi burnunda, şehzade konağına girdi. Büyük odada meclis toplanmış, bekliyordu.</p>
				<p class="normalnesil">“Hoş geldin yiğit Malkoç Bey!” dedi Koca Müslim Bey, “Gazan mübarek olsun...”</p>
				<p class="normalnesil">“Ne hâldür!” diye gürledi Malkoç Bey, “Şehzade için söylenenler doğru mudur? Kim cevaz vermiştir? Bu hâldeki kaleyi koyup gitmesi için kim kandırmıştır? Neden mâni olunmamıştır?..”</p>
				<p class="normalnesil">“Şaşkınlıktan mâni olunamamıştır hay evlât! Elden ne gelir? Gitmekliğim lâzım dediğinde kaynar sular başımızdan aşsa boca olmuştur, ardından buzlu pınar boca olmuştur; kâh kavrulmuşuz, kâh donmuşuz ve öylece kalakalmışız ki tutulmuşuz... Yoksa gitmek hiç akla gelici iş midir? Lâkin şehzade bu; gideceğim derse gider, kalacağım derse kalır. Hele otur şöyle, azıcık yorgunluk at. Bize de kızma; hiçbir şey elimizden gelmezdi, gitmesine engel olamazdık. Hem olsak neye yarardı sanki?.. Kaçmayı kafasına koymuş birini tutsanız neye yarar? Gönülsüzlüğü yüzünden olmadık hatalar yapar da ümmeti perişan eyler... İş gönülde bey oğul, ey oğul, iş yürekte... Yüreği yetmeyen gider. Sözün kısası, aramızda konuşup kararlaştırdık; bundan böyle şehrin valisi sensin, kumandanı da sensin. Bundan belli Sivas Kalesi’nde her bir şey senden sorulur. Şöyle baş köşeye geçsene oğul, otursana beyim.”</p>
				<p class="normalnesil">Malkoç Mustafa Bey acı acı güldü:</p>
				<p class="normalnesil">“Ne demektesin Koca Müslim Baba? Hem dünyanın tekmil ağırlığını, dünyanın tekmil sorumluluğunu sırtıma yüklemektesin, hem de gel otur demektesin... Bu mesuliyeti omuzlayan insana oturmak yaraşır mı, oturmaya vakti kalır mı? Madem şehir meclisi böylesini münasip görmüştür, olsun bakalım, kabul etmekten başka çarem kalmamıştır. Ama destur verin, gidip hazırlıklara nezaret edeyim. Lüzum hâsıl oldukça sizi çağırır danışırım.”</p>
				<p class="normalnesil">Adımlarını sürüyerek dışarı çıktı. Omuzları birden çökmüş, sanki birden ihtiyarlamıştı. Otuz beşinde bir civan olarak girdiği kapıdan altmışında bir ihtiyar olarak çıkıyordu; sorumluluk duygusu çökertmişti bir anda, ürkütmüştü onu.</p>
				<p class="normalnesil">Burçlara doğru yürüdü. Konağın çıkışında kendisine katılan, ama ağzını açıp tek kelime konuşmayan Burhaneddin Bey’le birlikte burçlara çıktı. Baktı ileriki meydana, yer yer ateşler gördü. Döndü Burhaneddin’e:</p>
				<p class="normalnesil">“Şehzade gitmiş” dedi, “Meclis beni komutan seçti. Gayri seni kendime yardımcı alıyorum.”</p>
				<p class="normalnesil">“Aman Malkoç Beyim!”</p>
				<p class="normalnesil">“Sus ve hemen işe koyul. Ben de aman deseydim ne olacaktı, herkes aman derse ne olur? Mesuliyeti alacak kimse kalmaz orta yerde, başıbozukluk alır yürür, kargaşa başlar... Kumandanlık istedim mi sanıyorsun? Verdiler, kaçamadım; hepsi bu. Şimdi sana da bir görev düşüyor, kaçmak yaraşmaz.”</p>
				<p class="normalnesil">Burhaneddin Bey boynunu büktü:</p>
				<p class="normalnesil">“Pekâlâ, kabul ettim gitti.”</p>
				<p class="normalnesil">Malkoç Bey kucakladı genç arkadaşını:</p>
				<p class="normalnesil">“Git artık, şuracıkta biraz düşünmeliyim. Git kapıları kontrol et, nöbetçilerin sayısını iki, yok hayır, üç misli artır. Yetişebilirsen ağzı iyi lâf eden birkaç kişi bul, evlere dağılıp ümmet-i Muhammed’e telâş etmemelerini söylesinler. Hadi Allah yardımcın olsun, hepimizin yardımcısı olsun Allah.”</p>
				<p class="normalnesil">Burhaneddin Bey yanından ayrılınca tekrar gözlerini ateşe çevirdi. Öbek öbek yanıyordu ve her geçen dakika sayıları biraz daha artıyordu. Duman kokusu sarmıştı her yanı, insanın genzini yakıyordu.</p>
				<p class="normalnesil">“Bakalım yarın nelere gebe?” diye düşündü.</p>
				<p class="normalnesil">Akşam ezanı o sırada burçlara ulaştı.</p>
				<p class="normalnesil">Malkoç Bey cemaate yetişmek için acele ederken, iki gölge kesti yolunu. Hemen tanıdı:</p>
				<p class="normalnesil">“Siz misiniz Peşteli?”</p>
				<p class="normalnesil">“Biziz beyim, duyduk ki meclis büyük bir vazife vermiş zatınıza; mübarek olsun.”</p>
				<p class="normalnesil">Derinden baktı iki arkadaşa, zorla gülümsedi:</p>
				<p class="normalnesil">“Dilinizin altında bir şeyler var gibi...”</p>
				<p class="normalnesil">“Şey, beyim, var olmasına var da, bilmem söylemek münasip midir? Hep Ömer’in, şu Kulaksız keratanın kafasından çıktı. Diyor ki, gece bir baskın verilse diyor, düşmanı gafil avlayıp iyice şaşırtabiliriz, diyor. Az bir kuvvetle bu işe sıvanırsak gürültü çıkarmadan Timur ordusunun içine sızabiliriz...”</p>
				<p class="normalnesil">Malkoç Bey dikkat kesildi; fikir kafasına yatmıştı:</p>
				<p class="normalnesil">“Hele açın biraz...”</p>
				<p class="normalnesil">Sözü Ömer kaptı, götürdü:</p>
				<p class="normalnesil">“Beyim, atlarımızın ayaklarını keçeyle sararsak nal sesi duyulmaz. Bu, denenmiş bir oyundur. Denedik ve çok iyi netice aldık. Burunlarının dibine sokulana kadar düşman bizi fark etmedi. Fark edene kadar da iş işten geçti. Gırtlaklarına çöreklenip işlerini bitirdik! Bu işe yüz kişi yeter beyim; öyle bir vaveyla koparırız ki akılları hepten uçar...”</p>
				<p class="normalnesil">“Pekâlâ...” dedi Malkoç Bey, fazla düşünmeye lüzum görmeden. “Ama önce Allah’a karşı vazifemizi yapalım, varıp camiye akşam namazımızı eda edelim, sonra şu teklifinizin icabını yaparız.”</p>
				<p class="normalnesil">Namaza girildiği için birden tenhalaşan sokakları hızla geçtiler; camiye girdiklerinde cemaat farzın ikinci rekâtını kılıyordu, hemen uydular. Sonra birlikte tespih çektiler, dua ettiler. İmam haniyse ağlayacaktı. “Allahım, din-i mübini yok etmek isteyenlere fırsat verme, Müslümanları mansur ve muzaffer eyle” derken, yüreğinin burukluğu sesine aksetmiş, sesi hazin hıçkırıkların ince dalgacıklarında titremişti.</p>
				<p class="normalnesil">Cemaat topluca “âmin” çekerken aynı ürpertiler kubbelerin haşmetini sarsıyordu.</p>
				<p class="normalnesil">Camiden çıkınca iki arkadaş, Malkoç Mustafa Bey’i buldular. Burhaneddin Bey’e bir şeyler anlatıyordu. Onları fark edince:</p>
				<p class="normalnesil">“Yürüyelim” dedi, “Bir yandan konuşur, bir yandan kapıları kontrol ederiz. Gerçi bu gece saldıracaklarını zannetmiyorum, ama tedbirde kusur etmemek lâzımdır. Hadi gelin...”</p>
				<p class="normalnesil">Yan yana yürürken ağır ağır konuşmaya başladı:</p>
				<p class="normalnesil">“Biliyor musunuz, teklifinizi Burhaneddin Kardaşımıza anlattım. Denemekten zarar gelmez, dedi. Ben dahi öyle düşünmekteyim... Lâkin yüz kişi az gelmez mi?”</p>
				<p class="normalnesil">“Vakıa azdır,” diye cevap verdi Kulaksız Ömer, “Ama daha fazlasını gözden çıkaramayız. Gece baskınına gidecek olanların sağ salim dönmesi çok zordur. Bunun için gönüllüler seçeceğiz, en iyi talimli olanları ayıracağız; giderken yüzde yüz şahadete gittiklerini bilecekler.”</p>
				<p class="normalnesil">Malkoç Bey bulut bulut gülümsedi:</p>
				<p class="normalnesil">“Beni en başa yazın. Şehitlikten kimse kaçmaz. Billahi bu kalede şahadetten imtina edecek tek kişi bulamazsınız. Herkes gelmek isteyecektir. Bu durumda en iyisi, ortalığı velveleye vermeden işi gizlice halletmek.”</p>
				<p class="normalnesil">Burhaneddin Bey, Malkoç Bey’in karşısına geçti, çakıldı:</p>
				<p class="normalnesil">“Beyim, ulu beyim! Bu baskını bana ısmarla, şahadeti, yaşamaya yeğ tutan serdengeçtilerden yüz kişi ayırıp Timurîleri tepeleyeyim!”</p>
				<p class="normalnesil">“Bu gidişin dönüşü olmayabilir Burhaneddin, daha çok gençsin. Biz ise hamdolsun yaşayacağımız kadar yaşamışız, umur görmüşüz, mevki tutmuşuz; sıra din yolunda şehit olmaya geldi...”</p>
				<p class="normalnesil">“Kurban beyim, bu demler sizin yaşamanızı gerektiren demlerdir, bizden ise can beklenir. Size bir zarar eriştiğinde kale perişan olur, ama bizim varlığımızla yokluğumuz fark etmez. Baskını bana ısmarlayın, ardım sıra dualarınızı gönderin, yeter; evelallah Timurîlerin hakkından gelirim.”</p>
				<p class="normalnesil">Malkoç Bey’in çehresindeki şavklanma gecenin sır karanlığını aydınlatacak kadar güçlüydü, sanki yüzü bir nur halkasıyla çerçevelenmişti. Kulaksız Ömer hayretle:</p>
				<p class="normalnesil">“Velidir bu Malkoç Beyim” diye fısıldadı Peşteli’nin kulağına, “Tevekkeli gündüzki baskında bir Timurî arkasına geçip kılıç uracakken seğirttiğimde beyimin başını bulutlara karışmış gördüm, başım döndü belledim de üstünde durmadım. Şimdi anlamaktayım ki, o gördüğüm şey essahtan olmuştur, şimdiki de essahtan olmaktadır. Malkoç Beyim bir velidir.”</p>
				<p class="normalnesil">Peşteli, her zamanki kahkahalarından birini zar zor yuttu:</p>
				<p class="normalnesil">“Bilineni söylemekte ne marifet var hay Kulaksız kerata?”</p>
				<p class="normalnesil">Aynı anda Malkoç Mustafa Bey’in döndüğünü görünce sözlerinin üst yanını unuttu, hürmet ve sevgi dolu sesiyle:</p>
				<p class="normalnesil">“Buyur beyim!” dedi</p>
				<p class="normalnesil">“Burhaneddin ille gendi gitmek ister; reyiniz nedir?”</p>
				<p class="normalnesil">Peşteli’den önce Kulaksız patladı:</p>
				<p class="normalnesil">“Biz dahi arkası sıra gideceksek münasiptir beyim.”</p>
				<p class="normalnesil">“Peki, bunun için divana danışmak gerekir mi?”</p>
				<p class="normalnesil">Birden cevap veremedi. Divan işlerine oldu olası aklı ermezdi. İşleri boş yere uzatırlar, yoktan tartışmalar çıkarıp konuşur da konuşurlardı...</p>
				<p class="normalnesil">“Korkarım beyim, meseleyi divana götürürseniz sabaha kadar münakaşa eder, bir netice alamadan dağılırsınız! Zaten divanlık bir iş yoktur. Şunun şurası savaşın içindeyiz; savaş, askerin işidir. Divan toplanıp da ne yapacak?”</p>
				<p class="normalnesil">“Hiç değilse askerî kumandanlara danışmak; meşverette hayır vardır. Bu arada Burhaneddin Bey’le siz, yüz babayiğit seçip ayırın, çıkış kapısını da hazır tutun; atların ayaklarını da keçeyle sarmayı ihmal etmeyin. Kimse yanına zırh ve gürz; ağır silâh almayacak, yalın kılıç yeter.”</p>
				<p class="normalnesil">“Buyurduğunuz gibi yapacağız beyim, gönlünüzü ferah tutunuz/’</p>
				<p class="normalnesil">Ayrıldılar...</p>
				</body>
</html>