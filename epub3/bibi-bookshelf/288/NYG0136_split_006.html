<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_7">Topal Kasırga</h1>
				<p class="normalnesililk">Peşteli Kerem ile Kulaksız Ömer doludizgin at sürüyorlardı. Hayvanlar yorulmuştu, ama menzile henüz ulaşamamışlardı.</p>
				<p class="normalnesil">“Tepikle!” diye ikide bir çıkışıyordu Peşteli, “Biraz daha hızlı...”</p>
				<p class="normalnesil">“Sizin ahırlarda at yerine katır mı yetiştiriliyor nedir, işte görmektesin, bu hayvan daha hızlı koşamaz; birazdan yığılır kalırsa günahı boynunadır!”</p>
				<p class="normalnesil">“Gevezelenme de tepikle, hadi...”</p>
				<p class="normalnesil">Birden kulak kesildi Kulaksız Ömer.</p>
				<p class="normalnesil">“Dinle, sen de duydun mu?” diye uyardı arkadaşını.</p>
				<p class="normalnesil">“Nedir?”</p>
				<p class="normalnesil">“Bir kişneme... Burada duralım. Mutlaka gelen var!”</p>
				<p class="normalnesil">“Hayal görmeyesin?..”</p>
				<p class="normalnesil">Atından indi:</p>
				<p class="normalnesil">“Olabilir, zaten bir şey gördüğümü iddia etmiyorum, sadece duydum diyorum. İn atından. Şu çalıların arkasına geçelim. Dinle bak, nal sesleri...”</p>
				<p class="normalnesil">“Doğru, duyuyorum.”</p>
				<p class="normalnesil">Alaya boğdu:</p>
				<p class="normalnesil">“İyi ki duydun! Bir de tutar, bana Kulaksız dersin; gendi gendine demelisin asıl...”</p>
				<p class="normalnesil">“Yine gevezeliğin tuttu!”</p>
				<p class="normalnesil">Boylu çalıların arkasına sindiler. Nal sesleri gittikçe yaklaşıyordu.</p>
				<p class="normalnesil">“Bakalım kısmete ne çıkacak?” dedi Ömer, “Bari atları iyi olsa...”</p>
				<p class="normalnesil">“İlle aklına koydun ha, Timurîlerden bir at edineceksin...”</p>
				<p class="normalnesil">“Eh, madem zahmet edip buraya kadar gelmişiz, eli boş dönmek ayıp kaçar. Bak!”</p>
				<p class="normalnesil">Bir, iki, üç... Tam üç kişi göründü. Aralarında konuşa konuşa at sürüyorlardı.</p>
				<p class="normalnesil">“Bunlar bizden geveze” diye fısıldadı Kulaksız Ömer, “İlk ikisi benim, arkadaki zibidi senin; anlaştık mı?”</p>
				<p class="normalnesil">Peşteli Kerem’in yüzü ekşidi:</p>
				<p class="normalnesil">“Anlaşamadık!” diye diretti, “Tam aksi olmalı; çünkü senden büyüğüm...”</p>
				<p class="normalnesil">“Bırak çeneyi; neredeyse avucumuzu yalayacağız!</p>
				<p class="normalnesil">Beklemeden sürdü atını, düştü yollarına:</p>
				<p class="normalnesil">“Eğleşin hele ağalar, böyle acele nereye?”</p>
				<p class="normalnesil">Aynı anda Peşteli Kerem de çıkmış, yolun öteki yanını tutmuştu. Elinde kılıç, söylenip duruyordu:</p>
				<p class="normalnesil">“Şu yaptığına mızıkçılık derler; öndekiler benimdir, haberin olsun...”</p>
				<p class="normalnesil">“Uğru canlı!” diye bağırdı adamlardan biri, atını şaha kaldırıp üzerlerine sürdü.</p>
				<p class="normalnesil">Kulaksız Ömer meşhur oyununa başvurdu; deminden beri elinde hazır tuttuğu hançeri, hedeflemeye dahi lüzum görmeden fırlattı. Tam adamın göğsüne çaktı:</p>
				<p class="normalnesil">“Şimdi teke tek kaldık, hadi bakalım!”</p>
				<p class="normalnesil">Adam, Peşteli’nin tek kelimesini anlamadığı dilden bir şeyler bağırdı; bağırırken ağzından salyalar saçıyordu.</p>
				<p class="normalnesil">“Kızdı ha!” diye alaya aldı Kerem, “Kuşdili mi konuşuyor nedir? Sahi sen anlıyor musun?”</p>
				<p class="normalnesil">“Biraz” dedi Ömer, “Anlatırsam hiç hoşuna gitmeyecek. Düpedüz sövüyor adam, Moğolca sövüyor.”</p>
				<p class="normalnesil">“Vay namussuz vay! Onu bana bırak, başkaca bir dileğim yok...”</p>
				<p class="normalnesil">“Eh, madem istiyorsun, senin olsun.”</p>
				<p class="normalnesil">Adamların şaşkınlığı geçmiş, hücuma kalkmışlardı. Karşılık verdiler. Kılıçlar çarpıştı, çelik sesleri kuş seslerini bastırdı; fakat pek uzun sürmedi. Kalabalık hâlde saldırmaya, yakıp yıkmaya alışık Timurîler, teke tek kavgada pek beceriksizdiler. Başaramayacaklarını anlayınca yüzgeri edip sıvışmayı denediler, ama bu da olmadı. Sanki iki kişiyle değil de, on kişiyle dövüşüyorlardı. Sanki çoğalmışlardı... Nereye dönseler birinden biri karşılarına çıkıyordu. Önce Kulaksız’ın rakibi, atından aşağı yuvarlandı. Tolgasına inen şiddetli kılıç tersiyle sersemlemiş, tutunamamıştı. Kulaksız Ömer vakit kaybetmeden gırtlağına çöktü:</p>
				<p class="normalnesil">“Aman kımıldama kuş dillim, helbet seni eyi anlayacak biri ordugâhta bulunur, dilediğin kadar konuşursun. Benim kötü Moğolcam seni anlamaya yetmez ne yazık ki... Bir zahmet bizimle geleceksin.”</p>
				<p class="normalnesil">Arkadaşına seslendi:</p>
				<p class="normalnesil">“Hâlâ oynaşta mısın bre?”</p>
				<p class="normalnesil">Peşteli de rakibinin işini bitirmiş, hatta bel kuşağını çözüp ellerini bile bağlamıştı.</p>
				<p class="normalnesil">“İşine baksana!” diye tersledi, “Yazık ki herifin ne dediğini anlamıyorum.”</p>
				<p class="normalnesil">“Kafanı yorma, nasılsa bir anlayan buluruz.”</p>
				<p class="normalnesil">“Sen anlıyorum demiştin ya, sor bakalım şu herifin derdi nedir, ötüp duruyor.”</p>
				<p class="normalnesil">Güldü Kulaksız Ömer:</p>
				<p class="normalnesil">“O kadar uzun boylusuna aklım yetmez benim, yalnızca küfürlerini bilirim. Zaten Timurleng’in ordusu yetmiş iki buçuk milletten meydana gelmiş bir ordudur. Kapı aralarında uzunca bir zaman bulundum, ama hangi birinin dilini öğreneceğimi şaşırdım! Yalnız Moğollar fazlaca küfrettiklerinden ezberimde kaldı.”</p>
				<p class="normalnesil">Düzenbaz sen de...</p>
				<p class="normalnesil">Moğolların atlarına bindiler. Öylece geri döndüler. Döner dönmez de şaşırdılar: Etrafta kimsecikler yoktu.</p>
				<p class="normalnesil">“Ne oldu yahu koca birlik? Yer yarılıp içine girmediler ya...”</p>
				<p class="normalnesil">“Bir iş var bu işte, dur bakalım.”</p>
				<p class="normalnesil">Elini ağzına boru gibi yaptı Kulaksız Ömer:</p>
				<p class="normalnesil">“Heey!” diye bağırdı, “Malkoç Beyim...”</p>
				<p class="normalnesil">Karşılık hemen geldi:</p>
				<p class="normalnesil">“Buradayım.”</p>
				<p class="normalnesil">Sesin geldiği yana döndü:</p>
				<p class="normalnesil">“Size armağanımız var.”</p>
				<p class="normalnesil">Malkoç Bey’in gölgesi çalıların arasından çıktı:</p>
				<p class="normalnesil">“Hele getirin, ne cins armağan, görelim.”</p>
				<p class="normalnesil">Esirleri Malkoç Bey’in yanına götürdüler.</p>
				<p class="normalnesil">“Galiba Timurleng de bizim gibi düşünmüş ve keşfe adam salmış; yolda karşılaştık, kârlarını itmam edip aldık geldik. Gayri konuşturmak sizin işiniz; yalnızca Moğol dili bilirler.”</p>
				<p class="normalnesil">Malkoç Bey hemen etrafındakilere emretti:</p>
				<p class="normalnesil">“Moğol dilini bilen birini bulun çabuk...”</p>
				<p class="normalnesil">Kısa zamanda bulup getirdiler.</p>
				<p class="normalnesil">“Konuş şunlarla” dedi Malkoç Bey, “Her sorduğuma dosdoğru cevap verirlerse serbest kalacaklarını söyle; aksi hâlde canlarından olurlar.”</p>
				<p class="normalnesil">Aynen tercüme etti. Gözleri parladı adamların, biri bir şeyler geveledi.</p>
				<p class="normalnesil">“Ne diyor?” diye sordu Malkoç Bey.</p>
				<p class="normalnesil">“Sahi mi?” diye soruyor beyim, “Biz olsak kazığa oturturuz, diyor.”</p>
				<p class="normalnesil">“Sor bakalım, Timur’un öncü birlikleri var mı?”</p>
				<p class="normalnesil">“Varmış beyim; bin kişi kadar önden gelirmiş, hayli yakında imişler.”</p>
				<p class="normalnesil">“Peki, Timur’un bütün kuvveti ne kadar?”</p>
				<p class="normalnesil">Sordu, sonra tercüme etti:</p>
				<p class="normalnesil">“Kum kadar, diyor beyim.”</p>
				<p class="normalnesil">“Sayı versin; on bin midir, yüz bin midir?”</p>
				<p class="normalnesil">“Diyor ki beyim, sayısını nereden bileyim, bize söylemezler, diyor; alelade askerler bunları bilmez, diyor beyim. Orduda filler de varmış beyim, tepeden tırnağa zırhlı askerler de varmış; geçtikleri yerlerde taş taş üstünde kalmıyormuş. Pasinler’den Erzincan yoluyla gelirlermiş, oraları bir tamam helak eylemişler, Timurleng kasırga gibi esiyormuş.”</p>
				<p class="normalnesil">Malkoç Bey kendisini tutamayarak söylendi:</p>
				<p class="normalnesil">“Topal kasırga!”</p>
				<p class="normalnesil">Tercümana döndü:</p>
				<p class="normalnesil">“Götür şunları, bağla ve ağızlarına da tıkaç koy, öncü birlikler geldiklerinde bağırıp ortalığı velveleye vermesinler. Ayrıca söyle, tasalanmasınlar, baskından sonra serbest bırakılacaklar, söz veriyorum.”</p>
				<p class="normalnesil">Çömeldi, başını ellerinin arasına hapsetti ve öncü birliklerin göründüğü haberini alıncaya kadar öyle kaldı.</p>
				<p class="normalnesil">Sonra şimşek gibi düştü üzerlerine. İlk şaşkınlık anından yararlanıp kırabildiğince kırmak, böylece morallerini bozmak istiyordu. Askerlerine mümkün mertebe fazla gürültü yapmalarını emretmişti. Ama orman bir anda haykırışlarla dolmuş, müthiş bir gürültü her yanı kuşatmıştı. Malkoç Bey en önde kılıç sallıyor, pervasızca hareket ediyordu. Kulaksız Ömer bunu görünce, arkadaşına:</p>
				<p class="normalnesil">“Tedbiri elden komak caiz değildir” dedi, “Malkoç Mustafa Beyimiz bütün tedbirsizlik eder; varalım, arkasında durup namert kılıcından koruyalım.”</p>
				<p class="normalnesil">Tam vaktinde düşünmüş, tam vaktinde harekete geçmişti. Biraz daha gecikse Malkoç Mustafa Bey’in arkasına geçen düşmanın darbesini bertaraf edemeyecek, büyük ihtimalle bey şehit düşecekti.</p>
				<p class="normalnesil">“Yettim!” diye haykırmasıyla kılıcını düşman kılıcına karşı çıkarması bir oldu. Usta bir oyun çıkardı ve adamı boylu boyunca yıktı.</p>
				<p class="normalnesil">Malkoç Bey, arkasında cereyan edenleri fark etmişti.</p>
				</body>
</html>