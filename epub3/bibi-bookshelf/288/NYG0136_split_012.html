<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_13">Talih Her Zaman Gülmez</h1>
				<p class="normalnesililk">Muhasaranın on yedinci günü...</p>
				<p class="normalnesil">Sıcak kemiklere işliyor, açlık kol geziyor...</p>
				<p class="normalnesil">Yenebilecek hayvanlar kesilip yenmiş, ne var ne yok hepsi bitmiş, tükenmişti.</p>
				<p class="normalnesil">“Anne, mama” diye ağlayan çocukların yürek dağlayan feryadı afakı tutmuş.</p>
				<p class="normalnesil">Açlık kötü bastırmıştı kaleyi, fena kıstırmıştı. O zamana kadar görülmedik tarzda artmıştı vaveyla, isyan çığlıkları...</p>
				<p class="normalnesil">Ve şehir meclisi azaları bu taraftan vurmuşlardı Malkoç Bey’i:</p>
				<p class="normalnesil">“Sabileri aç tutmaya hakkın yok, gayri insaf et de millet kurtulsun.</p>
				<p class="normalnesil">Malkoç Bey dalgın dalgın bakınıyordu:</p>
				<p class="normalnesil">“Millet kurtulacak, öyle mi? Timur, milleti kurtaracak ha?.. Herkese doyuncaya kadar ekmek verecek, yine gülecek ha çehreler?.. Gözler aydınlanacak, evlerden şen sesler gelecek... İnanabilsem böyle olacağına, anahtarı götürür, elceğizlerimle takdim ederdim. Fakat hayır, biliyorum ki cümlemizi kılıçtan geçirecek!”</p>
				<p class="normalnesil">“Açlıktan ölmekten evlâdır...”</p>
				<p class="normalnesil">Malkoç Bey verecek cevap bulamadı. Aklına çok şey geliyordu, ama biliyordu ki hiçbiri tesir etmeyecekti. Peşin açlık tehlikesine muhtemel kılıç tehlikesini tercih ediyorlardı. Yine de direniyordu:</p>
				<p class="normalnesil">“Ben teslim olmuyorum, olmayacağım. Bu şehrin kumandanı bulunduğum müddetçe de kimsenin teslim olmasına müsaade etmeyeceğim. Bu töhmetin altına giremem, tarih boyunca lanetle anılmayı göze alamam.”</p>
				<p class="normalnesil">“O takdirde tek çare var” diye konuştu Murtaza Bey, “Seni kumandanlıktan üzülerek azletmemiz icap ediyor. Yerine Germeyan Selim Bey’i teklif ediyorum. En az Malkoç Bey kadar yiğit ve tecrübelidir. Kabul ediyor musunuz?”</p>
				<p class="normalnesil">Şimdiye kadar hemen her hususta ihtilâfa düşmüş beyler, ittifak içinde kararlarını bildirdiler:</p>
				<p class="normalnesil">“Makbulümüzdür.”</p>
				<p class="normalnesil">Malkoç Bey kalktı, sert ve haşin adımlarla odayı terk etti. Doğruca yakın dostlarına gitti, meclis kararını bildirdikten sonra tedbir sordu:</p>
				<p class="normalnesil">“Tedbir bitti” dedi Murat Bey, “Gayri teslim olmalarına mâni engeli de kaldırdılar ortadan. Bize buralardan gitmek düşüyor.”</p>
				<p class="normalnesil">Malkoç Bey sinirli sinirli:</p>
				<p class="normalnesil">“Gitmek de ne demek oluyor?”</p>
				<p class="normalnesil">“Yeni hizmetlere koşmak demek oluyor Malkoç Beyim; varır, sultanımıza iltihak ederiz. Belki bir gün Timur belasıyla yine karşılaşır ve haddini bildiririz...”</p>
				<p class="normalnesil">Acımtırak bir gülüş yaylandı dudaklarında:</p>
				<p class="normalnesil">“Şimdi haddini bildiremediğimize göre hiçbir vakit bildiremeyiz, kardaşım Murat.”</p>
				<p class="normalnesil">“Talih her zaman ona gülmez ki Malkoç Beyim...”</p>
				<p class="normalnesil">“Talih mi? Evet ya, talih; ona gülüyor... Neden dersen, Osman Gazi ceddimizin inancı kadar kavi inanamadık davamıza. Allah bunun cezasını elbet verecek; çektiğimiz ceza, bu cezadır.”</p>
				<p class="normalnesil">Etrafında kılıç şakırtıları duyunca bakındı. Askerî bir halka meydana gelmişti...</p>
				<p class="normalnesil">“Tuhaf!” dedi, “Neler oluyor?” Bir asker yaklaştı, yaklaştı...</p>
				<p class="normalnesil">“Selim Beyimiz, zatınızla görüşmeyi murat eder Malkoç Beyim.”</p>
				<p class="normalnesil">Malkoç Bey hâlâ etrafa bakıyor, kılıcının kabzasını sıkıyordu:</p>
				<p class="normalnesil">“Direnirsem zorla getirmenizi de söyledi mi?”</p>
				<p class="normalnesil">“Beyim, zatınıza sevgimiz, hürmetimiz bakidir; böyle bir şey istense dahi yapmayız, sen bizim has beyimizsin.”</p>
				<p class="normalnesil">Galiba inandı veya inanmak istediği için aklından geçirdiğini yapmadı. Askerin peşine takıldı. Murat Bey de onunla koyuldu yola. Gittiler Germeyan Selim Bey’in huzuruna, selâm verdiler.</p>
				<p class="normalnesil">“Beni istetmişsin Selim Bey; muradın nedir?”</p>
				<p class="normalnesil">Selim Bey onu ayakta karşıladı, aldı ve yanıbaşına oturttu:</p>
				<p class="normalnesil">“Sana karşı umarım hürmette kusur etmediler. Sadece görüşmek istediğimi söyledim; ama bilirsin, askerler pek nezaketten anlamazlar, bir hata ettilerse affet!”</p>
				<p class="normalnesil">Malkoç Bey, adamın dilinin altındakini merak ediyordu, kaşları çatılmıştı:</p>
				<p class="normalnesil">“Onlar hata etmediler de zannımca şimdi sen hata etmektesin! Söyle, ne var?”</p>
				<p class="normalnesil">Selim bir iki yutkundu, sıkıntılı sıkıntılı Murat Beye baktı.</p>
				<p class="normalnesil">“Bunun yanında mı?” dedi çenesiyle işaretleyip.</p>
				<p class="normalnesil">“Evet, can kardaşım Murat Bey’dir o, ne diyeceksen yanında apaçık de.”</p>
				<p class="normalnesil">“İyi! Şunu diyecektim: Meclis teslim kararı verdi; bir grup seçilip Timur’a gönderilecek. Kan dökmemek kaydıyla şehri teslimi teklif edecekler...”</p>
				<p class="normalnesil">“Bu malûm; başka?..”</p>
				<p class="normalnesil">“Şey, hani şimdiye kadar Timur’u uğraştırdığın için sana diş biler de, acaba diyoruz, şehirden uzaklaşsan nasıl olur? Senin iyiliğin için tabii, başkaca maksadımız yok; belki Timur seni ister, şehirde kalırsan vermek iktiza edeceğinden...”</p>
				<p class="normalnesil">Sustu. Elini çenesine dayadı, gözlerini indirdi ve öylece kaldı. Söylediklerinden korkmuş gibiydi.</p>
				<p class="normalnesil">Malkoç Bey kalktı:</p>
				<p class="normalnesil">“Hadi Murat kardaşım, acizlerle hainlerin doldurduğu yerde bize iş yok, yürü...”</p>
				<p class="normalnesil">Çıktılar.</p>
				<p class="normalnesil">“Evvelâ Kulaksız Ömer’le can arkadaşı Peşteli Kerem’i bulmalı. Birini bulduk mu ötekini de bulmuş oluruz ya, birbirlerinden ayrılmazlar. Sonra can kardaşlarımızdan birkaçını daha bulmalı, hazırlamalı atları, pusatları; gece karası düşmeli yola. Yakalanırsak da bahtımıza, kurtulursak da... Alın yazımızda ne varsa başımıza gelecek odur, kaçamayız.”</p>
				<p class="normalnesil">“Doğru söylersin beyim, kaçamayız.”</p>
				<p class="normalnesil">“Hadi...”</p>
				<p class="normalnesil">O gece birlikte kaleden çıkıp karanlığa yuvarlandılar...</p>
				<p class="normalnesil">Hepsi elli yiğit...</p>
				<p class="normalnesil">Üzgün, kırgın...</p>
				<p class="normalnesil">Her birinin gözünde iki sıra yaş...</p>
				<p class="normalnesil">Damla damla...</p>
				<p class="normalnesil">Ve yağmur, şıp şıp, şıp şıp...</p>
				<p class="normalnesil">Gözyaşları gibi tıpkı...</p>
				<p class="normalnesil">Damla damla...</p>
				</body>
</html>