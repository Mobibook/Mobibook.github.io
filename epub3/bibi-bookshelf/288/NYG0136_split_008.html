<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_9">Eski Peşteli</h1>
				<p class="normalnesililk">Malkoç Bey kumandanlarla söyleşmeye giderken, Kulaksız Ömer’le Peşteli Kerem kale burçlarına tırmandılar. Çevreyi dikkatle gözledikten sonra koğuşlara daldılar. Kısa zaman içinde velvelesiz yüz babayiğit seçtiler. Gözlerine kestirdiklerine ölüme gitmeye hazır olup olmadığını soruyor, her seferinde de aynı cevabı alıyorlardı:</p>
				<p class="normalnesil">“Hazırız.”</p>
				<p class="normalnesil">Kulaksız’ın sorduklarından yalnız ikisi nereye gidileceğini merak etmiş, Kulaksız kızgın kızgın, “Şahadete işte,” demişti, “Bu kadarı yetmez mi?” Ve onları yanına almamıştı...</p>
				<p class="normalnesil">Ahırlara dağıldılar. Herkes bineceği atın ayaklarına keçe sardı ve kapının önüne çekip beklemeye koyuldu. Peşteli’nin içi içine sığmıyor, Kulaksız Ömer’i kızdırmak için elinden geleni yapıyordu:</p>
				<p class="normalnesil">“Kardaş Ömer, yorgunsundur, ayağının tozuyla gündüz işine katıldın, şimdi gece baskınına gelirsin. Yatsan, dinlensen nasıl olur?”</p>
				<p class="normalnesil">Kulaksız Ömer’i bu teklif kadar hiçbir şey kızdıramazdı:</p>
				<p class="normalnesil">“Yaşının büyüklüğüne sığınıp benimle eğleşmedesin; amma haberin olsun, muharebe meselesinde hiç şaka kaldırmam! Hem benimle eğleneceğine gendi hâline bak... Ne işin var aramızda, kapı kumandanıysan kapı kumandanlığı yapsana, baskın neyine senin!”</p>
				<p class="normalnesil">Peşteli Kerem, arkadaşını kızdırmak isterken aldığı karşılıktan kendisi kızdı. Ayağını hiddetle yere vurdu:</p>
				<p class="normalnesil">“Kulaksız kerata!” diye gürledi, “Ne beledin, kapı kıyılarında paslanıp biterim diye mi beledin? Avucunu yala! Bak ki, en ön sırada Timurîlere nasıl kan kusturacağım! Gör ki, paslanmış mıyım, yoksa hâlâ eski Peşteli miyim...”</p>
				<p class="normalnesil">“Görürüz...”</p>
				<p class="normalnesil">Gözünün bütün lâvını üstüne boca etti:</p>
				<p class="normalnesil">“Helbet göreceğiz!”</p>
				<p class="normalnesil">Bakındı:</p>
				<p class="normalnesil">“Herkes tamam, velâkin Burhaneddin Bey nerelerde kaldı?”</p>
				<p class="normalnesil">“Herhal ki, Malkoç Beyime hazırlıkların tekmil edildiğini bildirmeye gitmiştir.”</p>
				<p class="normalnesil">Oysa hayır, Burhaneddin Bey evine gitmişti. Dönüşü olmayan bir yolculuğa çıktığını biliyor, ihtiyar anasının helâlliğini almak istiyordu. Bu arada çocuklarını da görme fırsatı bulacak, üçüncü çocuğuna hamile karısına da veda edecekti.</p>
				<p class="normalnesil">Eve girdiğinde anası Kur’an okuyordu. Bitirmesini bekleyemedi. Çocukluğundan beri hep beklerdi oysa. Kur’an’ı kapatmasını bekler, ondan sonra konuşurdu. Ama şimdi vakti yoktu. Acele etmesi lâzımdı:</p>
				<p class="normalnesil">“Anacığım...”</p>
				<p class="normalnesil">Kadın başını kaldırdı, yadırgayıcı bakışlarla oğlunu süzdü.</p>
				<p class="normalnesil">“Kusura kalma anacığım!”</p>
				<p class="normalnesil">Yanıbaşına gitti, diz çöktü:</p>
				<p class="normalnesil">“Kesmek istemezdim, velâkin çok acelem var. Bilirsin, Timurîler kaleyi kuşattı; bir baskın kararlaştırdık, kumanda bana verildi.”</p>
				<p class="normalnesil">Anasının feri yitmiş gözleri kocaman kocaman açıldı:</p>
				<p class="normalnesil">“Sen istemedin mi?”</p>
				<p class="normalnesil">Burhaneddin yutkundu:</p>
				<p class="normalnesil">“İstemez olur muyum? İstedim... Malkoç Beyime yalvara yakara bir hâl oldum; sonunda kabullendi, razı geldi. Sevincimden bir uçtum ki, hazırlıkları bitirdiğim gibi yanına kondum. Helâlliğini...” Yine yutkundu; “Almaya geldim anacığım. Şayet bilmeden seni üzdümse, bilmeden kırdımsa affet!”</p>
				<p class="normalnesil">Ellerine sarıldı, öptü, başına koydu. Sonra da bir daha öptü, bir daha öptü... Ana kokusunu sindire sindire çekti içine. Çocuklaşmıştı. Birden beş yaşında bir sabi olup çıkmıştı. Anası da bunu fark etti galiba. Börkünden taşan kumral saçlarını okşaya okşaya:</p>
				<p class="normalnesil">“Dokuz ay karnımda gezdirdiğim oğlum, iki sene kucağımda emzirdiğim oğlum; bütün haklarım, tüm emeklerim helâl olsun. Ananı sevindirdin, mutlu kıldın ihtiyar ananı. Hâlinden anlıyorum ki, bu işin ucunda şahadet var. Şahadet ne demek? Kadı baban, şahadet bedenen ölmek; ruhen yeniden dirilmektir, derdi; visal kapısıdır, derdi; cennet bahçelerine giriştir, derdi. Niye üzülecekmişim, üzülecek ne var bunda? Oğlum terfi edecekse, ömrüm boyu hasretle yâd ettiğim cennetin kapısını açacaksa, daha büyük bir saadete koşacak, dünya hayatından kat kat güzel ve mükemmel bir hayata ulaşacaksa, üzülmek niye?.. Böylesine sevinmek lâzım gelmez mi? Hele bu, dini içinse, milleti içinse, vatanı içinse daha büyük manalar kazanmaz mı; kazanıp ana yüreğimi bütün bütün oynatmaz mı? Git oğul, kumandanın yeri askerlerinin yanıdır, vakit kaybetmeden git; ola ki gecikirsin de yerine başkasını gönderirler; gönderirler de bunca saadetten mahrum kalırsın... Ama kendini korumayı da unutma. Şahadetin ucunda cennet gibi kutsî bir nimet var diye gözün kapalı ölüme atlama sakın! Kılıcınla hizmet edebilmek için yaşaman lâzım, velâkin canınla hizmet edebileceğin yerde de canını ortaya koymaktan çekinme. Bilirim, çekinmezsin oğul. Allah yardımcın olsun.”</p>
				<p class="normalnesil">Karısı, çocukları yatırmıştı. Sesler duyunca çıktı, kocasını vakitsiz karşısında bulunca bir endişe bulutudur sardı bakışlarını, sarmaladı.</p>
				<p class="normalnesil">Burhaneddin kalktı; anası, karı kocayı baş başa bırakmak için odasına savuştu.</p>
				<p class="normalnesil">“Yiğit efendim, neler olmakta bilmezem, amma içimi saran yangının lâvları yüreğimi yakıyor.”</p>
				<p class="normalnesil">Önüne diz çöktü, sevgiyle ellerini avuçladı:</p>
				<p class="normalnesil">“Bu azaptan kurtar beni efendim, çocuklarınım babası; söyle, ne olmaktadır?”</p>
				<p class="normalnesil">“Kalk hoca kızı” dedi Burhaneddin, “Bir serdarın karısına, gencecik yavukluların yürek tutuşturucu sözleri yaraşmaz. Fazla vaktim yok, birazdan Timurîleri basmaya gidiyorum.”</p>
				<p class="normalnesil">Kadın zangır zangır titredi:</p>
				<p class="normalnesil">“Ya ölürsen?..”</p>
				<p class="normalnesil">“Şehit olursam demek istiyorsun... Ne çıkar? Peygamber Efendimizden bu yana binlerce Müslüman askeri aynı gaye için şehit olmadı mı? Gerekiyorsa aynı yoldan onlara kavuşmaktan kaçmalı mıyım? Hayır! Aynı gayeyi gendime gaye edinmem, aynı ateşin lâvına yanmam lâzım. Sil gözlerini hoca kızı, serdar kadınına yakışır şekilde davran; cenge giderken arkamda yaşlı gözler bırakmak istemem.”</p>
				<p class="normalnesil">Kadın doğruldu. Gülümsemeye çalışıyordu, ama buruktu gülüşü, acılıydı.</p>
				<p class="normalnesil">“Affet,” diye inledi âdeta, “Cahillik ettim! Cenge giden bir kocanın böyle uğurlanmaması lâzım; biliyorum da, gendimi bir türlü tutamıyorum. Çocuklarımın yetim kalmasından mı korkuyorum nedir? Sanki Cenab-ı Mevlâ onların rızkına kefil değilmiş gibi... Neyse efendiciğim, gir, çocuklarını da sev. Hem cenge gitmek ille ölüm değil ki; kaç defa gittin de döndün. Gözlerimizi yola kodun, ama sonunda hasretini dindirdin. Yine öyle olsun dilerim, sağlıkla git sağlıkla gel dilerim; bizi düşünme...”</p>
				<p class="normalnesil">Dayanamadı, hıçkırdı, anında yemenisini ağzına bastırıp hıçkırığını boğmaya çalıştı, fakat omuzlarının sarsılmasını engelleyemedi.</p>
				<p class="normalnesil">Burhaneddin Bey çocuklarının yanına gitti. Uyuyorlardı. Üç yaşını henüz bitirmiş Güllü Kız, ağabeyi Han Osman’a sarılmıştı. Yüzleri güleçti, burunlarının kıyısında ter damlacıkları parlıyordu.</p>
				<p class="normalnesil">Yaklaştı ve üzerlerine eğildi. Dudaklarını önce Güllü Kız’ın, sonra da Han Osman’ın alnına değdirdi. Osman birden gözlerini açtı, gülümsedi.</p>
				<p class="normalnesil">“Uyu oğul,” dedi Burhaneddin Bey, “Allah rahatlık versin.”</p>
				<p class="normalnesil">“Sana da muhterem babam, Allah rahatlık versin.”</p>
				<p class="normalnesil">Daldı Burhaneddin Bey; “Çocuk...” diye düşündü, “Rahatlığın sırası mı şimdi? Hangi rahatı demektesin hay yavru, ey ciğerparem? Şimdi vuruşma vaktidir; şehit olma vaktidir bu vakit, yola düşme vaktidir.”</p>
				<p class="normalnesil">Kapıda durup son bir defa daha baktı. Güllü Kız ne de masumdu uyurken, ne de güzeldi; uyansa, “Dur, gitme babacığım!” dese zor giderdi savaşa, daha zor giderdi...</p>
				<p class="normalnesil">Güllü’nün tüm güzelliğini doldurdu içine, Osman’ınkini de... Odadan çıktı. Elinde bir kandille çevresinde dolanan karısına:</p>
				<p class="normalnesil">“Hakkım helâl olsun hoca kızı,” dedi, “Sen dahi helâl et.”</p>
				<p class="normalnesil">Genç kadının omuzları tekrar sarsıldı, genzine tıkalı hıçkırıkları yutmak için bir süre bekledi:</p>
				<p class="normalnesil">“Helâl olsun. Benim ne hakkım olacak ki?..”</p>
				<p class="normalnesil">Kaç cenge katılmıştı, ama hiç böyle olmamıştı. Bu kadar hazin bir vedalaşma sahnesine bu ev ilk defa şahitlik ediyordu. Düşününce kendine kızdı; üstelik vakit hızla geçiyor, arkadaşları bekliyordu.</p>
				<p class="normalnesil">“Anam...” diye seslendi, yan odaya doğru.</p>
				<p class="normalnesil">Yaşlı kadın eşikte belirdi.</p>
				<p class="normalnesil">Gitti sarıldı sıkı sıkıya:</p>
				<p class="normalnesil">“Sağlıkla kal anam, Allah’a emanet ol.”</p>
				<p class="normalnesil">“Sağlıkla git oğul; bütün din kardeşlerinle Allah’a, Yüce Rabbime emanet ol.”</p>
				<p class="normalnesil">Zor çekti kendisini, zor kopardı anasının sımsıcak sevgisinden; hiç bakınmadan kapıya atıldı.</p>
				<p class="normalnesil">Küçük Osman kalkmış, uykulu gözlerini ovuşturuyordu.</p>
				<p class="normalnesil">“Babam da bir tuhaf bu gece!” dedi yadırgayıcı.</p>
				<p class="normalnesil">Kolları boşlukta kalmıştı yaşlı kadının; oğlu yerine boşluğu kucaklıyordu.</p>
				<p class="normalnesil">Hoca kızı olduğu yerde çakılı gibiydi; ne kımıldayabiliyor, ne bir şey söyleyebiliyordu. Göz pınarlarının duvarı yıkılmıştı çoktan. Gözyaşları yanaklarından sessiz çığlıklarla aktıktan sonra yanaklarından iniyor, çenesini okşayıp yere düşüyordu.</p>
				<p class="normalnesil">Burhaneddin Bey koşar adım yolu tutmuştu. Az sonra kapıya ulaştı. Herkes hazırdı, onu bekliyorlardı. Geciktiği için utandı, sıkıldı. Malkoç Bey’e sokulup, el ovuşturarak:</p>
				<p class="normalnesil">“Beyim,” dedi, “İhtiyar anamı şöyle bir görüp...”</p>
				<p class="normalnesil">Malkoç Bey bir el hareketiyle susturdu onu:</p>
				<p class="normalnesil">“İyi etmişsin, ananın helâlliğini ve duasını almak her hayırlı evlâdın vazifesidir. Gaflet edip gitmeseydin ben gönderecektim!”</p>
				<p class="normalnesil">Sustu.</p>
				<p class="normalnesil">Uzayıp gitti sessizlik...</p>
				<p class="normalnesil">Sonra yeniden söze girdi:</p>
				<p class="normalnesil">“Bazı divan azaları nereden duymuşlarsa duymuşlar, beni sıkıştırdılar. Böyle bir hareketin Timur’u kızdırmaktan öte bir işe yaramayacağım söylediler. ‘Ne kaybederiz?’ diye sorduğumda ‘Her şeyimizi’ dediler, ‘Kadınlarımızı, çocuklarımızı, bütün nevalemizi ve Sivas’ı kaybederiz!’ dediler. ‘Zaten Timur bunun için burada değil mi?’ diyecek oldum, ‘Kızdırmazsak ve istediklerini yaparsak bazı şeyleri kurtarabiliriz’ dediler.”</p>
				<p class="normalnesil">“Meselâ neyi?..”</p>
				<p class="normalnesil">“Aynısını ben dahi sordum, ‘Neyi kurtarırız?’ dedim, ‘Çocukların, yaşlıların hayatını’ dediler; ‘Şehrin yakılıp yıkılmasını’ dediler. Yüreğimde bir tereddüt lâvı tutuştu ki sorma! Acaba onlar mı haklı, biz mi haklıyız, diye düşünür oldum...”</p>
				<p class="normalnesil">“Aman beyim, kavi olun! Biliyoruz ki Timur, şehre muharebeyle de girse, teslim olsak da girse mutlaka katliam yapacak, şehri bir baştan bir başa yıkacak. Şimdiye kadar yaptıkları bu değil mi? Teslim olanlar da kurtulamadılar, muharebe edenler de... Yine muharebede bir ümit var. Belki sultanımız vaktinde yetişir. Belki Allah, meleklerini gönderir, gayretimize gayret ekler.Bize düşen, dayanabildiğimiz kadar dayanmaktır. Sonumuzu artık Allah bilir.”</p>
				<p class="normalnesil">“Yani her şeye rağmen bu baskını vermeliyiz, diyorsun...”</p>
				<p class="normalnesil">“Beli, bu baskını ve bu baskın gibi baskınları mutlaka vermeliyiz, din gayretinin ne olduğunu onlara göstermeliyiz. Vakit, din gayretiyle gayrete gelip yekvücut olma vaktidir. Aramıza ikilik girerse yıkılırız. Timur’un derdi bir kale zapt etmekten ziyade, padişah efendimize karşı duyduğu kini kusmak, istilâ emellerini Anadolu’nun içlerinde dindirmektir. Bu Timur kana susamıştır ulu beyim, doymadan şuncağıza gidici değildir.”</p>
				<p class="normalnesil">Malkoç Mustafa Bey, genç arkadaşını kucakladı:</p>
				<p class="normalnesil">“Sağ ol yiğit Burhaneddin, içimdeki tereddüt lâvını söndürdün. Hadi atlan, Allah yardımcımız olsun. Aileni merak etme, gendi ailem gibidir, tasan olmasın.”</p>
				<p class="normalnesil">“Şu anda tek tasam, baskının başarıya ulaşmasından ibarettir beyim.”</p>
				<p class="normalnesil">Atına bindi:</p>
				<p class="normalnesil">“Hoşça kal Malkoç Beyim, ahirette buluşuncaya kadar hoşça kal!”</p>
				<p class="normalnesil">Askerlere döndü:</p>
				<p class="normalnesil">“Yallah!”</p>
				<p class="normalnesil">Herkes atına bindi.</p>
				<p class="normalnesil">“Bismillah” dedi Burhaneddin. Rahvan adım ve sessizce arka kapıyı geçtiler.</p>
				<p class="normalnesil">Malkoç Bey neredeyse ağlayacaktı. Elini havaya kaldırıp akıncıları son kez selâmladı.</p>
				<p class="normalnesil">“Acaba delilik mi şu yaptığım?” diye düşündü, “Binlerce kana susamış Moğolu basmaya yüz babayiğit göndermekle delilik mi etmekteyim?”</p>
				<p class="normalnesil">Döndü, gecenin karasına karıştı...</p>
				</body>
</html>