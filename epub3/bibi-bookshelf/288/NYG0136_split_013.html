<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_14">Esaret Halkası</h1>
				<p class="normalnesililk">Sıcak, tel tel azabın üstünde daha beter bunaltıcı esaret halkasını bütün kızdırmış ve getirip Sivas’ın boynuna geçirmiş.</p>
				<p class="normalnesil">Hürriyet uzaklaşırken, esaret adım adım çöküyor. Timur kâbusu mağrur ve kindar... Bıçağa boynunu uzatmış koyun gibi sereserpe kaderini bekleyen Sivas’a gözlerinin bütün kinini ta uzaktan beri dökerek sürdü:</p>
				<p class="normalnesil">“Şunlar kim?”</p>
				<p class="normalnesil">Bir kalabalıktır geliyordu, ama kim olduğunu, niçin geldiklerini bilmiyorlardı ve Timur’a tatminkâr bir cevap bulup veremiyorlardı.</p>
				<p class="normalnesil">Kumandanlardan Yabgu:</p>
				<p class="normalnesil">“Emrederseniz varıp öğreneyim ulu hakan.” dedi.</p>
				<p class="normalnesil">Yabgu’yu kin denizinde boğduktan sonra Timur, yanıbaşında at tepen oğluna döndü:</p>
				<p class="normalnesil">“Var, öğren gel.”</p>
				<p class="normalnesil">Gitti ve biraz sonra döndü, geldi.</p>
				<p class="normalnesil">“Çocuklar, hakan babam” dedi, “Cem’an bin çocuk; başlarının üzerinde rahleler tutuyorlar, rahlelerin üstünde Kur’an’lar var. Zannederim, büyük hakan babamdan böylelikle merhamet dilenmeye çıkmışlar...”</p>
				<p class="normalnesil">Timur’un çekik gözleri bulandı, bulandı; kara bulutlar yığın yığın yığıldı, kin tepeleme doldu...</p>
				<p class="normalnesil">“Filleri üzerlerine sürün!”</p>
				<p class="normalnesil">“Ama onlar çocuk...” diye itiraz etti kumandanlardan Türkmen Atman Bey.</p>
				<p class="normalnesil">“Biliyorum.”</p>
				<p class="normalnesil">“Başlarının üstünde de Kur’an taşıyorlar.”</p>
				<p class="normalnesil">“Evet, onu da biliyorum. Hakan pederim de hepsini biliyor, buna rağmen fillerin sürülmesini emrediyor. Atman Bey, dönüp emre karşı çıktığını hakan pederime söyleyeyim mi?”</p>
				<p class="normalnesil">İtirazı söndü, bitti:</p>
				<p class="normalnesil">“Filleri ürkütün, çocukların üstüne sürün!”</p>
				<p class="normalnesil">Korkunç bir toz bulutu kalktı, filler âdeta yuvarlanarak çocukların üstünden geçtiler, rahledeki Kur’an-ı Kerim’ler sayfa sayfa uçuştu, çocukların ince feryatları fillerin homurtularına karışıp söndü. Burçlardan durumu seyreden askerler nefretle, hiddetle doldular, kapıları kapamak için harekete geçtiler. Fakat meclis azalarına lâf dinletmek mümkün olmadı. Onlara göre Timur söz vermişti, kan dökmeyecekti.</p>
				<p class="normalnesil">“Peki,” dediler, “Kan dökmeyecekse fillerini masumların üstüne niye sürer, niye Kur’an’ımızı da, çocuklarımızı da ezdirir?”</p>
				<p class="normalnesil">Her işin mutlaka ayrı bir tefsiri vardı, azaların büyük ekseriyeti bunu da başka bir şekilde tefsir ediyorlardı:</p>
				<p class="normalnesil">“Çocuk sürüsünden filler ürkmüştür, ürküp saldırmıştır. Bu işte Timur’un kabahati olmaması lâzım gelir.”</p>
				<p class="normalnesil">Kendileri inanıyorlar mıydı, belli değil; fakat diller dökerek askerleri inandırmışlardı. Anaların feryadı gırtlaklarında düğümlenmiş, acıya dayanamayıp dört anne oracıkta ölmüştü.</p>
				<p class="normalnesil">Timur, kale bedenine yakın bir yerde atını durdurdu. Hisardaki bütün askerlerin silâhlarını atarak dışarı çıkmalarını emretti. Askerler böyle bir anlaşma olmadığını ileri sürerek itiraz edecek oldular ya, azalardan bazıları yine yol kesti, bunu dahi “iyi” tefsir ettiler:</p>
				<p class="normalnesil">“Haklıdır, belki bir desise çeviriyoruz diye korkuyor. Elbette ki askerini yok yere kırdıracak değil. Bunda bir kötülük yoktur; çıkalım, istikbal edelim.”</p>
				<p class="normalnesil">Dört bin asker dışarı uğradı. Ağlayanlar, inleyenler, bayılanlar vardı, fakat büyük ekseriyeti suskundu; sanki dillerini yutmuşlar, bütün hislerini kaybetmişlerdi.</p>
				<p class="normalnesil">“Tam ve tekmil bu kadar mısınız?” diye sordu Timurleng, “İçeride kimse kalmasın.”</p>
				<p class="normalnesil">Asker namına kimse olmadığını söylediler.</p>
				<p class="normalnesil">“Pekâlâ,” dedi, “İnandım.”</p>
				<p class="normalnesil">Kötü kötü güldü, katıla katıla kahkahalar attı. Beyleri, kumandanları da katıldılar ona. Bir uğultudur sardı cuma günü öğle vaktini, sıcakla buluşup dağlara yayıldı.</p>
				<p class="normalnesil">“Dinleyin” dedi Timur, “On beş yaşına kadar olanlar şu yanda toplansın. Yirmi beş yaşına kadar olanlar bu yana, yirmi beşten kırka kadar şöyle ayrılsın; kırktan yetmişe böyle...”</p>
				<p class="normalnesil">Ne yapmak istediğini kendi adamları bile bilmiyor, bakışıp duruyorlardı.</p>
				<p class="normalnesil">“Çabuk olun!” diye gürleyince şaşırmayı bir yana bırakıp kırbaç ve kılıç zoruyla emri uyguladılar. Yaş sırasına göre tasnif ettiler Sivaslıları, yığdılar yığın yığın.</p>
				<p class="normalnesil">Askerlerine seslendi:</p>
				<p class="normalnesil">“Etrafı sarın!”</p>
				<p class="normalnesil">Sardılar.</p>
				<p class="normalnesil">Diğer bir kısım askerlerine bağırdı:</p>
				<p class="normalnesil">“Kaleye girip talan edin!”</p>
				<p class="normalnesil">Çılgınlar gibi at kopardılar, vaveyla ile kapıdan içeri aktılar.</p>
				<p class="normalnesil">Sivas halkı titreşerek bekleşiyordu. Ne olacaklarından kimsenin haberi yoktu. Bekleyişin en korkuncu başlamıştı.</p>
				<p class="normalnesil">Timur bir süre bunun tadını çıkardıktan sonra gürledi:</p>
				<p class="normalnesil">“Tırnaklarınızla toprağı kazacaksınız, tam insan boyu çukurlar kazılacak; başlayın!”</p>
				<p class="normalnesil">Kimse kımıldamadı bile; artık ne olacaklarını anlamışlar, tedirgin bekleyiş bitmiş, fakat ölüm yanıbaşlarına dikilmişti; ölümlerin en beteri, en korkuncu...</p>
				<p class="normalnesil">Şehir meclisi azalarından birkaçı, Timur’a kan dökmemeyi vaat ettiğini hatırlatmaya neden sonra cüret edebildiler. Kahkahalar attı:</p>
				<p class="normalnesil">“Kan dökecek değilim” dedi, “Mukavemet edilmezse ne kılıç, ne mızrak, ne topuz işleyecek.”</p>
				<p class="normalnesil">“Peki, ama bu çukurlar niye?”</p>
				<p class="normalnesil">Ciddileşti, abus yüzü korkunç bir şekil aldı:</p>
				<p class="normalnesil">“Siz benim yüz elli adamımı canlı canlı tünele gömdünüz.”</p>
				<p class="normalnesil">“O zaman cenk hâlinde idik ve siz tünel kazıp kaleye ulaşmak istiyordunuz.”</p>
				<p class="normalnesil">“Doğru, ama benim cengim bitmedi, bitmeyecek de; öldürülecek insan kaldığı müddetçe devam edecek. Deminki sözün hoşuma gitti ihtiyar! Ne yapıyordum ben? Tünel kazıp kaleye ulaşmak istiyordum. İşte yine ulaştım; hem de tünelsiz ve zahmetsiz... Sağ olasınız; sizin gibi yedi göbek korkaklar bulunduğu müddetçe ben daha çok kale alırım!”</p>
				<p class="normalnesil">İnledi büzülerek:</p>
				<p class="normalnesil">“Söz vermiştiniz...”</p>
				<p class="normalnesil">Dikti karanlık gözlerini ihtiyar azaya:</p>
				<p class="normalnesil">“Götürün şunu,” dedi, “Gözüm görmesin!”</p>
				<p class="normalnesil">Bir kement vınladı, geldi ihtiyarın boynuna geçti, sıkıldı insafsızca. İhtiyarın hırıltılı nefesi, Timur’un kahkahasına gömüldü.</p>
				<p class="normalnesil">“Bakın, bakın! Hiç kan döküldü mü? Sözümü tuttum işte; kan dökmüyorum.”</p>
				<p class="normalnesil">Dehşetle geriledi Sivaslı askerler, fakat müstevlilere toslayıp durmak zorunda kaldılar.</p>
				<p class="normalnesil">“Kazın bakalım,” dediler, “Tırnaklarınızla.”</p>
				<p class="normalnesil">Timur, maiyetiyle birlikte sürekli kahkahalar ata ata Sivas’a girdi.</p>
				</body>
</html>