<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_12">Teslim Almanın Şartı</h1>
				<p class="normalnesililk">Şehir meclisi toplanmış, Malkoç Bey’in gelmesini bekliyordu. Yanında üç kişiyle girdiğini görünce bazı üyelerin memnuniyetsizliği yüzlerinden okunur hâle geldi. Biri:</p>
				<p class="normalnesil">“Ne iştir, aza olmayanların meclise alınması görülmüş, duyulmuş mu?”</p>
				<p class="normalnesil">Malkoç Bey geçti, yerine oturdu. Üç arkadaşına da arkasında durmalarını işaret etti. Konuşan adama bakarak:</p>
				<p class="normalnesil">“Şimdiye kadar,” dedi, “Bu meclisin teslim olalım dediği de görülmüş duyulmuş şey değildir, velâkin birkaç günden beri görülmekte, duyulmaktadır; ne buyrulur?”</p>
				<p class="normalnesil">Soğuk, buz gibi soğuk bir hava esti. Malkoç Bey devam etti:</p>
				<p class="normalnesil">“Bunlar can arkadaşlarımdır: Biri kapıcıbaşı olarak vazife yapmıştır, ayrıca yıllarını serhat boylarında düşman kovalamakla geçirmiştir. Öbürü Timur’un Sivas’a doğru geldiğini canı pahasına haber veren kişidir. Şu Murat Bey ise hepimizin bildiği ve takdir ettiği komutanlarımızdandır. Onlardan gizleyecek saklayacak bir şeyimiz olduğunu zannetmiyorum.”</p>
				<p class="normalnesil">Tekeli Karatekin Bey:</p>
				<p class="normalnesil">“Kalsınlar,” dedi aceleyle, “Dışarı bir şey sızdıracaklarını zannetmiyorum, mert yiğitlere benziyorlar.”</p>
				<p class="normalnesil">Malkoç Bey, yerin dibine geçiren bir bakış attı karşısındaki adama:</p>
				<p class="normalnesil">“Şimdiye kadar mecliste konuşulanlar dışarı sızmamıştır umarım, bundan sonra da sızmayacaktır.”</p>
				<p class="normalnesil">Adamın yüzü daha beter karardı mı gerçekten, yoksa Malkoç Bey’e mi öyle geldi?.. Kalktı, arkadaşlarının kulağına eğildi:</p>
				<p class="normalnesil">“Bu birincisi” diye fısıldadı, “İyi tanıyın. İkincisi sağ başta oturuyor, şu önünde kalem kâğıt duran da üçüncüsü...”</p>
				<p class="normalnesil">Kafalarına çehrelerini kazımak ister gibi dikkatle baktılar. O kadar ki, Murtaza Bey, Peşteli’nin ısrarlı bakışlarından rahatsız oldu, birkaç kımıldadı, öksürdü; sonra kalktı, pencereden bakmaya başladı.</p>
				<p class="normalnesil">Peşteli:</p>
				<p class="normalnesil">“Hay Allah,” dedi içinden, “Herifi ürküttüm galiba!”</p>
				<p class="normalnesil">Nedense meclis sessizleşmişti. Biraz “fırtına öncesi sessizliği” andırıyordu. Herkes kendisince vaziyeti muhakeme ediyor olmalıydı.</p>
				<p class="normalnesil">Sessizlik uzadı gitti...</p>
				<p class="normalnesil">Sonra Malkoç Bey konuşmaya başladı:</p>
				<p class="normalnesil">“Timur’dan elçi geldi. Pek elçi denmez ya böylesine, tebliğ memurları desek daha iyi... Teslim olmamızı istiyor.”</p>
				<p class="normalnesil">“Şartı var mı?” diye sordu Murtaza Bey.</p>
				<p class="normalnesil">Malkoç Mustafa Bey şaşmış görünerek:</p>
				<p class="normalnesil">“Şart mı?” dedi, “Benim bildiğim, teslimin şartları olur; teslim almanın da mı şartları var, yoksa?..”</p>
				<p class="normalnesil">“Yani taahhütte filân bulundu mu, diye sormaktı muradım. Ağzımdan yanlış çıktı, sen de hemen üstelersin!”</p>
				<p class="normalnesil">Malkoç Bey kalktı. Gezindi bir süre, döndü, yine yerine oturdu.</p>
				<p class="normalnesil">“Hakkınız var,” dedi, “Fazlaca sinirli olduğumu biliyorum. Şu son hadisat üstüne de yorgunluk, uykusuzluk, sinir ediyor insanı. Neyse, kusura kalmayın.”</p>
				<p class="normalnesil">“Elçileri anlat hele, ne istiyorlar?”</p>
				<p class="normalnesil">“Teslim olmamızı elbet; başka ne isteyecekler?”</p>
				<p class="normalnesil">Karatekin Bey sabırsız atıldı:</p>
				<p class="normalnesil">“Teslim olunursa mala cana dokunmayacaklarına dair söz veriyorlar mı?”</p>
				<p class="normalnesil">Malkoç Bey ona döndü, kızgınlığını belli etmemek için çırpındı, fakat elinde değildi. Bu adamın, hele de bunun casus olma ihtimali, tüylerini diken diken ediyordu.</p>
				<p class="normalnesil">“Hayret ki, söylediklerini nasıl da bildin!” dedi, “Evet, söz vermeye veriyorlar, ama ne hükmü var?”</p>
				<p class="normalnesil">“Ne demektir ne hükmü var? Koca hakan, sözünü çiğneyecek değil ya...”</p>
				<p class="normalnesil">“Değil ha?”</p>
				<p class="normalnesil">Kulaksız’ı kolundan çekip öne çıkardı:</p>
				<p class="normalnesil">“Şu arkadaşımı görüyor musunuz? Çelebi Mehmet Efendimizin sırdaşıdır, can arkadaşıdır. Onun adına gezer, düşman içerisine girip bilgi toplar.”</p>
				<p class="normalnesil">Tekeli Karatekin Bey’in fal taşı gibi açılmış gözlerine doğrudan hıncını dökerek konuştu:</p>
				<p class="normalnesil">“Anlatsın isterseniz, Timur’un istilâ ettiği yerlerde halka neler yaptığını anlatsın. Gözleriyle görmüşlüğü vardır, bizzat müşahede ermişliği vardır. Dinlemek ister misiniz?”</p>
				<p class="normalnesil">Meclis Kâtibi Ali Bey:</p>
				<p class="normalnesil">“Zaman kaybediyoruz” dedi sertçe, “Boş yere vakit harcıyoruz. Hikâye dinlemekle oyalanmaktansa ne yapacağımızı kararlaştırsak daha iyi olur.”</p>
				<p class="normalnesil">Malkoç Bey ona döndü:</p>
				<p class="normalnesil">“Peki, sence ne yapalım?”</p>
				<p class="normalnesil">Herhalde bu soruyu beklemiyordu, bocalayışı hayli uzun sürdü, nihayet:</p>
				<p class="normalnesil">“Şey, ya muharebeye devam edelim veya teslim şartlarını kararlaştıralım. Muharebeye devam edersek kaybedeceğimiz aşikâredir.”</p>
				<p class="normalnesil">“Şu hâlde, teslim olalım, diyorsun...”</p>
				<p class="normalnesil">Başını indirdi:</p>
				<p class="normalnesil">“Ben öyle bir şey demedim, sadece direnmenin ümitsizliğine işaret ettim; fikrim bu cihettedir. Yiyeceğimiz çok kıt, askerî kuvvetimiz de az; bu vaziyette ne kadar dayanabiliriz?”</p>
				<p class="normalnesil">“Dayanabildiğimiz kadar.”</p>
				<p class="normalnesil">“Yani üç gün, beş gün, hadi bilemedin on gün... Peki, sonunda ne olacak? Timur önüne çıkanı eze eze, her şeyi yaka yıka şehre girmeyecek mi? Bir girince bütün ehl-i imanı kılıçtan geçirmeyecek mi?”</p>
				<p class="normalnesil">“Doğrudur, velâkin Timur teslim olsak da yine aynı alçaklığı yapacaktır.”</p>
				<p class="normalnesil">“O zaman niye yapsın? Karşı çıkmadıktan, intikam duygularını bilemedikten sonra niye öldürsün, niye yaksın yıksın?..”</p>
				<p class="normalnesil">“Çünkü onun asıl maksadı, yakmak ve yıkmaktır. Sultanımızın yüreğini dağlayıp kendisiyle harbe mecbur etmektir... Osmanoğullarına karşı üstünlüğünü göstermek istiyor.”</p>
				<p class="normalnesil">Ali Bey dudaklarını büktü:</p>
				<p class="normalnesil">“Bana kalırsa boşa zaman harcıyoruz. Herkes biliyor ki, mukavemet etmek boştur.”</p>
				<p class="normalnesil">Murtaza Bey lâfı aldı:</p>
				<p class="normalnesil">“Aynı kanaatteyim, bu mamur şehrin harap olmasına gönlüm razı gelmiyor.”</p>
				<p class="normalnesil">Malkoç Mustafa Bey artık kızgınlığını saklamıyordu:</p>
				<p class="normalnesil">“Onun için mi Timur’un önüne atıyorsun?”</p>
				<p class="normalnesil">“Ben atmıyorum, Timur kendisi almaya gelmiş.’’</p>
				<p class="normalnesil">“Vermeyiz!”</p>
				<p class="normalnesil">“Kuvvetimiz kâfi değil, vermek mecburiyetindeyiz.”</p>
				<p class="normalnesil">Malkoç Bey hiddetle yerinden fırladı:</p>
				<p class="normalnesil">“Timur sizden daha sabırlı; teslim haberini almak için birkaç saat mühlet verdi hiç değilse... Size kalsa hemen teslim edersiniz!”</p>
				<p class="normalnesil">Yaşlılardan Barak Bilâl Bey:</p>
				<p class="normalnesil">“Acı söyleme kumandan oğul;” dedi, “Acı söyleyen, acı işitir. Burada vaziyeti görüşüyoruz; birbirimizi ithama sebep nedir? Belli ki ızdırabımız yüzünden itidalimizi kaybetmişiz, kötü bir vaziyetle yüz yüze kalışın çaresizliği bizi mütecaviz yapmış... Yine de itidali elden bırakmamak iktiza eder. Kumandan Malkoç Mustafa Beyoğul, muhasarayı kırmak elimizden gelir mi?”</p>
				<p class="normalnesil">Malkoç Bey bunu belki bin kere düşünmüş, birkaç defa da denemişti. Fakat hepsi hüsranla noktalanmış, acılara acı eklemekten başka işe yaramamıştı.</p>
				<p class="normalnesil">“Hayır.” dedi.</p>
				<p class="normalnesil">“Pekâlâ, şuna cevap ver: Şehri sonuna kadar müdafaa edebilir miyiz? Timur’un askerine karşı, fillerine ve mancınıklarına karşı dayanabilir miyiz?”</p>
				<p class="normalnesil">“Surlar sağlamdır; cennetmekân ceddimiz Keykübad Alâüddin, kolay yıkılmayacak şekilde yaptırmış. O kadar sağlamdır ki, Timur’un mancınıkları bile yıkamaz, yıkamadığını gördük. Önceki gün kaç gülle gönderdiler, kaç yer isabet aldı, ama tek taş olsun zedelendi mi?”</p>
				<p class="normalnesil">“Yani teslim olmayalım, fikrindesin...”</p>
				<p class="normalnesil">“Beli, o fikirdeyim.”</p>
				<p class="normalnesil">“Ben dahi Allah bilir aynı fikirdeyim. Teslim olmak denince içim ürperiyor, kendimden iğreniyorum. Lâkin hiçbir ümit ışığı yoksa, ufuk bütün bütün kararmışsa ve hele sabilerin hayatı teslim şartına bağlıysa elden başkaca ne gelir?”</p>
				<p class="normalnesil">Teslim olmaya baştan beri hiç yanaşmayan Barak Bilâl Bey hem şaşırttı, hem korkuttu. Mecliste bütün desteği kaybettiğini anladı. Fakat merak ettiği bir husus vardı: Acaba Barak Bilâl Bey’deki bu ani değişmenin sebebi neydi; kimlerle görüşmüş ve konuşmuştu?..</p>
				<p class="normalnesil">Düşünürken Tekeli’nin sesini duydu:</p>
				<p class="normalnesil">“Bu babda ittifak hâsıl olduğuna göre yapacak tek şey kalıyor.”</p>
				<p class="normalnesil">“Teslim olmak ha!” diye sözünü kesti Malkoç Bey, “Pekâlâ, velâkin baba makamında sevip saydığım koca Barak Bilâl Bey’e bir tek şey sormak istiyorum: Dün gece veyahut bu sabah yahut da biraz önce kiminle sohbet etmiştir, lütfedip söyleyebilirler mi?”</p>
				<p class="normalnesil">“Tabii,” dedi Barak Bey tereddütsüz, “Bunda gizlenecek bir şey yok. Dün gece Tekeli Karatekin Kardaşımız, fakirhaneye şeref verdiler; söyleştik, bu meyanda Timur tehlikesinin üstünde de duruldu.”</p>
				<p class="normalnesil">“Karatekin Bey, teslim olmak lâzım geldiğini de ileri sürmüştür herhalde...”</p>
				<p class="normalnesil">“Evet, sürmüştür; lâkin ne gibi bir kötülük var bunda, samimi kanaati ol cihette ise başka ne söyleyebilir?”</p>
				<p class="normalnesil">Zangır zangır titreyerek fırladı Malkoç Bey, parmağını namlu gibi dikti Karatekin Bey’e:</p>
				<p class="normalnesil">“Bu adam, azalardan başkaca kimleri ziyaret etmiştir ve ‘teslim olmak iktiza ettiği’ yolunda kimlere telkinde bulunmuştur? Lillâh aşkına söyleyin!”</p>
				<p class="normalnesil">Pir Müslim Bey kalkıp Malkoç Bey’in önüne geçti:</p>
				<p class="normalnesil">“Oturasız, gazap edecek yer değil burası, kendinize hâkim olasız.”</p>
				<p class="normalnesil">“Söyleyin, daha kimleri ziyaret etmiştir, hangilerinizi?”</p>
				<p class="normalnesil">“Beni” dedi Murtaza Bey, “Geçen gece gelmiş, havadan sudan konuşurken bir aralık teslim meselesini de görüşmüştük.”</p>
				<p class="normalnesil">“Teslim olmak lâzım geldiğini de söylemiş miydi?”</p>
				<p class="normalnesil">Biraz düşündükten sonra cevap verdi:</p>
				<p class="normalnesil">“Söylediydi galiba; evet, evet, sabilerin korunması lâzımdır, dediydi.”</p>
				<p class="normalnesil">“Salı gecesi mi geldi sana?”</p>
				<p class="normalnesil">Yine bir müddet düşündü. Parmaklarıyla günleri saydı ve:</p>
				<p class="normalnesil">“Salı” dedi, “Taaccüp! Nasıl biliyorsun?”</p>
				<p class="normalnesil">“Çünkü o günden sonra teslimi müdafaa etmeye başladın. Başka yok mu?”</p>
				<p class="normalnesil">“Var” dedi köşeden zayıf bir ihtiyar, “Bana dahi geldi ve teslim olmak iktiza ettiğini söyledi.”</p>
				<p class="normalnesil">Kulaksız Ömer’le Murat Bey hayretten hayrete düşüyorlardı; adamın ziyaret etmediği meclis azası yok gibiydi. Nitekim son olarak da Barak Bilâl Bey’e gitmiş, onu dahi kendisine çekmeyi başarmıştı.</p>
				<p class="normalnesil">Malkoç Bey dudaklarını kemiriyordu.</p>
				<p class="normalnesil">Oda sükûta gömülmüştü...</p>
				<p class="normalnesil">Neden sonra Barak Bilâl Bey söze girdi. Biraz mütereddit ve oldukça da ürkek bir sesle:</p>
				<p class="normalnesil">“Af dilerim!” dedi, “Bütün bunların manasını pek kavrayamadım; Malkoç Bey açıklamaz mı acaba?..”</p>
				<p class="normalnesil">Malkoç Mustafa Bey, dudaklarını kemirmekten vazgeçip konuşmaya başladı:</p>
				<p class="normalnesil">“Açıklayacak ne var ki Barak Bilâl Bey? Her şey gün gibi aşikâr! Bir müddettir içimizden birinin veya birkaçının, bütün olup bitenleri Timur’a gammazladıkları meydana çıktı. O kimse, hepinizi tesirine aldı; böyle olduğuna göre ikna kabiliyeti müthiş olmalı!”</p>
				<p class="normalnesil">Parmağını Tekeli’ye dikti:</p>
				<p class="normalnesil">“Tekeli Karatekin Bey’in ikna kabiliyetine çoğumuz öteden beri hayranlık duyarız; vakıa gendini methederek söze girer, ama bunu öyle ustalıkla yapar ki karşısındaki bile fark etmez. Zaman içinde büyük adam olduğuna inandırır etrafını; itibar kazanır, hürmet kazanır. Teke Beyliği bozulduğunda kapağı aramıza atmış, bu kabiliyetleri sayesinde kısa zamanda meclis azalığına yükselmişti. Doğrusu bizi içimizden vuracağı aklımıza gelmedi...”</p>
				<p class="normalnesil">Karatekin birden fırladı:</p>
				<p class="normalnesil">Yalan!” diye bağırdı, “Ben böyle şey yapmam.”</p>
				<p class="normalnesil">Hayret, Malkoç Bey çok sakin görünüyordu:</p>
				<p class="normalnesil">“Doğru, hem de dosdoğru; emin olmadan kimseyi itham etmem; sonuna kadar araştırdım, hareketlerini düşündüm, herkesi ziyaret edip teslim fikrini telkin eylediğini öğrenince de işte dedim, aradığımız hain budur!”</p>
				<p class="normalnesil">Karatekin birden çekti kılıcını, sırtını da duvara dayadı:</p>
				<p class="normalnesil">“Savulun!”</p>
				<p class="normalnesil">Malkoç Bey hâlâ istifini bozmuyor, sakin sakin anlatmaya devam ediyordu:</p>
				<p class="normalnesil">“Bugün Timur tarafından gelen elçiler cevabımızı şehir meclisi toplantısından sonra istediklerini söyleyince uyandım! Doğrusu haini bu kadar çabuk ele geçireceğimi ummuyordum... Bu yüzden arkadaşlarımı yanımda getirmiş, kafamdaki şüpheliler listesinde yer alan isimleri tanıtmayı düşünmüştüm. Ne ki, durum gendiliğinden aydınlanmış oldu. Barak Bilâl Beyimiz sağ olsun, bilmeden bir haini yakalamamızı temin eyledi.”</p>
				<p class="normalnesil">Herkes şaşırmış, herkes dehşete düşmüştü. Tekeli ise elde kılıç, tetikte bekliyordu. Kapana kısılmış fareden farkı yoktu. Bakınıyor, bir delik bulup sıvışma ümidiyle durmadan fıldır fıldır gözlerini dolaştırıyordu.</p>
				<p class="normalnesil">“Boş yere bakınma,” dedi Malkoç Bey, “Kılıcı at ve teslim ol. Zaten teslim olma taraftarısın; evvel gendinden başla, bu hissi tat ki, nasıl olduğunu anla!”</p>
				<p class="normalnesil">“Lanet!” diye hırladı, “Ya ne bekliyordunuz, size mi yardım edecektim? Sultanınız memleketimi payimal etti, devletimi yıktı...”</p>
				<p class="normalnesil">“Yalan söyleme! Memleketini imar eyledi, harap türbeleri onardı, camileri tamir ettirdi, insanlarınızı insanca yaşattı...”</p>
				<p class="normalnesil">“Ne olursa olsun memleketimi zapt etti. Ben Tekeliyim, Teke’yi seviyordum. Osmanlıları ve devletlerini sevmek mecburiyetinde değilim.”</p>
				<p class="normalnesil">“Bu devlet bütün Müslümanlarındır.”</p>
				<p class="normalnesil">“Kimi kandırıyorsunuz? Bu devlet yalnız sizindir. Ama yıkılacak, başınıza yıkılacak. Timur belki bu gece şehre girecek, hepiniz asılacaksınız...”</p>
				<p class="normalnesil">Malkoç Bey, arkadaşlarına döndü:</p>
				<p class="normalnesil">“Canına zarar vermeden şunu yakalayın.”</p>
				<p class="normalnesil">Bağırdı Tekeli, hırçın hırçın:</p>
				<p class="normalnesil">“Yaklaşmayın!”</p>
				<p class="normalnesil">Yaklaştılar. Murat Bey arkasına geçti, Kulaksız Ömer’le Peşteli önüne dikildiler.</p>
				<p class="normalnesil">“Yaklaşmayın dedim!”</p>
				<p class="normalnesil">Kılıç çalmak için bütün kuvvetini topladı, ama arkasından Murat Bey’in mengene gücünde kolları dolandı.</p>
				<p class="normalnesil">“Bırak!” diye homurdandı, “Yoksa gebertirim...”</p>
				<p class="normalnesil">Kıskıvrak yakalanmıştı oysa, yalnız bacaklarını oynatabiliyor, durmadan tekme savuruyordu.</p>
				<p class="normalnesil">Peşteli:</p>
				<p class="normalnesil">“Çok oldun ama!” dedi.</p>
				<p class="normalnesil">Bacaklarını yakaladı, kaldırdı.</p>
				<p class="normalnesil">“Beyim, ne yapalım?” diye sordu Murat Bey.</p>
				<p class="normalnesil">“Dışarı götürüp bir yere kapatın; artık bize zararı dokunmaz.”</p>
				<p class="normalnesil">Çıkarıyorlarken birden var gücüyle tehdit savurmaya başladı:</p>
				<p class="normalnesil">“Gebereceksiniz, hepiniz gebereceksiniz; şu anda Timur’un adamları altınızı oyuyor, kaleniz başınıza geçecek!”</p>
				<p class="normalnesil">Malkoç Bey’in tüyleri diklendi. Atıldı, adamın yakasına sarıldı:</p>
				<p class="normalnesil">“Söyle, ne demektesin?”</p>
				<p class="normalnesil">Kahkahalar atıyordu.</p>
				<p class="normalnesil">“Söylesene bre!”</p>
				<p class="normalnesil">İki tokat aşketti yüzüne. Kahkahaları bitti, kin yüklü bakışlarını yükledi karşısındakine:</p>
				<p class="normalnesil">“Gebereceksiniz! Tünel kazıyorlar; kalenin arkasındaki ormandan teey kalenin orta göbeğine bir tünel... Birkaç gün içinde gebereceksiniz. Timur sizin için fillerini dahi zahmete sokmayacak.”</p>
				<p class="normalnesil">Malkoç Bey bir an düşündü: Olabilir miydi?</p>
				<p class="normalnesil">Gerçekten kalenin arka tarafı ormana yaslıydı. Timur’un askeri de çok kalabalıktı. Lüzumlu aletleri varsa bir tünel açmak hiç de zor olmazdı.</p>
				<p class="normalnesil">“Yürüyün!” dedi arkadaşlarına.</p>
				<p class="normalnesil">Tekeli Karatekin’i dışarıdaki nöbetçilere teslim edip kalenin arka tarafına gittiler. Burçlardan her tarafı iyice gözetlediler. Öyle bir faaliyet sezilmiyordu, ama hiç belli olmazdı. Tetikte durmak lâzımdı.</p>
				<p class="normalnesil">“Gece bir keşfe çıkmalı,” dedi Malkoç Bey, “İyice kolaçan etmeli her bir yanı. Korkulu rüya görmektense uyanık durmak evlâdır, derler.”</p>
				<p class="normalnesil">“Beyim, Peşteli ile fakir birlikte gidebiliriz.”</p>
				<p class="normalnesil">Kulaksız’a baktı, gülümsedi:</p>
				<p class="normalnesil">“Nerede bir iş çıksa ille talip olmak gibi bir huyun var mı senin?”</p>
				<p class="normalnesil">Börkünü geri itti, alnını kaşıdı:</p>
				<p class="normalnesil">“Vardır, huyum kurusun beyim!”</p>
				<p class="normalnesil">“Pekâlâ. Peşteli, sen de istiyor musun?”</p>
				<p class="normalnesil">“Ne denir beyim? Bu sabiyi yalnız başına korsam gendine olmadık belâlar arar; iyisi, yanında bulunmak ve belâlara dik aşağı dalmasına mâni olmak. Gece bastırsın gidelim.”</p>
				<p class="normalnesil">Ve o gece arka kapıdan dışarı süzüldüler.</p>
				<p class="normalnesil">Bir süre yürüdükten sonra sürünmeye başladılar.</p>
				<p class="normalnesil">“Böyle kertenkelelik yapmak hiç hoş değil” diye yakındı Peşteli, “Daha çok sürünecek miyiz?”</p>
				<p class="normalnesil">“Sen asıl sürünmeyi Timur’un eline geçersen görürsün, bu bir şey değil daha.”</p>
				<p class="normalnesil">“Ağzını da hiç hayra açtığın görülmüş değil.”</p>
				<p class="normalnesil">Orman kıyısına gelmişlerdi, karanlığı yara yara etrafı gözlediler.</p>
				<p class="normalnesil">“Şurada kımıldayan bir karaltı var galiba” dedi Kulaksız, “Görüyor musun Peşteli ağam?”</p>
				<p class="normalnesil">“Hani ya, nerede?”</p>
				<p class="normalnesil">“Çatal ağacın solunda; bak, kımıldıyor işte.”</p>
				<p class="normalnesil">“Tamam, ama bir değil, iki gölge... Dikkat ediyor musun? Ayrıldılar şimdi.”</p>
				<p class="normalnesil">“Gözcü olmalılar, galiba Teke Beyi haklı söyledi.”</p>
				<p class="normalnesil">“Haklı haksız, belli ki bir işler olmakta. Şimdi Kulaksız kerata iyi dinle: Soldaki nöbetçi senin, sağdaki benim; anlaştık mı?”</p>
				<p class="normalnesil">Güldü:</p>
				<p class="normalnesil">“Anlaştık ağam, meraklanma, sessizce halledeceğim.”</p>
				<p class="normalnesil">Sürüne sürüne iyice sokuldular. Peşteli sağdakine, Kulaksız Ömer soldakine yanaştı.</p>
				<p class="normalnesil">“Hadi!”</p>
				<p class="normalnesil">Aynı anda gırtlaklarına çöktüler. Adamlar gık edemeden yıkıldılar. Peşteli Kerem bir tekme savurdu:</p>
				<p class="normalnesil">“Amma da kof şeylermiş!”</p>
				<p class="normalnesil">Kulaksız’ın aklı tünelde idi:</p>
				<p class="normalnesil">“Olacaksa buralarda olmalı, hele bir araştıralım.”</p>
				<p class="normalnesil">Kısa bir süre dolanıp buldular yerini. Koca ağzı, taze toprak ortasında ejderha ağzını andırıyordu. Peşteli kulağını yere dayadı:</p>
				<p class="normalnesil">“Sesler geliyor” dedi, “Çalışıyorlar.”</p>
				<p class="normalnesil">“Peki, şimdi ne yapacağız? Tüneli bulunca ne yapacağımızı kimse söylemedi bana; sana söyleyen oldu mu sahi?”</p>
				<p class="normalnesil">“Hayır.”</p>
				<p class="normalnesil">Biraz düşündü.</p>
				<p class="normalnesil">“En iyisi ağzını örtmek.”</p>
				<p class="normalnesil">“İki kişiyiz, günlerce çalışsak yine olmaz.”</p>
				<p class="normalnesil">“Aklın nerelerde hay Peşteli? Kazma kürek kullanacak değiliz ki... Bu tünel milleti gendi başına durmaz, mutlaka içeriden ağaç destekler verilmiştir.”</p>
				<p class="normalnesil">Bakındı, güldü:</p>
				<p class="normalnesil">“Bu da besbelli, bak, çok ağaç kesilmiş; götürüp tünelde kullanmışlar. Şimdi yapacak iş gayetle basit.”</p>
				<p class="normalnesil">Peşteli Kerem kızgın kızgın:</p>
				<p class="normalnesil">“Çok konuşuyorsun, ama hiçbir şey söylemiyorsun, biraz açık olsana bre!”</p>
				<p class="normalnesil">“Açıklığı seçikliği şu: Desteklerden birkaçını yerinden söktük mü tünel çöker, çökünce de içinde kim var kim yok gömülür...”</p>
				<p class="normalnesil">Tünelin içinden yakın konuşmalar gelince hemen kendilerini bir kütüğün arkasına attılar.</p>
				<p class="normalnesil">“Gelenler var!” dedi Peşteli, “Düşündüğümüzü yapamayacağız anlaşılan...”</p>
				<p class="normalnesil">Kulaksız Ömer cevap vermedi; canı fena hâlde sıkılmıştı, tam da tüneli çökerteceği sırada çıkagelmeye davranan Timurîlere müthiş içerliyordu.</p>
				<p class="normalnesil">Tünelin ağzında yalnızca iki kişi görününce bir parça rahatladı. Sırtlarında bir şey vardı. Yere dökünce, bunun tünelde kazılan toprak olduğunu anladı. Demek içeriden postalar hâlinde dışarıya toprak taşınıyordu; öyleyse birazdan öteki gruplar da çıkagelecekti. Fazla vakit yoktu. Adamların tekrar içeri girmelerini zor bekledi.</p>
				<p class="normalnesil">“Hadi,” dedi Peşteli’ye, “Davranalım.”</p>
				<p class="normalnesil">“İlk evvelâ ne yapıyoruz?”</p>
				<p class="normalnesil">“Hah, şuradaki sarmaşığı gördüm ya, iş kolayladı sayılır.”</p>
				<p class="normalnesil">Kesilen ağaçlardan düşüp yere yığılmış kaim sarmaşığı aldı, kılıcıyla münasip yerinden kesti, sağlamlığım kontrol ettikten sonra:</p>
				<p class="normalnesil">“Mükemmel!” dedi, “Şimdi içeri girip ağaç direklerden birine bunu bağlayacağım. Sakın ben çıkmadan asılayım deme ha, tüneli tepeme göçürürsün alimallah.”</p>
				<p class="normalnesil">Tünelin ağzında kayboldu. Birkaç dakika sonra tekrar meydana çıktı.</p>
				<p class="normalnesil">“Tamamdır” dedi arkadaşına, “Asılalım.”</p>
				<p class="normalnesil">Var güçleriyle sarmaşığa asıldılar.</p>
				<p class="normalnesil">Önce içeriden bir şeyler gıcırdadı.</p>
				<p class="normalnesil">Yavaş yavaş gıcırtı arttı.</p>
				<p class="normalnesil">“Çöküyor galiba!” dedi Peşteli, “Aklınla bin yaşa he mi...”</p>
				<p class="normalnesil">“Asıl, bırakma!”</p>
				<p class="normalnesil">Ve direk, yerinden çıktı. Akabinde müthiş bir gürültüyle birlikte diğer direkler çözüldü; sonra başıboş kalan toprak, eskisinden beter gürültüler kopararak çöktü.</p>
				<p class="normalnesil">“Başardık!” diye sevindi Kulaksız Ömer, “Tünelin kârı itmam oldu, varıp Malkoç Beyimize bildirelim.”</p>
				<p class="normalnesil">Koşar adım kapıya ulaştılar. Karanlıkta fark edemediği bir çukura düştü Peşteli.</p>
				<p class="normalnesil">“Dursana!” diye bağırdı arkadaşına, “Düştüm.”</p>
				<p class="normalnesil">Kulaksız döndü. Arkadaşının düştüğü çukur tam kale duvarı kıyısında bulunuyordu. Birden anladı.</p>
				<p class="normalnesil">“Vay be!” diye söylendi, ‘Tünel buralara kadar bile uzamış meğer, belki bu gece kaleye girmiş olacaklardı, vay be!”</p>
				<p class="normalnesil">Peşteli yine anlayamamıştı:</p>
				<p class="normalnesil">“Ne tüneli?”</p>
				<p class="normalnesil">“Bozduğumuz tünelin bir ucu burada hay ağam! Çökünce toprak yüzeyi çukurlaştı; şu düştüğün yer, öyle bir çukur işte.”</p>
				<p class="normalnesil">Kapıyı açtırana kadar akla karayı seçtiler. Nöbetçiler kim olurlarsa olsunlar kaleye almayacaklarını söylüyor, Malkoç Bey’e de haber vermeye yanaşmıyorlardı. Bereket, Malkoç Bey gezinirken bağırmaları duymuş ve koşmuştu. İki arkadaşa derhal kapıyı açtırdı.</p>
				<p class="normalnesil">“Başardık beyim!” diye atıldı Kulaksız Ömer, “Tüneli başlarına göçürdük.”</p>
				<p class="normalnesil">“Nasıl oldu?”</p>
				<p class="normalnesil">Sevinci sesine sinmişti:</p>
				<p class="normalnesil">“Gayetle kolay oldu beyim. İki nöbetçi vardı, hallettik; bir sarmaşık bulup direkleri yerlerinden söktük. Meğer ta kale bedenine kadar gelmişler; Peşteli şuncağız bir çukura düştü de o vakit fark ettik...”</p>
				<p class="normalnesil">“Demek kale bedenlerine kadar...”</p>
				<p class="normalnesil">“Evet beyim” dedi Peşteli lâfı alarak, “Çok çok, bir gecelik işleri vardı; bizi içimizden vuracaklardı az daha!”</p>
				<p class="normalnesil">Konuşa konuşa yürürken Malkoç Bey:</p>
				<p class="normalnesil">“Kötü bir haberim var dostlarım: Maalesef fazla yiyeceğimiz kalmadı, iki üç gün sonra kaledeki her şey bitiyor.”</p>
				<p class="normalnesil">Başlarını önlerine indirdiler:</p>
				<p class="normalnesil">“Alnımıza yazılan, başımıza mutlak surette gelir beyim; mahzun olmayınız.”</p>
				<p class="normalnesil">Meltem çıkmış, boğucu ağustos sıcağı biraz kırılmıştı. Evlerden çocuk ağlamaları geliyordu.</p>
				<p class="normalnesil">Malkoç Bey:</p>
				<p class="normalnesil">“Yavrularım!” diye söylendi, “Sizi nasıl kurtarmalı?..”</p>
				</body>
</html>