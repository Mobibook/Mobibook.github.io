<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_5">Belâ Kapıya Dayandı</h1>
				<p class="normalnesililk">Kuşluk vakti alelacele şehir meclisi toplanmış, Şehzade Süleyman’ın başkanlığında durumu görüşmeye başlamıştı.</p>
				<p class="normalnesil">Tedirgindiler... Ak sakallı beyler başlarını önlerine indirmiş, şayet haber doğruysa yaklaşan kasırgaya karşı nasıl duracaklarını düşünmeye koyulmuşlardı. Sivas’ın sonu olacaktı belki... Herkes Timur’un ne büyük zalim olduğunu biliyor, girdiği yerden bir gün çıksa bile artık o yerin iflah olmayacağını kestiriyordu. Çok şey duymuşlardı hakkında; her duyduklarında da ürpermişler, lânetlemişlerdi. Şimdi yakınlarda olduğu söyleniyordu. Korkunç bir şeydi bu; şayet vaktinde Yıldırım Bayezid’e haber ulaştırılamaz, yardım sağlanamazsa, Sivas elden gitti demekti. Yalnız Sivas mı? Belki civar şehirler de elden gidecekti; belki bütün memleket...</p>
				<p class="normalnesil">“Ne düşünürsünüz beyler, ağalar; tedbir nedir?”</p>
				<p class="normalnesil">Şehzadenin endişeli sesi herkese soğuk su etkisi yaptı, daha beter ürperip sarardılar. Ne diyebilirlerdi ki; Timur taununa karşı tedbir, ne edebilirdi? Mutlak sonu azıcık geciktirmekten başka ne işe yarardı?</p>
				<p class="normalnesil">Hattatzade Refik Bey söz aldı:</p>
				<p class="normalnesil">“Şehzadem efendim, tiz bir haberci çıkarub sultan pederinizle temas kuralım ve yardım dileyelim. Alimallah bu belâyı burada bastıramazsak, korkulur ki bütün Osmanlı memleketini kuşatır!”</p>
				<p class="normalnesil">Ak sakallı Pir Müslim Bey:</p>
				<p class="normalnesil">“Vakıa sultan nezdinde elçi çıkarmak lâzımdır, velâkin evvelemirde alınması vacip olan tedbirleri bir tamam almaklığımız iktiza eyler. Fakire sual edilirse, asakir-i muvahhidin hazırlansın, derim. Kumandanlarının emrine havale edilüb burçlara yerleştirilsin. Kimin hangi mevkii müdafaa edeceği, hangi cihetle müdafaa edeceği kararlaştırılsın, ondan sonra şevketlü pederiniz Bayezid Han Hazretlerine ulak çıkarılsın.”</p>
				<p class="normalnesil">“Bu da başkaca bir zaman kaybı demektür devletlü lala; bence her iki işi aynı anda yapmak evlâdır.”</p>
				<p class="normalnesil">“Yani hem padişaha vaziyet bildirile, hem de ordu hazırlana, demektesiz...”</p>
				<p class="normalnesil">“Beli...”</p>
				<p class="normalnesil">Şehzade, nicedir suskun bekleyen Malkoç Mustafa Bey’e döndü:</p>
				<p class="normalnesil">“Hep sustun Malkoç Bey, tek kelâm etmedin; ne düşünmektesin?”</p>
				<p class="normalnesil">Malkoç Bey başını yerden almadan:</p>
				<p class="normalnesil">“Ulu beylerin ve dahi şehzademizin huzurunda bizim gibilere susmak yaraşır, deyü düşünürüm.”</p>
				<p class="normalnesil">“O ne biçim sözdür öyle; sen ulu beylerimizden değil misin?”</p>
				<p class="normalnesil">“Bilmem ki şehzadem... Bir ay kadar önceki toplantıda Timur tehlikesinin etrafa sıçradığından bahisle tedbir alınmasını istediğimde zat-ı devletleri ve ulu emirler tarafından kahkahalarla karşılandım, fikrim kabule şayan görülmedi.”</p>
				<p class="normalnesil">“Lâkin o zaman böyle bir tehlikenin varlığı bilinmiyordu ki...”</p>
				<p class="normalnesil">Bu sefer başını dikleştirdi, sesini de haylice sertleştirdi:</p>
				<p class="normalnesil">“Kangı bilinmemek dersiniz devletlü şehzadem? Bu tehlike tam bir seneden bu tarafa azgınca dolanıp durmaz mı, önüne geleni vurmaz mı, bütün Orta Şark’ı yaka yaka, yıka yıka üzerimize gelmez mi? Bir vakit bu canibe de akacağı gün gibi aşikâre değil miydi?..”</p>
				<p class="normalnesil">“Şuradan oluyor ki şehzadem, bir sene evvel muhterem pederinize mektup yazıp kabule şayan olmayan tekliflerde bulunmuştu. Sultanıma sığınmış bulunan Irak Hükümdarı Ahmed-i Celâyirî ile Azerbaycan Hükümdarı Karakoyunlu Kara Yusuf’u iade etmesini istemişti. Hem de saygısız bir üslûpla, âdeta sıradan bir çobana hitap eder gibi, âdeta emreder gibi... Peder-i muhtereminiz, Sultanımız Efendimiz Bayezid Han gendine yaraşır bir tavırla teklifi reddeylemiş, lâyık olan cevabı yazmakta tereddüt göstermemişti. Timur’un gayesi hünkârımızı tahrik ederek muharebeye çekmekti. Herhal ki, bu niyeti başta sultanımız olmağılen kâffe devlet şürekâsınca iyi anlaşılamamış, Timur bir tehlike olarak görülmemiştir. İşte yakınımızdadır ve ancak burnumuzun dibine geldikte tedbir düşünülmeye gidilmektedir. Ne yazık...”</p>
				<p class="normalnesil">Şehzade Süleyman Çelebi’nin dalkavuklarından Köse Çavuş, hiddetle atıldı:</p>
				<p class="normalnesil">“Bre, bu ne edebe sığmaz kelâmdır ki, hünkârımız tedbirsizlikle, şehzademiz gafletle itham edilmektedir? Kimsede bu edepsize dersini verecek din gayreti kalmamış mıdır?”</p>
				<p class="normalnesil">Bu çıkış pek yersiz geldi. Zaten herkes onu tanıyor, bir beye yaraşmayan dalkavukça davranışlarından ötürü kınıyordu. Malkoç Bey gözleriyle adamı çarptıktan sonra:</p>
				<p class="normalnesil">“Din gayretin varsa arkana bir müfreze alıp Timur’a karşı çık. Bana gelince... Şimdi söylediklerimi yapmaya gidiyorum. Hoşçakalın.”</p>
				<p class="normalnesil">Kapıyı geçmek üzereyken şehzadenin sesine çakıldı:</p>
				<p class="normalnesil">“Beri bak Malkoç Mustafa!”</p>
				<p class="normalnesil">Döndü baktı:</p>
				<p class="normalnesil">“Buyur hünkârımın oğlu.”</p>
				<p class="normalnesil">“Öteden beri benden hoşlanmadığını bilirim. Beklerim ki, bakalım ne vakit isyan bayrağını açıp karşıma dikileceksin deyü, kısmet şimdiye imiş. Korkarım, Timur’a karşı cenge değil, en sıkışık vakitte bana karşı asker çıkarmaya gidersin!”</p>
				<p class="normalnesil">Malkoç Bey fena sarsıldı, sanki bütün vücudundan kanı çekildi, sanki her tarafı bir cenderenin içine kondu, sıkıldı ha sıkıldı; yüzü acıların en dayanılmazıyla gerildi, büzüştü. Sonra ne düşündüyse düşündü, aniden gevşedi, tekrar eski durgun hâline büründü:</p>
				<p class="normalnesil">“Bu sözlerinizi duymadım” diye konuştu, “Vakit gayret vaktidir; kim ki fesat düşüne, Allah’ın gazabına uğraya!”</p>
				<p class="normalnesil">Kapıyı arkasından çekti kapattı.</p>
				<p class="normalnesil">Bir süre kimsede çıt çıkmadı. Emir almış gibi bütün yüzler kapıya dönük, gözler aynı yere çakılıydı. Neden sonra Köse Çavuş:</p>
				<p class="normalnesil">“Gördünüz işte,” diye konuştu sessizliği yıkarak, “Edepsiz sözler etmekle yetinmedi, isyan çıkarmaya koştu... Durdurmamız lâzım gelmez mi?”</p>
				<p class="normalnesil">Genç beylerden Kadızade Burhaneddin Bey hayıfla Köse’ye baktı:</p>
				<p class="normalnesil">“Durdursana, ne beklersin bre!” diye gürledi, “Hadi koşsana ardından, kılıcını önüne diksene... Timur belâsı kapıya dayandı dayanacak, velâkin biz hâlâ birbirimizi çekiştirmekten zaman bulup ne yapacağımızı karara bağlayabilmiş değiliz. Bu gidişle bağlayabileceğimiz dahi şüphelidir. Şu hâlimizle, kanımıza, sütümüze, cesaretimize emanet edilen kaleyi koruduğumuzu söyleyebilir miyiz? Konağı Rum saraylarına benzettik. Çekişme bizde, rekabet bizde, gayretsizlik bizde, birbirimizle uğraşmak bizde; Malkoç Beyim kalktı, yapabileceği her şeyi yapmaya gitti. Yüreğinde hurda taşımayan biri varsa aramızda, yemin ederim, Malkoç Bey’dir. Ardı sıra ölüme değin gidiyorum, burada vakit öldürecek hâlim kalmadı. Şu yürekler acısı vaziyetin tahammül edilecek yanı da kalmadı. Ümmet-i Muhammed fevc fevc olup çıkacak karara canıyla malıyla katılmayı beklerken, şu konuştuklarımıza bakıp utanmalıyız. Varalım, Malkoç Beyimle bile Timur taununun yolunu keselim; hiç değilse zaman kazanmış oluruz. Bari sizler de bu arada savunma tertibatı alın; sultanımıza da lütfedin, birkaç ulak çıkarın.”</p>
				<p class="normalnesil">Az önce Malkoç Bey’in çıktığı kapıdan o da çıktı.</p>
				<p class="normalnesil">Yine bir sessizlik oldu; eskisinden derin ve daha rahatsız edici bir sessizlik...</p>
				<p class="normalnesil">Sonra şehzade söze girdi:</p>
				<p class="normalnesil">“Hakları var,” dedi, “Padişaha haber ulaştırmak lâzım. Velâkin alelade ulakların görebilecekleri işlerden değildir bu iş. Yakalanmak vardır, konuşturulmak vardır. İyisi mi, yanıma birkaç asker alıp bizzat yola düşeyim, hünkâr babamdan kuvvetli bir ordu alıp imdadınıza yetişeyim...”</p>
				<p class="normalnesil">Herkes şaşırmıştı, bir ağızdan kekelediler:</p>
				<p class="normalnesil">“Siz... Siz mi efendimiz?..”</p>
				<p class="normalnesil">“Helbet... Niye şaştınız öyle, teklifim makul ve kabule şayan bir teklif değil midir ki şaşarsız, kekelersiz?..”</p>
				<p class="normalnesil">“Hâşâ ki, öyle demek istemedik.”</p>
				<p class="normalnesil">‘İyi madem, Köse Çavuş, maiyetimi hazırla, ne olur ne olmaz hazineyi de atın terkisine bağla ve öylece beni cenup kapısında hazır bekle; birazdan kavuşurum.”</p>
				<p class="normalnesil">Köse Çavuş’un canına minnetti, fırladı hemen:</p>
				<p class="normalnesil">“Başüstüne büyük şehzadem! Aile efradınızı da alırsınız değil mi?”</p>
				<p class="normalnesil">Şehzade, beylere bakarak:</p>
				<p class="normalnesil">“Helbet ki onların da yanımızda bulunmaları iktiza eder. Hem çocuklar dedelerini özlemişler, dedeleri dahi torunlarını özlemiştir; böylece birbirlerine kavuşur, hasret dindirirler.”</p>
				<p class="normalnesil">Doğruldu:</p>
				<p class="normalnesil">“Divan bitmiştir. Buyrun birlikte askeri hazırlayıp müdafaa nizamına koyalım.”</p>
				<p class="normalnesil">Şaşkın, perişan arkasından gittiler. Kimse söyleyecek söz bulamıyor, niçin şehzadenin böyle davrandığını anlayamıyordu. Korkak deseler korkak değildi. Gözü kapalı ateşe atıldığını kaç kere görmüşlükleri vardı. Kaç akına bizzat kumanda etmiş, kaç kere yaralanmış, ama yılmamıştı. Peki, şimdi ne oluyordu ki, niye düşmanla yüz yüze gelmeden kaçıyordu?</p>
				<p class="normalnesil">Herkes kendi içinde yıkıldı. Atılan adımlarda tedirginlik vardı. Atılan bu adım kararsızdı. Başsız kalacaklarını düşünüyor, Şehzade Süleyman’ın Sivas Kalesi’nde kalması gerektiğine inanıyor, ancak cesaret edip yoluna çıkamıyorlardı...</p>
				</body>
</html>