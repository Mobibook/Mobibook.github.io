<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_11">Hain</h1>
				<p class="normalnesililk">Malkoç Mustafa Bey yorgun ve uykusuzdu. Kuşatma başladı başlayalı doğru dürüst uyumamıştı. Hep bir çıkış yolu düşünüyordu. Bütün çıkış yolları tutulmuştu. Timur, askerî tecrübesini konuşturuyordu. Ayrıca düşman çok kalabalıktı ve kana susamıştı. Birkaç kere hücuma kalkmışlar, ucuna yanar paçavralar sarılı alevli oklar gönderip, bir yandan da mancınıklarla alevli paçavralar savurarak şehirde büyük yangınlar çıkarmışlardı.</p>
				<p class="normalnesil">Şehir meclisi ümitsizdi. İşin başında ne pahasına olursa olsun şehri müdafaa etme taraflısı olanlar bile bunları gördükten sonra yavaştan fikir değiştirmeye, teslim taraflısı olanlara katılmaya başlamışlardı. Mazeretleri hep aynı idi: “Timur şehre zorla girerse etrafı yakıp yıkar; taş üstüne taş, omuz üstüne baş bırakmaz” diyorlardı, “Ama teslim olursak belki merhamete gelir, belki halkın canını bağışlar; bu mamur, bu güzel şehri harap etmeye kıymaz...”</p>
				<p class="normalnesil">Malkoç Bey isyan soluyordu. Timur’u iyi tanıdığını, şimdiye kadar yaptıklarını bildiğini, asla merhamete gelmeyeceğini kaç kere söylemiş, meclis azalarına anlatmaya çalışmıştı, fakat dinletememişti...</p>
				<p class="normalnesil">Her şeye rağmen savaşacaktı. Kendisine bağlı birlikleri hazırlayıp Timur’a karşı sonuna kadar direnecekti. Sonucun pek de parlak olmayacağını biliyor, ama başka bir çare de aklına gelmiyordu.</p>
				<p class="normalnesil">Burçlarda idi. Mazgalların aralığına sinmişti. Bir yandan bunları düşünüyor, bir yandan da Timur’un ordugâhına bakıyordu. Etraf kum gibi asker kaynıyordu. Filler hazırlanmıştı. Saldırmaya hazırdılar.</p>
				<p class="normalnesil">Şöyle bir hesapladı: Timur hicretin sekiz yüz ikinci senesi zilhicce ayının dokuzuncu gününde Sivas’ı kuşatmaya başladığına göre, bugün kuşatmanın onuncu günüydü. Sultan Bayezid’den ses seda çıkmamıştı. Babasına haber etmeye giden Şehzade Süleyman, ya ona ulaşamadan yakalanmış veya yollarda beklenmedik engellerle karşılaşıp gecikmişti. “Fazlaca iyimserim” dedi kendi kendine, “Konstantiniyye’yi fethetmekle meşgul bulunan padişah, Sivas için niye kararını bozsun, niye koşup buralara kadar gelsin?”</p>
				<p class="normalnesil">Düşündüğüne kendisi de kızdı:</p>
				<p class="normalnesil">“Saçmaladığım muhakkak; Bayezid Padişah bilse ki memleketinin bir parçası koparılmaktadır; koşar, imdada gelir. İhtimal, bilmiyor; haber henüz ulaşamamıştır, biraz daha vakit kazanabilmek...”</p>
				<p class="normalnesil">Gözleriyle Timur’un ordugâhını taradı.</p>
				<p class="normalnesil">‘‘Hazırlanıyorlar.”</p>
				<p class="normalnesil">Kalktı. Şehir meclisinin toplantısına katılması lâzımdı. Çok can sıkıcı buluyordu, ama başka çaresi de yoktu. Yine bir sürü söz söylenecek, hatta Timur’un merhametinden bile bahsedilecekti. Yine de onları ikna etmeyi denemesi gerekiyordu.</p>
				<p class="normalnesil">“Beyim...”</p>
				<p class="normalnesil">Sese doğru döndü, bir nöbetçiyle karşılaştı.</p>
				<p class="normalnesil">“Beyim, üç kişi bu tarafa at sürüyor; beyaz bayrak açmış üç Timurî...”</p>
				<p class="normalnesil">“Yaa!”</p>
				<p class="normalnesil">Şimdiye kadar Timur bir teklif yapmamış, böyle bir zahmete bile katlanmamıştı. Acaba ne istiyordu?</p>
				<p class="normalnesil">Tekrar burçlara çıktı.</p>
				<p class="normalnesil">Adamlar hızla yaklaşıyorlardı. Seslerini duyuracak mesafeye gelince, durdular. Ortada beyaz bayrak taşıyan adam:</p>
				<p class="normalnesil">“Heey!” diye bağırdı, “Serdarınızla görüşeceğiz.”</p>
				<p class="normalnesil">“Serdar benim” diye karşılık verdi Malkoç Bey, “Ne istiyorsunuz?”</p>
				<p class="normalnesil">“Kudretli hakanım Timur, teslim olmanızı emrediyor. Teslim olduğunuz takdirde kan dökmeyeceğini vaat ediyor. Aksi hâlde kalede tek canlı bırakılmayacak, herkes kâmilen kılıçtan geçirilecek. Cevabınızı bugünkü şehir meclisi içtimaından sonra alacağız.”</p>
				<p class="normalnesil">Geldikleri gibi hızla uzaklaştılar.</p>
				<p class="normalnesil">Malkoç Bey dondu kaldı, taşlara vurdu pençesini, sıktı, sıktı. Tırnakları kanamaya başlayıncaya kadar sıktı.</p>
				<p class="normalnesil">“Demek aramızda bir hain var!” dedi.</p>
				<p class="normalnesil">Bugün şehir meclisinin toplanacağını Timur, başka türlü nasıl öğrenmiş olabilirdi? Mutlaka biri, bütün olanları anlatıyordu. Kim, hangi yollardan ve nasıl?.. Bilmiyordu. Ama öğrenmesi lâzımdı.</p>
				<p class="normalnesil">Sarsıldı, ürktü. Dışarıda kum gibi kaynayan, deli fırtınalar gibi kabaran sayısız düşman askeri yetmez gibi, bir de başına iç düşman veya düşmanlar çıkmıştı. İçeriden vurulmak kadar kötü bir şey tasavvur edemiyordu. Demek bütün savunma tertibatları anında Timur’a ulaştırılıyor, kalenin zayıf noktaları bildiriliyordu. Tevekkeli değil, iki gün önceki hücumda Malkoç Bey, o taraftan bir hücum ummadığından fazla tedbir almaya lüzum görmemiş, askerin çoğunu ön cepheye kaydırmıştı. Az daha ihanet, hedefine ulaşıyordu. Bereket versin tam vaktinde vaziyeti kavramış, süratle askeri o tarafa çekmiş ve sur dibine kadar sokulan Timurîleri kaynar su dökerek uzaklaştırmıştı.</p>
				<p class="normalnesil">Aşağıya inerken:</p>
				<p class="normalnesil">‘‘Her şeyi daha iyi anlıyorum” dedi, “Bu hain yahut hainleri mutlaka bulmalı.”</p>
				<p class="normalnesil">Nedense önce meclis üyelerini düşündü. Öyle ya, her şey orada tartışıldığına göre yakın ihtimal, hainin üyeler arasında bulunmasıydı. Tek tek hepsini gözlerinin önüne getirdi. Şimdiye kadar yapılan tartışmalarda söylediklerini hatırlamaya çalıştı. Yarı yolda bütün şüpheleri, üç kişinin üstünde düğümlendi kaldı: Meclis Kâtibi Ali Bey, Murtaza Bey ve herkesten çok konuşup her söze kendisini överek giren Tekeli Karatekin Bey... Bunları gözden ırak etmemesi lâzımdı. Nasıl da şimdiye kadar fark edememişti... Herhalde kaleyi savunmaya kendisini fazlaca kaptırmış, diğer konuları kaçırmıştı.</p>
				<p class="normalnesil">Meclis konağının avlusunda yan yana gezinen üç kişiyi görünce, yolunu o tarafa çevirdi. Selâm verdi.</p>
				<p class="normalnesil">“Ve aleykümselam beyim. İçtimaya mı?..”</p>
				<p class="normalnesil">“Evet Murat Bey Kardaşım. Şu Peşteli geveze ile Kulaksız Ömer ne anlatıyorlar sana? Muhabbetinizi taşlamış olmayayım.”</p>
				<p class="normalnesil">“Ne münasebet Malkoç Beyim?” diye atıldı Ömer, “Şu geçen günkü hücumu konuşurduk.”</p>
				<p class="normalnesil">“E... Ne karar verdiniz?”</p>
				<p class="normalnesil">Bu soru üçünün de bakışmasına yol açtı, sonra üçü birden gözlerini yere indirdiler. Malkoç Bey birtakım tereddütlerin varlığını sezdi.</p>
				<p class="normalnesil">“Söyleyin bakalım.” dedi, “Timur nereden bilmiş en zayıf tarafımızı, nasıl keşfetmiş?..”</p>
				<p class="normalnesil">Yine bakıştılar, sonra tekrar gözlerini yere indirdiler.</p>
				<p class="normalnesil">“Susmasanıza bre, bakışıp durmasanıza öyle; varsa bildiğiniz söylesenize. Acaba içeriden bir gammazlayan mı var?”</p>
				<p class="normalnesil">Üçünün gözü aynı anda Malkoç Bey’e çevrildi; biraz takdirle, biraz da şaşkınlıkla baktılar.</p>
				<p class="normalnesil">“Doğrusunu istersen beyim,” diye söze girdi Murat Bey, “Onu konuşurduk. Hani akla uzak ihtimaldir, amma gammazlandığımızı konuşurduk. Fikir Kulaksız Kardaşımızdan geldi. Ne yalan söyleyeyim, benim de aklıma az biraz yatmadı değil.”</p>
				<p class="normalnesil">Tuhaf, Malkoç Bey de buraya kadar bu meseleyi düşüne düşüne gelmişti; olursa bu kadar olurdu...</p>
				<p class="normalnesil">“Hele gelin” dedi, “Birlikte meclise girelim.”</p>
				<p class="normalnesil">“Ama beyim,” diye itiraz etti Kulaksız, “Sıradan insanların toplantıya katılmaları teamül değildir.”</p>
				<p class="normalnesil">“Aldırma, bazı hâller teamülleri de aşar. Şimdi harp halindeyiz; güvendiğim insanlarla beraber olmamdan tabii ne olabilir?”</p>
				<p class="normalnesil">“Lâf ederler beyim...”</p>
				<p class="normalnesil">“Zaten ediyorlar. Şu an meclisin desteğini kaybetmiş bir kumandanım. Çoğu teslim taraflısı.”</p>
				<p class="normalnesil">Peşteli öfkeyle soludu:</p>
				<p class="normalnesil">“Olamaz!”</p>
				<p class="normalnesil">Malkoç Bey kaşlarını dikti:</p>
				<p class="normalnesil">“Ama oluyor... Diyorlar ki: Timur zorla girerse hepimizi keser, teslim olursak bağışlar.”</p>
				<p class="normalnesil">Kulaksız Ömer:</p>
				<p class="normalnesil">“Fena hâlde aldanıyorlar! Timur bir kere şehre girdikten sonra, yapacağını yapar. Ne şekilde girerse girsin hep aynı şeyleri yapar. Kimisini keser, kimisini asar, kimisini kazıklara vurur, kimisini canlı canlı toprağa gömer... Geçtiğim yerlerde böyle manzaralarla çok karşılaştım.”</p>
				<p class="normalnesil">‘İyi ya işte,” diyerek sözünü kesti Malkoç Bey, “Bütün gördüklerini anlatırsın; belki ikna olurlar...”</p>
				<p class="normalnesil">Konağın merdivenlerinde durdu Malkoç Bey:</p>
				<p class="normalnesil">“Asıl derdim bu da değil” diye sürdürdü konuşmasını, “Gammazın, meclis üyeleri arasında bulunduğunu zannediyorum. Çok düşündüm ve üç isim tespit ettim; size onları tanıtmak istiyorum. Sonra da takip etmenizi isteyeceğim.”</p>
				<p class="normalnesil">Yüzünü buruşturdu:</p>
				<p class="normalnesil">“Şu yaptığım işten iğreniyorum, ama elimden ne gelir başka? Şayet aramızda bir hain varsa, ki bana kalırsa vardır, en kısa zamanda ortaya çıkartmalı</p>
				</body>
</html>