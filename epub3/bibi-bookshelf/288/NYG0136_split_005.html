<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_6">Yallah Yola!</h1>
				<p class="normalnesililk">Şehzadenin kendisince mazeretleri vardı aslında. Her şehzade gibi o da bir gün babasının yerine geçmeyi umuyordu. Timur belâsı ise öyle kolayından savuşturulabilir belâlardan değildi. Gelir geçerdi belki, ama deler geçerdi... Timur Sivas’a girer de padişahın oğlunu esir ederse keyfine diyecek olmazdı. Rehin tutar, Bayezid’e durmadan şantaj yapardı. Emir üstüne emir verirdi... Babasının karakterini biliyordu; evlâdının hayatı ile memleketin menfaati arasında bir tercih yapmak zorunda kalınca, hiç tereddüt etmeden memleketinin menfaatini tercih ederdi. Timur ise asla merhamete gelmez, bıçağı gırtlağına basardı. O takdirde daha da büyümek için kendisine muhtaç olan Osmanlı Devleti yetim kalırdı. Kardeşlerinden birinin elinde belki de parçalanırdı.</p>
				<p class="normalnesil">Böyle düşünüyor, bunun için yaşaması gerektiğine inanıyor, canını Sivas’tan daha önemli sayıyordu.</p>
				<p class="normalnesil">Sağ kalıp Osmanlı tahtına hele bir otursun, ne Sivaslar fethedecek, ne beldeler alacak, ne kaleler yapacaktı. Tarihte büyük sultanlar sırasına adını yazdıracaktı.</p>
				<p class="normalnesil">Hem Sivas öyle kolayından düşücü değildi ki; yetesiye olmasa bile içeride hayli asker ve Malkoç Bey gibi yürekli kumandanlar vardı. Ne yapıp yapar, şehri Timur’a teslim etmezlerdi. Her şeye rağmen, hatta kendisine karşı olduğunu bilmesine rağmen Malkoç Bey’e güveniyor, bir gün ona yüksek mevkiler vermeyi düşünüyordu.</p>
				<p class="normalnesil">Alelacele askeri dizdi ve güney kapısına gitti. Maiyetiyle ailesi orada kendisini bekliyordu. Öne geçti:</p>
				<p class="normalnesil">“Yallah” dedi, “Gidiyoruz.”</p>
				<p class="normalnesil">Öğle vakti bir toz bulutu Sivas Kalesi’nden yola düştü, yol boyu yuvarlandı yuvarlandı, sonra silindi gitti.</p>
				<p class="normalnesil">Burçlardan bu kaçışı seyreden Kapıcıbaşı Peşteli Kerem, döndü can arkadaşı Kulaksız Ömer’e, parmağını ufka dikip:</p>
				<p class="normalnesil">“İşte böyle Kulaksız kerata,” dedi, “Adam vurdu gitti gördün ya, çekti gitti be; bunca Müslüman’ı yüzüstü kodu be; kangı yürek işidir bu, kangı vicdan işidir bu, kangı?”</p>
				<p class="normalnesil">Sustu, söylediklerini fazla bulmuştu; ne de olsa şehzadeden bahsediyordu. Padişahın oğlundan sırayı saygıyı elden bırakmamalıydı.</p>
				<p class="normalnesil">“Hoş, onlar başkacadır” diye sürdürdü özür dilercesine, “Neme lâzım, Süleyman Efendimiz eyi şehzadedir. Korktuğunu bir lâhzacık görmüşlüğüm yok; velâkin niye savuşur, anlamam... Neyse, şehzadelerin, beylerin işine benim küçük aklım erecek değil ya, vardır bir bildiği...”</p>
				<p class="normalnesil">Kulaksız Ömer dayanamadı, patladı sonunda:</p>
				<p class="normalnesil">“Bildiğinden ziyade umduğu vardır hay Peşteli; senin aklın gendine yetesiye doğru, şehzade işlerine yetmek için devletlü aklı lâzımdır. Bende azıcık ondan var, devletlülerle çalakılıç cenk ederken edindim. İstersen sebebini fısıldayıverem sevabıma, ister misin?”</p>
				<p class="normalnesil">Başını yukarı kaldırdı, kısık bir bakış attı arkadaşına:</p>
				<p class="normalnesil">“İstemez,” dedi, “Hüsn-ü niyetim sarsılacaksa hiç istemez. Ben gene sevmeye devam edeyim şehzademi; neme lâzım, mert insandır. Peki, sen bu devletlü aklını nerelerden edindin bakalım? Bildiğim, hatırladığım kadarıyla benimle kılıç ururken aklın pek bir şeye ermezdi, zaten de hep kafandan birkaç karış havada bulunurdu. Aklın şimdilerde yerine oturmakla kalmadı, devletlü aklıylan da takviye oldu, he mi?”</p>
				<p class="normalnesil">Kulaksız Ömer güldü yassı yassı:</p>
				<p class="normalnesil">“He ya, hoş, zaman geldikte yine eskisi gibi birkaç karış havalanmakta, velâkin oturdu mu tam ve dahi tekmil oturmakta. Meselâ şunu söyleyebilirim ki divanda münakaşa çıktı; hem de zorlusundan... Malkoç ile gencecik bey... Adı neydi ardı sıra giden gencin?”</p>
				<p class="normalnesil">“Şu Kadızade Burhaneddin Bey’i mi demektesin?”</p>
				<p class="normalnesil">“Onu ya, onu demekteyim. Malkoç ile o uzun isimli bey küskün ayrıldılar ve Timur’a karşı çıktılar.”</p>
				<p class="normalnesil">Peşteli kızgın kızgın bağırdı:</p>
				<p class="normalnesil">“Dursana azıcık bre! Ağır ağır söyle de kafam karışmasın. Yani Kadızade Bey ile Malkoç Bey şimdi, az evvel, yani Timur’a karşı mı çıktılar sence?”</p>
				<p class="normalnesil">“Beli...”</p>
				<p class="normalnesil">Peşteli, kendisini burçlardan aşağı uzanan merdivenlere doğru fırlattı:</p>
				<p class="normalnesil">“Biz ne halt etmeye beklemedeyiz bre? Hay fukara aklım benim, oncağızı düşünemeyip burçlarda güneş seyrine çıkmışım! Malkoç Beyimin ardı sıra kütük gibi düşmemişim, ben dahi ölmeye gelmedeyim beyim dememişim... Vah kötü aklıma, vah benim kaz kafama!..”</p>
				<p class="normalnesil">Atını eyerlerken de söylenip durdu:</p>
				<p class="normalnesil">“Bir yol şimşek olup çakmalı ve ne olursa olsun Malkoç Beyime yetişmeli, ölmeye geldim, al kabul et demeli. Sen de var mısın Kulaksız? Yoksundur; çünkü yorgunsun, biliyorum. Yorgunsan dinlen, geri geldikte savaşı bir güzel hikâye ederim sana. Hey çocuk, kimin atı o eyerlediğin?”</p>
				<p class="normalnesil">Kulaksız Ömer sessiz sedasız atını eyerliyordu, arkadaşına gülümsedi:</p>
				<p class="normalnesil">“Benim atımdır” dedi, “Vakıa sabah geldiğim at bu değildir, ama tasalanma; hırsızlık yapmadım, uğruluğa bulaşmadım, hileye tevessül etmedim; benim atı verdim, bunu aldım. Çünkü benimkisi çok yorgundu, koşacak hâli kalmamıştı.”</p>
				<p class="normalnesil">“Yahu kaşla göz arası ne zaman gördün bunca işi?”</p>
				<p class="normalnesil">“Şimdi, tavla şuracıkta, nöbetçiye atımı gösterip yerine başka bir at istedim, teklif ettiği hayvanı hemen aldım. Benimkisi kadar güzel ve semiz değil, ama at attır, beni idare eder şimdilik.”</p>
				<p class="normalnesil">Gülmeye verdi:</p>
				<p class="normalnesil">“Timurîlerden biri lütfeder de atını verir helbet, benim gibi delikanlının hatırını kıracak değiller ya...”</p>
				<p class="normalnesil">Peşteli bindi atına:</p>
				<p class="normalnesil">“Şu çeneni bir gün dikmeliyim,” diye şakalaştı, “Ötmeye başladın mı gayri dur durak nedir bilmezsin! Hadi sallanma bakalım, yeterince geç kalmışız zaten; görelim yeni atınla onlara yetişmemiz mümkün olacak mı?”</p>
				<p class="normalnesil">Kulaksız da bindi ata:</p>
				<p class="normalnesil">“Görürüz” dedi.</p>
				<p class="normalnesil">Rahvan adım kapıyı geçtiler, geçer geçmez tepiklediler hayvanları, yeni ezilmiş taze otları takip ede ede doludizgin koptular.</p>
				<p class="normalnesil">Hayli zaman sonra düştüler Malkoç Bey’in artçılarının yanına, selâm verdiler.</p>
				<p class="normalnesil">“Aleykümselam” dedi artçı müfrezenin kumandanı Murat Bey, “Kapıcıbaşı ağa, buralarda ne ararsın? Billahi Timurîlerden belleyip az daha ki canını alayazdık; okumamıza ramak kalmıştı!”</p>
				<p class="normalnesil">Peşteli, meraklı kalabalığı kahkahalarının ucuna taktı:</p>
				<p class="normalnesil">“Bre nadan! Oklamaya bunca iştahın var da niye arkalardan gidersin? Öncü olaydın ya...”</p>
				<p class="normalnesil">Murat Bey üzgün ve kızgın, başını salladı:</p>
				<p class="normalnesil">“Aha, şu gördüğün ana kuzularıyla Malkoç Beyime yalvar yakar olduk; etme gurbanın olam, eyleme canım gözüm, bizi artçı koma dedik; illâ ki yapılmalıymış. Başkası yapsın, diyecek oldum, kızgın kızgın gürledi. Anlayacağın kapıcıbaşı ağam, derdimizi dinletemedik de artçı olduk; istekle değil. Peki şu yanındaki karayağız yiğit neci, nereden gelici, nereye gidici?”</p>
				<p class="normalnesil">Kulaksız’ı işaret ediyordu...</p>
				<p class="normalnesil">“Eski silâh arkadaşlarımdandır” diye cevap verdi Peşteli, “Bileğine bilek koyabilene ben dâhil rastlamışlığım yok. Nereden gelici bilmem, nereye gidici onu dahi bilemem; tek bildiğim, şimdi yanıbaşımda olduğudur bu yiğitler yiğidinin.”</p>
				<p class="normalnesil">Kolunu yakalamak için uzandı, ama eli boşlukta kalakaldı, şaşkınca baktı az evvel Kulaksız’ın durduğu yere. Kaybolmuştu... Bıkkın güldü:</p>
				<p class="normalnesil">“İşte yine savuştu! Bir an yerinde duramaz kerata, hangi deliğe gireceğini kimse kestiremez. Melek midir, tevbeler tevbesi, ecinni midir, anlayana aşk olsun...”</p>
				<p class="normalnesil">“Belli ki ballandıra ballandıra övmelerine içerlemiş...”</p>
				<p class="normalnesil">“Belki yeri geldiğinde gendi gendini metheder, lâkin kimsenin methetmesinden hazzetmez. Tuhaf dedik a, ne üstelersin?”</p>
				<p class="normalnesil">“Üstelediğim felân yok kapıcıbaşı ağam, sen keyfinden anlatırsın.”</p>
				<p class="normalnesil">“Keyfimden mi? Densizin söylediğine de bakın silâhdaşlar; ben şimdi bütün bunları keyfimden anlatıyormuşum! Sanki kimin nesidir diye sormamış, kimin fesidir diye sormamış...”</p>
				<p class="normalnesil">“Sormadım,” diye kesti sözünü Murat Bey, “Kimin fesidir diye sormadım. Timurîlerden olmasın yeter benim için; tanımışlığın var mı öğrenmek istedim, o kadar; tuttun bir çuval lâfa bulaştın! Hadi fazla eğleştik, gayri etrafı gözleye gözleye vuralım.”</p>
				<p class="normalnesil">Peşteli:</p>
				<p class="normalnesil">“Sizinle kalamam” dedi, “Öne gitmeliyim ki cengin tadını çıkarmalıyım. Belki de Malkoç Beyimiz tutuşmuştur bile. Belki çarhacılara yetişirim. Hadi Allah’a emanet olun. Arkadan nal toplamaya devam et Murat Beyim; dikkati de elden koma, belki bizim deliyi bulursun!”</p>
				<p class="normalnesil">Murat Bey öfkeyle solurken ön sıralardan Kulaksız’ın sesi koptu:</p>
				<p class="normalnesil">“Daha söyleşecek misin Peşteli, yetti yahu! Sallanmayı koyver de, ardım sıra sür.”</p>
				<p class="normalnesil">Peşteli, öfkesi burnunda atını tepikledi:</p>
				<p class="normalnesil">“Hay öteki kulağı da kesilesi, eğlen azıcık, yettim!”</p>
				<p class="normalnesil">Bayrama gidercesine şen ve şakrak, yan yana koptular, sürdüler ha sürdüler; sanki eğlenceyi kaçırmaktan korkuyor, yetişememe endişesiyle hayvanları çatlatmayı göze alıyorlardı.</p>
				<p class="normalnesil">Nihayet yetiştiler...</p>
				<p class="normalnesil">Ve soluklandılar...</p>
				<p class="normalnesil">“Başlamamış” dedi Peşteli, “Belki de hiç başlamaz. Boşa yorulmuşuz... Ha, ne dersin Kulaksız kerata?”</p>
				<p class="normalnesil">Cevap alamayınca bakındı, kimsecikler yoktu yanında. Peşteli kimbilir nereye savuşmuştu...</p>
				<p class="normalnesil">“Yine kaçırdım,” dedi kızgın, “Hangi deliğe girdi Allah bilir!”</p>
				<p class="normalnesil">Kulaksız Ömer doğruca Malkoç Bey’e koşmuştu. Görüşmek istediğini ilk önüne çıkan askere söyler söylemez yollar açılmış, anında Malkoç Bey’in yanına alınmıştı.</p>
				<p class="normalnesil">Malkoç Bey doru atının üstünde cesaret abidesi gibi dikiliyordu. Cüretini, cesaretini, karar vermede isabetini Kulaksız da çok duymuştu; ama bu kadar yakından ilktir görüyor, hakkında söylenenlerin az bile olduğunu düşünüyordu. Hiçbir başlangıca lüzum görmeden, doğrudan söze girdi:</p>
				<p class="normalnesil">“Beyim, bendeniz Timurîleri iyi tanırım, zaman zaman çeşitli kılıklara girip aralarına girdim, araştırmalar yaptım. İki yıldır Şehzade Mehmet Çelebi’nin emrinde çalışırım. Timurleng’in Sivas’a hücum edeceğini öğrenince buraya koptum, vaktinde haber yetiştirmeye çalıştım. Diyeceğim beyim, hareketlerinden ne yapmak istediklerini keşfedebilirim; destur verirseniz arkadaşımla önden gidip vaziyeti size bildireyim.”</p>
				<p class="normalnesil">Malkoç Bey şöyle bir tepeden tırnağa süzdü Kulaksız’ı. Galiba ölçtü biçti, güvenilip güvenilemeyeceğini hesapladı. Sonra:</p>
				<p class="normalnesil">“Sağ ol.” dedi, “Bu cenk hepimizin. Sivas elden çıkarsa bütün şımarırlar, daha başka yerlere saldırırlar. Şayet beceremezlerse yüzgeri geldikleri yere dönerler. Arkadaşımla dedin; kimdir o?”</p>
				<p class="normalnesil">Kulaksız, etrafına bir göz attı, ta uzakta gördü Peşteli’yi, el salladı:</p>
				<p class="normalnesil">“Heey Peşteli!” diye bağırdı, “Bu tarafa!”</p>
				<p class="normalnesil">Kulaksız’ı duymuş, seğirtmişti. Birden kendisini Malkoç Bey’in önünde bulunca şaşırdı. Öfkesini çaresiz yuttu, sadece:</p>
				<p class="normalnesil">“Geldim işte” dedi.</p>
				<p class="normalnesil">Malkoç Bey kızgınca:</p>
				<p class="normalnesil">“Kapıcıbaşı, ne arıyorsun buralarda? Seni çağırdığımı hatırlamıyorum!”</p>
				<p class="normalnesil">“Ben de...” dedi Peşteli boyun bükerek, “Ardınız sıra at kopardık beyim, affediciliğinize sığınırız. Arkadaşım bir densizlik ettiyse bağışlayın; oldu olası aklı bir karış yukarıdadır!”</p>
				<p class="normalnesil">Malkoç Bey’in içine bir kurt düştü:</p>
				<p class="normalnesil">“Yani ne yaptığını bilmez kopuklardan mıdır demek istersin?”</p>
				<p class="normalnesil">“Yoo, hâşâ, ne yaptığını ve ne yapacağını çok iyi bilir de fazlaca ataktır, oldukça da dik sözlüdür, onu demekteyim; bilesiniz de kırılmayasınız diye...”</p>
				<p class="normalnesil">Malkoç Bey gülümsedi:</p>
				<p class="normalnesil">“İyi madem; arkadaşın keşfe çıkmak ister, dahası seni de beraberine almak ister; razı mısın?”</p>
				<p class="normalnesil">Peşteli Kerem de gülmeye verdi:</p>
				<p class="normalnesil">“Zaten başımı belâlara salmadan duramaz! Eh, söz vermiş bulunduğuna göre gitmezlik etmek, vazifeden kaçmak olur; gayri destur verin bize, Allah’a emanet olun.”</p>
				<p class="normalnesil">“Siz de...” dedi Malkoç Bey.</p>
				<p class="normalnesil">Arkalarından uzun uzun baktı. Kulaksız’ı yeni tanımıştı, ama kanı kaynamıştı. Oysa ilk gördüğüne güvenenlerden değildi. Ne olmuştu böyle birdenbire? Galiba tavrından hoşlanmıştı. Sözünü sakınmamasından, konuşurken biraz gevezelenmesinden...</p>
				<p class="normalnesil">“Allah yardımcınız olsun” diye mırıldandı.</p>
				<p class="normalnesil">Askerlerine döndü, bir el işaretiyle durdurdu:</p>
				<p class="normalnesil">“Burası iyidir” diye konuştu, “İyice sinin; düşman menzile girince dört koldan saldırıya geçip kıskaca alacağız, kırabildiğimiz kadarını kıracağız, ilk şaşkınlıkta ne yapabilirsek yapacağız. Çekilme emrini alır almaz ne durumda bulunursanız bulunun, derhal çekilmeye başlayacaksınız. Hadi Allah hepinizin yardımcısı olsun, hakkınızı da helâl edin.”</p>
				<p class="normalnesil">Bir uğultudur koptu:</p>
				<p class="normalnesil">“Benim hakkım da hepinize ananızın ak sütü gibi helâl olsun. Şimdi siperlenin, iyice sinin ki düşman görmesin.”</p>
				</body>
</html>