<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0136.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_10">Kara Çadırda Şenlik</h1>
				<p class="normalnesililk">Tepenin yamacına koca bir kara çadır kurulmuştu: Timur’un meşhur kara çadırı...</p>
				<p class="normalnesil">Kara çadırdan fışkıran gürültü, uğultu ve bol kahkahalı küfürler gecenin karasına karışıyordu.</p>
				<p class="normalnesil">Kara çadırda kara çehreler gülüyordu.</p>
				<p class="normalnesil">Hele Timurleng...</p>
				<p class="normalnesil">Kahkaha atarken bile gözlerinin yırtıcılığından bir şey kaybetmiyor, damar damar kabaran alnı, yıktığı devletlerin sanki haritasını çiziyor.</p>
				<p class="normalnesil">Sakat bacağını üst üste konmuş dört kuş tüyü mindere uzatmış, iyice arkasına yaslanmıştı. Kendinden son derece emin görünüyordu. O gülünce komutanları da gülüyor, susunca hemen susuyorlardı.</p>
				<p class="normalnesil">Timur, öteden beri garip biriydi. Durup dururken kahkaha atmaya başlar, sonra bıçak gırtlağını kesmişçesine aniden susardı.</p>
				<p class="normalnesil">Yeni bir kahkaha tufanında olan oldu. Bir vaveyladır koptu. Canhıraş feryatlar kara çadırı kucaklayıp sarstı.</p>
				<p class="normalnesil">“Ne oluyor?” diye bağırdı Timur, “Çabuk öğrenin. Kim beni rahatsız etme cüretini gösteriyor? Anlaşılan, kanlarına susamışlar var aramızda!”</p>
				<p class="normalnesil">“Baskın!” dedi kara çadırın kapısında beliren bir subay, “Basıldık efendimiz...”</p>
				<p class="normalnesil">Köpürdü, ağzının iki yanından salyalar saçarak bağırdı:</p>
				<p class="normalnesil">“Topunu kılıçlayın, ardından hisara hücum edin!”</p>
				<p class="normalnesil">Emir korkunçtu, zor bir yolculuktan sonra yorgun düşen askerin hemen kaleye saldırması bir felâket getirebilir, büyük zayiatlara yol açabilirdi. Üstelik gecenin bir vakti kaleye hücum edildiği görülmüş, duyulmuş şey değildi. Fakat bunu Timur’a kim söyleyecekti? Hiç kimse...</p>
				<p class="normalnesil">“Emriniz baş üstüne yüce serdar” dediler, baskıncıları basmaya gittiler.</p>
				<p class="normalnesil">Kısa süre içinde toparlandılar. Bunu görünce Kulaksız Ömer, Peşteli’ye dert yanmaktan kendisini alamadı:</p>
				<p class="normalnesil">“Herifler iyi talimli, basalım derken basacaklar bizi! Allah vere de kumandan Burhaneddin vaktinde tedbir eylese.”</p>
				<p class="normalnesil">Peşteli daha iyimserdi:</p>
				<p class="normalnesil">“Bir şey olmaz, iyi giriştik, sen kılıç urmana bak.”</p>
				<p class="normalnesil">“Peki de şu kara çadırı görür müsün?”</p>
				<p class="normalnesil">“Tepedekini mi? Beli...”</p>
				<p class="normalnesil">“Topal keçinin çadırıdır.”</p>
				<p class="normalnesil">“Timurleng’in mi?”</p>
				<p class="normalnesil">“Var mısın benimle gelmeye? Timur’u esir alıp tekmil ümmeti bir büyük dertten kurtarmaya var mısın?”</p>
				<p class="normalnesil">Peşteli, rakibinden gelen kılıç darbesini savuşturduktan sonra:</p>
				<p class="normalnesil">“Delisin hay Kulaksız!” dedi, “Lâkin ben dahi deliyim. Yallah sür tepeye.”</p>
				<p class="normalnesil">Denediler, ama birden önlerine gerilen kılıç-mızrak ormanını aşamadılar.</p>
				<p class="normalnesil">Çıralar yakılmış, etraf gündüz gibi aydınlatılmıştı. Artık kara çadırın kara siluetiyle birlikte Timurleng de görülebiliyordu. Çadırın önüne dikilmiş, kollarını sallayarak bir şeyler bağırıyordu.</p>
				<p class="normalnesil">“Hey, koca keçi!” diye bağırdı Kulaksız Ömer, “Azıcık gelsene.”</p>
				<p class="normalnesil">Girdiği savaşlarda ikinci hatasını da böylece yaptı. Birincisinde kulağının yarısı gitmişti, bu sefer ise az daha kolundan oluyordu. Kılıç, kolunu çizerek geçti.</p>
				<p class="normalnesil">“Vay!” dedi kızgın, “Kulaksızlığımızın yanına az daha çolaklık ekleneyazdı. Savul bre!”</p>
				<p class="normalnesil">Kendisini yaralayan Moğol’u ikiye biçti, ondan sonra geleni atından aşağı yuvarladı, üçüncüsünün karnını boydan boya deşti...</p>
				<p class="normalnesil">Derken, Peşteli’nin sesini duydu:</p>
				<p class="normalnesil">“Kulaksız kerata, bu yana gelsene be!”</p>
				<p class="normalnesil">“Gelemiyorum kapıcıbaşı ağam, sarılmışım...”</p>
				<p class="normalnesil">Sanki yıldırım düştü insan selinin orta yerine; insan seli dalgalandı, kıvrandı ve çözüldü; aradan Peşteli fırladı:</p>
				<p class="normalnesil">“Bak nasıl yettim!”</p>
				<p class="normalnesil">Çevirdi atını:</p>
				<p class="normalnesil">“Sür peşimden, Burhaneddin Beyimiz güç durumda.”</p>
				<p class="normalnesil">Burhaneddin Bey’in etrafı çepeçevre sarılmış, üstelik yaralanmıştı. Yine de direniyordu. Atının üstünde sallanıyor, ama düşmüyordu. Peşteli ile Ömer’i fark eder etmez, belki yüzüncü defa, ama her defasında daha sönük:</p>
				<p class="normalnesil">“Çekilin” diye bağırdı, “Canınızı kurtarın!”</p>
				<p class="normalnesil">“Canın ne ehemmiyeti var bre kardaşım?” diye gürledi Peşteli, “Ölmeye ant içip gelmedik mi?”</p>
				<p class="normalnesil">Yalvardı:</p>
				<p class="normalnesil">“Çekilin n’olur...”</p>
				<p class="normalnesil">Kimse onu dinlemiyor, kimse emirlerine aldırmıyordu. Herkes savaşın dehşetine düşmüş, bir taraftan da şehitlik hasretiyle tutuşmuştu. Ölesiye vuruşuyorlardı... Birkaç kere Burhaneddin’i saran kasnağı kırmayı denediler, ama başaramadılar. Fena kısmıştı, atına da hâkim olamıyordu artık. Kılıç tutan eli gevşemiş, yıkılmasına ramak kalmıştı.</p>
				<p class="normalnesil">Dininin kendisinden gayret beklediğini düşündü, biraz toparlandı...</p>
				<p class="normalnesil">Kaledeki masumları düşündü, biraz daha toparlandı...</p>
				<p class="normalnesil">Anasını düşündü, karısını düşündü, çocuklarını düşündü...</p>
				<p class="normalnesil">Yüreklendi. Bileğine derman geldi...</p>
				<p class="normalnesil">Bir nara patlattı:</p>
				<p class="normalnesil">“Allahü ekber.”</p>
				<p class="normalnesil">Kılıcını kaldırdı, en yakınındaki düşmana umulmadık bir darbe indirdi.</p>
				<p class="normalnesil">“Dinim için!” dedi.</p>
				<p class="normalnesil">Bir daha kaldırdı ve bir daha indirdi.</p>
				<p class="normalnesil">“Sivas için!” dedi.</p>
				<p class="normalnesil">Yine kaldırıp indirdi:</p>
				<p class="normalnesil">“Anam için!”</p>
				<p class="normalnesil">Bir daha:</p>
				<p class="normalnesil">“Karım ve çocuklarım için!”</p>
				<p class="normalnesil">Ve son darbe:</p>
				<p class="normalnesil">“Herkes için!”</p>
				<p class="normalnesil">Bütün karardı gözleri, bütün silindi dünya; hatıralar, her şey...</p>
				<p class="normalnesil">“Allah!” diye çağladı son olarak, yere kaydı.</p>
				<p class="normalnesil">İlk Kulaksız Ömer gördü Burhaneddin Bey’in attan düştüğünü.</p>
				<p class="normalnesil">“Kumandan!”</p>
				<p class="normalnesil">Hiç karşılık alamadı, zaten de beklemiyordu. Son gayretini görmüş, şaşmış; “Yalnız Malkoç Beyim veli değil, bu dahi veli” diye düşünmüştü.</p>
				<p class="normalnesil">Yine de yapacağını yapmıştı gencecik Burhaneddin Bey. Son hamleleri sayesinde bir şaşkınlık halkası örmüş, sağ kalan birkaç Osmanlı askeri düşmanın bu şaşkınlığından yararlanarak insan selini aşmayı başarmıştı. Doludizgin kaleye at koparırken, o kerametli şahlanışı düşünüyorlardı.</p>
				<p class="normalnesil">Altı kişi idiler. Yüz kişiden geriye yaralı, bitkin ve yorgun altı kişi kalmıştı.</p>
				<p class="normalnesil">Canlarını hisar içine zor attılar. Kulaksız Ömer’in yarası kanıyordu. Peşteli: “Onca hasretine yandığım şahadet bir türlü gelmez “ diye eseflendi, “O rütbeye ulaşamayacağa galiba. Hiç değilse yaranı tımar edeyim de bu yoldan birkaç sevap kazanayım...”</p>
				<p class="normalnesil">Yarı şaka konuşuyordu, ama sesindeki acıyı fark etmemek imkânsızdı.</p>
				<p class="normalnesil">Doksan dört şehitten biri olamadığına yanıktı Peşteli. Nerede düşman kalabalığı görmüşse oraya dalmış, ama özlediği şehitliğe ulaşamamıştı. Nasipsizin biriydi işte. Şehitlik kendisinden esirgendiğine göre belki kötü ruhlunun biriydi...</p>
				<p class="normalnesil">Derdini Kulaksız Ömer’e açtı sonunda. Tasasını bir bir döktü.</p>
				<p class="normalnesil">“Üzülme” dedi Ömer. “Bugün onlar, yarın biz, öte gün başkaları... Vakti saati gelince olur elbet.”</p>
				<p class="normalnesil">Az sonra Malkoç Bey geldi; gözlerinde yaşlar parlıyordu:</p>
				<p class="normalnesil">Burhaneddin Can gitti ha” dedi ağlayarak. “Şehit olup uçtu ha; inanmak ne kadar zor!”</p>
				<p class="normalnesil">“Fakat ne güzel gitti;” dedi Peşteli, “Ona gıpta ediyorum.”</p>
				<p class="normalnesil">Söyleştiler bir zaman, sonra burçlara çıktılar. Timur’un ordugâhı ışıl ısıldı. Bir daha baskına uğramamak için ortalığı iyice aydınlatmışlardı. Acısına rağmen gülümsedi Malkoç Bey:</p>
				<p class="normalnesil">“Korkuttuk ya,” dedi, “Bu da bir şey.”</p>
				<p class="normalnesil">Bet bir çığlık duyunca sustular.</p>
				<p class="normalnesil">“Kim bağırdı?” diye sordu Malkoç Bey.</p>
				<p class="normalnesil">Peşteli:</p>
				<p class="normalnesil">“Hisar dışından geldi beyim, emredersen varıp öğrenirim.”</p>
				<p class="normalnesil">“Ben de gelirim.” dedi Kulaksız Ömer.</p>
				<p class="normalnesil">Yine aynı çığlık koptu:</p>
				<p class="normalnesil">“Kaledekileeer, heeey!”</p>
				<p class="normalnesil">Malkoç Bey’le yanındakiler dikkatle bakınca, karanlığın koynunda bir gölge fark ettiler. Nöbetçilerden biri:</p>
				<p class="normalnesil">“Oklayayım mı beyim?” diye sordu.</p>
				<p class="normalnesil">“Bakalım kimdir, ne istiyor?”</p>
				<p class="normalnesil">Aşağıya seslendi:</p>
				<p class="normalnesil">“Kimsin, ne istiyorsun?”</p>
				<p class="normalnesil">Baskıncılardan geri kalan biri sanmış, belki bir can daha kurtulmuştur ümidiyle dolmuştu. Fakat az sonra yanıldığını anladı.</p>
				<p class="normalnesil">“Alın,” diye bağırdı aşağıdaki, “Yaman serdarınızı getirdim.”</p>
				<p class="normalnesil">Dikkatle bakınca yedeğindeki atı gördüler. Adam atı bırakıp hızla döndü, canhıraş naralar ata ata Timur’un karargâhına uçtu.</p>
				<p class="normalnesil">“Gidip bakmalı” dedi Malkoç Bey, “Bu işte bir iş var, hem de kötü bir iş var; yüreğim yarılıyor, hissediyorum...”</p>
				<p class="normalnesil">Peşteli ile Kulaksız Ömer’e:</p>
				<p class="normalnesil">“Şu hayvanı içeri alabilir misiniz?” diye sordu.</p>
				<p class="normalnesil">“Helbet beyim,” diye atıldı Kulaksız, “Derhal getirelim.”</p>
				<p class="normalnesil">Peşteli yapıştı omuzbaşına:</p>
				<p class="normalnesil">“Eğlen hele Kulaksız kerata, yaralı hâlinle nereye gitmektesin, dur da seyret.”</p>
				<p class="normalnesil">Kulaksız iyice içerledi bu sözlere. Malkoç Bey’e belli etmeden arkadaşının böğrüne bir dirsek gömdü:</p>
				<p class="normalnesil">“Benim yaralı hâlim, senin diriliğine bedeldir hay Peşteli! Ne bellemiştin ya?.. Varıp gelmezsem burada pattadak patlarım, boyunca günaha girersin.”</p>
				<p class="normalnesil">Hem yürüyor, hem konuşuyorlardı.</p>
				<p class="normalnesil">“Büyük bir iş değil ki,” dedi Peşteli Kerem, “Altı üstü bir at içeri alınacak.”</p>
				<p class="normalnesil">“Emrin yerine gelmesi lâzım. Hem büyük iş, küçük iş diye ayıran kim? Hizmetin büyüğü küçüğü olmaz, hepsi birdir.”</p>
				<p class="normalnesil">Nöbetçiye döndü:</p>
				<p class="normalnesil">“Hele kapıyı aç aslanım, kapıcıbaşını fazla bekletmeye gelmez.”</p>
				<p class="normalnesil">Peşteli’yi görür görmez tanımıştı nöbetçi. Kapı sürgüsünü çekti:</p>
				<p class="normalnesil">“Buyur kapıcıbaşı ağam” dedi, “Geç...”</p>
				<p class="normalnesil">Peşteli bir muziplik düşündü.</p>
				<p class="normalnesil">“Geçmesine geçelim de şu yanımdakini tut!” dedi nöbetçiye, “İzinsizdir ve dahi yaralıdır; salma.”</p>
				<p class="normalnesil">Nöbetçi kaşla göz arasında Kulaksız’ın karşısına dikildi:</p>
				<p class="normalnesil">“Alarga...” dedi Kulaksız’a...</p>
				<p class="normalnesil">“Nedenmiş aslanım?”</p>
				<p class="normalnesil">“Yasak!”</p>
				<p class="normalnesil">“Etme yahu, kapıcıbaşı ağanın yoldaşıyım.”</p>
				<p class="normalnesil">Kapı askeri söz dinleyecek cinsten değildi:</p>
				<p class="normalnesil">“Yasak dedim mi yasaktır: Alarga dur!”</p>
				<p class="normalnesil">Paslı paslı soludu:</p>
				<p class="normalnesil">“Çok zalim gördüm, ama böylesini hiç görmemişim. Cesedini doğramaylan ne geçti sanki eline? Hiç; ruhunu doğrayamazlar ya... O çoktan cennete uçmuştur, eski şehitlere karışmıştır, hâl hatır sormaya bilem başlamıştır.”</p>
				<p class="normalnesil">Ömer’in gözleri ufka daldı:</p>
				<p class="normalnesil">“Öyle,” dedi inançla, “Uçmuştur çoktan, âlem-i ervaha uçmuştur.”</p>
				<p class="normalnesil">Peşteli hasretle soluklandı:</p>
				<p class="normalnesil">“Gendi hesabıma razı gelirdim biliyor musun Ömer. Tek, şehit olsam da nasıl olursam olayım fark etmez. Sonrası mühim değil; dilerlerse lime lime doğrasınlar, dilerlerse parçalarımı itlere atsınlar.”</p>
				<p class="normalnesil">“Peki de Burhaneddin Bey’in hâline niye üzülürsün?”</p>
				<p class="normalnesil">“O ayrı iştir. Şehidin hâline acımaktan ziyade, o hâle koyanlara acımaktan kaynaklanan bir histir o; insanlıktan insan olarak utanmaktır diyeyim de anla... Bir sürü karışık duygular işte, anlatmak zor.”</p>
				<p class="normalnesil">Anlıyordu, çünkü aynı duyguları taşıyor, aynı acıları yaşıyordu.</p>
				<p class="normalnesil">Kalktı.</p>
				<p class="normalnesil">“Uzaklaşalım buradan” dedi, “Namaza yetişelim; biraz açılırız.”</p>
				<p class="normalnesil">Kol kola camiye doğruldular...</p>
				</body>
</html>