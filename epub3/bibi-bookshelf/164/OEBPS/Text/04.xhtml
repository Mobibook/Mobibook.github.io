<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
<div class="num"><span>4</span></div>
  <h1>CİNSİYET VE TOPLUMSAL CİNSİYET</h1>

  <p class="nonindent">Genetik çıkarların gözetildiği şeklindeki temel önerme insanların akrabalık biçimlerinin çeşitliliğini gösteren deneye dayalı tetkiklere uymuyorsa, o halde evrim psikologlarının kadınlar ile erkeklerde evrimleşmiş ruhları tanımladığını ileri sürdükleri güya evrensel psikoloji mekanizmaları için ne demeliyiz?</p>

  <p>Evrim psikologları, üreme yatırımındaki toplumsal cinsiyet asimetrisi hakkında birbiriyle bağlantılı iki varsayımdan yola çıkar. Bir yanda, erkeğin üreme yatırımı nispeten kısa vadeli olabildiği için, erkeklerin üreme başarısının erişime sahip oldukları doğurgan dişi sayısıyla kısıtlandığı varsayılır; çocuk sahibi olmayı güvence altına almak için gerçekten uzun vadeli yatırım yaptıkları söylenir. Öte yanda, dişilerin üreme yatırımı nispeten uzun vadeli olduğu için, üreme başarıları az sayıda yavruyu beslemeye yetecek kadar kaynak sahibi olan erkeklere erişimle sınırlıdır. Evrim psikologlarına göre, üreme yatırımındaki bu temel asimetri Pleistosen devrindeki kadınlarla erkekler için ayrı adaptasyon sorunları yaratmıştır. Bu sorunların çözümü için toplumsal cinsiyete özgü, özgül içerikli psikolojik mekanizmalar ortaya çıkmıştır; üstelik bu mekanizmalar hem evrenseldir hem de kalıtımsaldır.</p>

  <p>Kitabın bu kısmında, evrim psikologlarının ileri sürdüğü özgül psikolojik tercihler keşmekeşine saplanıp kalmak istemiyorum. Bunun yerine mevcut olduğu varsayılan üç evrenseli ele alacağım, bunlar söz konusu tercihlerin varoluşu için mantıken ön koşuldur: Kaynakları denetleyen erkeklerdir, hem cinsel “çifte standart”<a class="noteref" href="../Text/notlar.xhtml#uoQMSvSJBw9gB2Yj2of2I38" id="ref1">1</a> hem de kadınların erkeklerin malı olması doğal olup doğuştan gelir varsayımlarını irdeleyeceğim. Deneysel bulgular bu iddiaların evrensel olduğu görüşünü destekliyor mu? Desteklemiyorsa, psikolojik modül mimarisi çökmeye başlar, böylece varsayılan bu tümellerin kaderini sorgulamamız gerekir.</p>

  <h2 id="sigil_toc_id_18">KAYNAK ARAMAK</h2>

  <p class="nonindent">Daha önce gördüğümüz gibi, tersine mühendislik süreci sayesinde evrim psikologları kökene dair bir öykü anlatır. Buna göre dişiler kaynak sahibi erkekleri tercih eder. Bu senaryonun sorunlu tarafı, kadınların evlenmek için akrabalık biriminin toplumsal, ekonomik kaynaklarına olumlu katkı yapabilecek erkekleri tercih edilebileceğini söyleyen önerme değildir; gerçi bu gibi tercihleri açıklamak için doğuştan gelen mekanizmalara başvurmak pek de gerekli değil gibidir. Esas sorunlu nokta, her zaman her yerde önemli kaynakları denetleyenlerin erkekler olduğu varsayımıdır. Örneğin Wright hiç kanıt falan göstermeden der ki, “insan evrimi boyunca maddi kaynakların çoğunu erkekler denetlemiştir.”<a class="noteref" href="../Text/notlar.xhtml#u9273XPVfYnr5MtjVdzXbV6" id="ref2">2</a> Bu iddianın doğurduğu sorun, eşlerinin akrabalık birimine katkı yapabileceği toplumsal, ekonomik kaynaklar hakkında endişelenenlerin erkekler değil kadınlar olduğu varsayımıdır. Bu bakış açısı, bütün toplumlarda kadınlarla erkeklerin toplumsal cinsiyetlere göre ayrılmış bir işbölümüne gömülmüş olduğu gerçeğini, bu işbölümünde üretmeye, üremeye yönelik görevlerin özgül, birbirini tamamlayıcı şekillerde paylaşıldığı gerçeğini hasır altı eder.</p>

  <p>Tarihçilerin belgelediği gibi, on sekizinci yüzyılın ikinci yarısından itibaren Batının sanayi toplumlarındaki orta sınıflarla üst sınıflar içinde çalışma hayatının üretim alanı ile ev hayatının üreme alanı arasında bir ayrımın ortaya çıktığı doğrudur, yani erkek ve kadın kümelerinin arasında bir ayrışma gerçekleşmiştir. Fakat bu ayrım aile yapısının dönüşümünü gösterir. Örneğin Birleşik Devletler’in sömürge çağında aile ile toplum, ev ile iş, üreme ile üretim alanları ne işlevsel ne de ideolojik olarak ayrılmıştı.<a class="noteref" href="../Text/notlar.xhtml#ucGO6WYsfrslm4ouleSpIRG" id="ref3">3</a> “Yapıları, temel değerleri, esas amaçları özünde aynıydı,” der tarihçi John Demos.<a class="noteref" href="../Text/notlar.xhtml#uiv82jMsf3qqt9dHKfmoxaB" id="ref4">4</a> Sanayi devrimiyle birlikte bu durum kökünden değişti. O zaman ev ile iş, üreme ile üretim arasında açık bir ayrım oluştu. Amerikalıların “geleneksel aile değerleri” anlayışının bu tarihsel dönüşümün neticesi olduğu vurgulanmalıdır; dahası tarihte özgün olan bu gelişme tüm kültürlerdeki işbölümünün ne çağdaş ne de tarihsel çeşitliliğini yansıtır.</p>

  <p>Çoğu toplumda, üretim görevlerinin tamamı toplumsal cinsiyetler arasında öyle paylaştırılır ki, bu görevleri yerine getirmek için gerekli olan kaynakların tedarik edilmesi için iki cinsiyet de birbirine bağımlıdır; üstelik söz konusu paylaşım günümüzde hâlâ sürmektedir. Neticede, toplumsal cinsiyetlere göre ayrılmış işbölümünün iki parçasını da içeren bir üretim birimine dahil değillerse kadınlarla erkekler eşit şekilde zarar görür.<a class="noteref" href="../Text/notlar.xhtml#ubyPRoL3P4Ky9SVMlQGpByE" id="ref5">5</a> Çocuklara yapılan yatırımda erkeklerin değil kadınların eşlerine ait kaynaklara, üretici emeğe muhtaç kaldığını söyleyen varsayım, insan toplumlarında cinsiyetlere göre şekillenmiş işbölümünü cidden hatalı yorumlar; özellikle de avcı-toplayıcı toplumlardaki işbölümünü hiç anlamamıştır; oysa evrim psikologlarına bakarsak, evrimsel adaptasyon ortamına pencere açan bu tür toplumlardır.</p>

  <p>Evrim psikologlarının ileri sürdüğü evrimsel adaptasyon senaryosu avcılığın önemine vurgu yapar, avcılığın hem aileyi geçindirdiğini hem de dile ve kültüre can verdiğini ileri sürer. Bu “avcı erkek” miti uzun zaman önce yerle bir edilmiştir;<a class="noteref" href="../Text/notlar.xhtml#uxT5FEqniHy9kbSuSg9JO2F" id="ref6">6</a> ayrıca evrim psikologları tarih öncesi kadınların sadece evde kalıp çocuk bakmadığını, aynı zamanda yiyecek bitkiler toplayarak, küçük av hayvanlarını yakalayarak üretimde yer aldıklarını gayet bilir. Fakat onların bu bilgileri, “eş tercihleri” üzerine yürüttükleri araştırmalara rehberlik eden, toplumsal cinsiyet ilişkilerine dair varsayımlarını sarsmamıştır. Evrim psikologları kadınların üretken, verimli, kaynak sahibi eşler bulma arzusunu sürekli vurgulasa da, erkeklerin aynı niteliklere sahip kadınları bulmak isteyebileceği ihtimalini asla göz önüne almazlar.<a class="noteref" href="../Text/notlar.xhtml#ucTiqo9hJEppLbmfjOJpsNE" id="ref7">7</a></p>

  <p>Fakat insansı [hominid] tarihinin başlangıcından beri en güvenilir, nispeten en büyük besin kaynağı avcılıktan ziyade toplayıcılıktır. Aslında Nancy Tanner ile Adrienne Zihlman’a göre beş milyon yıl önce Afrika savanlarında insansıların geçirdiği adaptasyonların dönüşümüne damgasını vuran alet ve kapkacak yapımındaki icatları, büyük hayvanların <em>avlanmasından</em> değil, “bitki, yumurta, bal, termit, karınca, muhtemelen küçük çukur hayvanları <em>toplamaktan</em>”<a class="noteref" href="../Text/notlar.xhtml#uBfv3AHyhrMSyRyEiHaEOy3" id="ref8">8</a> türemiştir; zaten bu erken aşamada avcılık yapılmıyordu. Çocuk, bebek bakımı yükümlülüğünün insansı dişilere yük olduğunu varsaymak yerine, Tanner ile Zihlman ikna edici bir tez ortaya koyuyor; bu gereklilik sayesinde annelerin muhtaç küçükleri yanlarında gezdirmesini kolaylaştıran aletlerin, kapların, taşıma askılarının icadını teşvik etmekle kalmayıp dişi merkezli toplumsal örgütlenme ile paylaşımı da ortaya çıkaracağını söylüyorlar.<a class="noteref" href="../Text/notlar.xhtml#uPrk8Vg4SrgLAy5G5O9gWvA" id="ref9">9</a> Büyük ölçekli avlanma için gerekli olan alet edevat Orta Pleistosen devrinde yoktu, ayrıca “bunun gibi bir avlanma teknolojisi deyince gözümüzün önüne gelen saplı aletler ile tahta mızraklar 100.000 yıllık arkeoloji bulgularının öncesinde görülmez.”<a class="noteref" href="../Text/notlar.xhtml#urYSJgCtooLEt9cM2XsdBv3" id="ref10">10</a> Dolayısıyla evrimsel adaptasyonun efsanevi devri olan Pleistosen sırasında toplayıcılık başlıca geçim kaynağıydı; avcılık ise toplayıcılığa güvenildiği için yapılabilmişti, çünkü normal şartlarda avcılık hem zamanın hem de enerjinin verimsiz harcandığı bir etkinlikti. “Avlanmak ya da uzaktan ham madde elde etmek gibi her zaman yiyecek getirmeyen, vaktin boşa harcandığı davranışlar mevcut olsa da kimi bireylerin, muhtemelen de öncelikle erkeklerin bu etkinliklere girişebilmesinin sebebi, yakın toplumsal bağlarının bulunduğu kadınlar tarafından toplanmış olan yiyecekleri paylaşma güvencelerinin olmasıydı.”<a class="noteref" href="../Text/notlar.xhtml#uyF4bjUXtjv6KM6XEJqB9h4" id="ref11">11</a> “Evrimsel adaptasyon ortamında” başkalarına kaynak açısından bağımlı birileri olduysa, bunlar muhtemelen kadınlar değil erkeklerdi. Dolayısıyla Pinker’ın, “avcılık ile başka kaynaklardan et elde etmelerinden ötürü erkeklerin yatırım yapacak malzemesi vardır”<a class="noteref" href="../Text/notlar.xhtml#uZRXdp6gZFrLnNDhAqdvP3H" id="ref12">12</a> iddiası tersine çevrilebilir; kadınların kocalarına, çocuklarına yatırım yapacak kaynakları olduğu için erkeklerin istikrarsız bir verime sahip avcılık gibi serüvenlere atılabildiği söylenebilir.</p>

  <p>Günümüz avcı-toplayıcı toplumlarında toplayıcılığın önemi uzun süredir bilinmektedir. Zihlman’a göre, “toplayıcılık ve avcılıkla geçinen günümüz insanları üzerine yapılan çalışmalar, Kuzey Kutbu’na yakın bölgelerde yaşayan uzmanlaşmış avcılar dışında bütün dünyada besin enerjisinin çoğunun av etinden ziyade bitkilerden elde edildiğini, bu bitkilerin de aile için kadınlar tarafından toplandığını göstermiştir.”<a class="noteref" href="../Text/notlar.xhtml#ubWn5FF5favjaG8QRwkbCIG" id="ref13">13</a> Daha ayrıntılı konuşacak olursak, Patricia Draper, Kalahari bölgesinde yaşayan !Kung San halkı kadınlarının “ana sebze tedarikçisi olduğunu, alınan günlük besinin ağırlık olarak %60 ila %80’ini sağladıklarını”<a class="noteref" href="../Text/notlar.xhtml#uyyBDBmARExmRHiwzStadl6" id="ref14">14</a> belirtir. Et belki prestijli bir maldır; fakat güvenilir, öngörülebilir bir besin kaynağı değildir. Dolayısıyla erkeklerine kıyasla !Kung San kadınları hem besinlerin büyük oranını temin eder hem de oldukça güvenilir, öngörülebilir besin kaynakları sağlarlar. !Kung San kadınları topladıkları besin kaynakları üzerinde denetim sahibi olduğu için, günlük geçim için karşı cinsin kaynaklarına ihtiyaç duyan erkeklerdir, kadınlar değil.</p>

  <p>Erkek, kadın emeğinin birbirine kenetli, bağımlı doğası Yup’ik Eskimo avcı-toplayıcılarında da görülebilir. Ann Fienup-Riordan’ın belirlediği gibi, “her türlü hayvanın yakalanmasında, hazırlanmasında kadınlarla erkekler birlikte çalışır, yine de gösterdikleri çaba birbirinin kopyası değildir. Yaptıkları özgün işler, belirli geçim etkinliklerini tamamlar,”<a class="noteref" href="../Text/notlar.xhtml#uUQzAE5qgQodSe3TWZkWGq9" id="ref15">15</a> ayrıca bu etkinliklerden hiçbiri kadınlarla erkeklerin birbirini tamamlayan uğraşları olmadan bitirilemez. Örneğin, ayıbalıklarına bakalım. Erkekler ayıbalığını avlar, yakalar; büyük ayıbalıklarını işlemeye başlasalar bile, küçük ayıbalıklarını işlemeye kadınlar başlar. Daha önemlisi, kadınlar binlerce kilo et kesip kurutur (günde 50 kilo civarında), hayvanın vücut yağından sıvı yağ elde ederler; ayakkabılar, giysiler için deri tabaklarlar. Dolayısıyla ayıbalıklarını erkekler avlayıp yakalamış olsa da, kadınlar hayvanın etini, yağını işleyip kış ayları boyunca depolanabilecek, yenebilecek hale getirmese, ayıbalığının çeşitli parçalarından yemek kapları, aletler, giysiler yapmasalar, erkeklerin bu çabası boş yere kürek çekmek olur.<a class="noteref" href="../Text/notlar.xhtml#uywjaSmS57WbII9uh7fwpYE" id="ref16">16</a> Bu koşullarda, Yup’ik erkeklerinin müstakbel eşlerinde üretkenlik niteliği aramamasını, yıl boyunca geçimlerini sağlayacak önemli kaynakları tedarik etme becerisine bakmamalarını düşlemek zordur.</p>

  <p>Eş seçiminde çalışkanlığın önemi, ayrıca bu niteliğin evlilik tercihleri için mânâsı, hiçbir şekilde sadece avcı-toplayıcılara özgü değildir. Mikronezya’da Caroline Adaları’ndaki Truk mercan adasında geçim etkinlikleri arasında balıkçılık, bostancılık, meyve ağacı yetiştiriciliği vardır. Hem erkekler hem de kadınlar güzel fizikli, cinsel açıdan güçlü eşler arasa da, Ward Goodenough, “aslında çalışkan eşlere daha çok önem verirler,” diyor. Şunu ekliyor: “Çalışamayan kişinin evlenme ihtimali düşüktür. Fiziksel güzellik istenir bir nitelik olsa da, üretkenlikten, becerikli olmaktan sonra gelir.”<a class="noteref" href="../Text/notlar.xhtml#uTrOKFSzURSAicHBSyGQcE7" id="ref17">17</a></p>

  <p>Tanimbar Adaları’nda toplumsal cinsiyetlerin ayrı işlere el atması geçim etkinliklerinin özüdür. Erkekler yaban domuzu avlarken, kadınlar evcil domuzlarla ilgilenir; erkekler derin sularda balık avlarken, hem kadınlar hem de erkekler mercan resiflerinde balık avlayıp kabuklu deniz hayvanı toplarlar; erkekler bostan oluşturmak için ağaçları kesip yakarken, kadınlar bostanlara bitki eker, ayrık otlarını ayıklar, hasat yaparlar; erkekler ormandan eve inşaat malzemesi taşırken, kadınlar eve bostanlardan yiyecek, kuyulardan su getirir; erkekler pirinç tanelerini sapından samanından ayırırken, kadınlar pirinç tanelerini ezip eler; erkekler evler, tekneler inşa ederken, kadınlar sepet örer, kumaş dokur. Bu sistemde özgül kaynaklar, bu kaynaklara uygun gelen işler toplumsal cinsiyetler arasında bölüştürülmüştür; herkesin geçinmesini mümkün kılan şey ise, özgül işlerin, kaynakların birbirini tamamlamasıdır.<a class="noteref" href="../Text/notlar.xhtml#u2jV7rfPnGMZgtjd5YO2ZkA" id="ref18">18</a></p>

  <p>Aslında birçok toplumda olduğu gibi Tanimbar’da hem erkeklerin hem kadınların kaynaklarını gerektiren tek alan geçinmek değildir. Evlilikte karşılıklı mübadelelerde verilen mallar hem toplumsal cinsiyete özgüdür hem de toplumsal cinsiyete özgü emeğin ürünüdür; böylece karı koca arasındaki ilişkiye nispeten kalıcılık kazandırılır, çocuklar da bu töreye göre ya annenin ya da babanın grubuna dağıtılır. “Günlük hayatta, şenliklerde ‘kadın’ çöpçatanlar et, balık, palmiye şarabı gibi erkek işi ürünleri ‘erkek’ olan kız sahiplerine verir; bunlar da sebze, palmiye cevizi gibi kadın işi ürünlerle karşılık verir.”<a class="noteref" href="../Text/notlar.xhtml#ugW2r7tE9eCCKKH3yHmkpy8" id="ref19">19</a> Burası erkeklerin kaynaklara sahip olduğu, kadınların da bu kaynaklara erkeklerle olan ilişkileri üzerinden ulaşmaya çalıştığı bir dünya değildir. Bu dünyada kadınlarla erkeklerin kaynakları verimli bir şekilde değiş tokuş edilir, ki bunlar da kadınlarla erkeklerin emeklerinin ürünleridir.</p>

  <p>İşbölümüne yüzeysel olarak bakmak bile kaynakların üretiminin, denetlenmesinin sadece erkeklere ait olmadığını gösterir. Dünyada erkeklerin kadın doğurganlığıyla ilgilendiği, kadınların kaynaklar üzerindeki denetimiyle ilgilenmediği, dolayısıyla erkeklerin kendilerini genç, güzel, alımlı kadınlar aramaya iten psikolojik tercihleri olduğu, fakat üretken, hamarat, güvenilir kadınlar aramadıkları düşüncesi dünya genelindeki geçim kaynaklarının temin edilmesi, işlenmesi, paylaştırılması yollarının cidden yanlış yorumlanmasına dayanır. Kadınlar elbette gayretli erkekler ister, çünkü bunlar ailenin geçinmesine katkı yapabilir; fakat erkekler de aynı niteliklere sahip kadınların peşindedir. Bir toplayıcıyla ilişkisi olmayan avcı aç bir adamdır; ayıbalığı yakalayan adamın bu avı işleyecek kadını yoksa elinde kalan, yığınla çürük et olur, sırtına geçirecek giysi de bulamaz; bostan açmak için ağaç kesen adamın tohum ekip hasat edecek kadını yoksa elinde kalan sadece yanmış bir arazi parçasıdır; evlilik mübadelesi için erkek emeğiyle yapılmış hediyeler getiren adam, kadın emeğiyle yapılmış hediyelerden karşılık alamazsa bekâr kalır. Aslında erkekler eşlerini seçerken evrim psikologlarının evrimsel erkek tercihleri dediği niteliklere göre hareket etseydi, bunun kendilerine hayatta kalma anlamında büyük zararı olurdu, ki soylarının devam edip etmeyeceğinden bahsetmiyorum bile. Sonuçta, evrim psikologlarının erkekler için hayal ettiği üreme stratejisi insanlık tarihine, çoğu topluma hiç uymaz. Söz konusu strateji sanayi toplumlarındaki işbölümünü yansıtsa da, dünyanın geri kalan bölgelerindeki çeşitli işbölümü örüntülerini açıklamayı başaramaz.</p>

  <h2 id="sigil_toc_id_19">“ERKEKLERİN CİNSEL ZİHNİ” SÖYLEMİNİN ÇELİŞKİSİ</h2>

  <p class="nonindent">Evrim psikologları, kadınların ana sorununun nispeten az sayıdaki çocuklarına “yatırım” yapacak kaynaklara sahip erkekler bulmak olduğunu varsayıyorsa, erkeklerin ana sorununun iki katmanlı olduğunu farz ederler. Bir yanda erkekler doğurgan kadın bulmak ister, yavru sayısını artırmak için tercihen mümkün olduğunca çok kadınla birlikte olurlar. Öte yandan, çocuğun babasının kim olduğu konusunda daimi bir belirsizlik bulunduğu için, erkekler eşlerinin kendilerine sadık kalmasını temin edecek vasıtaları sağlamak ister, çünkü genetik açıdan kendileriyle alakalı olmayan çocuklara “yatırım” yapmak istemedikleri varsayılır.<a class="noteref" href="../Text/notlar.xhtml#uyOVjeIF4tQk7qLmv8dBa32" id="ref20">20</a> Hem çifte standart hem de erkeklerin kadınları sahiplenmesi erkeklerin karşılaştığı adaptasyon sorunlarının çözümü olarak farzedilir, dolayısıyla doğuştan geldikleri, doğal oldukları düşünülür.</p>

  <p>Temel önerme, kadınların aksine erkeklerin mümkün mertebe çok sayıda eşle cinsellik yaşamak istemesidir. Pinker, “erkeklerin cinsel zihninin kolayca tahrik olduğunu,” “gelişigüzel cinsellik için doyumsuz bir açlığı bulunduğunu,” aslında “sırf çeşitlilik adına türlü türlü cinsel eş elde etmek için tatmin edilmez bir arzu taşıdığını” söyler.<a class="noteref" href="../Text/notlar.xhtml#uLYKSVOAZ8QsOyHcQcDUMZ3" id="ref21">21</a> Aslında “erkek ruhunun” haremler için, çokeşlilik için “evrimleşmiş bir iştahı” olduğu, tekeşliliğe yanaşmadığı düşünülür.<a class="noteref" href="../Text/notlar.xhtml#uDkKXVploRMBWXMPkFePzv2" id="ref22">22</a> Wright’a göre, güya kadınlar “evlilik kurumunu severken, erkekler sevmez”; “erkeklere evliliğin püf noktalarını söylemek, Vikinglere ‘Yağmaya Son’ başlıklı bir kitapçık vermeye benzer biraz,”<a class="noteref" href="../Text/notlar.xhtml#u2c2IdYI44ZuqGwYA4Eemz5" id="ref23">23</a> der. “Erkek zihninin bünyesindeki cinsel serbestliğin ömür boyu tek eşe bağlanmalarının önündeki en büyük engel olduğunu,”<a class="noteref" href="../Text/notlar.xhtml#uIMnndjzU4igmm6b8AG8wqB" id="ref24">24</a> belirtir. Bu bahis en başından itibaren çarpıktır, çünkü evrim psikologları açıklanması gereken sorunun, erkeklerin (kadınların değil) tekeşliliğe uyum göstermesi olduğunu varsayar.</p>

  <p>Erkek cinsel serbestliğini, çokeşlilik eğilimini ister aşsın ister aşmasın, bu söyleme göre tekeşliliği kabul etmesi eşinin sadakat göstermesini gerektirir. Evrim psikologlarını endişelendiren durum, kadının cinsel serbestliğinin sebep olacağını hayal ettikleri olumsuz neticelerdir: Erkek boynuzlanır, aldanıp genetik açıdan kendinin olmayan çocuklara “yatırım” yapar. Dolayısıyla kadına, çocuklara uzun vadeli yatırım yapacaksa çocukların kendinden olduğunun güvencesini almalıdır, bu da kadının kati suretle sadakat göstermesini gerektirir.</p>

  <p>Bütün bu gevezelik sırasında evrim psikologları, “erkeklerin cinsel zihninin” genetik donanımında bir “Azize-fahişe şalteri”<a class="noteref" href="../Text/notlar.xhtml#ubZl8TWOn4RWFFxXtPXO6OB" id="ref25">25</a> olduğundan arsızca bahsederler. Erkekler genlerini mümkün mertebe yaymak için “hafif” kadınlar arar; “yatırım” yapacakları çocukların kendilerine ait olmasını güvence altına almak için evlenecekleri kadının ise iffetli, “mahçup” olmasını isterler (böylece malî, genetik “sermayelerinin” aynı damarda akmasını temin ederler). Aslında bu çifte standart sadece insan türünün erkekleri için değil, “çocuklarına yatırım yapan her canlı türünden erkekler için ‘optimum genetik stratejisi’ olarak görülür: Seni terkedip gidecek her dişiyle çiftleş, fakat hayat arkadaşının başka erkeklerle çiftleşmesine izin verme.”<a class="noteref" href="../Text/notlar.xhtml#ueJMqwpdZaL23plcFUhtBqC" id="ref26">26</a> Dolayısıyla bu çifte standart sözüm ona kişisel genetik çıkarların sonuna kadar gözetilmesinin doğal dinamiğinin tortusu olarak kabul edilir; ayrıca erkek ruhuna genetik şifreyle kazındığı varsayılan tercih mekanizmalarının bir neticesi olarak görülür.</p>

  <p>Bu “doğal” çifte standart mantığı, akabinde, kaynakların farklı şekilde bölüştürülmesine yönelik “doğal” bir mantığı doğurur. Varsayıma göre erkekler “başına buyruk” kadınlara uzun vadeli kaynak yatırımı yapmaktan kaçınır (kapatmalarına dağlar kadar servet harcayan, ilgi gösteren onca erkeği hadi bir kenara bırakalım), kaynaklarını normalde iffetli olan kadınlara ayırırlar ki çocuklarının kendilerinden olmasını güvence altına alsınlar. Wright, “bu yüzden erkeklerin yatırım yapmak istedikleri kadınlara adeta taparcasına kendilerini adadığını” belirtir, “cinselliğe izin vermeden önce kadınların talep edeceği türde bir adanmışlıktır bu. Ayrıca yatırım yapmak istemedikleri kadınları suçluluk duymadan sömürürler, bu kadınları aşağılanan bir kategoriye ait görürler.”<a class="noteref" href="../Text/notlar.xhtml#uTw8fwvqW2fRTwuFUTWzuQH" id="ref27">27</a> Azize-fahişe ayrımı kadınları iki doğal kategoriye ayırır, erkeklerin psikoloji mekanizmaları bu kategorilerin önemli niteliklerini bilinçsizce algılar, bunların ya “yatırıma” ya da “sömürülmeye” uygun olduğuna karar verir.</p>

  <p>Öte yandan evrim psikologlarına göre bu acımasız “doğal dinamiğin” kadın çıkarlarını değil erkek çıkarlarını gözettiği açıkça belirtilmelidir. Erkeklerin cinsel serbestliğinin kadınlar, çocuklar için doğurduğu sonuçlar, yani kadınlarla gönül eğlendiren erkeklerin bunları terketmesi sanki evrim psikologlarının ilgisini çekmez; bu mağdurlar için söz konusu “doğal mantık” pek de verimli bir adaptasyon sayılmaz. Fakat evrim psikologlarının zihninde “hafif” kadınlar kaderlerini hak etmektedir, çünkü bu kadınların şartlara daha az uyum gösterdiğini, psikolojik mekanizmalarının pek ayrım gözetmediğini varsayarlar.</p>

  <p>Çifte standart gibi erkeklerin kadınları sahiplenmesi de doğal, “erkeklerin cinsel zihninin” evrimleşmiş bir özelliği addedilir. Wilson ile Daly’nin ortaya koyduğu gibi: “Erkekler belirli kadınlar üzerinde hak iddia eder, tıpkı ötücü kuşların belirli bölgeler üzerinde, aslanların avları üzerinde, iki cinsiyetten de insanların değerli mallar üzerinde hak iddia etmesi gibi.”<a class="noteref" href="../Text/notlar.xhtml#uZbqIykXvdBVbaIopo3o3NA" id="ref28">28</a> Kadınların sadakatsizliği “erkeklerin üreme başarısına tehdit” olarak algılandığı için<a class="noteref" href="../Text/notlar.xhtml#uySsLXb2glJfYFSHd8LXeZG" id="ref29">29</a>, kadınlara kıyasla erkeklerin kadınları sahiplenmesinin doğal olarak evrimleştiği, çünkü erkeklerin boynuzlanmaktan kaçınmak, kadınların sadakatini güvence altına almak için buna ihtiyaç duyduğu düşünülür. Evrim psikologlarına göre bu sahiplenmenin biçimleri çeşitli etkinlikler içerir, örneğin kadınların örtünmesi, manastırlara, haremlere falan kapatılmaları, başlık parası, zinanın cezalandırılması gibi; bütün bu uygulamalar muhtemelen kadınların erkeklere ait mülklere dönüşmesinin ya da erkeklerin ticaretini yaptıkları metalar haline gelmelerinin yollarını gösterir.</p>

  <p>Çifte standart, erkeklerin kadınları sahiplenmesi Amerikalılara gayet normal gözükebilir. Fakat kişiye kendi kültüründe normal, doğal gelen bir özelliğin bütün kültürlerde doğal, evrensel olduğunu varsaymak yöntem bakımından geçersizdir. Bunların ne kadar evrensel olduğunu sormak mecburiyetindeyiz, ayrıca dünyadaki cinsellik biçimlerini gerçekten açıklayabilirler mi diye irdelemeliyiz. Bu düşüncelerin sözde evrenselliğini sorgulamak için söz konusu savın üç yönünü inceleyeceğim: Erkekler her yerde kadınlarla cinsel temaslarını artırmaya çalışır; çifte standart hem doğal hem evrenseldir; erkeklerin kadınların sahiplenmesi, aslanın avını sahiplenmesi gibi doğaldır, kaçınılmazdır.</p>

  <h2 id="sigil_toc_id_20">CİNSEL SERBESTLİĞİN KÜLTÜREL DEĞERLERİ</h2>

  <p class="nonindent">Kadınlarda ve erkeklerde cinsel serbestlik olayları kültürden kültüre değişkenlik gösterir. Bu çeşitlilik farazi, evrensel, toplumsal cinsiyete dayalı bir cinsellik mantığıyla değil farklı toplumlarda cinselliği örgütleyen belirli kültürel mantıklarla açıklanır. Dolayısıyla toplumsal cinsiyete dayalı kişiliklerin, bedenlerini neyin meydana getirdiği hakkındaki; bedensel maddelerin (örneğin meni, kan ya da süt) algılanan özellikleri hakkındaki; üremeyi, yaşamı, ölümü açıklayan süreçler hakkındaki; cinsellik ile din, siyaset, iktisat ilişkisi hakkındaki; hiyerarşi ile güç hakkındaki özgül kültürel görüşleri, inançları, âdetleri incelemeliyiz. Kadınların ya da erkeklerin kültürden kültüre değişen göreli cinsel serbestliği bu anlayışlardan türemiştir.</p>

  <p>Örneğin Papua Yeni Gine dağlarında yaşayan Etoro halkının cinsellik dinamikleri <em>hame</em> kavramına dayanır. <em>Hame</em>’nin özünde belli bir şekli olmayan bir yaşam gücü olduğu, kendisini nefeste gösterdiği, bütün insanlara can veren ruh olduğu düşünülür. Bu Yeni Gine toplumu içinde saha çalışması yürütmüş olan Raymond Kelly, <em>hame</em>’deki artışın büyümeyle, güçle, canlılıkla ilgisi olduğunu anlatır;<a class="noteref" href="../Text/notlar.xhtml#ufmVZO98vpxqgyAQTB766n2" id="ref30">30</a> <em>hame</em>’de azalma ise zar zor nefes almakla, öksürmekle, göğüs ağrılarıyla, genel zafiyetle, yaşlanmayla, nihayetinde ölümle ilişkilidir. <em>Hame</em> özellikle menide yoğunlaştığı için, yaşam ile ölüm dinamikleri hem heteroseksüel hem de homoseksüel birleşme aracılığıyla meni kazanılmasıyla, kaybedilmesiyle yakından ilişkilidir. Heteroseksüel birleşme gereklidir, çünkü <em>hame</em> (ayrıca bunu içeren meni) çocuğun kadın rahminde büyümeye başlaması için gerekli görülür. Homoseksüel ilişki de gereklidir, çünkü erişkinliğin eşiğine dayanmış oğlanların içlerinde meni kaynağı bulunmadığı, büyüyüp olgunlaşmaları için <em>hame</em>’nin canlılık enerjisini almaları gerektiği düşünülür.<a class="noteref" href="../Text/notlar.xhtml#uugQ42yNqCcjN4VnviKaqL4" id="ref31">31</a> Dolayısıyla on yaşından yirmili yaşların ortasına kadar oğlanların yetişkin erkekler tarafından döllenmesi (çoğunlukla kız kardeşlerinin kocaları tarafından) bir nevi beslenme gibi görülür, bu şekilde eşcinsel ilişki, oğlanların büyümesinin, güçlü, sağlıklı olmalarının, kendi üreme, besleme eylemleri için gerekli olan hayat gücünü almalarının teminatı kabul edilir.</p>

  <p>Kelly’ye göre Etoro halkının yaşadığı cinselliğin ana çelişkisi, trajedisi şudur; yetişkin erkekler heteroseksüel ilişkiyle bebeklere hayat verip eşcinsel birleşmelerle oğlanların büyümesini teşvik ettikçe, kendi yaşam güçlerinin, sağlıklarının tükendiği, kendi sonlarını hazırladıkları düşünülür.<a class="noteref" href="../Text/notlar.xhtml#uwC2Y9PLSWEn4e6ux9kFhgA" id="ref32">32</a> Hayat vermek kişinin kendi ölümünü hızlandırır. Dolayısıyla meni aktarımına dair manevi bir ekonomi olması şaşırtıcı değildir; bu manevi ekonomide heteroseksüel birleşmeler ile homoseksüel birleşmeler ayrı değerlere sahiptir. Erkekler eşcinsel birleşmeyi (ağızdan) göze aldıklarında, denklemin hayat vermek kısmına odaklanılır, oysa heteroseksüel birleşme (vajinadan) göze alındığı zaman, erkeğin <em>hame</em>’sinin tükenmesine, sonuçta zayıf düşüp ölmesine odaklanılır. Heteroseksüel birleşmenin etrafını çeşitli tabular sarmıştır, bunun gerçekleşme sıklığını kısıtlarlar; birçok ailenin yaşadığı büyük barakalarda ya da yakınında, bahçeli meskenlerde ya da ekinler yıpranıp öleceği için bostanlarda yapılamaz (sonuncu madde bostanlarda gerçekleştirilen eşcinsel birleşme ile zıtlık gösterir, çünkü eşcinsel birleşmenin ekinleri filizlendireceği, hasatı artıracağı düşünülür). “Özünde antisosyal bir davranış”<a class="noteref" href="../Text/notlar.xhtml#usjdjCvUgfVrC9OhwaS7SE6" id="ref33">33</a> olarak görülen heteroseksüel birleşme sadece ormanda gerçekleşmelidir, gerçi ormanda bile zehirli çıngıraklı yılanların tehlike teşkil ettiğine, bu yılanların cinsel birleşmenin kokusundan hoşlanmadığına inanılır. Dahası, heteroseksüel birleşme bostanların hasat döngüsünün farklı aşamalarında yapılamaz. Sonuçta heteroseksüel birleşme yılın 205 ila 260 günü yasaklıdır, dolayısıyla bir yılın ancak üçte birlik dilimiyle sınırlıdır.<a class="noteref" href="../Text/notlar.xhtml#uLjOlILvSA4R24L6gDetQPC" id="ref34">34</a> Hem doğumların zamanlaması hem de düşük doğum oranları heteroseksüel birleşme üzerindeki bu kısıtlamaların etkinliğini, üreme için anlamını gösterir.</p>

  <p>O halde huzurunda bulunduğumuz sistemde heteroseksüel birleşme birçok derin anlam taşır; ayrıca yapılma sıklığını sınırlayan, erkekler için zayıflatıcı diye algılanmasını sağlayan büyük kısıtlamalarla çevrilidir. Dahası, Etoro erkekleri heteroseksüel ilişkilere girmekte ikircikli olmakla kalmaz, aynı zamanda yaşam enerjilerinin (evrim psikologlarına göre genetik potansiyellerinin) büyük kısmını genç oğlanların döllenmesine ayırırlar; üreme başarılarını yükseltmek için pek de uygun bir strateji sayılmaz.</p>

  <p>Sonuçta Etoro halkı cinsel serbestliği olumsuz bir değer olarak görür, çünkü <em>hame</em> gereksiz yere harcanmaktadır, ayrıca erkeklerin sağlığına, yaşamına etkileri konusunda endişe duyulur. Erkeklerin boş yere menilerini, <em>hame</em>’lerini tüketmesine sebep olan kişiler tehlikeli görülür, bunlardan nefret edilir.<a class="noteref" href="../Text/notlar.xhtml#uoFMLpQSUB34hKAAxgeKQMA" id="ref35">35</a> Bu gruba erkeklerden aşırı cinsel talepler isteyen kadınlar; birbiriyle ilişkiye giren genç erkekler (yerine oturmadan önce kaynaklarını harcamış olurlar); erkeklerin <em>hame</em>’sini, yaşam gücünü kasten emen cadılar dahildir. Böylece Etoro halkının manevi ekonomisi, cinsel serbestliğin erkeklerin doğasında bulunduğu, genetik çoğalmalarına hizmet ettiği düşüncesine meydan okur. Aslında genetik çoğalma yaklaşımının yoluna bu kadar engel çıkartan başka bir vaka daha bulmak zordur.</p>

  <p>Fakat o halde tarihçi Ben Barker-Benfield’ın “sperm ekonomisi”<a class="noteref" href="../Text/notlar.xhtml#umEtIhCibhUiTs5rTzjZjw9" id="ref36">36</a> dediği, on dokuzuncu yüzyılda Birleşik Devletler’de en azından kimi çevrelerde görülen örgütlü erkek cinselliğini ele alalım. Burada da yaratıcı enerji sınırlı bir maldı, bir nevi sıfır-toplamlı bir manevi ekonomide dolaşımdaydı; cinsel üreme ile toplumsal üretim ise bu ekonominin parçalarıydı. Sık sık heteroseksüel ilişkiye girmek, mastürbasyon yapmak, eşcinsel birleşme gibi her türlü aşırı cinsellik erkeklerin enerjisini tüketir, cinsel enerjilerini toplumsal üretkenliğe dönüştürme becerilerine köstek olurdu; oysa toplumsal üretkenlik sayesinde siyaset, ekonomi alanlarında etkin bir şekilde rekabet edebilirlerdi. Cinsel enerji miktarının sınırlı olduğu, cinsel etkinlik ile üretkenlik arasında ters orantı bulunduğu düşüncesinin birkaç getirisi olmuştur. Eğer kişi spermini aşırı cinsellikle “harcarsa,” sadece zayıf, sakat çocuklara sahip olmakla kalmayacak, aynı zamanda toplumsal sahada üretken olamayacak, sonuçta sinirleri tükenecek ya da delirecekti. Dolayısıyla kişinin spermlerini biriktirmesi, kayıtsızca harcamaması gerekliydi. Bu şekilde “saklanan” sperm güçlüydü, yoğundu, dolayısıyla zengindi hem üreme hem de toplumsal sahada üretkenlik için illa uygundu.<a class="noteref" href="../Text/notlar.xhtml#uMuyHLJfGmEFp6C9nbvYq3B" id="ref37">37</a> Bu yüzden erkeğin sperm zenginliğini bir yanda sosyal zenginlik öte yanda güçlü çocuklar elde etme amacına yönlendirmek adına her türlü cinselliği kısıtlayan ahlaki yaptırımlar mevcuttu (bazı elkitaplarına göre heteroseksüel birleşme sadece “Pazar günleri tam öğle vakti”<a class="noteref" href="../Text/notlar.xhtml#uwQ6lHQSU7uyroiKxwZ4yT9" id="ref38">38</a> gerçekleştirilebilirdi). Cinsel temizlik elkitaplarında bahsi geçen kısıtlamalara herkes uymuyordu elbette. Yine de cinsel üreme ile toplumsal üretimi ters orantı ilişkisiyle sıfır toplamlı bir ekonomide bağdaştıran düşüncelerden meydana gelen egemen bir sistem kurmuşlardır. Bu ekonomi, sperm zenginliğinin “biriktirilmesine” ayrıcalık tanıyıp “harcanmasını” tasvip etmemiş, sperm “zenginliğinin” toplumsal zenginliğe (genetik zenginlikten ziyade) dönüştürülmesini öngörmüştür.</p>

  <p>Birlikte ele alırsak, Etoro ile Amerika örnekleri çeşitli kültürlerde cinselliği örgütleyen sperm aktarımıyla ilgili manevi ekonomilerin, evrim psikologlarının ileri sürdüğü, erkeklerin cinsel serbestliğine dair önermeleri nasıl çiğnediğini kendi anlatılarının kavrayamadığını göstermektedir. Ölüm ile yaşam, toplumsal zenginliğin üretimi konusundaki rekabet gibi başka konulara dair çıkarlar, cinsel serbestlikle, sperm harcanmasıyla ilgili beklentileri dönüştürmüş, bunlara olumsuz sosyal bir değer kazandırmış, sağlık, hayat, zenginlik için riskli hale getirmiştir. Evrim psikologları, şahsi çıkarların gözetildiği bir sperm düzeninin bile genetik çıkarların gözetildiği bir düzenin üstünlüğüne dair kendi varsayımlarını nasıl yanılttığını öngörememiştir.</p>

  <p>Etoro ile Birleşik Devletler örneklerinde cinsellik kapsamlı bir ahlaki değerler sistemi içindeki yerine göre şekillenir; söz konusu değerler yaşam, ölüm, cinsel üretkenlik, toplumsal üretkenlik düşünceleriyle ilgilidir. Esas mesele, cinselliğin değerinin öteki toplum değerlerinden ayrı belirlenmemesidir. Örneğin insanın kendisini aşmasına biçilen dinî değerin sahip olduğu güç, erkeğin üreme potansiyelinden cidden ödün vermesini gerektirir.</p>

  <p>Tayland erkekleri hayatlarının bir kısmını Budhacı keşiş olarak geçirir. Aslında akademisyenler “nitelikli Tayland erkeklerinin yarısından fazlasının” bunu yaptığını tahmin etse de, Tayland milli istatistiklerine göre “elli yaşın üstündeki nitelikli erkeklerin %95’inden fazlası keşişlik hizmetinde bulunmuştur.”<a class="noteref" href="../Text/notlar.xhtml#ud683MKyPK456LryXCDh5oB" id="ref39">39</a> Dolayısıyla erkekler maddi, toplumsal yaşamın kısıtlamalarından bütünüyle uzaklaşır, toplumsal yaşama, heteroseksüel birleşme imkânlarına dönmeden önce değişken sürelerle manastırlara yerleşirler. Antropolog Thomas Kirsch, erkeklerin keşiş olma güdüsünün egemen din düşüncelerinden türediğini, bu düşüncelerin dünyeviden çok manevi olana, ekonomi ile cinsellik de dahil dünya işlerine bağlanmaktan çok bu işlerden kopmaya değer verdiğini anlatır. Hem ekonomik ilişkiler hem de cinsel ilişkiler kadınlarla bağdaştırılır, erkeklerin ulaşmak için çaba sarfettiği manevi hedeflere (nihayetinde nirvanaya varmak) bu ilişkilerin engel olduğu düşünülür.<a class="noteref" href="../Text/notlar.xhtml#us4ms34qjWaS8a4q6xmXG43" id="ref40">40</a> Bu yüzden başka din merkezli kültürlerde olduğu gibi, Tayland’ta da erkek cinselliğinin şekli din sistemi içindeki yeri anlaşılarak belirlenebilir ancak. Burada din sistemi manevi kaygılara, ötedünyaya dair endişelere yüksek değer biçer, cinsellik dahil maddesel dünyanın özelliklerine pek değer vermez.</p>

  <p>İnsan cinselliğinin örgütlenmesinde özgül kültürel düşüncelerin, değerlerin gücü Kaulong halkında rahatlıkla görülebilir. Papua Yeni Gineli bu halkın toplumsal cinsiyet rolleri üzerinde Jane Goodale bir araştırma yürütmüştür. Kaulonglarda, kadınların kirli olduğu düşüncesi özellikle belirgindir.<a class="noteref" href="../Text/notlar.xhtml#uVrg95SwKmhiTCKxB3jvCw2" id="ref41">41</a> Kadınların daima kirli durumda olduğu düşünülse de, erkekler günlük hayatta kendilerini kadınların kirinden koruyabilir; kadınların bulunduğu yerlerden, dokundukları nesnelerden uzak dururlar. Fakat kadınların kirlilikleri âdet döneminde, gebelikte iyice yoğunlaşır, bu yüzden kadınları ayrı aybaşı ya da gebelik barakalarına gönderirler. Evlilikle eş anlama gelen cinsel birleşme erkekler için özellikle kirletici bir eylemdir; sağlıklarını, yaşamlarını tehdit ettiği düşünülür. Goodale, sonuçta erkeklerin cinsel birleşmeden derin korku duyduğunu, mümkün mertebe kaçtıklarını, geç yaşlarda evlendiklerini anlatır (“Evlenip ölmek için çok gencim” derler).<a class="noteref" href="../Text/notlar.xhtml#u7UEx7zCGnhKiTTfa6Ks8G5" id="ref42">42</a> Dolayısıyla ısrarcı bir şekilde kur yapan erkekler değil kadınlardır: Erkeklere hediyeler verirler, onlarla çapkın çapkın sohbet ederler, kaçmalarını engellemek için sihirli nesneler kullanırlar; hatta erkeklere bıçaklarla, makaslarla saldırırlar. Aslında kadınların erkekler üzerindeki saldırganlığı çocukluktan yerleştirilir, erkekler de kadınlara şiddetle karşılık vermemeleri konusunda eğitilir.<a class="noteref" href="../Text/notlar.xhtml#uL594bW53Mdwsh2AFfImGX6" id="ref43">43</a></p>

  <p>Sonuçta, erkekler kadınların hücumlarına dayanamaz, çünkü ölümsüzlüğe ulaşmalarını, kimliklerinin devam etmesini söyleyen kültürel zorunluluk ölüm korkusuna ağır basar; bu zorunluluğun gereği de yerlerini alacak çocukların dünyaya getirilmesidir. Erkeklerin cinsel serbestlik ihtimali ise hem kadınların öldürücü bir kirliliği olduğu düşüncesi tarafından hem de en azından temas öncesi dönemde cinsel birleşmeyi evlilikle bir tutan bir dizi yaptırım tarafından fiilen imha edilmiştir; boşanmak, zina, evlilik dışı cinsel ilişki yasaktır; yasakları ihlal eden erkekler, bazen de kadınlar, ölümle ya da sürgünle cezalandırılır.</p>

  <p>Bu örnekleri çoğaltabiliriz. Bunlar, “erkeklerin önüne gelenle yatmaya meyilli bir cinsel zihni” olmadığını gösteriyor. Bunun yerine kadın, erkek cinselliğinin çeşitli türleri belirli kültürel düşüncelere, değerlere göre düzenlenir. Bu değerler, düşünceler bedenlerle, bedensel maddelerle, toplumsal cinsiyetle ilgilidir. Dahası, söz konusu cinsellik türleri cinselliğin yaşam, ölüm düşünceleriyle ilişkisi hakkındaki, insan hayatının başka amaçlarına kıyasla cinselliğin değeri hakkındaki kültürel anlayışlarla şekillenir. Dolayısıyla kirlilikten endişe duymak ya da yaşam enerjisinin tükenmesi gibi düşünceler ya da insanın manevi olarak kendini aşması gibi talepler belirli kültürlerde cinsel birleşmelerin sıklığını azaltır; ya cinsel etkinliklerin bütünüyle yasaklanmasına sebep olurlar ya da üreme başarısının artmasını sağlamayan yollara girilmesine sebep olurlar. Evrim psikologları bu düşünceleri genetik çıkar ya da doğal erkek çapkınlığı mantığının epifenomeni sayıp görmezden gelebilir. Fakat işin doğrusu, cinsel birleşme biçimleri ve sıklığı her kültürde daima belirli kültürel mantıklara tabidir, ayrıca evrim psikolojisinin doğal, evrensel varsaydığı üreme mantığıyla asla açıklanamazlar.</p>

  <h2 id="sigil_toc_id_21">“AZİZE-FAHİŞE ŞALTERİ”Nİ SÖKMEK</h2>

  <p class="nonindent">Çifte standart anlayışına evrensellik kazandırmak, “Azize-fahişe şalterinin” var olduğunu göstermek isteyen evrim psikologları erkeklerin her yerde, utanmadan sömürme hakkını kendilerinde bulabilecekleri “hafif kadınlarla,” saygı duydukları, evlendikleri, “yatırım” yapmayı arzuladıkları “iffetli, mahçup kadınlar” arasında ayrım yapabildiğini ispatlamalıdır. Kuramın varsaydığına göre bütün dünyada, evlilik öncesi cinsellik yaşayan kadınlar (erkekler değil) evlenecek kişi olarak görülmez, küçük görülür; oysa evlilik öncesi cinsellikten uzak duran kadınlara çok değer verilir, peşinden koşulur. Aslında Wright, “cinsel bakımdan hafif olan kadınları kötü diye betimleyen gerçek bir genetik komplo olduğunu”<a class="noteref" href="../Text/notlar.xhtml#u9bRrbqK65Fq2RgU7WEsDg8" id="ref44">44</a> söyler. Bu kuramın sorunu, evlilik öncesi cinselliğin hem kadınlar hem de erkekler için oldukça değerli görüldüğü, evlilik öncesi cinsel ilişkiye giren kadınların evlilik beklentilerinin zarar görecek yerde <em>arttığı</em> sayısız toplum bulunmasıdır.<a class="noteref" href="../Text/notlar.xhtml#uZQNiEguPY9BaCA2Pq8UEoE" id="ref45">45</a></p>

  <p>Evrim psikologlarının açıklamalarında avcı-toplayıcı toplumlar evrimsel adaptasyonun prototipi olarak sunulduğu için, yine onlarla başlayalım. Norveçli antropolog Signe Howell Malaya yarımadasında yaşayan avcı-toplayıcı Chewong halkıyla seksenli yıllardan beri birlikte çalışmaktadır. Genç Chewong “çiftinin halkın gözü önünde birlikte yaşamaya başlamadan önce bir dönem ormanda gizli gizli buluşup kısa cinsel ilişkilere girdiğini”<a class="noteref" href="../Text/notlar.xhtml#uovnIsClrH4gTEJzz2dA5Y5" id="ref46">46</a> belirtir. Evlilik öncesi cinsel ilişki bu avcı-toplayıcılar tarafından küçük görülmez. Daha çok evliliğe hazırlık diye bakarlar, evlilik karşıtı bir eylem olduğunu düşünmezler. Aslında evlilik ya da evli anlamında kullandıkları terim “birlikte yatmaktır” (<em>ahn nai</em>.)”<a class="noteref" href="../Text/notlar.xhtml#uDamu7qPGjFSgvHHPINPMB7" id="ref47">47</a></p>

  <p>Botswana’da Kalahari çölünde yaşayan !Kung avcı-toplayıcılarının çocukları önemli bir özerkliğe sahiptir; yetişkinlerin köyünün kıyısında oyuncak köyler kurmak üzere gruplara ayrılırlar. Orada anne babalarının yaptıklarını taklit ederler; buna avlanma, toplayıcılık, pişirme, yeme, cinsel birleşme de dahildir. Aslında Marjorie Shostak’ın !Kung kadını Nisa’yla yaptığı kapsamlı söyleşiler, !Kung çocuklarının erken yaşlardan itibaren önemli miktarda cinsel oyunlar oynadığını, sonuçta bu oyunların evlenmemiş çiftlerde düzenli cinsel birleşmelere dönüştüğünü açığa çıkarmıştır.<a class="noteref" href="../Text/notlar.xhtml#uaNOFPdhz7UEi5zElGeZCX4" id="ref48">48</a> Çoğu genç kadın için evlilik hayatı yaşlı erkeklerle yaptıkları geçici, deneme amaçlı evliliklerle başlar. Yaş farkından dolayı bu evlilikler nispeten istikrarsızdır, boşanma sonucu kolayca dağılır, bu da nihayetinde epey yaygındır. Shostak, “bakireliğe hiç önem verilmediğini, aslında !Kung dilinde bakirelik için kullanılan bir kelime bulamadığını,” belirtir. Boşanmış kız ya da kadın ilgi çeken potansiyel eş kategorisine yeniden girer; evlenmeye elverişli erkekler yine bu kadının peşinden koşturur.<a class="noteref" href="../Text/notlar.xhtml#ucrjfYp85YjDwq7CY6fhZeD" id="ref49">49</a> Bu avcı-toplayıcılarda kadınların evlilik öncesi, ardından evlilikte yaygınlıkla cinsellik yaşamasının, evlilik statüleri için hiçbir neticesi yoktur.</p>

  <p>Orta batı Kenya’da yaşayan Pokot kadınları ile erkekleri için yetişkin statüsünün üç özelliği mevcuttur: Cinsel beceriler; erginliğe geçerken sünnet edilmek; evlenip çocuk sahibi olmak. Robert Edgerton, Pokot’ların beden güzelliğine, süslenmeye, cinsel beceriler geliştirmeye, aşk serüvenleri peşinden koşturmaya büyük önem atfettiğini anlatır.<a class="noteref" href="../Text/notlar.xhtml#u2PpLrjiXw2I2a6Bha4APJC" id="ref50">50</a> Pokot kızları ile oğlanları cinsellik oyunlarına on ila on bir yaşlarında başlar. Bu oyunlara dans etmek, hediye vermek, birbirini okşamak, cinsel birleşme dahildir, ki söz konusu oyunlar başarılı bir evlilik için gerekli becerilerin geliştirilmesi bakımından önemli bulunur, yani başarılı evlilikten kasıt kişinin eşine cinsel hazlar tattırmasıdır.<a class="noteref" href="../Text/notlar.xhtml#uvCYvzl4QVoKf3Mb7ILEcaD" id="ref51">51</a> Hem kadınlar hem de erkekler için evlilik öncesi cinsellik evliliğin ön koşulu kabul edilir, evliliğin alternatifi olarak düşünülmez. Önemli ayrım evlilik öncesi cinsel deneyim yaşamış kadınlarla bunu yaşamamış kadınlar arasında değildir; sünnet edilmiş dolayısıyla evlenebilecek, çocuk sahibi olabilecek kadınlarla (ve erkeklerle) sünnet edilmemişler arasında ciddi ayrım yapılır.<a class="noteref" href="../Text/notlar.xhtml#upfMi8WfBc8HVbP6jhQdwCG" id="ref52">52</a> Tam teşekküllü yetişkin statüsüne ancak sünnetle ulaşılır, bunun arkasından da evlenilip çocuk sahibi olunur.</p>

  <p>Melanezya’daki Trobriand Adaları’nda evlilik öncesi cinsellik benzer şekilde değerlendirilir. Antropolojinin kurucularından Bronislaw Malinowski Trobriand Adaları üzerine sayısız kitap yazmıştır; bu kitaplardan bir tanesi bütünüyle Trobriandlıların cinselliğine adanmıştır.<a class="noteref" href="../Text/notlar.xhtml#uXg9hPCFcmMD73CKctdMSK7" id="ref53">53</a> Küçük yaşlarından itibaren çocukların cinsel oyunlar oynadıklarını anlatır bize; bu oyunların arasında cinsel birleşmeyi taklit eden oyunlar da vardır, ki anne babalar bu tarz oyunları çok matrak bulur.<a class="noteref" href="../Text/notlar.xhtml#uyqBgsJxmYWpgMoi64P3HfE" id="ref54">54</a> Ergenlikten sonra cinsel ilişkiler ciddileşir, süreklilik kazanır (gerçi sırf bu iş yapılmaz), ayrıca özel inşa edilmiş evlerde genç çiftlerin kendilerine ait alanları bulunur, buralarda cinsel ilişkiye girmelerine izin verilir. Batı geleneklerinin aksine Trobriandlılarda evli olmayan çiftlerin yatması normal karşılansa da birlikte yemek yemeleri kesinlikle yasaktır. Evlilikten önce genç kadınlarla erkekler farklı insanlarla birlikte olabilir, fakat nihayetinde bu insanlardan biriyle ilişkileri olgunlaşır, evlilikle sonuçlanır.<a class="noteref" href="../Text/notlar.xhtml#uGjMsoByR2GeTM8qosZ9MW8" id="ref55">55</a> Evli olmayan çiftlere ayrılmış özel evlerin sağladığı cinsel ilişki fırsatlarına ilaveten, evlilik öncesi, evlilik dışı cinsel ilişkinin yaşanabileceği sayısız olanak mevcuttur.<a class="noteref" href="../Text/notlar.xhtml#uKKSKcEgQoABw35qOBn9YsD" id="ref56">56</a> Sosyal amaçlı gezintilerin (<em>karibom</em>), hasat festivallerinde gerçekleştirilen dansların (<em>milamala</em>), yemek dağıtımı ayinlerinin (<em>kayasa</em>) erotik karakteri uyarınca cinsel ilişkiye girilir. Buna ilaveten oğlanlardan ya da kızlardan oluşan gruplar aşk serüveni yaşamak için komşu köyleri ziyaret edebilir. Böyle bir kültürde “Azize-fahişe şalterinin” iş başında olduğunu düşlemek zordur; çünkü hem kadınlar hem de erkekler için cinsel münasebetler tasdik edilir, kolaylaştırılır; oysa cinsellikten uzak durmak kültürde yeri olan bir kategori değildir. Cinsel ilişki arayan kadınlar iddialı, hatta saldırgandır, cinsel başarılarına olumlu bir değer biçilir, tıpkı erkeklerin cinsel başarılarının takdir edilmesi gibi; ayrıca bu serüvenlerin evlilik statüleri için hiçbir olumsuz neticesi olmaz.</p>

  <p>Ellili yıllarda Katolik dinine girmeden önce Endonezya’nın doğusundaki Flores Adaları’nda yaşayan Nage ve Keo halkları kadınlarının yer aldığı evlilik öncesi cinsellik sistemi Trobiandlıların sisteminden biraz daha resmîydi. Gregory Forth, genç bekâr kadınların evli ya da bekâr erkeklerle geçici cinsel ilişkiye girebildiğini, bu ilişkinin tek gece ila aylarca sürdüğünü belirtir.<a class="noteref" href="../Text/notlar.xhtml#ucPeJmHQv3agTUVS5KQrcYB" id="ref57">57</a> Yaygın olan bu ilişkilere olumlu bir değer biçilir, halk tasdik eder, cinsel birleşme kızın anne babasının evinde gerçekleştirilir. Bu ilişki mal mübadelesiyle kutsanır, ki biçimi bakımından evlilik sırasında gerçekleştirilen mal değiş tokuşuyla benzeşirler: Erkek çiftlik hayvanı, değerli metal verir; kadının anne babası adamla, kadınla birlikte yemek için domuz boğazlar, ayrıca bu birleşmenin çöpçatanına kumaş sunarlar.<a class="noteref" href="../Text/notlar.xhtml#u7yZlRyMTyAUUkLqLGMbgsF" id="ref58">58</a> Buna ilaveten ilişkileri boyunca erkek, saygısının belirtisi olarak önemli miktarda zorunlu olmayan hediye getirir. Çoğu genç kadın bu tür bir cinsel ilişkiye girer, iki ila düzinelerce âşığı olur.<a class="noteref" href="../Text/notlar.xhtml#uuHeR5H3VrfYeaQ3VXdajVE" id="ref59">59</a> Gelişigüzel cinsellik (yani anne babanın rıza göstermediği cinsel ilişkiler) tasdik edilmese de,</p>

  <div class="block">
    <p class="bl_nonindent">metres statüsü (<em>ana bu’e</em>) şerefli bir statüdür. Bu kadınlar başka erkeklerle daha sonra yaptıkları evlilikler hususunda damga yemez. Metreslik evliliğin yerine geçen bir kurum değildir, oysa modern Batıda zaman zaman metresliğin konumu bu olmuştur… Resmi sözleşmeye dökülmüş evlilik öncesi cinsel ilişkiler hem kadınlar hem de erkekler için evliliğe hazırlık olarak görülür.<a class="noteref" href="../Text/notlar.xhtml#uiKT6JQ2RVGqtxkFDqWGgs2" id="ref60">60</a></p>
  </div>

  <p>Evrim psikologları, halkın onay verdiği bu tür bir evlilik öncesi cinsellik kurumunun erkeklere yarar sağladığını düşünebilir, çünkü genetik donanımlarını yayma vasıtası sağlamaktadır, fakat bu kurum utanmadan sömürülen, küçük görülen “hafif” kadınlar ile onurlu sayılan, “yatırım” yapılan “mahçup” kadınlar arasındaki bir ikilik tarafından şekillendirilmemiştir. Aslında Nage ya da Keo erkeği metresine saygı duyar, onu onurlandırır, ayrıca bu ilişkiye girebilmesi için metresine, metresinin ailesine “yatırım” yapması gerekir, ardından belki de onunla (ya da başka bir adamın metresi olmuş bir kadınla) evlenir. Üstelik bu ilişki sonucunda dünyaya gelen çocuklar üzerinde erkek hak talep edemez: Çocuk kadının “hanesine” (<em>sa’o</em>) aittir, meğerki adam çocuğu kendi “hanesine” almak için daha fazla yatırım yapıp çocuğun bedelini ödesin. Kadının bakış açısından bu ilişkinin bol bol faydası mevcuttur: Kadın prestij kazanır; aşk ilişkisi yaşar; ailesiyle birlikte önemli hediyeler alır; “cinsellik hatta özgür cinsellik” yaşamanın keyfini sürer, yani “eş, gelin, anne statülerinin gerektirdiği ciddi yükümlülüklere girmeden fiziksel bir ilişki yaşamanın zevkini çıkarır.”<a class="noteref" href="../Text/notlar.xhtml#uikO7vPXWmHkTitBwMZtlsD" id="ref61">61</a></p>

  <p>Çokkocalılık vakaları Azize-fahişe ayrımının evrensel olduğunu söyleyen tezin başına özellikle beladır; çünkü bu durumda birden fazla cinsel eşe, kocaya sahip olan kadınlar toplumca onaylanmaktadır. 1792 yılından önceki dönemde Hindistan’da Malabar sahilinin ya da Kerala’nın merkezindeki Kaliküt, Walluvanad ve Koçin krallıklarında yedi ila on iki yaşlarındaki avam Nayar kızları, katıldıkları ergenlik öncesi evlilik törenlerinde akraba oldukları soylardan kendi kastlarına mensup erkeklerle törensel evlilikleri yapardı; böyle bir tören sayesinde birçok konuk koca alabiliyorlardı. Kathleen Gough’un betimlediği gibi,</p>

  <div class="block">
    <p class="bl_nonindent">Törene katılacak damatlar mahalle meclisinin toplantısında köyün astroloğunun tavsiyesiyle önceden seçilirdi. Belirlenen günde davet sahibi ailenin en büyüğünün evine tören alayıyla gelirlerdi. Orada çeşitli törenlerden sonra her biri gelininin boynuna altın kolye (<em>tali</em>) takardı… Takı töreninden sonra her çift üç gün boyunca mahreme çekilirdi.<a class="noteref" href="../Text/notlar.xhtml#uqasM9vxPhpqBYDAXD3qxlD" id="ref62">62</a></p>
  </div>

  <p>Bu törensel evliliğin verdiği çeşitli haklar vardı: Koca gelinin kızlığını bozma hakkına sahipti; gerçi bu, “tiksintiyle bakılan” bir görevdi (oysa evrim psikologlarına göre işe hevesle sarılmaları gerekir); aynı zamanda kocanın ölümünde gelinin yas tutma hakkı vardı. Gelinin “yetişkin olmadan önce kendi kastından ya da üst kasttan bir koca <em>alma</em> hakkı”<a class="noteref" href="../Text/notlar.xhtml#uINHAg8JAaYJFntLcfexmx2" id="ref63">63</a> mevcuttu. Eğer kız ergenliğe girmeden önce uygun kasttan bir erkekle evlenmemişse, toplumdan dışlanır, hatta katledilirdi.</p>

  <p>Fakat kadın bu töresel evlilik törenini bir kez atlattıktan sonra, kendi kastına ya da üst kastlara mensup oldukları müddetçe çok sayıda konuk koca almakta serbestti. Raporlara göre kadınlar üç ila on iki konuk koca alıyordu. Aşağı yukarı istikrarlı ilişkilerde kadın daha az sayıda koca alsa da, “askerî harekatlar sırasında mahallesinden geçmekte olan uygun kasta mensup ziyaretçileri de kabul edebiliyordu.”<a class="noteref" href="../Text/notlar.xhtml#uuebm5X9oQLNgSPyIsxeaQ9" id="ref64">64</a></p>

  <p>Nayar’ların çokkocalılık kurumunu ya da herhangi bir çokkocalılık kurumunu evrim psikologlarının Azize-fahişe taslağına yerleştirmek zordur. Tekeşlilik sistemlerine kıyasla Nayar kadınları çok sayıda kocayla ya da âşıkla kısa vadeli ya da uzun vadeli ilişkiye girmekte serbestti. Buradaki düşünce kadınların iffetli, utangaç olma, ayrıca kendilerini tek adama saklama mecburiyeti değildir; fakat kendilerini <em>aynı kasta ya da üst kasta mensup</em> erkeklere saklama zorunlulukları vardır. Çok sayıda cinsel ilişkiye, evlilik ilişkisine karşı bir yaptırım uygulanmıyordu, ancak alt kasta mensup erkeklerle cinsel ilişkiye, evlilik ilişkisine girilmesine karşı müeyyideler mevcuttu; kadın bu sebepten hayatını bile kaybedebilirdi. Birden fazla cinsel ilişkiye/evlilik ilişkisine giren Nayar kadınları acımasızca sömürülen fahişeler değildi. Bunun aksine, törenle evlenmiş, uygun kastlardan kocalar alan bu kadınlar onurlu insanlardı, kocalarından da, âşıklarından da hakettikleri saygıyı görürlerdi.</p>

  <p>Evrim psikologları bu örnekte “Azize-fahişe şalterinin” harekete geçmediğini, çünkü erkeklerin kendi çocuklarına değil sadece kız kardeşlerinin çocuklarına “yatırım” yapmasının beklendiğini söyleyip itiraz edebilir. Fakat bu sistem bize erkeklerin donanımına eklenmiş otomatik bir “şalterin” olmadığını anlatıyor: Burada kadınlar ilişkiye girdikleri erkek sayısına göre “hafif” ya da “iffetli” sayılmaz. Nayar kadınının (ya da erkeğinin) onuru daha çok kültürel ayrımlara dayanır, özellikle ait olduğu sülalenin, kastın, ayrıca eşinin mensup olduğu kastın belirlediği ayrımlar önemlidir.</p>

  <p>“Azize-fahişe” ayrımı bekârete, cinselliğe, kadın cinselliği karşısında erkek cinselliğine, ayrıca evlilik öncesi, evlilik dışı, evlilik içi cinselliğe belirli bir değer biçilmesine dayanır. Kimi kültürler cinsel açıdan serbest kadınlarla iffetli kadınlar arasında, erkek cinselliği ile kadın cinselliği arasında, evlilik içi cinsellik ile evlilik dışı cinsellik arasında ayrım gözetse de, burada bahsedilen örnekler göstermektedir ki birçok kültür bu ayrımlara pabuç bırakmaz. Erkek ile kadın cinselliğinin kültürden kültüre değişkenlik göstermesi “çifte standart” çerçevesi kapsamında anlaşılamaz; çünkü “çifte standart” ile “Azize-fahişe” ayrımını şekillendiren düşünceler, değerler evrensel değildir, kültürel, tarihsel bakımdan özgüldür.</p>

  <h2 id="sigil_toc_id_22">ASLAN İLE AVI GİBİ:<br/>
  SAHİPLENMEK VE YARATTIĞI HOŞNUTSUZLUKLAR</h2>

  <p class="nonindent">Evrim psikologları, erkeklerin boynuzlanmak istemediğini, çünkü kendilerinden olmayan çocuklara “yatırım” yapmak durumunda kalmayı sevmediklerini varsayar. Bu sebeple erkeklerin içinde kadınlarını sahiplenme duygusu olduğunu söylerler, yani “yatırım” yapmaya niyetlendikleri kadınları sahiplenirler; böylece eşlerinin sadakatini güvence altına alırlar, ayrıca eşlerinin doğurduğu çocukların kendilerinin olduğunu bilirler. Erkeklerde kadınları sahiplenme davranışı konusunda bulgu olmadığını ileri sürecek değilim. Aksine tonla bulgu mevcuttur. Fakat erkeklerin kadınları sahiplenme düşüncesinin, uygulamasının olmadığı, babanın belirsizliğini kurumsallaştıran tonla kültür de vardır. Bu aksi bulguların bir kısmı neye benzer, bunları nasıl yorumlamamız gerekir?</p>

  <p>Yine avcı-toplayıcı toplumlarla başlayalım, ne de olsa evrim psikologlarının açıklamalarında onlardan sık sık bahsedilir. Signe Howell, Malezya’nın eşitlikçi Chewong halkı içinde siyasi önderler, siyasi hiyerarşi, yetkenin kurumsallaşmış biçimlerinin olmadığını söyler. Eşler arasındaki ilişki oynadıkları rollerle ilgili geleneksel beklentiler tarafından şekillendirilse de, farklı statüleri ya da güçleri tarafından şekillenmez. Zina vakalarında kadının âşığı kocaya ceza ödemez. İnsanlar, “bu bizim töremiz değil,”<a class="noteref" href="../Text/notlar.xhtml#ui4aQqLNVglEMXFFXOcYF58" id="ref65">65</a> der. Boşanmak oldukça yaygındır, çocuklar ise annenin ya da babanın yanında kalabilir; gerçi küçüklerse genelde annede kalırlar.<a class="noteref" href="../Text/notlar.xhtml#uVXyikeVydupsc5qsN7CZIB" id="ref66">66</a> Bu ayrıntılar önemlidir, çünkü evrim psikologlarına göre kadının kocaya ödediği zina cezası ile meşru çocukların kocanın denetimine kalması erkeklerdeki doğal sahiplenme duygusunun belirtisidir.</p>

  <p>!Kung kadınları ile erkekleri hem evliliğe değer verir hem de evlilik dışı ilişkilerin heyecanını, tazeliğini önemser; Marjorie Shostak’ın Nisa’yla yaptığı söyleşiye göre sık sık evlilik dışı ilişkilere girerler, bundan haz alırlar.<a class="noteref" href="../Text/notlar.xhtml#uQyyNxlij9ilAKabRr2NPEA" id="ref67">67</a> Bu ilişkiler normalde sır olarak saklansa da, açığa çıktıklarında kıskançlık yaratırlar, şiddet tehditleri savrulur, ara sıra da gerçekten şiddet olayları görülür. Fakat karılarıyla kavga ederken saldırganlığı genelde erkekler başlatsa da, kıskançlık duymak, tehdit savurmak ya da şiddet uygulamak sadece erkeklere özgü değildir (oysa evrim kuramcılarına göre sadece erkeklere mahsus olması gerekirdi). Hem kadınlar hem de erkekler kıskançlıklarını dışa vurabilir, eşlerine ya da rakiplerine tehditlerde bulunup şiddet uygulayabilirler.<a class="noteref" href="../Text/notlar.xhtml#uukRRAxzSGbRmuxKVzwQ54B" id="ref68">68</a> !Kung etnografı Richard Lee’nin belirttiği gibi 1963 ila 1969 yılları arasında gözlemlenen kavgalara “kadınlar da erkekler kadar karışmıştı (23’e karşı 16 kez), ayrıca zina ekenler “2 kez erkek erkeğe (11 kavgadan), 2 kez kadın erkeğe (14 kavgadan), fakat 5 kez kadın kadına (8 kavgadan) kavga biçmişlerdi.”<a class="noteref" href="../Text/notlar.xhtml#upPuFGeAdIS453cXXLnNoRD" id="ref69">69</a> Fakat henüz ağız dalaşı aşamasındayken aile, komşular araya girip tartışmayı, kavgayı sonlandırır, böylece iş fiziksel şiddete tırmanmaz, ölüme sebebiyet vermez. Ne !Kung şiddeti hakkındaki veriler ne de !Kunglar arasında çeyiz, başlık parası, zina cezası olmaması, bu avcı toplayıcı toplumda erkeklerin kadınları sahiplendiğini gösteren bulgular sağlar.<a class="noteref" href="../Text/notlar.xhtml#umJJx3zjUDJQtMUzzRYRiEC" id="ref70">70</a></p>

  <p>Hortense Powdermaker, Melanezya toplumu Lesu’da hem üç tür evlilik (tekeşlilik, çokeşlilik, çokkocalılık) bulunduğunu hem de insanların evlilik öncesi, evlilik dışı cinsel ilişkiye girdiğini bildirir.<a class="noteref" href="../Text/notlar.xhtml#uU4UNdBi8TiN5DM7kyl3CHD" id="ref71">71</a> Genelde ilk âdetinden kısa süre sonra kadın evlenir, fakat evlenmezse, evlenmeden önce bir dizi cinsel ilişkiye girmesi olağandışı sayılmaz. Her halükârda, evlendikten sonra hem kadınların hem erkeklerin hayatları boyunca birçok insanla evlilik dışı cinsel ilişkiye girmesi beklenir, aslında bunu da yaparlar. Powdermaker, orta yaşlı kadınların “o kadar çok âşığı olmuştur ki kesin sayısını hatırlayamazlar,”<a class="noteref" href="../Text/notlar.xhtml#ukj6O7gRVjnPNFGBTiKLfdF" id="ref72">72</a> der. Ne zaman bir erkek karısı dışında bir kadınla birlikte olsa, ona deniz kabuğu parasından oluşan bir zincir (<em>tsera</em>) hediye eder; kadın da bu hediyeyi kocasına verir, hediyenin nereden, niçin geldiğini bilen koca da hediyeyi “memnuniyetle kabul eder.” Powdermaker “başlık parası gelin için ne kadar ödeme sayılırsa <em>tsera</em>’nın da o kadar ödeme” olduğunu belirtir. “Geleneksel mübadele kanunun bir parçasıdır; bu kanuna göre hiçbir şey karşılıksız değildir.”<a class="noteref" href="../Text/notlar.xhtml#uZsjDTak4sNkd8VvvspqAu7" id="ref73">73</a> Evli kadının kocası bütün çocukları kendisinden kabul eder, gerçek babalarının kim olduğuyla ilgilenmez.<a class="noteref" href="../Text/notlar.xhtml#uVZvL6pSFT9usMbR5yv9295" id="ref74">74</a> Gerçi nadiren kadınlar da erkekler de kıskançlık gösterir, fakat işin kaidesi bu değildir, ayrıca kıskançlık toplum tarafından tasdik edilmez. Evlilik dışı cinselliğe kötü gözle bakılmaz, cezalandırılmaz, kıskançlık sebebi olmaz, çifte standarta maruz kalmaz.<a class="noteref" href="../Text/notlar.xhtml#uuAWxnQ8duMuBHCZlG5J29A" id="ref75">75</a> Bunun aksine, değer verilen toplumsal bir âdettir, hem kadınlar hem erkekler bundan aynı şekilde haz alır, aynı sıklıkta tecrübe ederler.</p>

  <p>Evrim psikologlarına göre erkeklerin kadınları sahiplenmesi erkek bireylerin kadın üzerinde hak iddia etmesini, eşlerinin çocuklarının kendilerinden olmasının güvencesini içerir, fakat çokkocalı sistemlerin yapısında bu tür bir sahiplenme olanaksızdır, çünkü kadınlar birden fazla koca alır. Bazen bu kocalar birbirleriyle kardeş bile olabilir, aslında böyle bir çokkocalılık sistemi mevcuttur, bazen de aynı köyün sakinleri, aynı kastın mensupları olurlar, ki Nayar örneğinde görmüştük.</p>

  <p>Nayar kadınının ayinsel evliliği kocasına kadını sahiplenme hakkı tanımaz. Kathleen Gough, bunun yerine kadına kendi kastında istediği herhangi erkeği alma hakkının verildiğini anlatır bize (kendi sülalesinin dışında). Konuk kocanın kadın üzerinde, çocuklar üzerinde hakkı yoktur, ayrıca konuk kocalar isteğe bağlı olarak alınır ya da sepetlenir. Gough, “kocanın karısını akşam yemeğinden sonra ziyaret ettiğini, sabah kahvaltısından önce ayrıldığını” belirtir. “Silahlarını karısının odasının kapısı önüne bırakır, çünkü daha sonra öteki kocalar geldiğinde kadının evinde verandada uyuyabilirler.”<a class="noteref" href="../Text/notlar.xhtml#uFCREB8nOwD6no2wVyWUZuB" id="ref76">76</a> Erkeğin kadın üzerinde hak iddia etmesi bu sistemin yapısı düşünülünce anlamsızdır, çünkü bütün sistem öyle örgütlenmiştir ki kadın bütün bir erkek kategorisine ayinsel ve meşru olarak erişebilir.</p>

  <p>Nayar kadını, çocuklarının kendi sülalesinde, kastında meşru bir yer edinmesi için ayinsel evlilik yapmalıdır (herhangi bir doğum yapmadan önce), ayrıca kocalarından biri ya da birden fazlası gebelik masraflarını üstlenmelidir (kocalardan hiçbiri masrafları ödemeye gönüllü olmazsa, çocuğun babasının alt kasttan olduğu düşünülür, kadın da ya toplumdan dışlanır ya da katledilir).<a class="noteref" href="../Text/notlar.xhtml#uM5bwWFfIDNqiBfEsO3rlMB" id="ref77">77</a> Evrim psikolojisinin bakış açısıyla burada çifte çelişkili bir durumla karşı karşıyayız: Birden fazla koca belirli bir çocuğun babalığını kabul etmekle kalmaz, fakat aynı zamanda bu kabullenişin amacı babanın değil annenin sülalesine, kastına çocuğun kabul edilmesini sağlamaktır.</p>

  <p>Eskiden Belçika Kongosu olarak bilinen yerdeki Lele halkının hem tekeşlilik, hem çokkarılılık, hem de bir tür çokkocalılık görenekleri vardır; söz konusu çokkocalılık türünde yaklaşık on kadından biri “köyün kadını” (<em>hohombe</em>) denilen statüde olur. Evlilik soyadıyla Mary Douglas olarak tanınan Britanyalı ünlü antropolog Mary Tew ilk saha çalışmasını Lele halkı arasında yapmıştır. “İster zorla ele geçirilmiş, ister ayartılmış, ister [tacizkâr bir kocadan kaçtığı için] mülteci olarak alınmış olsun, isterse de beşik kertmesi olsun köyün-kadını büyük saygı görürdü,”<a class="noteref" href="../Text/notlar.xhtml#uRaXQFes4WbK7piaHBgf4m3" id="ref78">78</a> der. Aslında bir şefin kızı olup değiş tokuşla başka bir köye verilebilir, o zaman köy topluca o şefin damadı sayılır. İlk altı ay boyunca ya da “balayı” döneminde köyün-kadını olağan işbölümünden muaf tutulur, ağır işlere el atmaz, köyün erkekleri tarafından şımartılır, çünkü ona düşen “kadın işlerini” bile erkekler yapar, kadını et türünde hediyelere boğarlar, başka iyilikler yaparlar. Bu başlangıç döneminde iki gecede bir başka bir erkek, barakasında onunla yatar, fakat ormana gittiği zaman köyün herhangi bir erkeğiyle cinsel ilişkiye girebilir. Bu dönem bittikten sonra “piyasaya sürüldüğünde,” ona “kısıtlı sayıda koca [beş tane kadar] tahsis edilir… bu kocaların kadınla barakasında ilişkiye girme hakkı vardır, ayrıca kocalarına düzenli olarak yemek pişirmelidir.”<a class="noteref" href="../Text/notlar.xhtml#uLWl8kAUsQ4KBsACqGThm2H" id="ref79">79</a> Zamanla kocaların sayısı azalır, fakat ormanda istediği erkekle cinsel ilişkide bulunmasına hâlâ izin verilir. “Köyün-kadınının” doğurduğu çocukların babalığına bütün erkekler talip olur: “Hepimiz. Köyün bütün erkekleri, çocuğu biz peydahladık.”<a class="noteref" href="../Text/notlar.xhtml#uDP43rXdXoOrwaoNWaitPx9" id="ref80">80</a> Bu çocuklar hayat boyu saygı görür, özellikle evlenirken, bir de öldüklerinde.</p>

  <p>Çocukların kendilerinden olmasını güvence altına almak için erkeklerin kadınlar üzerinde hak sahibi olma ihtiyacını dünyanın her köşesinde hissetmemesi (bazen konumlarının yapısı buna elvermez), çokkocalılığa dair örneklerde açıktır. Bu sistemler kadın mahçubiyetinin, erkeklerin babalık konusunda emin olma kaygılarının, erkeğin kadınını sahiplenmesinin (hatta genel olarak kadınları sahiplenmelerinin) pek de doğuştan gelen psikolojik mekanizmalar olmadığını gözler önüne sermektedir.</p>

  <p>Fakat bu durumun tek örneği çokkocalılık değildir. Kâh iktisadi değerler kâh manevi değerler, kadınlarla erkekleri dışlayıcı cinsel ilişkilerden çok kapsayıcı cinsel ilişkilere yönlendirebilir. Bu kapsayıcı ilişkiler erkeklerin kadınları sahiplenmesiyle bir arada var olabilir, fakat bu şartlarda kadını sahiplenmek babalık konusundaki belirsizliği her zaman ortadan kaldırmaz.</p>

  <p>Alaska’nın İnupiyak ve Yup’ik Eskimolarında uygulanan eş değiş tokuşu âdetini ele alalım.<a class="noteref" href="../Text/notlar.xhtml#u68TLFTk9GbBjIlvvOJsBdF" id="ref81">81</a> Brooks sıra dağları ile Kuzey Buz Denizi arasında kalan bölgede oturan halklarda bu âdet mevcuttur. Robert Spencer, bu bölgede üretimdeki işbirliğini aile bağlarının önünde tutmanın, evlilikle ilgili belirli kurallar doğurduğunu anlatır. Bu kurallara aile dışından birisiyle evlenilmesini şart koşmak, kuzenlerin evlenmesini yasaklamak, iki erkek kardeşin iki kız kardeşle evlenmesini men etmek, çokeşliliklerde erkeğin iki kız kardeşle ya da anne ile kızıyla ya da ölmüş eşinin kızkardeşiyle evlenmesini yasaklama âdetleri dahildir.<a class="noteref" href="../Text/notlar.xhtml#uNHGgF3XdlUWYv4Ll4HR3x9" id="ref82">82</a> Bütün bu tedbirler sayesinde grubun kurduğu ittifakların sayısı artar, genişler (yoğunlaşmak yerine), dolayısıyla işbirliği gelişir, birbirine yardım ilişkileri kuvvetlenir. İşbirliği, ortak yardım ilişkilerinin cisimleşmesine eşleri değiş tokuş etme âdeti de katkı yapar. Her ne kadar erkekler kadınlarının evlilik dışı maceralarını normalde kıskansa da, eşlerini ticari ortaklarına vermekten çekinmezler ya da uzun sürecek av ya da ticaret yolculuklarına çıktıkları zaman eşlerini arkadaşlarına, komşularına, ortaklarına bırakmakta sakınca görmezler. Bütün bu örneklerde eşin bırakıldığı erkek kocanın bir akrabası değilse, cinsel birleşme olması beklenir. Kadının iki adamla da cinsel ilişkiye girmesi kıskançlık tepkisi doğurmaz, aksine bu durum mevcut işbirliği ilişkisini güçlendirir; bu, işbirliğinin iki çiftin çocuklarına da geçmesine yardımcı olur.<a class="noteref" href="../Text/notlar.xhtml#uyzZkkp2J7m9LkrrZMtDUO3" id="ref83">83</a> Sonuçta erkekler kendilerini isteyerek öyle bir konuma yerleştirirler ki karılarının doğurduğu çocukların kendilerinden olduğu kesin değildir, üstelik genetik açıdan kendilerinin olmayan çocuklara yatırım yapmak zorunda kalabilirler. Evrim psikologları, böyle bir ortamda karşılıklı özgeciliğin babalığın belirsizlik kazanmasına değdiğini ileri sürebilir. Yine de, babalığın kesinliği en önemli mesele ise, ortaya çocukların babası kim olacak meselesini atmadan mübadele ile işbirliği bağlarını geliştirmenin elbette sayısız yolu vardır. Örneğin ticari ortaklarla, arkadaşlarla, komşularla zaten güçlü olan bağları pekiştirmek için neden eşlerin işe karıştırılması gerektiği pek net değildir. Fakat burada mesele, karşılıklı işbirliğinin kültürel değerine verilen ayrıcalık, bu ayrıcalığın evlilik dışı cinsellik türleriyle dışa vurulması, evlilik dışı cinselliğin babanın kim olduğunu belirsizleştirmesi, kıskançlıktan ziyade arkadaşlık doğurması, nihayetinde erkeklerin kendilerinden olmayan çocukları büyütme vazifesini üstlenmesidir. Evrim psikolojisinin varsayımları yine Eskimolardaki gibi erkeklerin kadınları sahiplendiği ortamlarda bile bu durumun kişisel genetik çıkarlara hizmet etmesi gerekmediğini öngöremez. Bu örnekte erkeklerin eşleri üzerinde hakları bulunsa bile, kadınlarıyla sadece onlar cinsel ilişkiye girmez, bunun yerine kadınlarının kendi arkadaşlarıyla, ortaklarıyla ya da komşularıyla birlikte olmasına izin verirler; oysa evrim psikologlarına göre bu âdet babanın kimliğini belirsizleştirir dolayısıyla kıskançlık hissi doğurmalıdır.</p>

  <p>Papua Yeni Gine’den Marind-Anim halkının törensel uygulamaları da benzer etkiye sahiptir. Bu âdetler Hollandalı kamu hizmeti görevlisi etnograf J. van Baal’ın yazdığı <em>Dema: Description and Analysis of Marind-Anim Culture</em> [Dema: Marind-Anim Kültürünün Tasviri ve Tahlili] başlıklı kalın kitaba konu olmuştur. Baal bölgede iki sene yaşamıştı. Bu toplumda bir tür cinsel serbestlik çeşitli ayinlerin parçasıdır. Düğün gecesi gelinden damadın kabilesine mensup beş ila on erkekle cinsel ilişkiye girmesi beklenir, aynı zamanda doğumla ilgili cinsellik yasaklarından fırsat bulunduğu noktalarda yine başka erkeklerle birlikte olması beklenir. Kimi kadınlardan her tören olayında birden fazla erkekle cinsel ilişkiye girmesi istenir; bu törenler arasında ergenliğe giriş festivalleri, cenazeler, yeni bostanların hazırlanmasını kutlayan festivaller, büyük avcılık, balıkçılık seferleriyle ilgili kutlamalar, ekinlerin bollaşmasına yönelik festivaller, hastalıkları defetme törenleri vardır.<a class="noteref" href="../Text/notlar.xhtml#ubbg4PzNlzVM2tn56af4w35" id="ref84">84</a> Bu cinsel birleşme bolluğu birçok amaca hizmet eder, ki bu amaçlar da Marind-Anim kültürünün sperme yüklediği anlamla ilgilidir; spermi “hayatın, devamlılığın, sağlığın, refahın özü olarak görürler.”<a class="noteref" href="../Text/notlar.xhtml#u2OC54Syg6jjgfffqN73LIA" id="ref85">85</a> En önemlisi de Marind-Anim kültürüne göre hem insanların hem de ekinlerin doğurganlığı, sağlığı bol miktarda sperm üretimini gerektirir. Bu yüzden kadının düğünde, yasaklı döneminin sonunda kocasının kabile arkadaşları tarafından ayinsel olarak döllenmesinin amacı doğurganlığını artırmak, üreme potansiyelini gerçekliğe dökmektir. Keza, ekinlerin bereketi ile büyük avcılık, balıkçılık girişimlerinin verimi bol miktarda sperm üretilmesiyle, toplanmasıyla, sihir vasıtası olarak kullanılmasıyla artırılır. Spermin ilaç değeri olduğu da düşünülür, kadınlarla yapılan ayinsel cinsel birleşmeler aracılığıyla sperm toplanıp tedavi amaçlı kullanılır; sperm hem çeşitli ilaçların içine yedirilir hem de bununla vücut ovulur. Son olarak, bu cinsel serbestlik türlerinden belirli hizmetlerin (tedavi gibi) karşılığı, bedeli olarak faydalanılır, ayrıca festivallerde, danslarda teklif edilmesi beklenir.</p>

  <p>Burada doğurganlıkla, üremeyle, sağlıkla, hastalıkla, değiş tokuşla, en önemlisi de spermin fevkalade gücüyle ilgili düşünceler bir dizi cinsel âdet ortaya çıkarmıştır; bu âdetler de çocukların babasının kim olduğunu iyice belirsizleştirmektedir. Bütün mesele, üreme için birden fazla dölleme eyleminin gerekmesidir; dolayısıyla ne çocuğu ne de kadını sahiplenmek söz konusudur (ne de kıskançlık mümkündür). Fakat bunca sperm harcanmasına karşın doğum oranlarının düşük olması bir çelişkidir; kadınların cinsel organlarının tahriş olmasının kısırlığa yol açtığı düşünülüyor; sonuçta Marind-Anim halkı kendi üremelerine katkı olsun diye başka gruplardan çocuk çalmalarıyla bilinir.<a class="noteref" href="../Text/notlar.xhtml#uuAnA9dFbAElxUWfyKSURlG" id="ref86">86</a> Bir vaka evrim psikologlarının evrenselci varsayımlarına ancak bu kadar zıt olabilir herhalde.</p>

  <p>Son bir örnek vereceğim. Evrim psikologları başlık parasının, antropologlar ne derse desin erkeklerin kadını metalaştırmasının, sahiplenmesinin göstergesidir, der.<a class="noteref" href="../Text/notlar.xhtml#uFqPLlyVbGvcxYzQDBD65B6" id="ref87">87</a> Başlık parasının doğrudan kadın için ödenen bedel olduğu, böylece kadının mülkiyetinin satın alındığı varsayılır. Fakat evrim psikologları hediye takası sistemini anlamayı başaramamıştır, ki bu âdet de metalaşma mantığının canına okur. Tanimbar Adaları’nda kadının evlenmesi kişinin kızını ya da kızkardeşini satması anlamına gelmez, ayıca başka yerlerde de öyle olduğunu düşünüyorum. Aslında erkeğin kızkardeşini evlendirmesi, kendinden bir parça vermesi demektir, ki bu parçası asla bütünüyle yabancılaşamaz, erkek de kendi evinde kız kardeşlerinin, kızlarının sülalesinin “sahibi” ya da “efendisi” olarak kalır. Kadına verilen hediyenin onu evinden koparmakla uzaktan yakından ilgisi yoktur, bilakis bu hediye aracılığıyla koca yükümlülük altına girer, hem kendisi hem de müstakbel çocukları kadının erkek kardeşinin hanesine dahil olmuş sayılır. Tanimbar’da başlık parası kadının satıldığı anlamına gelmez, erkeğin ödediği <em>kefaret</em> anlamına gelir.<a class="noteref" href="../Text/notlar.xhtml#uCwX8pa8gZOtWdoAf7B5mJG" id="ref88">88</a> Kayınbiraderinin hanesine daimi şekilde bağlı kalmamak için (ya da daha kötüsü köle olmamak için), koca kendisinin, çocuklarının “kefaretini” ödemelidir; böylece erkek, karısı, çocukları erkeğin babasının evine bağlanır, orada oturma hakkı kazanır. Tanimbar anlayışına göre erkek kendi anne tarafı akrabalarına, ayrıca çocuklarının anne tarafı akrabalarına doğurganlıktan, yaşamdan, sağlıktan ötürü daima borçlu kalır, bu borç da nesiller süren değiş tokuş yapısında dışa vurulur. Başlık parası Tanimbar’da ya da başka bir yerde erkeğin borcunun bir göstergesi, köleleştirilmekten kurtulmak için ödediği kefaret olarak kabul ediliyorsa, nesiller boyunca süren bir değiş tokuş sisteminin parçasıysa, ayrıca amacı doğurganlığı, hayatı, sağlığı kolaylaştırmaksa, başlık parasını kadınların satılması olarak kavramlaştırmak olmaz. Evrim psikologlarına göre her şey kişisel çıkar, koşulları iyileştirmek, kâr, mülkiyet dinamiklerinden türediği için, takas sistemlerinin mantığını hatalı yorumlamaları şaşırtıcı değildir, ki bu takas sistemleri insanlar arası ilişkileri, insanlarla nesneler arası ilişkileri başka değer ilkelerine göre örgütler.<a class="noteref" href="../Text/notlar.xhtml#urkA9IHeBjs9zyeotEnzyGA" id="ref89">89</a></p>

  <h2 id="sigil_toc_id_23">“ÇEKİRDEK ZİHNİYET”TEN KÜLTÜREL ANLAMA</h2>

  <p class="nonindent">Antropoloji kayıtlarını yüzeysel bir şekilde incelemek bile evrim psikolojisinin temel varsayımlarının evrensel olmadığını göstermeye yeter. Her yerde kadınların kaynak sahibi eşler aradığı doğru bile olsa, tersi de geçerli olmasa, bu durum tarihsel bir anormallik, kültürler arası bir anomali olurdu. Kimi kültürlerde çifte standart mevcut olsa da, erkekler kadınları sahiplense de, başka kültürlerin cinsel töreleri, toplumsal cinsiyet ilişkileri söz konusu geleneklerin evrensel olduğu varsayımına bütünüyle karşı çıkar. Evrim psikologlarının bu evrensellik iddialarının insan kültürlerinde fikirlerin, âdetlerin çeşitliliği gerçeğiyle uyuşmamasını ne yapalım? Bu etnografi çelişkisini sonlandırmak üzere, söz konusu uyuşmazlığı inceleyip evrim psikologlarının öne sürdüğü zihin kuramı, kültür kuramı hakkında, kuramlarının gerektirdiği etnomerkezcilik, doğallaştırma hakkında, ayrıca insan kültürlerinde anlamın doğası hakkında bu uyuşmazlığın ne anlattığına bakacağım.</p>

  <p>İlk olarak, daha önce belirtildildiği gibi kültürel çeşitliliği ele alan evrim psikologları genotip, fenotip ayrımına dayanır. Evrim psikolojisinin sözüm ona evrenselleri ile kültürel çeşitlilik arasındaki uyuşmazlığı çözmekte bu ne kadar etkilidir? Evrim psikologlarına göre, varsaydıkları evrensel ortaya çıktığı zaman genotip, örneğin kadınların varlıklı erkekleri tercih etmesi diyelim, apaçık meydandadır, fenotip ise, örneğin erkeklerin varlıklı kadınları tercih etmesi, kültürel bir varyant işbaşında olduğu zaman ortaya çıkar. Fakat evrim psikologları insanların bütün toplumsal düzenlemelerini gerçekten açıklama girişiminde bulunsaydı, bahsettikleri genotip ile dünyada ayan beyan ortada olan farklı fenotipler arasındaki çelişkilerin üstesinden gelmek için çılgın bir şalter açıp kapama mekanizması ileri sürmek zorunda kalırlardı. Heteroseksüel erkeklerin önüne gelenle yatmasını denetleyen bir modül Yeni Gine dağlarında, Tayland manastırlarında, başka yerlerde kapalı olmak zorundadır. Erkeklerin olanak sahibi kadınları tercih etmemesini sağlayan modül insanlık tarihinin büyük kısmında kapalı kalmış olmalıdır. “Azize-fahişe şalteri” Lesu’da, Trobriand’da, çokkocalılığın olduğu sistemlerde, başka yerlerde kapalı kalmıştır. Dil konusunda bir örnek verelim, isimlerle fiiller arasındaki güya evrensel ayrımı şifreleyen psikoloji mekanizması, bu gibi ayrımın olmadığı, geçerliliğin bulunmadığı dillerin konuşulduğu yerlerde kapatılmış olmalıdır.<a class="noteref" href="../Text/notlar.xhtml#uANfHygGz6qVqepf4Xw2g4F" id="ref90">90</a></p>

  <p>Nihayetinde bu açma kapama mekanizmaları yumağı pek de tutumlu sayılmaz. Daha önemlisi, evrim psikologları bahsettikleri evrensellerden ayrılan toplumsal oluşumları “kültürel etkenlere” başvurarak açıkladıkları oranda, kültürel yaratıcılığın gücünü en azından bazı vakalar için tanımış olurlar. Fakat onların da kabul ettiği gibi kültürel etkenler kimi vakalarda iş başındaysa, neden bütün vakalarda ipleri ellerine almadıkları ya da ne zaman iş başında olup ne zaman olmadıklarının nasıl belirlendiği açık değildir. İnsan beyninin bariz esnekliğinin çeşitli kültürel düzenler yarattığını varsaymak tutumluluğun çok ötesindedir; bu kültürel düzenlerden bazıları evrim psikologlarının evrensel diye ayrıcalık tanıdığı modellere benzer, birçoğu ise bu modellerden epey farklı gözükür.<a class="noteref" href="../Text/notlar.xhtml#up9f6RBAGLftfBB83IMbGSG" id="ref91">91</a></p>

  <p>İkincisi, insan kültürlerinin çeşitliliğinin genotipten kaynaklanan tek bir “çekirdek zihniyete” indirgenmesinin iki etkisi vardır, ki söz konusu zihniyet bireye, genetiğe, kişisel çıkarla ilgili faydacı kuramlara, toplumsal cinsiyet ilişkilerinin ellili yıllardaki versiyonuna verdiği değerle Avro-Amerikan bir zihniyete benzemektedir. Söz konusu zihniyet, bir yanda cinsiyetle, toplumsal cinsiyetle, akrabalıkla ilgili egemen Avro-Amerikan varsayımları doğallaştırır. Aslında toplumsal davranışların nihai sebepleri hakkında varsayımlarda bulunan, kültürel kategorilerden tümeller meydana getiren tümdengelimli bir hipotezle işe başlayarak, daha işe başlamadan doğallaştırma sürecini tamamlamış oldular. Öte yanda farklı kültürel kategorilerle yüzleştirerek kuramlarını tehlikeye atmazlar, dahası dünyadaki, tarihteki kültürlerin karmaşıklığı, çeşitliliği hakkındaki bilgilerimizi etkinlikle hasır altı ederler.</p>

  <p>Son olarak, kültürel etkilerin çeşitliliği aynı ortak davaya ya da “çekirdek zihniyete” indirgenemiyorsa, sonuçta bunun sebebi çekirdek zihniyetin kendisini bir evrensel değer, doğal bir sebep olarak gösteren, kültüre özgü bir zihniyet olması değildir sırf. Fikirler, inançlar, değerler, âdetler gibi anlamlı ilişkileri kültürün temin etmesidir sebep, böylece insanlar sebep ile sonuç arasındaki ilişkiye aracılık eder. Aracılık etme süreci iki yönlüdür. Aynı sebep farklı sonuçlar doğurabileceği gibi, aynı sonucun farklı sebepleri olabilir.</p>

  <p>Bu kısımda bahsedilen etnografi verileri, örneğin kıskançlık gibi belirli psikolojik eğilimlerin farklı kültürel gelenekler aracılığıyla tezahür edebileceğini açıkça göstermiştir.<a class="noteref" href="../Text/notlar.xhtml#u4OZEeOvNuFhgBNJSAUYpFC" id="ref92">92</a> Evrim psikologları şimdi bahsedilene benzer sorunların eşliğinde kültürel çeşitliliğin hakkını verir, çok sayıda kültürel etkiyi ya da tezahürü aynı nedensel “çekirdek zihniyete” indirgerler.</p>

  <p>Fakat kültürün aracı rolüne bürünmesinin çok daha incelikli biçimleri mevcuttur. Amerikan kültür antropolojisinin kurucusu Franz Boas uzun süre önce bu meseleyi dile getirmişti. Boas, kültür âleminde “benzer sebeplerin illa benzer sonuçları doğurmayacağını”<a class="noteref" href="../Text/notlar.xhtml#uCgDD4pozIDlSKJne5AouB9" id="ref93">93</a> ileri sürmüştü. Çünkü benzer görünen kültürel etkiler çok farklı anlamlar üzerinden inşa edilmiş olabilir. Faal kadın cinselliğini ele alalım. Viktorya döneminin cinsel âdetleri altında cinsel açıdan faal olan kadınların kültürel değerini kapsayan anlam sisteminde erkeklerin cinsel serbestliği kadınların mahçubiyetiyle zıtlık gösterir, “gevşek” kadının cinselliği ile cinsel perhiz birbirine zıttır, fahişeler Azize kimliğiyle zıtlık gösterir. !Kung, Pokot, Trobriand, Nage ya da Lezu kültür sistemlerinde cinsel açıdan faal olan kadın için çapkın bile denmez, çünkü evlilik dışı cinsellik iki cinsiyet için de normdur; ayrıca cinsel deneyime evliliğe hazırlık niteliği taşıyor diye değer verilir. Nayar sisteminde kadının birçok erkekle yaşadığı faal cinsellik de günübirlik olarak nitelenemez, çünkü meşru, ayinsel çokkocalı evlilikler kapsamında gerçekleşir. Bu birkaç örnek “nesnel” olarak aynı gözüken etkinin (faal kadın cinselliği) çok farklı sebepleri, anlamları olduğunu açıkça göstermektedir, dolayısıyla aynı etki, farklı olaylardan meydana gelen bir tertip oluşturur.</p>

  <p>Randy Thornhill ile Craig Palmer’ın <em>A Natural History of Rape</em> [Tecavüzün Doğal Tarihi] başlıklı kitabında ortaya konan varsayıma karşı antropologlar Stefan Helmrecih ile Heather Paxson benzer bir sav ileri sürmüşlerdir. Kitapta tecavüzün her yerde aynı genetik çıkar mantığının tortusu olduğu söyleniyordu. Helmreich ile Paxson, tecavüzler birbirine benzese de, aynı dinamiğin tortusu olan aynı olay olarak görülemeyeceklerini, çünkü farklı bağlamlarda farklı anlamları olduğunu ileri sürerler.<a class="noteref" href="../Text/notlar.xhtml#uahvAPPbMXeEu4MmA2NR9vD" id="ref94">94</a> 1992 yılında Bosna Hersek’teki gibi bir etnik-milliyetçi savaş ortamında, ki “yirmi bini aşkın kadının tecavüze uğradığı bildirilmişti,”<a class="noteref" href="../Text/notlar.xhtml#uQumfSwALVmgl756XSvWEJD" id="ref95">95</a> tecavüz eyleminin “cinsellikten çıktığını, son derece planlı bir savaş aygıtı haline geldiğini,” iddia ederler. “Burada amaç kişinin dölünü yayması değildir; savaşın mağluplarını dehşete düşürmek, kültürel bütünlüklerini yıkmak için toplu bir çaba sarfedilir.”<a class="noteref" href="../Text/notlar.xhtml#udlHuBIQWxvfR3xUPXhu64G" id="ref96">96</a> Bunun aksine iç savaş öncesi kölelik döneminde Birleşik Devletler’de “tecavüz mülkiyetle, ekonomik faydayla ilgili bir meseleydi, erkeklerin bir sonraki nesile genetik katkı yapmalarına yönelik evrimsel bir güdüyle alakası yoktu.” Amerikan üniversite yaşamı ortamında toplu çete tecavüzleri “erkeklerin kurduğu bir çeşit bağdır,” “erkek yoldaşlığına dair bir törendir, fakat erkekler arası rekabetle ilgisi yoktur.”<a class="noteref" href="../Text/notlar.xhtml#uoafBwhF4HGbiecD2mZyQW9" id="ref97">97</a></p>

  <p>Bu yüzden evrim psikologlarının aynı etkiye sahip diye gördükleri olguları (yani tecavüz) üreten evrensel sebeplerden, psikoloji mekanizmalarından bahsettiği yerde, kültür antropologları ilk bakışta nesnel olarak aynı görünen davranışların temelinde farklı olduğunu belirtir, çünkü bu davranışlar temelde farklı kültürel anlamlar içerir. Evrim psikologları “nesnel,” yani genetik etkinin her halükârda aynı olduğunu söyleyecektir, fakat bu süreçte koca bir kültürel anlamlar, amaçlar dünyasını, bunların doğurduğu sonuçları yerle bir ederler.<a class="noteref" href="../Text/notlar.xhtml#uhtBESngd5FAKyWlzszCU8F" id="ref98">98</a></p>
</body>
</html>