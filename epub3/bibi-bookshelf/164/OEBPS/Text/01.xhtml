<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
<div class="num"><span>1</span></div>
  <h1>GİRİŞ</h1>

  <p class="nonindent">“Aile değerlerinden” bahseden bölücü politikaların Birleşik Devletler’i parçalamakla tehdit eden fay hatlarını yarattığı bir çağda, evrim psikologları bize, ailenin değerini anlamanın yegâne anahtarının kendilerinde olduğunu söylüyorlar. Cinsiyet ve toplumsal cinsiyetle ilgili düşüncelerin hızla değiştiği, bütün dünyada bu düşüncelerin derinden tartışıldığı bir zamanda evrim psikologları, cinsel farkların nasıl insanın evriminin ve genetik geçmişinin derinliklerinde sonsuza dek sabitlendiğine dair bir hikâye anlatıyorlar bize. İnsanların onlar sayesinde toplumu örgütlemeyi umdukları ilkelerin herkesin kullanımına hazır olduğu bir zamanda, evrim psikologları toplumsal ilişkileri, doğal seçilim güçlerinin kılavuzluğundaki bir “kendini genetik olarak en üst düzeye çıkarma” refleksine indirgiyorlar. Anglo-Amerikan kökenli neo-liberal ekonominin dünyanın büyük kısmında hem hüküm sürdüğü hem de derinden bir öfke yaratıp direnç gördüğü bir zamanda evrim psikologları, neo-liberal değerleri doğaya ait sayan bir evrim kuramı ortaya koyuyorlar. Kısacası, toplumsal hayatın karmaşasını, çeşitliliğini incelikleriyle anlamanın aciliyet taşıdığı bir zamanda evrim psikologları, şaşılacak ölçüde indirgemeci mitler ve meseller sunuyorlar.</p>

  <p>Evrim psikolojisi yalnızca akademi içindeki disiplin sınırlarını aşmış değildir, aynı zamanda akademinin sınırlarını kamusal medyayı tamamen kaplayacak şekilde ihlal eden nadir akademik uğraşlardan da biridir. Evrim biyolojisi, bilişsel ve deneysel psikoloji, bilgisayım ve oyun kuramları, antropoloji gibi alanlardan beslenen evrim psikolojisi, başlangıçta akademik bir araştırma olarak öncelikle psikoloji bölümlerinde geliştirildi. Önde gelen savunucuları arasında California Üniversitesi Santa Barbara kampüsündeki Evrim Psikolojisi Merkezi’nin eşbaşkanları Leda Cosmides ve John Tooby; Toronto’daki McMaster Üniversitesi Psikoloji Bölümü’nde birlikte aynı laboratuvarı yöneten araştırmacılar Martin Daly ve Margo Wilson; Harvard Üniversitesi’nde Johnstone Family Psikoloji Profesörü Steven Pinker; Teksas Üniversitesi Psikoloji Bölümü’nden David Buss; ayrıca gazeteci Robert Wright vardır.</p>

  <p>Fakat belki de evrim psikolojisinin açıklamaları kulağa tanıdık gelen varsayımlar dile getirdiği için, derin evrimsel ve genetik kökenlere sahip psikolojik mekanizmaların davranışlarımıza rehberlik ettiği düşüncesi, birçok farklı alandaki açıklamaların çabucak bir parçası haline gelmiştir. Peyzaj mimarları ilkel savan ortamında belirip bünyemizin derinliklerine kök salmış “manzaraya hâkim olma ve kuytuya sığınma” yapılarından, bunların çağdaş peyzaj tasarımındaki beğenilerimizi düzenlediğinden bahseder.<a class="noteref" href="../Text/notlar.xhtml#ugUGGZylhMAWoPDFxCS6Mn5" id="ref1">1</a> Evrimsel ekonomi yeni bir alandır; David Wheeler bu branşın, “birçok iktisadî davranışın biyoloji temelli işbirliği, takas, pazarlık, hilecileri cezalandırma içgüdülerinin sonucu doğmuş olabileceği”<a class="noteref" href="../Text/notlar.xhtml#uR7XL5vamlepQlvBjWifiPD" id="ref2">2</a> varsayımı etrafında şekillendiğini anlatıyor. Kent Bailey ve Helen Wood evrimsel akrabalık tedavisi denilen yeni bir psikoterapi türünden bahsediyor. Bu, “öncelikle, uyumsuzluktan kaynaklanan çeşitli gerilimlerin ayırdına varan hastanın bunlarla (yani atalarımız ile modern insanların yaşam koşulları arasındaki farklılıklarla) yüzleşmesini ve sonra nazikçe ve şefkatle yardım edilen hastanın önce sorunu anlamasını ve ardından da uygun ayarlamaları yapmasını”<a class="noteref" href="../Text/notlar.xhtml#unq4yHht5UgMaNmuTxknxN3" id="ref3">3</a> gerektirir; bu ayarlamalar, mevcut yaşam koşullarını atalarımızın yaşadığı varsayılan ilkel koşullarla aynı düzeye döndürür. Herma Kay bize şu bilgiyi vermektedir ki, hukuk sosyobiyologlarına göre “biyolojik davranış bakımdan cinsiyet farkları, cinsel işlevin geleneksel boyutunu destekleyen meşru ayrımların zemini olarak kullanılabilir ve kullanılmalıdır da.”<a class="noteref" href="../Text/notlar.xhtml#uO5AciEiyO7rKU7y4Igtf45" id="ref4">4</a> Ayrıca Richard Prosner gibi önde gelen hukukçular ve hukuk âlimleri cinsiyet, toplumsal cinsiyet ve aile ilişkileriyle ilgili meseleleri değerlendirirken evrim psikolojisinin varsayımlarından faydalanıyorlar.<a class="noteref" href="../Text/notlar.xhtml#udxlGMH2EpPWP8ZE9fR42dA" id="ref5">5</a></p>

  <p>Evrim psikologları tarafından öne sürülen fikirlerin aşikârlığı ve yaygın cazibesine karşın, bu küçük kitap, antropolojik bakış açısından, onların evrim hakkında, psikoloji hakkında ve kültür hakkında neden yanıldığını gösteriyor. Beş temel sav ileri sürüyorum. Evrim psikologlarının zihin ve kültür kuramının, insanın toplumsal örgütlenmesinin ve davranışının ne evrimsel kökenlerini ve geçmişini ne de çağımızdaki değişim ve çeşitliliğini açıklayamadığını iddia ediyorum. Daha ayrıntılı söylemek gerekirse, onların evrensel psikolojik mekanizmalar kuramının altında yatan genetiğe ve cinsiyete dair varsayımların antropolojik kayıtlardan gelen gözleme dayalı kanıtlarca desteklenmediğini gösteriyorum. Evrim psikologlarının sadece önermeleri değil aynı zamanda kanıtları da o derece temelinden hatalıdır ki bilim dedikleri şey nihayetinde bir kurgudan ibarettir. Bu kurgunun hatalı bir varsayıma dayandığını ileri sürüyorum; bu varsayıma göre, evrim psikologlarının kendi kültürel değerleri hem köken bakımından doğal hem de doğa bakımından evrenseldir. Son olarak şu gözlemimden bahsediyorum: Bir kültürün başat değerlerinin doğanın bir parçası olarak kabul edilmesi, bunlar dışında kalan diğer kültürel değerlerin önemsizleştirilmesi yönünde bir etki yarattığı gibi, insanoğlunun geçmişte ve bugün sahip olduğu ve gelecekte de sahip olacağı potansiyelliklerin büyük çeşitliliğinin göz ardı edilmesine de yol açmaktadır.</p>

  <h2 id="sigil_toc_id_1">ÇELİŞEN ZİHİN KURAMLARI</h2>

  <p class="nonindent">Evrim psikolojisi etrafında gelişen tartışmalarda en temelde hedef alınan şey, insan zihni ve kültürünün doğası ve işleyişi hakkındaki düşünme biçimimizdir. Evrim psikologlarının onayladığı zihin kuramı, dolayısıyla da kültür kuramı, çoğu kültür antropoloğunun onayladığı kuramla bariz bir zıtlık sergiler. Bu fark, zihinsel yaşamın kısmen organik bir temelinin olup olmamasıyla ya da organizma ile çevre arasında karmaşık bir gelişim ve etkileşim ilişkisinin olup olmamasıyla ilgili değildir. Daha doğrusu, yorumcu olarak Ted Benton’ın belirttiği gibi söz konusu olan şudur: “insan zihninde var olan ‘mimari’nin ne kadarı kalıtımla aktarılmıştır,” ve “sosyokültürel süreçler kalıtımsal psikolojik mekanizmalardan bağımsız olarak mı yoksa bu mekanizmalara indirgenebilen süreçler olarak mı anlaşılır,”<a class="noteref" href="../Text/notlar.xhtml#ufJEzzgTIjdlzvgrPhtQ7J6" id="ref6">6</a> bu süreçler sırasıyla genetik çıkarların gözetilmesine dair ilkelere indirgenebilir mi yoksa indirgenemez mi?</p>

  <p>Evrim psikologlarının geliştirdiği zihin kuramına göre, insan zihni bir yığın psikolojik mekanizma aracılığıyla iş görür, bu mekanizmalar da Pleistosen devrinin [yaklaşık 2 milyon ila 11 milyon yıl öncesi] evrimsel adaptasyon ortamında meydana çıkmıştır. En eski atalarımızın karşılaştığı belirli adaptasyon sorunlarına çözüm olan bu mekanizmalar, belirli toplumsal davranış türleri için çapraşık bir içerikle yüklü yönergeler ortaya koyar, ki bu davranış türlerinin de hem doğuştan geldiği hem de evrensel olduğu düşünülür. Evrim psikologları kültürel çeşitliliği kabullenseler de, insan davranışlarının ve kültürel oluşumların nihai sebebinin doğal seçilimin uyumlayıcı mantığınca üretildiğini düşünürler; bu mantığın da, tek amacı bireysel üreme başarısını azamiye çıkarmak olan çabalar tarafından yönlendirildiğine inanırlar. Doğuştan gelen bu mekanizmalar insan davranışlarını şekillendiriyorsa, o halde kültür örüntüleri her halükârda önceden belirlenmiş bir esasın üzerindeki yüzeysel süslerden ibarettir. Dolayısıyla evrim psikolojisine göre kültürel düşünceler, inançlar ve değerler, davranışların “gerçek” genetik belirleyicilerinin yan sonuçlarıdır; bu belirleyicilere muhtaçtırlar; üstelik bunlara indirgenebilirler. Evrim psikologlarının tasarısı, Wilson ve Daly’nin “çekirdek zihniyet”<a class="noteref" href="../Text/notlar.xhtml#udYTh788ImR6euGI3kRMiDA" id="ref7">7</a> dedikleri şeyi betimlemektir; insan kültürünün görünürdeki çeşitliliğinin temelinde yatanın bu olduğunu ileri sürerler.</p>

  <p>Bunun aksine, çoğu kültür antropoloğunun katıldığı zihin kuramına göreyse zihin, belirli adaptasyon sorunlarını çözen işlevsel bakımdan belirli mekanizmalarla tanımlanmaz; bunun yerine beynin esnek bir aygıt olarak işlev görmesini mümkün kılan genel mekanizmalarla tanımlanır.<a class="noteref" href="../Text/notlar.xhtml#uG939Y2RqRhhvSpl68e87z5" id="ref8">8</a> İnsanların farklı bağlamlardaki çeşitli sorunları çözmesini sağlayan ve çeşitli kültür biçimlerini ve davranışları yaratmalarına, öğrenmelerine yol açan şey, bu genel mekanizmalardır. Aslında antropologlar, insan evriminin gerçekleştiği değişken, akışkan ortamların genel mekanizmaları öne çıkaracağını, bu mekanizmaların da ucu açık davranış ve biliş programlarının oluşumuna izin vereceğini söyler; bu programların ise evrim psikolojisi tarafından varsayılan belirli bir işleve sahip modüllerin tam zıddı olduğunu ileri sürerler. Göreceğimiz gibi, insan beyni ile başka memelilerin beyni üzerindeki araştırmalar, ayrıca benzer bir şekilde gelişim psikolojisi çalışmaları beynin genelleştirilmiş bir öğrenme ve sorun çözme cihazı olduğu, bu cihazın tek bir mantığa, hele hele genetik çoğalma mantığına indirgenemeyecek kültür dünyalarının yaratılmasına izin verdiği düşüncesini desteklemektedir. İnsanın zihinsel yetilerine dair bunun gibi bir kurama göre kültür, ne genetik belirleyicilerin veya doğal seçilim mantığının epifenomeni<a class="noteref" href="../Text/notlar.xhtml#uN5wYWpSPMlnHs4J9r9vbtA" id="ref9">9</a> olabilir ne de bunlara indirgenebilir. Daha doğrusu kültür kavramsal bir çerçevedir, bu çerçeve aracılığıyla insanlar anlamlı ayrımlarda bulunurlar, dünyayı kavrarlar; ayrıca eylemleri bu çerçevenin hem içindedir hem de ona dayanır.</p>

  <h2 id="sigil_toc_id_2">GENETİK VE TOPLUMSAL CİNSİYET HESAPLAMASI</h2>

  <p class="nonindent">Evrim psikologlarının insan davranışlarıyla ilgili kuramları nihai bir nedenselliğe öncelik tanır; bu nedensellik de genetiğe ve doğal seçilime dayanır; dolayısıyla üremeyle, cinsellikle, toplumsal cinsiyetle, evlilikle ilgili görüşler kaçınılmaz olarak evrim psikolojisinin açıklamalarında merkezî bir önem taşır. Anlattıkları hikâyelerin çerçevesini iki iddia oluşturmaktadır. İlkinde, evrim psikologları akrabalık ilişkilerinin –aslında bütün toplumsal ilişkilerin– genetik hesaplara uyduğunu öne sürer. Yani söz konusu ilişkiler, bireylerin genetik yakınlık hesaplarına, bireysel genetik donanımı azamiye çıkaracak belirli davranışların getireceği faydaların hesaplanmasına göre belirlenir.</p>

  <p>Evrim psikologları, toplumsal ilişkilere dair genel genetik hesapların içinde daha belirli başka bir hesabın, toplumsal cinsiyet temelli bir hesabın olduğunu varsayarlar. Kadınlarla erkeklerin üreme stratejilerindeki temel farkların biyolojik temelli bir asimetriye uyması gerektiğini söylerler; bu asimetrinin ise kadınlarla erkeklerin çocuk büyütmeye yaptıkları göreli katkılarından kaynaklandığını ileri sürerler. Dolayısıyla kadınlarla erkeklerin, üreme başarılarını artırmak için farklı adaptasyon sorunlarını çözmeleri gerektiği varsayılır. Evrim psikologları, görece uzun vadeli üreme yatırımları yapan kadın atalarımızın yavrularını besleyecek kaynakları nasıl güvenceye alacakları sorunuyla karşı karşıya kaldığını söylerler. Bunun aksine, görece kısa vadeli üreme yatırımları yapan erkekler ise mümkün olduğunca çok doğurgan dişiye nasıl erişebileceği sorunuyla başa çıkmak durumdadırlar.</p>

  <p>Evrim psikologları müstakil, toplumsal cinsiyete göre farklılaşmış, oldukça özgül psikolojik mekanizmalardan bahsederler. Bu mekanizmaların asli evrimsel adaptasyon ortamında belirli adaptasyon sorunlarına tepki olarak geliştiğini iddia ederler. Bu ortamın kesin doğası belirlenmemiştir, fakat genelde Pleistosen devrindeki Afrika savanlarına yakın olduğu düşünülür. Dolayısıyla erkeklerin tercih mekanizmalarını dişinin doğurganlık değeri hakkında ipucu veren (gençlik, cazibe, endam gibi) özelliklere göre geliştirdikleri varsayılır; kadınların tercih mekanizmalarının ise erkeklerin kaynak potansiyellerini açık eden (statü, hırs, üretkenlik gibi) özelliklerine göre ortaya çıktığı söylenir. Pleistosen devrinde bu niteliklere değer verildiğini gösteren bulgular yoktur; yine de bu tercih mekanizmalarının doğal seçilim aracılığıyla evrimleştiği, cinsel seçilim üzerinden karşı cinste arzulanan nitelikleri evrimleştirdikleri düşünülür. Sonuçta ortaya çıkan tercih mekanizmaları ile toplumsal cinsiyete dair niteliklerin doğuştan gelen, genetik miras olarak aktarılan psikolojik özelliklere vücut verdiği, bunların da binlerce yıldır değişmediği varsayılır. Bu şekilde, toplumsal kategorilerin doğası, kökeni, evrenselliği hakkında belirli bir anlatı ortaya koyar; özellikle de cinsiyetle, toplumsal cinsiyetle, aileyle, evlilikle ilgili kategoriler için açıklamalarda bulunurlar. Geçmişe dair bu anlatı, insan ilişkilerinin şimdiki zamana ait olasılıkları, gelecekteki imkânları hakkında düşünme şeklimizi etkiler.</p>

  <h2 id="sigil_toc_id_3">DOĞALLAŞTIRMA SİYASETİ VE BİLİMİ</h2>

  <p class="nonindent">Pozitif bilimler hakkında ne denirse densin, konusundan dolayı beşerî bilimler toplumsal kategorilerin doğası hakkındaki tartışmaların ağına dolanmaktan kurtulamaz; ayrıca evrim psikologlarının cinsiyet, toplumsal cinsiyet, akrabalık mefhumlarının doğası hakkındaki düşünceleri üzerine beliren anlaşmazlıklar bu uzun tartışmalar dizisinin ancak son halkasıdır. Bir taraftan beşerî bilimler belirli toplumsal kategorileri ve hiyerarşileri doğallaştırma konusunda uzun bir geçmişe sahiptir; yani belirli toplumsal kategoriler ve bunlarla bağdaşan hiyerarşilerin temelde doğa kaynaklı olduğunu iddia etme, dolayısıyla bunların kaçınılmaz, değiştirilemez olduğunu ileri sürme konusunda mazileri eskiye dayanır.<a class="noteref" href="../Text/notlar.xhtml#uDr2oFWP7g3rGPqFwgRRiTD" id="ref10">10</a> Beyin boyutu, iskelet biçimi, deri rengi, mizaç, hormonlar ya da zekâ katsayısı gibi özellikler doğal farkların ölçüsü olabilir. Yakın geçmişte doğal farkların ölçüsü genetik olmuştur. Terimler ve ölçüler zamanla değişmiş olabilir, fakat doğallaştırma süreci aynı kalmıştır.</p>

  <p>Öte yandan, beşerî bilimlerdeki keşiflerin toplumsal kategorileri ve hiyerarşileri doğa dışı bir konuma itme etkisi de olmuştur; örneğin kadın beyninin ne rahim tarafından denetlendiği ne de boyutunun becerilerini sınırladığı su yüzüne çıkmıştır; ırkın biyolojik değil toplumsal bir kategori olduğu keşfedilmiştir; IQ değerinin en az genetik donanım kadar, belki de daha fazla toplumsal sermayeyi ölçtüğü anlaşılmıştır; genetik potansiyel ile genetik belirlenimcilik arasındaki fark kavranmıştır; sağlık, hastalık, üreme, ölüm örüntüleri için toplumsal, siyasal, ekonomik yapıların getirileri incelenmiştir vesaire.<a class="noteref" href="../Text/notlar.xhtml#uGt7kWHAQgxAVnQXPh6BQC7" id="ref11">11</a></p>

  <p>Antropoloji, toplumsal kategorilerin ve hiyerarşilerin doğallaştırılması sürecine sıklıkla katılmıştır. Kendi payına kafataslarını, beyinleri ölçmüştür; kendi payına ırk kategorilerini yaratmıştır; kendi payına insanları “yabani” ve “uygar” diye tasnif eden evrimsel anlatıları yaratmıştır. Fakat antropoloji, toplumsal kategorilerin ve hiyerarşilerin doğallıktan çıkarılması sürecinin de eşit derecede parçası olmuştur, hatta bana kalırsa bu süreçteki rolü daha önemli ve vazgeçilmezdir. Biyolojik çeşitliliği ciddiye alarak biyolojik ırk kategorilerini yerle bir etmiştir. Dil çeşitliliğini ciddiye alarak, bütün insan dillerinin, düşüncelerinin temelindeki simge altyapısını göstermiştir. Akrabalık, cinsellik ve toplumsal cinsiyet gibi toplumsal kategorileri ciddiye alarak, değişkenliklerini göstermiş, biyolojik “doğadan” çok simgesel bir doğaya sahip olduklarını ortaya çıkarmıştır. Hem kültürden kültüre değişen hem de zamanla farklılık gösteren toplumsal kategorilerin ve hiyerarşilerin biçimlerindeki, anlamlarındaki değişimleri takip ederek, insanların toplumsal göreneklerinin değişkenliğine dair yüksek bir farkındalık geliştirmiştir. Bu gibi bir farkındalık düzgün anlaşılırsa, toplumsal ilişkileri sözümona sabit, değişmez kalıplar oluşturmak üzere birbirine bağlayan zorunluluk düğümleri çözülmüş olur. Olguların her zaman başka türlü olabileceğini, çoğunlukla da başka türlü olduğunu ileri sürer antropoloji.<a class="noteref" href="../Text/notlar.xhtml#ueRckPL9gZKvkrpeZm3ZY9D" id="ref12">12</a></p>

  <p>Elinizdeki kitapta bu doğallaştırma ve doğallıktan çıkarma söylemlerinin arasındaki gerilimin belirli bir örneğini gözden geçiriyor ve evrim psikolojisini mercek altına alıyorum. Bir taraftan evrim psikolojisinin, toplumsal kategorileri ve hiyerarşileri doğallaştıran indirgemeci uzun bilimsel açıklamalar zincirindeki en yeni halka olduğunu ileri sürüyorum; özellikle de cinsiyet, toplumsal cinsiyet, akrabalık kategorileri için bunu yapmıştır. Öte yandan, bu açıklamaları Amerikan kültür antropolojisinin zıt yöndeki yaklaşımıyla diyalog içine sokmak istiyorum. Boas ve öğrencilerinin zamanından beri kültür antropolojisi dünyadaki alternatif kültürel anlayışların bütünlüğünü tanımaya çabalamaktadır; bilhassa da cinsiyet, toplumsal cinsiyet, akrabalık ilişkilerine odaklanmıştır.</p>

  <h2 id="sigil_toc_id_4">BİLİMİN SOĞUK VE ACI GERÇEKLERİ</h2>

  <p class="nonindent">Evrim psikologları kendilerini etrafı kuşatılmış bir azınlık olarak betimler. Muhafazakâr sağın diliyle aynı tınılara sahip bir dil kullanan Harvard Üniversitesi Profesörü Steven Pinker’ın “seçkin aydınlar müessesesi”<a class="noteref" href="../Text/notlar.xhtml#uZwbxzo6r2VOPXuLXF8nJt6" id="ref13">13</a> dediği şey tarafından kurban edildiklerini söylerler. Onlara göre evrim psikolojisi “gerçek” bilimdir; insanlık durumunun bariz, soğuk, acı gerçeklerini aklı başında ele alabilecek tek gerçek beşerî bilimdir. Pinker, evrim psikologlarıyla muhaliflerini kıyaslar; bu muhalifleri “radikal bilimciler” diye karikatürize eder, “siyasi önyargılar taşıdıklarını” ya da “iyimser bir vicdancılığa” tutsak kalmış “romantikler” olduklarını söyler ya da bunlar fanatik dinciler olarak addedilir; sanki dincilerin “kutsal teslis” hakkındaki görüşleri “Ortodoksluk,” “doktrin,” “mantra” kavramlarının tekrarından ibarettir veya sırf çılgın olarak betimlenirler, dünya anlayışlarının “hezeyan”, “delilik,” “romantik saçmalık” olduğu söylenir.<a class="noteref" href="../Text/notlar.xhtml#uNevnENayMHDBJJkiSiG8W3" id="ref14">14</a></p>

  <p>Evrim psikolojisinin niteliksiz bir bilim dalı olduğunu ileri süreceğim. Fakat bunu savunmamın sebebi “nitelikli bilimin” kültürel etkilerden yoksun olduğuna, “niteliksiz bilimin” bundan yoksun olmadığına inanmam değildir. Bunun yerine, evrim psikologlarının temel önermelerini ve analitik kategorilerini aksi yöndeki bulgularla yüzleştirme riskine girmemesinden ötürü bu savı ortaya koyuyorum. Aslına bakacak olursanız tersini yapmışlardır. Kendi kategorilerinin, anlayışlarının doğada evrensel olduğunu varsaymışlar, bunu yaparken de kuramlarını çürütebilecek bulguları fiilen görmezden gelip hasır altı etmişlerdir.</p>

  <p>Dolayısıyla evrim psikolojisinin altyapısına başat kültürel düşüncelerin, uygulamaların nasıl yazıldığını irdelemek istiyorum. Viktorya döneminin cinsiyet, toplumsal cinsiyet ve aile ilişkilerine dair içine kapanık ahlakı nasıl oldu da neo-liberal iktisat ideolojisiyle birleşip evrim kuramını ve doğal seçilimi benim neo-liberal genetik dediğim şeye dönüştürdü? Belirli bir toplumun tarihine, kültürüne özgü olan bu düşüncelerin kültür-ötesi, tarihdışı tümellere lafta nasıl dönüştüğünü incelemek istiyorum. Kültürel özgünlüğe sahip bu düşüncelerin, bir kez derin genetik geçmişte ve evrim geçmişinde doğallaştırıldıktan sonra, belirli kültürel düşüncelere, toplumsal âdetlere öncelik kazandırıp geçerli kılma etkisine nasıl sahip olduğunu araştırmak istiyorum. Nihayetinde, bu doğallaştırma biçiminin ister kasıtlı isterse kasıtsız olsun, kuralcı ve ahlakçı bir gücü nasıl uyguladığını gözden geçirmek istiyorum.</p>

  <p>Bu keşif girişimleri farklı kollardan ilerleyecek. Evrim psikolojisi metinlerinin belagat yapısını ve stratejilerini çözümlüyorum, böylece kültüre özgü dünya anlayışlarını evrenselleştirmeyi ve doğallaştırmayı birlikte başaran anlatı çatılarını, varsayımlarını, benzetmelerini anlayabiliriz. Delillerinin biçimlerini, niteliğini değerlendiriyorum; buna delil kabul ettikleri veya etmedikleri şeyler, hatta delilleri yanlış okudukları ya da delillerin yerine kendi tahminlerini geçirdikleri noktalar da dahildir. En önemlisi de cinsiyet, toplumsal cinsiyet ve ailenin evrensel yönleri olarak gördükleri özelliklerin aslında egemen Avro-Amerikan gelenekler olduğunu gösteriyorum; bu ilişkileri oldukça farklı yaşayıp düşünen başka kültürlerden insanların anlayışlarıyla karşılaştırma yaparak bu sonuca ulaşıyorum. Kişi, toplumsal ilişki biçimlerinin evrim psikologlarına ait “gerçekleri” yadsıyacak şekilde örgütlenmesi üzerindeki etkilerini kavramak için başka insanların gerçeklerini kendi gerçekleri gibi kabul etmek zorunda değildir; üstelik farklı üreme başarısıyla ilgili olan gerçekler de buna dahildir. Evrim psikologları ile çoğu kültür antropoloğu arasındaki fark; kendi kültürlerinin dışındaki kültürel görüşlere, uygulamalara kendi bütünlükleri ve etkinliklerini teslim edip etmeyecekleri ya da o kültürlerin sözümona temel, evrensel bir mantığa indirgenip indirgenmeyeceği, yani bunların tarihsel bir özgünlük barındıran Avro-Amerikan görüşlerin, değerlerin bir yansıması olup olmadığı noktasındaki yaklaşımlarında yatar.</p>
</body>
</html>