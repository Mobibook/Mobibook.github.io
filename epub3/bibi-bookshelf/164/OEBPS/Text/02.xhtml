<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
<div class="num"><span>2</span></div>
  <h1>ZİHİN VE KÜLTÜR</h1>

  <p class="nonindent">Doğal seçilimin zeki, amaçlı bir tasarım gerektir<em>mediği</em>, klasik evrim psikolojisinin merkezî önermelerinden biridir. İnsanların zeki, amaçlı tasarımlar gerçekleştirebilecek kapasiteye sahip olduğu ise antropolojinin merkezî önermelerinden biri olmuştur; çünkü evrimleşmiş insan beyni çok yönlü, değişken çevre şartlarına esnek bir uyum gösterecek şekilde yapılanmıştır; yani burada kastedilen şey insanların yaratma kapasitesinin <em>olduğu</em>, bilgileri öğrenme yoluyla ve çeşitli kültürler aracılığıyla aktardıklarıdır; böylece insanların dünyayı anlama ve dünyada tecrübe edinip eyleme geçme yolları şekillenir.</p>

  <p>Evrim psikologları bu önermeleri tersine çevirmiştir: Genlere ve doğal seçilime etkin zihinsel bir failiyet muamelesi yaparlar; aynı zamanda insanları, onların olmayan bir failiyetin, farkında olmaları gerekmeyen bir mantığın edilgen icracıları sayarlar; aslında insanların bilinçsiz olduğunu farz ederler. Dolayısıyla genlerin ve doğal seçilim gücünün insan zihninde doğuştan gelen psikolojik mekanizmalar olarak kendisini gösterdiği varsayılır; bu mekanizmalar da toplumsal cinsiyet temelli belirli davranış birimleri için ayrıntılı planlar sağlar; söz konusu davranışların amacının ise her zaman kişinin genetik bakımdan kendi çıkarını artırmak olduğu düşünülür.</p>

  <p>İnsan zekâsı ve failiyeti, doğal seçilim ve bunun genetik araçlarına ne ölçüde devredilirse, kültür de o ölçüde temel biyolojik bir gerçekliğin üzerine inşa edilmiş yapı konumuna indirgenir. Olguların bu şekilde birbirinin yerine geçmesi, evrim psikolojisinin indirgemeci, köktenci özelliğinin kilit noktasıdır. Dolayısıyla bu bölümde evrim psikologlarının söz konusu yer değişimini etkileyen belagat stratejilerini çözümlüyor, evrim psikologlarının doğal seçilimi, genleri, insan zihnini, kültürü nasıl tanımladıklarını, bu tanımın bir zihin ve kültür kuramı oluşturulmasını nasıl etkilediğini değerlendiriyorum.</p>

  <h2 id="sigil_toc_id_5">KUKLACI, KARAR VERİCİ VE PROGRAMLAYICI OLARAK DOĞAL SEÇİLİM</h2>

  <p class="nonindent">Evrensel düzenin, tasarımın, gerçeğin, amacın yaratıcısı ve kaynağı olarak Tanrı’ya atfedilen nitelikleri evrim psikologları doğal seçilime bahşeder; “akıllı tasarım” düşüncesinin günümüz yandaşları tarafından ortaya konan fikirlere ironik bir yakınlık sergiler bu yaklaşım. Evrim psikolojisinin belki de en önde gelen reklamcıları Robert Wright ve Steven Pinker’ın kelimeleriyle doğal seçilim, genetik çoğalmayı azamiye çıkarmak amacıyla organizmalar, zihinsel organlar, adaptasyonlar “tasarlayan” ulu “kuklacı,” “asıl karar verici,” “Kör Programcı,” “mühendis” olarak düşünülür. Genetik verimlilik genel müdürü olarak “doğal seçilimi düşünme işini yapar,” “amaçları,” “stratejileri” vardır, “kendi iradesini ortaya koyar,” “kendi politikalarını uygular.” Doğal seçilim hem arzuya hem de bu arzuları gerçekleştirecek güce sahiptir: İnsanların belirli şeyler yapmasını “ister” ve bunu “temin eder”; örneğin, “yavrularımıza karşı iyi” davranmamızı, fakat arkadaşlarımız söz konusu olunca “iyi davranıyormuşuz <em>gibi görünmemizi</em>”<a class="noteref" href="../Text/notlar.xhtml#uSQVXUDR4JU9hH8TbeRNmw2" id="ref1">1</a> sağlar. Doğal seçilimin savaş meydanındaki piyadeleri olarak genler, doğal seçilimin bu yaratıcı failiyet vasfını paylaşır. Her ne kadar evrim psikologları genlerin bir fail olduğunu reddetseler de, sürekli olarak genleri sanki böyle bir failiyetleri varmış gibi resmederler. Genler “bencil”dir, “çıkarcı”dır, ayrıca doğal seçilim gibi “stratejileri” ve “amaçları” vardır (genelde kendilerini yaymak hedefi güderler). Bu maksatla organizmalar, zihinsel organlar tasarlayıp inşa ederler, üzerlerinde ayarlamalar yaparlar, bunları yarıştırırlar. Bir öngörüleri, “bakış açıları” vardır; “istekleri” bulunur, “kendi yollarını çizerler,” “hesap kitap yaparlar,” “denetlerler,” “seçerler,” bizimle “konuşurlar,” “teslimiyeti öğütlerler,” “kendilerini yayarlar.”<a class="noteref" href="../Text/notlar.xhtml#uOKsF95xQGrTPh6lsyWyNLF" id="ref2">2</a></p>

  <p>Bu mecaz kalabalığının iki neticesi vardır. İlk olarak, evrim psikologları insan zihnini, normalde düşünmeyle bağlantılı olan bütün niteliklerinden boşaltmışlardır; örneğin bilinçlilik, failiyet, yaratıcılık. İkincisi, bu nitelikleri genlere, doğal seçilime aktarmışlardır; oysa amaçlı tasarımın da zihinsel failiyetin de doğal seçilimin ya da genlerin niteliği olmadığı evrim biyolojisinin temel bir önermesidir; ayrıca apaçık meydanda olan bir gerçektir. Sonuçta, bir yanda doğal seçilimin soyut güçlerinin yaratıcı zekâya sahip failiyeti ile öte yanda doğal seçilim “tasarımının” mekanik, düşünmeyen insanlar olarak cisimleşmesi –ki doğal seçilimin vasıtası diye görülürler– arasında kökten bir ayrım ortaya çıkar. Robert Wright’ın sıklıkla söylediği gibi, “doğal seçilim ‘düşünme’ işini biz ise uygulama işini yaparız.”<a class="noteref" href="../Text/notlar.xhtml#ul4BLjnBtstvIybKly4dwkG" id="ref3">3</a></p>

  <h2 id="sigil_toc_id_6">DOĞAL SEÇİLİMİN “ARSIZ HİLESİ”</h2>

  <p class="nonindent">Genlere, doğal seçilime bu kadarı bahşedilirse, insanların bilincinden, failiyetinden, yaratıcılığından geriye ne kalır? Bilinçsiz bir asıl devindiriciden bahseden öteki kuramlarda olduğu gibi, evrim psikolojisi açıklamalarında da insana düşen rol sahte bir bilincin kurbanı olmaktır. İnsanlar nasıl, neden sevgi dolu, kıskanç, kederli, inatçı, yapmacık, yaratıcı ya da yıkıcı olduklarını kendilerince açıklayabilirler. Fakat insanlar neyi neden yaptıkları hakkında nasıl düşünürse düşünsünler, “gerçeklik” her zaman başka bir yerdedir, denir. Evrim psikologları hem doğal seçilimin insan duygularını icat etmesini hem de duyguların insan hayatındaki rolünü tek bir nihai, bilinçsiz, değişmez sebebe atfeder: bireyin genetik çoğalmasının bencil mantığı.<a class="noteref" href="../Text/notlar.xhtml#u3ah8CukZ5PDtW6oSttWbwC" id="ref4">4</a> Wright’ın belirttiği gibi, duygular “sadece evrimin cellatlarıdır”; derin bir gerçekliğin “vekilleridir”, genetik hesabın kitabın “gizli” mantığıdırlar.<a class="noteref" href="../Text/notlar.xhtml#u4NF8bqiuflN2AtonSBtgMG" id="ref5">5</a></p>

  <p>Duygular genetik çoğalmaya hizmet eden genetik icatlardır. Pinker şöyle der: “Hayattan, sağlıktan, cinsiyetten, arkadaşlardan, çocuklardan keyif almamızı sağlayan genler gelecek nesilde temsil edilme piyangosu için bir bilet çekmiş olur, evrimleştiğimiz ortamda bu bilete büyük ikramiye vurma ihtimali yüksektir. Amaçlarımız, genlerin nihai hedefinin, yani kendilerini kopyalama gayelerinin alt amaçlarıdır aslında.”<a class="noteref" href="../Text/notlar.xhtml#uPGdObU6awlPGjpHIrFAVX3" id="ref6">6</a> Evrim psikologları bilinçli amaçlarımızın, duygularımızın, anlayışlarımızın yerine daha derin, daha hakiki saydıkları bir gerçeklik koyarlar; bu gerçeklik onlar dışında herkesin dikkatinden kaçmaktadır.</p>

  <p>Bilinçli amaçlarımızın, duygularımızın, anlayışlarımızın altında daha derin bir gerçek yoktur sadece, bunlar söz konusu derin gerçeğin haşin, çıkarcı, hesapçı doğasını gizlemek üzere evrimleşmiştir. Doğal seçilim sinsi, ikiyüzlü bir güç olarak görülür; bu gücün vicdani çıkarımlar yapabilen, özgür irade, sevgi, cömertlik, başka insani duygular taşıdığı söylenen karmaşık bir insan bilinci yarattığı varsayılır; böylece bu bilinç, genlerin arasındaki kendilerini yayma rekabetinin derinlerde yatan çirkin, vicdansız “gerçekliğini” saklayabilir. İnsanlar hayatlarına vicdan ilkelerinin, kültürel anlayışlarının, bireysel kanılarının rehberlik ettiğini masumane bir şekilde farz ederken, evrim psikologlarının söylediğine göre aslında yaşamlarını şekillendiren şey, genetik bakımdan kendi çıkarını duygusuzca hesaplamaktan ibarettir. Bu bakış açısıyla, insanların vicdan yasaları aslında “genetik yapının yönettiği bir yanıltmacadır,” sevgi ve arkadaşlık gerçekte bir “ipotektir,” duygudaşlık “sadece ayrıntılı bir yatırım tavsiyesidir,” şefkat “fırsatçılığın” başka bir adıdır, her şey bir yana doğru düzgün çocuk yetiştirmek ise zekice yapılan bir portföy yönetimidir.<a class="noteref" href="../Text/notlar.xhtml#u9WGHpcRh5iwd9DDe453oy7" id="ref7">7</a> Evrim psikologlarının açıklamalarına özgü iğneleyiciliği taşıyan Wright, duygudan yoksun kişisel çıkarı hayırsever toplumsallaşma ve yüce vicdani gerçekler kılığına sokma becerisini doğal seçilimin “arsız hilesi”<a class="noteref" href="../Text/notlar.xhtml#uFrqh3AqOb8C7VKRUcobgBB" id="ref8">8</a> olarak tanımlar. Bu gibi bir açıklamaya göre kültür kendimizi aldatmanın bir vasıtasıdır ve genetik çıkarlara hizmet eder.</p>

  <h2 id="sigil_toc_id_7">MEKANİZMA VE MODÜL OLARAK ZİHİN</h2>

  <p class="nonindent">O halde bilincin, failliğin, yaratıcılığın doğal seçilim ile genlere bahşedildiği, insanların nihai bir gerçeğin hayata geçirilmesinde işin bilincinde olmayan mekanik aletler olarak addedildiği bir anlatı için hangi zihin kuramı uygundur? Altta yatan bir genetik rekabet etkenini insanların toplumsallık biçimlerine dönüştürebilen, yani doğal seçilimin “düşüncelerini” insan davranışlarının “yapma”sına çevirebilen zihin kuramı hangisidir? Böyle bir göreve uygun olan zihin, genel becerileri mülk edinmiş değildir; bunun yerine belirli sorunları hedef almak üzere ayarlanmış özgül talimatlara sahiptir; bilinçli değil bilinçsiz iş görür; icraatları da kültür üzerinden öğrenilmez, genetik olarak programlanır.</p>

  <p>Genlerin kendilerini kopyalama stratejilerinin “gerçekliği” ile insan davranışlarının güncelliği arasında evrim psikologları “zihinsel organların,” “mekanizmaların,” “modüllerin” var olduğunu ileri sürerler; bunların Pleistosen devrindeki evrimsel adaptasyon ortamında atalarımızın karşılaştığı özgül uyum sorunlarına tepki olarak evrimleştiğini farz ederler. Bu modüllerin ortaya çıkışını ve varlıklarını “tersine mühendislik” dedikleri bir sürece bağlarlar. Pinker’ın anlattığı gibi, “düz mühendislikte bir iş yapması için bir makine tasarlanır; tersine mühendislikte ise makinenin ne yapmak üzere tasarlandığı ortaya çıkarılır.”<a class="noteref" href="../Text/notlar.xhtml#uwb6gtGG8xBIgCMMEhQtx4E" id="ref9">9</a> Evrensel psikoloji mekanizması olarak gördükleri şeye tersine mühendislik uygulamak için, atalarımızın yaşadığı ortamda bu mekanizmanın belirli bir adaptasyon sorununu çözmesinin sebeplerini ararlar. Örneğin, güya dünyadaki tüm kadınların varlıklı erkekleri tercih etmesini sağlayan psikolojik mekanizmanın kökenini ve mevcudiyetini açıklamak için David Buss ve başka evrim psikologları, “iç döllenmenin, dokuz aylık gebeliğin, emzirmenin getirdiği korkunç yüklere maruz kalan kadın atalarımızın yararlarına olduğu için varlıklı erkekleri seçtikleri”ni ileri sürerler. “Söz konusu tercihler bu annelerin hayatta kalma ve üremeyle ilgili adaptasyon sorunlarını çözmeye yardım etmiştir.”<a class="noteref" href="../Text/notlar.xhtml#uBSHnoCN7zioiWVui9V5aSB" id="ref10">10</a> Evrim psikologları, varsayılan bir mekanizmanın adaptasyon bakımından önemi hakkında makul bir hikâye anlatabildiği ölçüde bu hikâye onların gözünde nesnellik kazanır ve evrensel bir gerçekliğe dönüşür. Dolayısıyla kökenle ilgili varsayımsal bir hikâye psikolojik mekanizmaların varlığına, evrenselliğine dair bir kanıt mertebesine yükseltilmiştir.</p>

  <p>Bu gibi mekanizmaların, modüllerin hem doğal seçilim hem de cinsel seçilim aracılığıyla evrimleştiği düşünülür.<a class="noteref" href="../Text/notlar.xhtml#uDQjXeBMj54cBTjriXSVJeC" id="ref11">11</a> Cinsel seçilim süreci, erkeklerin ve dişilerin eş seçimleri sayesinde ikincil cinsiyet özelliklerinin<a class="noteref" href="../Text/notlar.xhtml#upbFwLQ4XHM4ltRjeV7rKF2" id="ref12">12</a> gelişimi için seçici bir güç mahiyetindedir. Üstelik evrimsel adaptasyonun asıl ortamında yüzleşilen belirli sorunlara yanıt olarak gelişen bu mekanizmaların doğuştan gelen, genetik kalıtımla aktarılan psikolojik özellikler barındırdığı, bunların da Pleistosen devrinden beri değişmediği varsayılır.</p>

  <p>Evrimleşmiş insan beyninin çeşitli kültür biçimlerine can veren, çeşitli davranışları öğrenen genel bir beceri gösterdiği düşüncesini evrim psikologları yadsır. Tıpkı fiziksel organlarımızın genetik program sonucu ortaya çıkması, öğrenmeden işlev görmesi gibi, zihinsel organlarımız da böyle işlermiş. Pinker’ın “pankreas sahibi olmayı öğrenmeyiz,” gözlemi akıllıcadır; ama burada durmayıp şunu ekler, “görsel sisteme, konuşma diline, sağduyuya ya da sevgi, arkadaşlık, dürüstlük duygularına sahip olmayı da öğrenmeyiz.”<a class="noteref" href="../Text/notlar.xhtml#ulXc6F5B5renNtXNHaTLpn4" id="ref13">13</a></p>

  <p>Evrim psikologları, Pleistosen devrinde yaşamış atalarımızın belirli “adaptasyon sorunlarını” çözmek üzere özel olarak tasarlanmış psikolojik mekanizmaların ortaya çıktığını ileri sürer.<a class="noteref" href="../Text/notlar.xhtml#uXnSa3oWwRNiEmvGUJ235s6" id="ref14">14</a> Bu mekanizmalar ya da modüller cinsiyetten cinsiyete farklılık gösterir; özgül işlevlere sahiptirler, psikolojik tercihler ve davranışlar için ayrıntılı tasarılar temin ederler. Örneğin evrim psikologlarına göre erkeklerin ana adaptasyon sorunlarından biri hangi dişilerin doğurgan olduğunu belirlemektir; dolayısıyla erkekler kimi özelliklere yönelik tercih mekanizmaları geliştirmiştir; örneğin gençlik, cazibe, endam gibi bu özelliklerin de dişi doğurganlığının güvenilir işaretleri olduğu varsayılır. Keza, kadınların ana adaptasyon sorunlarından biri varlıklı erkekleri bulmaktır; böylece dişiler de bazı özelliklere yönelik tercih mekanizmaları geliştirmiştir; örneğin statü, hırs, üretkenlik gibi bunların da zenginliğe işaret eden güvenilir belirtiler olduğu farzedilir; dolayısıyla çocuklarına yatırım yapabilecek uygun erkekleri belirleme sorununu çözerler. Bu gibi mekanizmalar “yatkınlık, karar kuralı,<a class="noteref" href="../Text/notlar.xhtml#uAJqQldbesgiCjTmJw4bhtD" id="ref15">15</a> yapı, süreç” olarak kavramsallaştırılır, bunların “organizma içinde” barındığı, masraf-kazanç hesabı yaptıkları, sadece üreme başarısına odaklı faydacı bir mantığa uygun gelecek şekilde bilgileri işledikleri, “üretilen mamulün”<a class="noteref" href="../Text/notlar.xhtml#uiAyRkP6DAuiKdYC4w6dtV6" id="ref16">16</a> bir davranış biçimi olduğu, bu davranışların da genetik faydayı azamiye çıkarmakla ilgili adaptasyon sorunlarına uygun olduğu düşünülür. Kısacası zihinsel organlar, insanların karşılaştıkları durumlara esnek, yaratıcı tepkiler vermesini mümkün kılmaz. Bunun yerine doğal seçilimin yaptığı “düşünme” işini insanların yaptığı “işlere” çeviren, insanların herhangi bir şey hakkında düşünmesini gerektirmeyen mekanik çevirmenler olarak işlev görürler.</p>

  <p>Evrim psikologlarının ileri sürdüğü zihinsel organların özgüllüğü düşünülürse, ayrıca “düşünme” işinin çoğunu doğal seçilimin yaptığını söyleyen varsayımları göz önüne alınırsa, zihinle ilgili kullandıkları mecazların, makine ve bilgisayar hassasiyetine atıfta bulunması şaşırtıcı değildir. Makineler ile “mekanizmalar” aynı işlemi sonsuza kadar tekrarlamak, hep aynı neticeyi ortaya çıkarmak üzere tasarlanmıştır; bilgisayarlar temelinde bir şifreyle programlanır; modüller de bir bütünün müstakil, tektipleştirilmiş bileşenleridir. Aslında evrim psikologlarına göre insanların zihinsel organları aynı davranış “mamülünü” üretmek için binlerce yıldır aynı zihin mekanizmalarını kullanmaktadır.</p>

  <p>Evrim psikologlarının bahsettiği özgül psikoloji modüllerinin istikrarı, beyni mimari bir yapı olarak tanımlamalarından da bellidir. Aslında, “insan zihninde kalıtımla aktarılmış ‘mimarinin’ miktarı ne kadardır” sorusuna evrim psikologları tam teşekküllü inşa edilmiş bir yapıyla yanıt vermekte yetinmeyip içinin de zarif ayrıntılara varana kadar donatıldığı bir yapıdan dem vururlar. Yine de Steven Rose’un belirttiği gibi, “tasarı uyarınca inşa edilmiş statik bir yapıyı ima eden mimarlık mecazı, zihnimizde/beynimizde vuku bulan dinamik süreçleri anlamak için katiyen uygun değildir; çünkü beynimiz bu süreçler sayesinde dünyanın an be an karşımıza çıkan karmaşasından bir düzen meydana getirir ve yaratır.”<a class="noteref" href="../Text/notlar.xhtml#u2CCvJnbODqxMBPNNgPkIBA" id="ref17">17</a></p>

  <p>Aslında, evrim psikologları genetik çıkarın azamiye ulaşmasını insan davranışlarının sabit, “gizli” asıl devindiricisi olarak farz ettikleri için, insan zihnini özgül yapılarla donatmak mecburiyetindedirler; bu donanım da sadece üstüne düşen vazifeyi yerine getirmeli, başka işe karışmamalıdır. Özgül içerikli psikoloji modüllerinin var olduğunu söyleyen hipotezin gereksinim duyduğu kuram, insan zihnini tekil, bilinçsiz bir gerçeğin ve soyut bir failiyetin edilgen icracısı yerine koyan kuramdır. Aslında ihtiyaç duyulan şey, insan doğrularının, gerçekliklerinin, motivasyonlarının çoğulluğunu hasır altı eden, bunları tek bir doğruya, gerçekliğe, motivasyona dönüştüren bir “mimari” ya da “makinedir.” Göreceğimiz gibi, “zihin modüllerinin,” “mekanizmaların” başardığı da budur.</p>

  <h2 id="sigil_toc_id_8">SABİT MİMARİYE KARŞI SİNİR SİSTEMİ ESNEKLİĞİ</h2>

  <p class="nonindent">Bu aşamada bir mola verip başka modellerin beynin bu tasvirinden, yani beynin sabit, özgül işleve sahip modüllerden meydana getirilmiş değişmez bir mimari yapı olarak resmedilmesinden farklı olduğunu açıklığa kavuşturmalıyım. Biyoloji antropoloğu Kathleen Gibson primat beyni, insan beyni, bilişim becerileri konularında uzmandır. Evrim psikologlarının ortaya koyduğu beyin modeline karşı çıkan savları kısa süre önce özetlemiştir. Bizim mercek altına aldığımız konuyla ilgili birkaç noktaya da değinmektedir: Genetik ekonomi; nöroanatomik genelleşme; epigenez;<a class="noteref" href="../Text/notlar.xhtml#upAxErnFlXqSaHV32YV9Ln9" id="ref18">18</a> zihni inşa eden süreçler.</p>

  <p>Çoğu genin birden fazla fenotip<a class="noteref" href="../Text/notlar.xhtml#u5aGhKSuZqbj5Pf7WPfWw52" id="ref19">19</a> üzerinde etki sahibi olması (pleiotropi), genler ile davranışlar arasında bire bir uyum olduğu fikrine karşı güçlü bir savdır. Dolayısıyla karmaşık insan davranışlarını birçok gen etkileyecektir; herhangi bir gen ise birden fazla karmaşık davranışa katkı verebilir. Üstelik Gibson insan genomunun “yaklaşık 30.000 genden meydana geldiğini, şempanzeler ile insanların DNA’ları bakımından %1,6 fark”<a class="noteref" href="../Text/notlar.xhtml#uydgdgpJOeRdaTyECEf6IL6" id="ref20">20</a> barındırdığını belirtiyor. İnsanlarla şempanzeler arasındaki hem fiziksel hem de davranış farklarını açıklamak için yeterli miktarda gen insan genomunda bulunmaz; ayrıca bu gen sayısı evrim psikologlarının varsaydığı ayrı işlevlere sahip çok sayıda modül için de yeterli değildir. Gibson ekliyor, “ihtiyaç duyulan şey, tek gen = tek zihin modülü = tek karmaşık davranış diyen bir kuram değildir; fakat az sayıda genin nasıl karmaşık bir beyin inşa edebildiğini, böylesine çeşitlilik gösteren davranışlara nasıl hayat verdiğini açıklayan bir kurama gereksinimimiz var.”<a class="noteref" href="../Text/notlar.xhtml#ufplbEgCjZyJEJJurubGQUB" id="ref21">21</a></p>

  <p>Beynin belirli bölgelerinin belirli davranışlarla, bilişsel becerilerle bağdaştığı bir süredir bilinse de, bu bölgelerin davranışları nasıl şekillendirdiğine dair anlayışımız iyice ayrıntı kazanmıştır. Aslında beynin sinir anatomisi üzerine yürütülen son araştırmalar beynin farklı bölgelerinde konumlanan şeyin, özgül mekanizmalardan çok “çeşitli davranışsal ve bilişsel özelliklere katkı yapan mekanizmalar”<a class="noteref" href="../Text/notlar.xhtml#uTUL3ZWCFrRbQZGOCaLeoLH" id="ref22">22</a> olduğunu göstermiştir. Örneğin “bir zamanlar Broca bölgesinin<a class="noteref" href="../Text/notlar.xhtml#uweUspJP5UMhvOmxBd36OIA" id="ref23">23</a> konuşmayı denetlediği düşünülüyordu, sonra sözdizimini denetlediği düşünüldü, en son ise hem konuşmanın hem de elle yapılan jestlerin hiyerarşik örgütlenmesinde işlev gördüğü ileri sürülmüştür…”<a class="noteref" href="../Text/notlar.xhtml#u93K9emgPXAwrljJifJmV68" id="ref24">24</a> Beyin bölgelerinin çalışma şekliyle ilgili düşüncelerimizin bu minvalde yeniden ifade edilmesi bizi işleve özgü psikoloji modüllerinden uzaklaştırıp genel işlem mekanizmalarına yaklaştırmaktadır.</p>

  <p>Evrim psikologlarının savunduğu sabit beyin modülleri modeline epigenez olgusu, yani genlerin çevreden gelen girdilerle etkileşime girmesi, ayrıca beyindeki sinir sistemi esnekliği ilave zorluk çıkarır. Gibson, “olgunlaşan memeli beyni ile insan beyninin klasik epigenez sistemleri olduğunu, genler ile çevreden gelen girdilerin arasındaki etkileşim aracılığıyla türe özgü sinir sistemi mekanizmaları ve davranış becerileri edindiklerini”<a class="noteref" href="../Text/notlar.xhtml#uDhz8Phrv65NaKRg8Xhb7T9" id="ref25">25</a> belirtir. Epigenez ile sinir sistemi esnekliğine dair bulgular arasında, örneğin bir duyusal motor yetisinin yokluğunda ya da istilaya uğraması yüzünden başka bir duyusal motor becerisinin aşırı gelişmesi; çocuklukta meydana gelen beyin hasarının yarattığı stres altında dil işlevlerinin, motor işlevlerinin bir beyin yarıküresinden öteki beyin yarıküresine kayması; beslenmenin, zekâyı uyarmanın beyin gelişimine, beyin işlevlerine etkisi; “sinir hücrelerinin, sinapsların aşırı üretilmesi, sonra da çevreden gelen girdilerin bunlara ince ayar yapması”<a class="noteref" href="../Text/notlar.xhtml#uViM5B6AW9Ih7Awu7yxmUJ6" id="ref26">26</a> vardır. Çevresel etkenlerin zaman içinde genlerin anlatımını şekillendirme yetisi, Mario F. Fraga ile Madrid’teki Milli İspanyol Kanser Merkezi’nde çalışan başka isimlerin tek yumurta ikizleri üzerine yürüttüğü araştırmalardan elde edilen bulgularda gün gibi açıktır. Kırktan fazla tek yumurta ikizi çiftinin DNA’sına odaklanan bu araştırma, tek yumurta ikizlerinin epigenez profillerinin hem zaman içinde hem de toplumsal ortamdan ortama değiştiğini gösteriyor. <em>Washington Post</em> gazetesinin bilim yazarı Rick Weiss araştırmanın sonuçlarını özetlemiştir:</p>

  <div class="block">
    <p class="bl_nonindent">Genç ikizlerin epigenez profillerinin neredeyse aynı olduğunu, fakat ilerleyen yaşla birlikte profillerinin iyice farklılaştığını buldular. Araştırmacıların bilhassa çığır açacak dediği bulguya göre, ayrı büyütülmüş ya da özellikle ayrı yaşam deneyimleri geçirmiş ikizlerin epigenez profilleri –ki buna beslenme alışkanlıkları, hastalık geçmişleri, fiziksel etkinlikleri, tütün, alkol, uyuşturucu kullanımları dahildir– birlikte yaşamış olan ya da benzer ortamlarda bulunup benzer deneyimleri yaşayan ikizlerin profillerine kıyasla daha büyük farklılık gösterir.<a class="noteref" href="../Text/notlar.xhtml#uufibPh7JjJ5wOLAHtpb6O7" id="ref27">27</a></p>
  </div>

  <p>İnsan beyninin, bütün karmaşık fenotip özelliklerinin epigenez aracılığıyla gelişmesi, olgunlaşmış yetişkin beyninde genler ile çevrenin etkilerini birbirinden ayırmayı zorlaştırmaktadır. Evrim psikologları, varsaydıkları modüllere, mekanizmalara tekabül eden genlerin ya da beyin bölgelerinin yerini bulmaya pek ilgi göstermese de, kuramları için epigenez ve sinir sistemi esnekliğinin taşıdığı önem açıktır. Gibson şunu belirtir: “gelecekte bir gün yetişkin beyinlerinin [özgül işlevli] bölgeleri olduğu, bunların hilecileri tespit etme ya da karşılıklı özgecilik gibi işlere adandığı bulunacak olursa, bu bilgi söz konusu bölgelerin genetik ya da gelişimsel belirlenimi hakkında kapsamlı sonuçlara varmak için yeterli değildir.”<a class="noteref" href="../Text/notlar.xhtml#uT9DAr3af5qMZyg6F4gM4rB" id="ref28">28</a></p>

  <p>Her halükârda epigenez ve sinir sistemi esnekliğinin, insana ait zihinsel becerileri öteki memelilerden ayıramayacağı unutulmamalıdır, ki buna en yakın akrabalarımız büyük kuyruksuz maymunlar da dahildir. Bunun yerine Gibson, insanı büyük kuyruksuz maymunlardan ayıran şeyin insan beyninde çok daha fazla bilgi işlenmesi, bunun da hiyerarşik bir düzene göre sıralanmış yapılarda, yani “zihinsel yapı” dediği düzende gerçekleştirilmesi olduğunu ileri sürer. Araştırmasından çıkan sonuçlara göre, “özellikle insan beyninin yüksek bilgi işleme becerisi insanların daha fazla eylemi, algıyı, kavramı birleştirip kombinasyonlarını oluşturmasını, kuyruksuz maymunlara kıyasla üst seviyede kavramsal ya da davranışsal yapılar ortaya çıkarmalarını mümkün kılmaktadır.”<a class="noteref" href="../Text/notlar.xhtml#uUXIdQCnWoHy82Jh7LgOKBD" id="ref29">29</a> Çok sayıda kavramı, algıyı ya da eylemi hiyerarşik yapılara iliştirme becerisi çeşitli teknik, dilsel ya da toplumsal görevlerin yerine getirilmesini olanaklı kılmaktadır; karmaşık aletler, binalar inşa etmekten cümle kurmaya, öteki insanların niyetlerini anlamaya kadar (örneğin karşımızdaki kişi doğru mu söylüyor yoksa yalancı mı, şaka mı yapıyor yoksa alay mı ediyor). Bu becerinin insan olgunlaşırken gelişmesi, yetişkinlerle çocukların arasındaki yetenek farklarını açıklar; yetişkinlerdeki tam teşekküllü hali onları kuyruksuz maymunlardan ayırır.</p>

  <p>İnsanların zihinsel becerilerini açıklarken genel, temel bir zihinsel yapı sürecine başvurmanın sabit, özgül işlevlere sahip zihin modüllerine yaslanmaktan daha tatmin edici olmasının birkaç sebebi mevcuttur. Gibson şu şekilde özetliyor:</p>

  <div class="block">
    <p class="bl_nonindent">Zihinsel yapı modeli… pleiotropi, genetik ekonomisi, epigenez ilkeleriyle bağdaşır, ayrıca yeni sorunlarla karşılaştığımızda yaratıcı çözümler bulma yeteneğimizi açıklar. Bunun aksine genetik yapı tarafından denetlenen, evrim geçmişimiz boyunca karşılaştığımız her soruna adanmış sinir sistemi modülleri genetik açıdan masraflıdır; pleiotropi ilkelerini ihlal eder; üstelik atalarımızın karşılaşmadığı sorunları nasıl çözdüğümüzü ya da karşılaşmadıkları ortamlara nasıl uyum sağladığımızı açıklayamaz.<a class="noteref" href="../Text/notlar.xhtml#uvAfU3pXGXka62XIITqPQM4" id="ref30">30</a></p>
  </div>

  <p>Gibson’ın ana hatlarıyla belirttiği beyin modeli insan yaratıcılığına dair antropoloji, arkeoloji bulguları uyarınca mantıklıdır. Bu yaratıcılığı dünyadaki kültürel fikirlerin, inançların, âdetlerin çeşitliliğinde, bireysel anlayışların, davranışların farklılığında, kültürlerin zaman içinde geçirdikleri tarihsel dönüşümde apaçık görmek mümkündür.</p>

  <h2 id="sigil_toc_id_9">ŞAİBELİ AÇIKLAMALAR YAPTIRAN GENLER</h2>

  <p class="nonindent">Şimdi bahsettiğimiz bulgular bile insan beynindeki genel mekanizmaların sadece genetikle açıklanamayacağını gösterse de, evrim psikologları, her biri sınırlı bir bölmede olup belirli bir sorunu çözen özgül zihin mekanizmalarının doğuştan geldiğini iddia ederler. Donald Symons’ın ifade ettiği gibi: “Buna göre eş tercihi için özelleşmiş mekanizmaların insan aklında var olduğu, eş tercihi genlerinin de insan gen havuzunda mevcut olduğu söylenebilir.”<a class="noteref" href="../Text/notlar.xhtml#ukGnwhcYuTwgTPhsqNpT8MB" id="ref31">31</a> Başkaları ise “doğuştan gelen psikoloji” (“şekillenen psikoloji” yerine) ile insan genotipi (insan fenotipi yerine) arasında benzetme yapar;<a class="noteref" href="../Text/notlar.xhtml#usMwtgpCaG8Vd7YRDJgjZrD" id="ref32">32</a> böylece psikoloji mekanizmalarının insan genotipine sadece benzemediğini ayrıca genotipin bir parçası olduğunu ima ederler. Aslında Tooby ve Cosmides, “karmaşık adaptasyonların girift makineler olduğunu, genetik seviyede karmaşık “planlara” gereksinim duyduklarını” belirtir.<a class="noteref" href="../Text/notlar.xhtml#uE2sQzNyuFc8d9e3W5F88f5" id="ref33">33</a></p>

  <p>Çoğu evrim psikoloğu herhangi bir gen ile herhangi bir zihinsel organ, modül ya da mekanizma arasında bire bir bağıntı olmadığını açıkça ifade eder.<a class="noteref" href="../Text/notlar.xhtml#uU2bixmMFMAJlkUK3g8igZ8" id="ref34">34</a> Bununla birlikte açıklamaları, son derece özgül davranışlarla bağdaştırılan genlerden, modüllerden bahseden varsayımlarla doludur; bu açıklama stratejisi en iyi ihtimalle yanıltıcı olabilir. Kişi metni okudukça baştaki uyarıları unutur, genetikle davranışlar arasındaki özgül bire bir ilişkinin sürekli tekrarlandığını duyar sadece.</p>

  <p>Evrim psikologları kalıtımsal olduğu addedilen davranış özellikleri hakkında açıkça konuşmaktan sakınmaz. Pinker sadece genel yeteneklerin, mizaçların değil (“dil konusunda ne kadar yeterlisin, ne kadar dindarsın, ne kadar liberal ya da muhafazakârsın”<a class="noteref" href="../Text/notlar.xhtml#uQPeh7E6SmB2yfpz4TwyAS9" id="ref35">35</a>), aynı zamanda kişilik tiplerinin (“deneyimlere açık olmak, vicdanlı olmak, dışadönüklük-içe kapanıklık, dikbaşlılık-uzlaşmacılık, nevrotiklik”), ayrıca oldukça özgün davranış özelliklerinin de (“tütün ya da alkol bağımlılığı, televizyon başında geçirilen saat sayısı, boşanmaya yatkınlık gibi”) kalıtımsal olduğunu ileri sürer, yani genetik yapıda şifrelendiklerini söyler. Pleistosen devrinin toplumsal sahnesinde tütünün, alkolün, televizyonun, hatta belki de evlenmenin, boşanmanın olmamasına karşın bütün bu özelliklerin genetik olduğu söylenir!</p>

  <p>Dahası, evrim psikologları insan davranışlarının doğası ve evrimi hakkındaki bir hipotezi ya da karşıt hipotezi ele alıp bunu isim verilmiş bir gen ya da modül olarak maddeleştirmekte tereddüt etmez; böylece genetik bağıntı hakkındaki bir kurguyu sözde “bilimsel” gerçekliğe dönüştürmüş olurlar. Evrim psikologlarının metinlerinde tanıttıkları, isim verilmiş birçok gen arasında şunlar da vardır:</p>

  <ul>
    <li>“sadakat geni”<br/></li>

    <li>“özgecilik geni”<br/></li>

    <li>“şempanzenin kardeşine yarım kilo et vermesini sağlayan gen”<br/></li>

    <li>“aynı annenin memelerinden süt emmiş kuyruksuz maymunların birbirini sevmesini tavsiye eden gen”<br/></li>

    <li>“nezakete nezaketle karşılık verme geni”<br/></li>

    <li>“kulüp kurma geni”<br/></li>

    <li>“çocuğu yeni doğan kızkardeşini katletmeye iten gen”<br/></li>

    <li>“on beş yaşındakilerin bakıcılık yapmak istemesini sağlayan gen”<br/></li>

    <li>“erkeği boynuzlanmaya yatkın hale getiren gen”<br/></li>

    <li>“erkeğin tüm dişileri gebe bırakmasını mümkün kılan gen”<br/></li>

    <li>“oyuna katılma geni”<br/></li>

    <li>“boyun eğmeyi öğütleyen genler”<br/></li>

    <li>hırs, rekabet gibi güdüleri ya da utanç, gurur gibi duyguları aşılayan genler<br/></li>

    <li>“şaibeli açıklamalar yaptıran genler”<br/></li>

    <li>“karşılıklı-özgecilik genleri”<br/></li>

    <li>“özgeci davranışları özgecilere yönlendiren genler”<br/></li>

    <li>“akrabalara yardım etme genleri”<br/></li>

    <li>rollerine direnç gösterme genleri”<a class="noteref" href="../Text/notlar.xhtml#uwSBCUz42gLRBqD4feiLw72" id="ref36">36</a><br/></li>
  </ul>

  <p>Evrim psikologlarının metinlerinde bahsettikleri, isim verilmiş birçok modül arasında şunlar da vardır:</p>

  <ul>
    <li>“çocuk sevgisi modülü”<br/></li>

    <li>“kasları cazip bulma modülü”<br/></li>

    <li>“statüyü cazip bulma modülü”<br/></li>

    <li>“yaş tespiti sistemi”<br/></li>

    <li>“eşi sepetleme modülü”<br/></li>

    <li>“hilecileri tespit etme modülü”<br/></li>

    <li>“eşi öldürme modülü”<br/></li>

    <li>“cinayet modülü”<a class="noteref" href="../Text/notlar.xhtml#uo9sEo4Eaq2FllTYXAskvQ4" id="ref37">37</a><br/></li>
  </ul>

  <p>İnsana özgü davranış özelliklerinin genetik yapıyla bu şekilde bağdaştırılmasında bazı sorunlar bulunur. İlki ve en önemlilerinden biri, hiçbir belirli insan davranışının, mizacının ya da kişilik tipinin geni ya da modülü bulunmuş değildir. İkincisi, söz konusu bulgu eksikliği bunun gibi lafta kalan somutlaştırmaları, imalatları caydırır gibi görünmemektedir. Steven Rose’un işaret ettiği gibi, “bunlar gibi kuramsal sahte-genlerin yaygınlık kazanmasının, bunların üreme başarısına sözüm ona etkilerinin <em>sanki</em> bu genler gerçekten mevcutmuş gibi biyoloji araştırmalarının sonuçlarına temas etmeden modeli kurulabilir.”<a class="noteref" href="../Text/notlar.xhtml#uKuMvkook2w5V6XMpgzSkoG" id="ref38">38</a> Aslında antropologlar Stefan Helmreich ile Heather Paxson, evrim psikologlarının sürekli “hipotezler ileri sürüp sonra da sanki bunlar kanıtlanmış gibi bu hipotezlere atıfta bulunduklarını”<a class="noteref" href="../Text/notlar.xhtml#uHXeF4GGry59kR7rS5QlNAH" id="ref39">39</a> belirtirler. Üçüncüsü, İnsan Genomu Projesi’nde insan genomunun önceden düşünülenin aksine çok daha az gene sahip olduğunun keşfedilmesi (yaklaşık 30.000 gen), özgül işlevli psikoloji mekanizmalarının muhtemelen müstakil genetik bağıntılara sahip olduğu varsayımının aleyhine çalışmıştır. Son olarak, bu gibi betimlemeler esasen genlerin doğasını, evrimle olan ilişkilerini hatalı bir şekilde sunmaktadır. Evrim genetikçisi Gabriel Dover moleküllerin evrim süreci konusunda uzmandır, şu gözlemini aktarır:</p>

  <div class="block">
    <p class="bl_nonindent">Genler kendilerini kopyalayan varlıklar değildir; ezeli ve ebedi değillerdir; seçilim birimi değillerdir; işlev birimi değillerdir; talimat birimleri değillerdir. Yapıları, geçmişleri bölmelidir; illa ki ihtiyaç fazlasıdırlar; her biri birden fazla işlevde yer alır; üstelik birçok tuhaflıklar sergilerler. Protein ve RNA ürünleri üzerinden birbirleriyle etkileşimli, yakın bir şekilde evrimleşirler. Etkileşimleri dışında, bireyin adaptasyon özellikleri açısından bir anlamları yoktur: Genler ile karmaşık özellikler arasında bire bir ilişki bulunmaz. Genler kalıtım birimidir, fakat evrim birimi değillerdir: Böyle bir evrim birimi olmadığını ileri sürmeliyim, çünkü tüm birimler değişmektedir. Biyolojik işlevlerin evrimiyle yakından ilişkilidirler, fakat evrim “bencil” genlerin doğal seçilimiyle alakalı değildir.<a class="noteref" href="../Text/notlar.xhtml#us5wKR6oIqdBkJlxHCef5pE" id="ref40">40</a></p>
  </div>

  <p>Evrim psikologları genlerle insanların karmaşık davranış özellikleri arasında bire bir bağıntı olduğuna ister inansın ister inanmasın, bu gibi özellikleri genlerle isimlendirerek maddeleştirmeleri, varsayımlarının sonuçlarını doğallaştırmaktadır; bu varsayımları bilimsel gerçek kılıfı altında gizlemektedir; ayrıca insanların davranış özelliklerinin karmaşık düzeni için başka kökenleri, farklı aktarım biçimlerini tahayyül etmeyi imkânsız hale getirmektedir.</p>

  <h2 id="sigil_toc_id_10">MUTLAK OLARAK HER ŞEYİN AKLA UYGUNLUĞU</h2>

  <p class="nonindent">Evrim psikologları, açıklamalarının tutumluluğuyla gururlanırlar; aslında bu açıklamalar her şeyi açıklamak için aynı genetik mantığa başvurmaları anlamında tutumludur. En akıl dışı, yıkıcı eylemler bile mantıklı, verimli olarak gösterilir. <em>The Dangerous Passion: Why Jealousy is as Necessary as Love and Sex</em> [Tehlikeli Tutku: Kıskançlık Neden Sevgi ve Cinsellik Kadar Gereklidir] isimli kitabında David Buss, görünürde mantık dışı olan kıskançlık duygusunun esasen erkeklere atfedildiğini, erkeklerin babalıkları konusunda daima belirsizlik içinde yaşamasına tepki olarak gelişmiş akılcı bir adaptasyon olduğunu ileri sürer.<a class="noteref" href="../Text/notlar.xhtml#uSoqJH6ktE388ETnitVMDy5" id="ref41">41</a> Evrim psikologları erkekte kıskançlığın “gerçek bir tehdide” yanıt olarak belirdiğini iddia eder; yani eşi başka biriyle cinsel ilişkiye girer, dolayısıyla erkeğin kadından çocuk sahibi olma (ya da başkasını bulma) fırsatını kaçırması bir yana genetik açıdan kendisinin olmayan bir çocuğa yaptığı babalık yatırımını da “boşa harcamış” olur.</p>

  <p>Buss kıskançlığı bir nevi bilinçsiz yangın alarmı olarak kavramsallaştırır; gerçi onun kullandığı mecaz bu değildir. Kıskançlık (erkek değil), sadakatsizlik dumanını tespit edip sadakatsizlik yangını olduğu zaman alarmı çalmaya başlar (yangın olmasa bile sık sık yanlış alarm verir). Sadakatsizlik alarmı bilinçsiz bir üreme muhasebesiyle uyum içinde çalışır; dolayısıyla erkek “ipuçlarının” farkında olmak ya da neyi kıskandığını anlamak zorunda değildir. Kıskançlık çanları çalar, böylece erkeğin (daha fazla) boynuzlanmaktan, üreme potansiyeli ve yatırımlarının boşa gitmesinden korunması için eşinin uygun eylemlerde bulunmasını sağlar. Dolayısıyla kıskançlığın “akla uygunluğu” güya işlevseldir; çünkü olayların gerçek halini “gören” bir tespit mekanizması olarak iş görür (bu aşamada erkeğin görüşü bulutlanmış olabilir), ayrıca erkeğin üremeye yarayan varlıklarını korumak için ilişkisinde ayar yapma etkisine sahiptir (fakat kadının üremeye yarayan varlıklarını illa koruma derdi yoktur).</p>

  <p>“Gizli” genetik mantık hipotezi Buss ile öteki evrim psikologlarının, en akıl dışı gibi görünen eylemleri bile esasında mantıklı, adaptasyona uygun olarak görmelerini mümkün kılar; örneğin eşin sadakat göstermesine rağmen kıskançlık tutkusunun sürmesi, şiddete yol açması gibi. Buss, çelişen bulguların mevcudiyetine rağmen bu sonuca ulaşmayı başarmaktadır. Şunu bildirir:</p>

  <div class="block">
    <p class="bl_nonindent">Dayak yemiş kadınlarla söyleşi yapılan bir çalışmada kadınlar iki gruba ayrılmıştır: Bir grup kocaları tarafından hem tecavüze uğramış hem de dövülmüş kadınlardan meydana gelirken, öbür grup dövülmüş fakat tecavüze uğramamış kadınlardan oluşuyordu. Sonra bu iki grup böyle bir saldırının kurbanı olmamış kadınları kapsayan kontrol grubuyla kıyaslanmıştır. Kadınlara, kocalarıyla birlikte yaşarken hiç başka erkeklerle “cinsel ilişkide” bulundunuz mu diye sorulmuştur. Saldırıya uğramamış kadınların %10’u bir ilişkisi olduğunu bildirmiştir; dayak yiyenlerde ise bu oran %23’tü; hem dövülüp hem de tecavüze uğrayanların zina oranı ise %47’ydi. Bu istatistikler, bir kadının sadakatsizlik yapmakla erkeklerdeki dayakçı davranışları önceden gördüğünü açığa çıkarır.<a class="noteref" href="../Text/notlar.xhtml#uQDhV4v3BbcWNZmKpXbbIhA" id="ref42">42</a></p>
  </div>

  <p>Kadınların <em>çoğunluğu zina işlememiş olsa</em> da kıskançlık sonucu şiddet uygulanması önemli değilmiş gibi görünmektedir, oysa dayak yemiş kadınların %77’si, hem dayak yemiş hem de tecavüze uğramış kadınların %53’ü eşlerini aldatmamıştır. Hız kesmeyen Buss kıskançlık sonucu şiddet uygulamanın “mantıklı” olduğunu, çünkü “erkekler ciddi bir tehdit unsuru ortaya koyarsa, eşlerinin onları aldatma ya da kendilerini terk etme ihtimalinin düşeceğini,” bu durumun ise erkeklerin genetik çoğalma savaşını kaybetmesine yol açacağını ileri sürer.<a class="noteref" href="../Text/notlar.xhtml#ucpJ4iDmaGl6jjaySLFBvJ4" id="ref43">43</a> Devam edersek, Buss ile Duntley erkeklerde “eşini öldürme modülünün”<a class="noteref" href="../Text/notlar.xhtml#uDkILK593kSCUJBLzN6DVUH" id="ref44">44</a> evrimleştiğini iddia ederler; kayıp-kazanç ilkelerini izleyen bu modül “eşin” öldürülmesini çeşitli sebeplerden ötürü dayatır: Babanın kim olduğu konusundaki belirsizliğin, babalık yatırımlarını yanlış yönlendirmenin masraflarını durdurmak (yani erkek, eşinin başkasından gebe kaldığını düşünürse) ya da eşinin kendisini sürekli başka adamlarla aldatmasından kaçınmak. Dolayısıyla cinayet, katilin “üreme masraflarını azaltması için bir adaptasyon yöntemi”<a class="noteref" href="../Text/notlar.xhtml#uW8JGkJL9vvaSkXnGu7raX8" id="ref45">45</a> olarak görülür.</p>

  <p>Bütün insan davranışlarının temelinde tek doğru gerçeklik bulunduğu, bütün insan davranışlarının esas sebebinin belirli bir akılcı tercih dinamiği olduğu varsayımı düşünülürse, ne kadar yıkıcı olursa olsun, tanım gereği mantıklı ya da akılcı sayılamayacak bir insan davranışı olamaz. Genetik faydanın davranışlarda tezahür etmesini etkinleştirmek için gereken tek şey, uygun bir “modülün” var olduğunu önermektir. Kişinin eşini, çocuğunu hem önemsemesi hem de öldürmesi gibi tamamen zıt davranışların aynı temel mantıkla açıklanması, Hilary Rose’un başka bir bağlamda belirttiği gibi, “seçilimin her şeyi açıkladığı, dolayısıyla hiçbir şeyi açıklamadığı”<a class="noteref" href="../Text/notlar.xhtml#uwzn6LPpoxBJB4j8azYK9j5" id="ref46">46</a> anlamına gelir.</p>

  <p>Fakat açıklama konusunda gösterilen bu “tutumluluk” üç çelişkiye yol açar: Seçim olmayan seçimler yaratır; birey olmayan bireyler varsayar; kültürden bağımsız kültürel etkiler hayal eder.</p>

  <h2 id="sigil_toc_id_11">SEÇİM OLMAYAN SEÇİM</h2>

  <p class="nonindent">Avro-Amerikan kültürlerinde “seçim” önemli bir değerdir; genelde doğadan çok kültür dünyasına atfedilir. Neo-liberal “akılcı tercih” ideolojisini ve kişisel çıkar düşüncesini bütünüyle temel alan bir kuramda bireylerin bilinçli tercih yapma becerisi ve failiyete sahip olduğunun yadsınması bir paradokstur. Evrim psikologlarının toplumsal yaşam üzerine yazdıkları metinlerde birçok “düşünme” işi yapılır; kararlar verilir, sorunlar çözülür, kurallara uyulur, kayıp-kazanç çözümlemesi yapılır, tercihlerde bulunulur, hedeflere ulaşılır. Ancak bu “düşünme” ya da “tercih” işlerini insanlar yapmaz. Evrim psikologları bize sürekli insanların gizli bir genetik mantığın bilincinde olmadan iş yaptıklarını, eylemlerini de bu mantığın harekete geçirdiğini anlatırlar. İnsanlar tıpkı ter bezlerinin ısı ayarını denetlemesi gibi düşünür, karar verir, tercihlerde bulunur, sorun çözer, kayıp-kazanç çözümlemesi yaparlarmış; sürecin bilincinde olmaları gerekmezmiş. Buss şunları da ekler, “aslında piyanistin birdenbire ellerinin bilincine varmasının randımanını düşürmesi gibi, insanlarda çoğu cinsel stratejinin en iyi şekilde yürütülmesi için aktörün işin bilincinde olmaması gerekir.”<a class="noteref" href="../Text/notlar.xhtml#uJaMNQuQqCAAdfxaiX3l3y5" id="ref47">47</a> İnsanların tercih yapmasının modeli ter bezleriyse, beynin neden evrimleştiğini anlamak iyice zorlaşır. Dünya hakkında “düşünmek” için yumurtalıklarımızı, testislerimizi de kullanabilirdik.</p>

  <p>Bu gibi bir önermeye gülmek gelse de içimizden, evrim psikologları aynen bu şekilde düşündüğümüzü tahayyül ederler. Anlatılarındaki etkin failler, hesaplamaları yapan, kayıpları, kazançları tartan, seçim yapan failler nadiren bilinçli insanlardır; oysa genelde mikroskopik fizyolojik varlıklara bu nitelikler uygun görülür, örneğin spermler, yumurtalar, hormonlar ya da genler gibi.</p>

  <p>Evrim psikolojisinin ana mecazlarından biri erkeklerin rekabet ettiği, dişilerin ise seçtiği benzetmesidir. Bu mecazın en belirgin şekilde mikroskopik seviyede sahnelendiği düşünülür. Dolayısıyla erkeklerin boşalttığı meni “yeraltı savaşı” yürüten bir “göçebe” ordusu olarak görülür. Farklı görevlere sahip özelleşmiş etmenlerden meydana gelir bu ordu: “Yumurtaya-erişen” spermin görevi hızlı yüzüp hedefe mümkün mertebe çabuk varmaktır, “kamikaze” spermin görevi ise düşmanı dışarı çıkarmak, daha hızlı olan yoldaşlarının iyiliği adına kendisini feda etmektir.<a class="noteref" href="../Text/notlar.xhtml#uNvzMXqbOSbSUUcVmB8hW84" id="ref48">48</a></p>

  <p>Erkek spermler kendi niteliklerinin “reklamını yaparken,” dişiler (ya da muhtemelen yumurtaları) bilinçsiz bir şekilde spermleri yönlendirir, hangisinin iyi bir eş olacağını “hisseder,” aralarından en iyisini seçip alır. Bunun için “şifreli dişi tercihi”<a class="noteref" href="../Text/notlar.xhtml#ug8SwyL3syNz7XKFKKD9RcA" id="ref49">49</a> terimi uydurulmuştur; gerçekten de şifrelidir çünkü dişinin kendisi bile yaptığı tercihin bilincinde değildir. Devendra Singh’a ve meslektaşlarına göre (hepsi de erkektir bunların), hangi erkeğin spermini “kabul edeceğini” ya da “reddedeceğini” dişinin bilinçsiz bir şekilde “tercih etmesini” ya da “denetlemesini” sağlayan mekanizma, orgazmın gerçekleşme sıklığı ve zamanlamasıdır.<a class="noteref" href="../Text/notlar.xhtml#uAo5FdYohKvTU8g3smu643F" id="ref50">50</a> Fakat onların hesaplamalarına bakarsak kadınlar cinsel birleşmelerin ancak %40’ında orgazm yaşadıkları için, “zamanlamanın” her halükârda pek incelikli bir mekanizma olmadığını belirtmeliyiz; böylece kadınların bilinçsiz tercihlerinin hiç de tercih olmadığı anlaşılıyor. Yine de pek farketmez, çünkü kadın tercih yaptığını bilmez: Bilinçli failiyete sahip olan, yumurtaları ve hormonlarıdır.</p>

  <p>İnsanın failiyetini tek bir genetik hesaplama dinamiğine hapsetmek isteğiyle davranan evrim psikologları, insan bilincinin bir işlevi olarak tercihi defterden silmiş, bunu insan dokularının, fizyolojik süreçlerin, genel doğal seçilim sürecinin bir işlevi olarak yeniden icat etmişlerdir. İktisadi “akılcı tercih” kavramının kültürel önemi evrim psikolojisinin söylemlerinde kapsansa da, akılcı tercih yapma özelliği insan bilincinden koparılmış, doğal seçilimin bizim için yaptığı “düşünme işinin” bir özelliği olarak addedilmiştir. “Piyasanın görünmez elinin” ekonomide işlediği biçimde doğal seçilimin görünmez elinin de biyolojide işlediği düşünülür.</p>

  <h2 id="sigil_toc_id_12">BİREY OLMAYAN BİREY</h2>

  <p class="nonindent">Tercihin pek de tercih olmadığı anlaşılıyorsa, birey de birey olmaktan çıkar. Çünkü evrim psikologlarının açıklamalarında geçerli olan tek bir asıl devindirici, tek bir mantık vardır; bireyin motivasyonuna dair bir kurama ihtiyaç duymazlar; bireylerin geçmişlerindeki ayrıntılara başvurmalarına gerek yoktur; evrim psikologlarının gözdesi olan nihai açıklama uyarınca bunlar konu dışı addedilir.</p>

  <p>İnsanların farklı ruh hallerine girdiği, farklı şekillerde mantık yürüttüğü, değişik yaratıcılık türleri sergilediği açıktır. Hafifçe kıskananlar, hastalık boyutunda kıskananlar vardır, hiç kıskanmayan da çıkar, barışçıl bir uzlaşmacı tavra bürünen de olur, anlatılamaz şiddet uygulayan ya da doğrudan öldüren de. Evrim psikologları, belirli bir duruma bireylerin verdiği farklı tepkilerin en az üç yönünü açıklayamaz; örneğin cinsel eşin ya da hayat arkadaşının kendilerini aldatmasına insanlar farklı farklı tepkiler verir. İlk olarak, evrim psikologları belirli bir kültürel normun dışavurumunda bireylerin neden farklılık sergilediğini açıklayamaz. Evlilik dışı cinselliğe açıkça izin veren, kıskançlığın dışavurumunun yüreklendirilmediği kültürlerde neden kimi bireyler yine de kıskançlık emareleri gösterir? Bunun aksine evlilik dışı cinselliğin şiddetle yasaklandığı, kıskançlık gösterilerinin adeta kutsandığı yerlerde kimi insanlar neden kıskanmaz? İkincisi, aynı eyleme neden bu kadar çeşitli tepkiler verilebileceğini de açıklayamazlar, örneğin eşin evlilik dışı cinsellik yaşamasına farklı tepkiler verilir. Neden bazıları için bu eylem bir sadakatsizlikken, başkaları için cinsel özgürlük kapsamındadır? Neden kimi erkekler için kendilerini uzaklaştırmak kıskançlıklarını ifade etmeye yeterken, başka erkekler cinayetle bile tatmin olmaz? Üçüncüsü, evrim psikologları bazı vakalarda verilen tepkinin bariz bir biçimde uygunsuzluğunu açıklayamaz; yani etki ve tepkinin arasındaki açıkça belli olan tutarsızlığı anlatamazlar. Örneğin, erkeklerin kadınları dövmesinin kadınların sadakatsizliğine karşı bir adaptasyon tepkisi olduğu iddiasını bize yuttursalar bile, dayak hadiselerinin sayısı ile kadınların kocalarını gerçekten aldattığı vakaların sayısı arasındaki devasa uçurumu (%77) açıklayamazlar.</p>

  <p>Cinsel eşi kıskanmak üzerine uygun bir kuram, kıskançlığın neden dışa vurulduğunu ya da bastırıldığını; dışa vurulduğu zaman neden çok farklı biçimlerde ortaya çıktığını; nesnel bir sebep olmadığı zamanlarda neden dışa vurulduğunu açıklamalıdır. Evrim psikologları bunları açıklayamaz, çünkü burada iş başında olan başka mantıklar mevcuttur, bunlar da üreme avantajının ona özgü “akla uygunluğundan” kaçmaktadır; bu mantıkları anlamak istiyorsak, bireylerin kişisel geçmişlerine, motivasyonuna, aynı zamanda kültürel değerlerine, anlayışlarına dikkat etmeliyiz.</p>

  <h2 id="sigil_toc_id_13">KÜLTÜR OLMAYAN KÜLTÜR</h2>

  <p class="nonindent">Evrim psikologları kültürel çeşitlilik bulgularını baştan savmak için bunu bir nevi “tezahür” ya da yüzey yapısı olarak niteler, genetik yapı tarafından belirlenmiş psikolojik mekanizmaların doğuştan gelen ya da derin yapısının astı olduğunu söylerler; John Tooby ile Leda Cosmides bu farklılığı “fenotip” ile “genotip” arasındaki fark olarak betimliyorlar.<a class="noteref" href="../Text/notlar.xhtml#uitTSNIHNoELSQdlb34H478" id="ref51">51</a> Kültürel giriftliği ve çeşitliliği kabul eden Margo Wilson ve Martin Daly, “her yere nüfuz etmiş çekirdek bir zihniyetin olduğunu, bu zihniyetin iş başında olduğunun sayısız olaydan anlaşılabileceğini, bu olayların da ayrıntılarında kültürel farklılıklar bulunsa bile özünde aynı olduklarını”<a class="noteref" href="../Text/notlar.xhtml#uC389bCTqLmFkQlrbRnocXF" id="ref52">52</a> ileri sürerler.</p>

  <p>Derin yapı ile yüzey yapısı, genotip ile fenotip arasındaki ayrımın ilave bir cazibesi mevcuttur, çünkü neredeyse her şeyi bununla açıklamak mümkündür. “Genotip” tercihi dışa vurulmadığı zaman, alternatif bir “fenotip” türünü tetikleyen çevresel (kültürel diye okuyunuz) güçlerle bu açıklanabilir. David Buss’un 37 kültür üzerinde yaptığı araştırmasında tahminlerin aksine kadınlara kıyasla Zulu erkeklerinin karşı cinste hırsı, üretkenliği daha çok tercih ettiği anlaşılmıştır. Bu vakada tahminlerin ters köşeye yatmasını açıklamak için erkeklerin doğuştan gelen tercihlerine değil, Zulu kültürüne özgü işbölümüne başvurulmuştur.<a class="noteref" href="../Text/notlar.xhtml#ulFMDPRExA452n27NSSYIh7" id="ref53">53</a> Açıklamanın desteklenmesi için bir defaya mahsus karma savlara sığınmak gerekmiştir: Doğuştan gelen yapılar bazı kültürlerde kadınların erkeklerde hırsı, üretkenliği (zenginlik diye okuyunuz) tercih etmesini açıklar, fakat başka kültürlerde erkeklerin kadınlarda hırsı, üretkenliği tercih etmesini kültürel yapılar açıklar.</p>

  <p>Çeşitli sebeplerden ötürü evrim psikologları kültürel çeşitliliğin kökenine dair bunun gibi bir defaya mahsus savlara başvurmak zorunda kalır. Genel zihin becerilerinden bahseden zihin kuramını yadsıyıp özgül işleve sahip, belirli bir içerikle yüklü psikolojik mekanizmaları varsayan zihin kuramını kabul etmişlerdir. Doğa ve çevre etkileri hakkında ne söylerlerse söylesinler, kültür dinamiklerini biyolojinin ve genetik çıkarların içinde eritmişlerdir. Kültürel, tarihsel bakımdan özgül olan dünya anlayışlarını bütün kültürleri kapsayan evrenseller olarak yüceltmişlerdir, fakat kendi anlayışlarının başka kültürlerin tezahürleriyle her zaman uyuşmadığını görmek onları şaşırtmıştır.</p>
</body>
</html>