<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gec10</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik2" id="calibre_toc_3">1<br class="chapter"/>
  Sermayenin Hareket Yasaları ve Tarihi</h1>

  <p class="default"><span>Marx’ın keşfettiği şekliyle sermayenin genel hareket yasaları ve kapitalist üretim tarzının tarihi arasındaki ilişki Marksist teorinin en karmaşık sorunlarından biridir. Bu zorluk şimdiye dek henüz bu ilişkinin tatmin edici bir açıklamasının yapılmamış olması ile ölçülebilir.</span></p>

  <p class="default"><span>Marx’ın kapitalizmin gelişme yasalarını keşfinin, soyuttan somuta ilerleyen diyalektik bir çözümlemenin sonucu olduğunu tekrarlamak alışkanlık olmuştur: “Onyedinci yüzyılın iktisatçıları, örneğin, her zaman işe yaşayan bütün ile, nüfus, ulus, devlet, birkaç devlet, vs. ile başlarlar, fakat daima çözümleme yoluyla küçük bir miktar işbölümü, para, değer, vb gibi belirleyici, soyut, genel ilişkiler keşfederek sonuca ulaşırlar. Bu tekil momentler az çok belirlendikten ve soyutlandıktan sonra, emek, işbölümü, ihtiyaç, değişim değeri gibi basit ilişkilerden devlet, uluslar arasındaki mübadele ve dünya pazarı düzeyine yükselen ekonomik sistemler başgösterdi. Sonuncusu açıktır ki bilimsel olarak doğru yöntemdir. Somut somuttur çünkü birçok belirlenimin yoğunlaşmasıdır, buradan da farklıların birliği doğar. Dolayısıyla o düşünce sürecinde, bir yoğunlaşma süreci olarak, bir sonuç olarak görünür, bir çıkış noktası olarak değil, gerçekte bir çıkış noktası olsa bile ve dolayısıyla gözlem ve kavrama için bir çıkış noktası olsa bile. Birinci yoldan gidersek tam kavrama buharlaştırılarak soyut bir belirlenim elde edilir; ikinci yoldan gidersek, soyut belirlenimler somutun düşünce yoluyla bir yeniden üretimine götürür bizi. Bu şekilde, Hegel gerçeği, kendini yoğunlaştıran, kendi derinliklerini yoklayan ve kendi başına kendi içinden kendini açan düşüncenin ürünü olarak kavrama yanılsamasına düştü; oysa soyuttan somuta yükselme yöntemi yalnızca düşüncenin somutu sahiplenme, zihindeki somut olarak yeniden üretme biçimidir.”<a href="../Text/gec10_split_033.html#footnote-525-1" id="footnote-525-1-backlink">[1]</a></span></p>

  <p class="default"><span>Ancak Marx’ın yöntemini bir “soyuttan somuta ilerleme”ye</span> <span class="ideitalik">indirgemek</span><span>, onun tam zenginliğini gözardı etmektir. Birincisi, bu yanlış anlayış, Marx için, somutun hem “gerçek başlangıç noktası” hem de etkin ve pratik bir süreç olarak gördüğü bilginin nihai hedefi, “somutun düşünce sürecinde yeniden üretimi” olduğunu gözden kaçırır. İkinci olarak, soyuttan somuta bir ilerlemeden önce, Lenin’in dediği gibi, zorunlu olarak, somuttan soyuta bir ilerlemenin geldiğini unutur.<a href="../Text/gec10_split_033.html#footnote-525-2" id="footnote-525-2-backlink">[2]</a> Çünkü soyutun kendisi, somutu “belirleyici ilişkileri”ne ayrıştırmaya uğraşmış önceki bir çözümleme çalışmasının sonucudur. Üçüncü olarak bu yanlış, çözümleme sentez süreçlerinin birliğini bozar. Soyut sonuç ancak somutta bulunan “farklı ögelerin birliği”ni yeniden üretmeyi başarırsa doğrudur. Yalnızca bütün doğrudur, der Hegel, ve bütün, soyut ve somutun birliğidir – karşıtların bir birliği, özdeşliği değil. Dördüncü olarak, somut bütünlüğün başarılı yeniden üretimi ancak pratikte uygulama yolu ile son şeklini alır. Bu da başka şeyler yanında, Lenin’in açıkça vurguladığı gibi, çözümlemenin her aşaması “ya olgular ya da pratik tarafından kontrol”a tabi olmalıdır.<a href="../Text/gec10_split_033.html#footnote-525-3" id="footnote-525-3-backlink">[3]</a></span></p>

  <p class="default"><span>Bununla birlikte, “en basit soyut kavramlar” (kategoriler), basitçe “saf anlayış”ın ürünleri değildir, fakat gerçek tarihsel gelişmenin başlangıcını yansıtırlar: “Böylece, bu bakımdan denebilir ki daha basit olan kategori, daha az gelişmiş bir bütünün egemen ilişkilerini ya da daha somut bir kategori tarafından ifade edilen yönde gelişmesinden önce de tarihsel bir varoluşu olan daha gelişmiş bir bütünün bağımlı ilişkilerini ifade edebilir. Bu ölçüde, basitten karmaşığa yükselen soyut düşüncenin yolu gerçek tarihsel sürece denk düşecektir.”<a href="../Text/gec10_split_033.html#footnote-525-4" id="footnote-525-4-backlink">[4]</a> Dolayısıyla Marx’ın diyalektiği, bir kez daha Lenin’e başvurursak, “tümdengelimci ve tümevarımcı, mantıksal ve tarihsel iki katlı bir çözümleme”yi öngörür.<a href="../Text/gec10_split_033.html#footnote-525-5" id="footnote-525-5-backlink">[5]</a> O bu iki yöntemin</span> <span class="ideitalik">birliğini</span> <span>temsil eder. “Tümevarımcı” bir çözümleme burada ancak “tarihsel bir tümevarım” olabilir, çünkü Marx her ilişkiyi tarih tarafından belirlenmiş sayardı ve dolayısıyla onun diyalektiği teori ile ampirik tarihsel olguların birliğini içeriyordu.<a href="../Text/gec10_split_033.html#footnote-525-6" id="footnote-525-6-backlink">[6]</a></span></p>

  <p class="default"><span>Marx’ın tam da öz ve görünüş asla doğrudan örtüşmedikleri için bilimin gerekli olduğunu söylediği iyi bilinir.<a href="../Text/gec10_split_033.html#footnote-525-7" id="footnote-525-7-backlink">[7]</a> O bilimin görevini yalnızca, ilişkilerin yüzeysel görünüşleri tarafından karartılan özlerini keşfetmek olarak görmüyordu, aynı zamanda bu görünüşlerin açıklaması olarak, başka bir deyişle, öz ile görünüşün yeniden bir bütün içinde birleşmesini sağlayan ara bağlantıların ya da dolayımların keşfi olarak görüyordu.<a href="../Text/gec10_split_033.html#footnote-525-8" id="footnote-525-8-backlink">[8]</a> Bu birleşmenin olmadığı yerde teori, ampirik gerçeklikle hiçbir ilgisi olmayan soyut “modeller”in spekülatif inşasına indirgenmiş olur ve diyalektik, materyalizmden idealizme geriler: “Maddeci bir çözümleme (materyalist bir analiz-çev) idealist bir diyalektiğe değil, maddeci bir diyalektiğe dayanır, ampirik olarak sınanabilir etkenleri ele alır”.<a href="../Text/gec10_split_033.html#footnote-525-9" id="footnote-525-9-backlink">[9]</a> Otto Morf’un doğru bir biçimde kaydettiği gibi: “Öz ile görünüş arasındaki dolayımın, bu özdeş ve karşıt ikiliğin (dualitenin) birliğinde ortaya çıkış süreci zorunlu olarak diyalektik bir süreçtir”.<a href="../Text/gec10_split_033.html#footnote-525-10" id="footnote-525-10-backlink">[10]</a></span></p>

  <p class="default"><span>Ayrıca, şüphe yoktur ki Marx maddenin ampirik olarak özümsenmesinin analitik bilişim sürecinden önce gelmesi gerektiğini düşünüyordu, aynı şekilde pratik ampirik sınamanın onu koşullu olarak sonuca bağlaması, yani daha yüksek bir düzeye yükseltmesi gerektiği gibi. Böylece o,</span> <span class="ideitalik">Kapital</span><span>’in İkinci Basımına Sonsöz’de şunları yazdı: “Elbette, sunuş yöntemi, araştırma yönteminden biçimsel olarak farklı olmalıdır. Araştırma yöntemi maddeyi ayrıntılı bir biçimde özümsemeli, onun gelişmesinin farklı biçimlerini çözümlemeli, onların iç bağlantılarını ortaya çıkarmalıdır.</span> <span class="ideitalik">Ancak bu yapıldıktan sonra</span><span>, gerçek hareket yeterli bir biçimde betimlenebilir. Eğer bu iş başarıyla yapılırsa, maddenin yaşamı bir aynada gibi ideal bir biçimde yansıtılırsa, o zaman gözümüzün önünde salt</span> <span class="ideitalik">a priori</span> <span>bir yapı varmış gibi görünür bize”.<a href="../Text/gec10_split_033.html#footnote-525-11" id="footnote-525-11-backlink">[11]</a> Bundan birkaç yıl önce Engels hemen hemen aynı şeyleri söylemişti: “Besbelli ki sadece boş konuşmalar bu bağlamda hiçbir şey başaramaz ve yalnızca tamamen özümsenmiş, eleştirel incelemeye tutulmuş tarihsel malzemenin bolluğu böyle bir sorunu çözmeyi mümkün kılabilir”.<a href="../Text/gec10_split_033.html#footnote-525-12" id="footnote-525-12-backlink">[12]</a> Marx’ın kendisi bu noktayı Kugelmann’a bir mektubunda yineledi: “Lange, benim ampirik malzeme sözkonusu olduğunda nadiren serbetçe hareket ettiğimi söyleyecek kadar naiftir. Sözünü ettiği bu ‘madde üzerinde serbest hareket’in, maddeyi ele alma</span> <span class="ideitalik">yönteminin</span><span>, yani</span> <span class="ideitalik">diyalektik yöntemin</span> <span>bir başka ifadesi olduğuna dair en ufak bir fikri yoktur.”<a href="../Text/gec10_split_033.html#footnote-525-13" id="footnote-525-13-backlink">[13]</a></span></p>

  <p class="default"><span>Karel Kosik’in doğru bir biçimde vurguladığı gibi: “Soyuttan somuta ilerleme her zaman başlangıçta soyut bir harekettir, onun diyalektiği bu</span> <span class="ideitalik">soyutluğu yenmesinde</span> <span>yatar. Dolayısıyla, çok genel olarak konuşursak, bu parçalardan bütüne ve bütünden parçalara doğru bir harekettir, görünüşten öze ve özden görünüşe, totaliteden çelişkiye ve çelişkiden totaliteye, nesneden özneye ve özneden nesneye doğru bir hareket”.<a href="../Text/gec10_split_033.html#footnote-525-14" id="footnote-525-14-backlink">[14]</a> Toparlarsak, Marx’ın diyalektik yönteminin altı katlı bir ifadesini yaklaşık olarak şöyle tanımlayabiliriz:</span></p>

  <p class="default"><span>1. Ampirik malzemenin kapsamlı özümsenmesi ve bu malzemenin (yüzeysel görünüşlerin) tarihsel açıdan ilgili tüm ayrıntıları içinde kavranması.</span></p>

  <p class="default"><span>2. Bu malzemenin kendisini oluşturan soyut ögelere analitik bölünüşü (somuttan soyuta ilerleme)<a href="../Text/gec10_split_033.html#footnote-525-15" id="footnote-525-15-backlink">[15]</a>.</span></p>

  <p class="default"><span>3. Maddenin soyut hareket yasalarını yani özünü açıklayan bu ögeler arasındaki belirleyici genel bağlantıların keşfi.</span></p>

  <p class="default"><span>4. Öz ile maddenin yüzeysel görünüşleri arasındaki dolayımı gerçekleştiren belirleyici ara halkaların keşfi (soyuttan somuta ilerleme ya da somutun çoklu belirlenimlerin bir kombinasyonu olarak düşüncede yeniden üretimi).</span></p>

  <p class="default"><span>5. 2, 3, 4. maddelerdeki çözümlemenin somut tarihin gelişen hareketinde pratik ampirik sınanması.</span></p>

  <p class="default"><span>6. Yeni ve ampirik olarak konuyla ilgili verilerin ve yeni bağlantıların –hatta çoğu zaman yeni soyut temel belirlenimlerin– bilginin sonuçlarının ve ona dayalı pratiğin gerçekliğin sonsuz karmaşıklığında uygulanması yoluyla keşfi<a href="../Text/gec10_split_033.html#footnote-525-16" id="footnote-525-16-backlink">[16]</a>.</span></p>

  <p class="default"><span>Burada bilişim sürecinin kesin olarak birbirinden ayrılmış aşamalarını ele almıyoruz, çünkü bu momentlerin bazıları birbiriyle bağlantılıdır ve aralarında kaçınılmaz bir trafik vardır. Böylece Marx’ın yönteminin akademik çevrelerin tipik “ardışık somutlama” ya da “yakınsama” prosedürlerinden çok daha zengin olduğunu görebiliriz. “Tekil ve özel çizgiler (burada) yalnızca yüzeysel bir biçimde yok edilmiş ve yeniden getirilmiş oldukları için, başka bir deyişle, diyalektik dolayımlar olmazsa, soyut ile somut arasında hiçbir nitel köprü mevcut olmadığı yanılsaması kolayca doğabilir. Böylece teorik modelin (basitleştirilmiş bir biçimde de olsa) inceleme altındaki somut nesnenin bütün özsel ögelerini gerçekten içermekte olduğuna inanmak tamamen mantıklı hale gelir – örneğin, yüksek bir tepeden çekilmiş ve görünen tek şey sıradağlar, büyük ırmaklar ya da ormanlar olsa da bir manzaranın tüm temel ögelerini gösteren bir fotoğraf örneğinde olduğu gibi”.<a href="../Text/gec10_split_033.html#footnote-525-17" id="footnote-525-17-backlink">[17]</a> Kaba materyalizmin tekil nesnelerin somut özgüllüğünü kaybeden indirgemeci yöntemi ile aslına uygun materyalist diyalektik arasındaki fark da bu şekilde ortaya çıkar.<a href="../Text/gec10_split_033.html#footnote-525-18" id="footnote-525-18-backlink">[18]</a> Jindrich Zeleny, gerçekliğin entelektüel yeniden üretimi, ya da Althusser’in diliyle “teorik pratiğin” tarihin fiili hareketi ile daima temas halinde olması gerektiğini doğru bir biçimde vurgular: “Marx’ın</span> <span class="ideitalik">Kapital</span><span>’inin tamamına soyut diyalektik gelişme ile tarihin somut maddi gerçekliği arasındaki sürekli bir salınım hâkimdir. Bununla birlikte, aynı zamanda Marx’ın çözümlemesinin, tarihsel gerçekliğin gerekli iç ilişkilerine</span> <span class="ideitalik">ideal</span> <span>ifadesini vermek için tekrar tekrar bu gerçekliğin yüzeysel gidişinden</span> <span class="ideitalik">koptuğu</span> <span>vurgulanmalıdır. Marx tarihsel gerçekliği, ancak bu gerçekliğin, gerçek kapitalist ilişkilerin bir ölçüde idealize edilmiş ve tipikleştirilmiş bir iç örgütlenmesi biçiminde bir bilimsel yansımasını ürettiği için</span> <span class="ideitalik">kavrayabildi</span><span>. Bu ilişkilerden tarihsel gerçeklik ile arasına mesafe koymak için kopmadı, onlardan idealist bir kaçış da değildi onunki. Onun araya mesafe koymasının nedeni gerçekliğin yakından ve rasyonel bir özünsenmesi idi”.<a href="../Text/gec10_split_033.html#footnote-525-19" id="footnote-525-19-backlink">[19]</a></span></p>

  <p class="default"><span>Burada Althusser ve ekolünün görüşleri ile açıkça bir zıtlık vardır. Yukarıda açıklanan ilkeler Marksizmi “tarihselleştirerek” dönüştürmezler ya da</span> <span class="ideitalik">Kapital</span><span>’in özgül nesnesinin kapitalist üretim tarzının yapısı ve gelişme yasaları olduğunu ve hiçbir biçimde “insanlığın ekonomik etkinliğinin genel yasaları” olmadığını ileri sürmezler. Ancak onlar soyut ve somutun diyalektiğinin aynı zamanda gerçek tarih ve bu tarihsel sürecin entelektüel yeniden üretimi arasında bir diyalektik olduğunu ve bu diyalektiğin “teorik üretim” düzeyiyle sınırlandırılmaması gerektiğini savunurlar. Marx’ın ve Althusser’in kavrayışları arasındaki fark en açık ifadesini Marx’ın</span> <span class="ideitalik">Wagner’e Kenar Notları</span><span>’nda bulur: “İşin daha başında, ben</span> <span class="ideitalik">“kavramlar”dan başlamıyorum</span><span>. Dolayısıyla değer kavramından da başlamıyorum ve bu nedenle herhangi bir şekilde onu “sunmak” zorunda değilim. Benim başlangıç noktam,</span> <span class="ideitalik">günümüz toplumundaki emeğin ürününün en basit toplumsal biçimidir</span> <span>ve bu da “meta”dır. Benim analiz ettiğim budur ve ben ilk önce onu göründüğü biçimiyle analiz ediyorum”.<a href="../Text/gec10_split_033.html#footnote-525-20" id="footnote-525-20-backlink">[20]</a> Öte yandan, Althusser ise şöyle diyor: “Marx’ın bilgideki kavramın ‘biçimlerinin gelişimi’ ile somut tarihteki gerçek kategorilerin gelişimi arasında çizdiği temel ayrımı görmezden gelerek varacağımız yer burasıdır: ampirisist bir bilgi ideolojisi ve bizzat</span> <span class="ideitalik">Kapital</span><span>’deki</span> <span class="ideitalik">mantıksal</span> <span>olan ile</span> <span class="ideitalik">tarihsel</span> <span>olanın özdeşleştirilmesi. Bu kadar çok yorumcunun bu tanıma bağlı olan sorunun çevresinde dolanıp durması bizi şaşırtmamalıdır, bu doğruysa</span> <span class="ideitalik">Kapital</span><span>’de mantıksal olan ile tarihsel olan arasındaki ilişkiye ait bütün sorunlar</span> <span class="ideitalik">var olmayan bir ilişki</span> <span>öngörür”.<a href="../Text/gec10_split_033.html#footnote-525-21" id="footnote-525-21-backlink">[21]</a></span></p>

  <p class="default"><span>Böylece Althusser yalnızca ekonomik teori ile tarihsel teori arasında bir ilişkiye izin vermektedir; ekonomik teori ile somut tarih arasındaki ilişki ise “sahte bir sorun”, “na-mevcut” ve “hayali” olarak ilan edilmektedir. Onun farketmemiş göründüğü nokta şudur ki bu yalnızca Marx’ın yöntemine ilişkin kendi açıklamasıyla çelişmekle kalmaz, aynı zamanda “bilgi nesneleri” ve “gerçek nesneler” arasında temel bir ikilik (düalizm) kurma yoluyla ampirisizm hayaleti –kendi uydurduğu bir hayalet– ve onun bilgi teorisinden kurtulmaya kalkışmak kaçınılmaz olarak idealizm tehlikesini içerir”.<a href="../Text/gec10_split_033.html#footnote-525-22" id="footnote-525-22-backlink">[22]</a></span></p>

  <p class="default"><span>Teori ve tarihi böyle bir yeniden birleştirme gereksinimine karşı bazen herhangi bir üretim tarzının, özellikle de kapitalist üretim tarzının hareket yasalarının özgüllüğü kesinlikle basit ampirik olgularla böyle bir birliği dışladığı argümanı öne sürülür. Hareket yasaları, deniliyor, yalnızca çok geniş tarihsel anlamda “eğilimler”dir. Dolayısıyla onların kısa ya da orta vadede dünyevi olaylarla herhangi bir nedensel bağlarının olması olasılığını dışladığı varsayılır, hatta uzun vadede bile maddi olarak tanınabilir, ampirik bir biçimde gösterilebilir olmadıkları varsayılır. Ayrıca bu eğilimlerin her birinin kendi etkilerini uzun bir süre nötralize edebilecek karşı-eğilimleri kışkırtabileceği iddia edilir.<a href="../Text/gec10_split_033.html#footnote-525-23" id="footnote-525-23-backlink">[23]</a> Marx’ın Kapital’in üçüncü cildinin 13, 14 ve 15. bölümlerinde kâr oranının düşme eğilimini ele alışı, güya sonucun ne olacağı hakkında hiçbir şey söylememize olanak vermeyen klasik bir eğilim ve karşı-eğilim örneği olarak defalarca gösterilmiştir.</span></p>

  <p class="default"><span>Buradan, Marx’ın gelişim yasaları için ampirik “doğrulama” bulmanın pek mümkün olmadığı sonucuna varılır. Gerçekten, bu türden “ampirik doğrulamalar” bulmaya yönelik çabaların Marx’ın yöntemi ve niyetleri hakkında çok temel bir “pozitivist” yanlış anlamayı açığa çıkardığı savunulur, çünkü iki farklı soyutlama düzeyi, “saf” üretim tarzınınki ve “somut” tarihsel sürecinki birbirinden o kadar uzaklaşmıştır ki temas kurabilecekleri bir yer pratikte kalmamıştır.</span></p>

  <p class="default"><span>Marx’ın kendisinin, her halükarda, kategorik ve kararlı bir biçimde teorik analiz ve ampirik veriler arasındaki bu sözde tam kopuşu reddettiğini kanıtlamak zor olmazdı. Çünkü bu ayırmanın gerçek anlamı materyalist diyalektikten idealist diyalektiğe doğru önemli bir gerilemedir. Tarihsel materyalizm açısından, maddi ve ampirik olarak kendini dışa vurmayan “eğilimler”, zaten eğilim değildir. Bunlar yanlış bilincin, ya da bu ibareyi sevmeyenler için söylersek, bilimsel hataların, ürünleridirler. Ayrıca, tarihsel süreçte hiçbir bilimsel, materyalist müdahaleye yol açamazlar. “Gelişme yasaları” artık somut tarihin fiili sürecini açıklayamayacak kadar soyut görüldüğü zaman, böylesi gelişme eğilimlerinin keşfi bu sürecin devrimci dönüşümü için bir araç olmaktan çıkar. Geriye kalan yalnızca spekülatif sosyo-ekonomik felsefenin yozlaşmış bir çeşidi olur ki burada “gelişme yasaları” Hegel’in “dünya ruhu” ile aynı gölge varoluşa sahiptir – sanki hep insanın parmak uçlarının ulaşabileceğinden ötededir. Böyle inşa edilmiş sistemlerde soyutlamalar hakikaten “boş”tur, ya da Engels’in daha keskin diliyle söylersek, bir laftan ibarettir. Bu nedenle, teori ve tarih ya da teori ve ampirik veriler arasında dolayımlı bir birliğin reddi, Marksizmin tarihinde daima Marksist ilkelerin bir revizyonu ile bağlantılı olmuştur – ya mekanik-kaderci bir determinizm ya da saf bir iradecilik. Teori ve tarihi yeniden birleştirememek kaçınılmaz olarak teori ve pratiği yeniden birleştirememeye yol açar.</span></p>

  <p class="default"><span>Bu nedenle Peter Jeffries bizi Marx’ın kategorilerini ampirik olarak sınamaya çalışmakla suçladı, ona göre ise, sermaye, toplumsal olarak gerekli emek zaman vs. gibi kategoriler kapitalist sistemde ampirik olarak mevcut görünmüyorlardı. Fakat yüzeysel görüngüler (kârlar, üretim fiyatları, belli dönem üzerinden ortalama meta fiyatları) ile Marx’ın temel kategorilerini nicel ilişkiler yoluyla birbirine bağlamamızı sağlayacak dolayımlar hiç yok mudur? Marx ve Engels’in kendileri herhalükarda var olduğunu düşünüyorlardı.<a href="../Text/gec10_split_033.html#footnote-525-24" id="footnote-525-24-backlink">[24]</a> Jeffries’in idealist diyalektiğe kayışının sebebi; özün, görünüşle olan dolayımları ile birlikte soyut ve somut ögelerin bir birliğini oluşturduğunu ve diyalektiğin nesnesinin, Hegel’in deyişiyle, “yalnızca soyut bir evrenseli değil, fakat kendi içinde tikelin zenginliğini kucaklayan bir evrensel”i<a href="../Text/gec10_split_033.html#footnote-525-25" id="footnote-525-25-backlink">[25]</a> temsil ettiğini anlayamayışından dolayı</span> <span class="ideitalik">somutu yalnızca görünüşe indirgemesidir</span><span>.<a href="../Text/gec10_split_033.html#footnote-525-26" id="footnote-525-26-backlink">[26]</a> O böylece Engels’in şu notunu da anlamamaktadır: “Meta mübadelesi başladığında, ürünler yavaş yavaş metalara dönüştüğünde, yaklaşık olarak değerlerine</span> <span class="ideitalik">göre</span> <span>değiş tokuş ediliyorlardı. İki nesne arasında nicel karşılaştırma yapmak için tek standart onlar üzerinde harcanan emek miktarı idi. Böylece o zamanlar değer, doğrudan ve gerçek bir varoluşa sahipti. Değerin mübadele içindeki bu doğrudan gerçekleşmesinin sona erdiğini ve artık meydana gelmediğini biliyoruz. Doğrudan gerçek değerden kapitalist üretim tarzının çok iyi gizlenmiş olduğu için ekonomistlerimizin varlığını inkar ettikleri değerine götüren ara halkaları en azından ana hatlarıyla saptamanızın sizin için pek zor olmayacağına inanıyorum. Bu süreçlerin, gerçekten sıkı bir araştırma gerektiren fakat karşılığında bol bol ödüllendirici sonuçlar vadeden gerçek anlamda tarihsel bir sunumu</span> <span class="ideitalik">Kapital</span><span>’e çok değerli bir ek olurdu”.<a href="../Text/gec10_split_033.html#footnote-525-27" id="footnote-525-27-backlink">[27]</a></span></p>

  <p class="default"><span>Böylece, çözülmesi gereken iki katlı soru daha net olarak şöyle tanımlanabilir:</span></p>

  <p class="default"><span>1. Kapitalist üretim tarzının son yüz yıl içindeki gerçek tarihi, bu üretim tarzının iç çelişkilerinin açımlanan gelişimi olarak, başka bir deyişle, son tahlilde, kendi “soyut” hareket yasaları tarafından belirlendiği nasıl gösterilebilir? Çözümlemenin soyut ve somut ögeleri arasındaki birliği ne tür “ara halkalar” işletir?</span></p>

  <p class="default"><span>2. Son yüz yılın gerçek tarihi, kapitalist üretim tarzınınkiyle nasıl buluşturulur, başka bir deyişle, genişleyen sermaye ve onun fethettiği pre-kapitalist (ya da yarı-kapitalist) alanların bileşimleri görünüşleri üzerinden analiz edilebilir ve özleri üzerinden açıklanabilir?</span></p>

  <p class="default"><span>Kapitalist üretim tarzı bir boşluk içinde değil, fakat Batı Avrupa, Doğu Avrupa, Kıtasal Asya, Kuzey Amerika, Latin Amerika ve Japonya’da çok önemli farklar gösteren bir özgül sosyo-ekonomik çerçeve içinde gelişti.<a href="../Text/gec10_split_033.html#footnote-525-28" id="footnote-525-28-backlink">[28]</a> 18., 19. ve 20. yüzyıllarda bu farklı alanlarda doğan ve karmaşık birlikleri içinde (Afrika ve Okyanusya toplumları ile birlikte) “somut” kapitalizmi oluşturan özgül sosyo-ekonomik formasyonlar –“burjuva toplumlar” ve kapitalist ekonomiler– çeşitli değişik biçimlerde ve oranlarda geçmiş ve şimdiki üretim tarzlarının ya da daha doğrusu şimdiki üretim tarzının değişik geçmiş ve sonraki aşamalarının bir</span> <span class="ideitalik">bileşimini</span> <span>yeniden üretirler.<a href="../Text/gec10_split_033.html#footnote-525-29" id="footnote-525-29-backlink">[29]</a> Kapitalist dünya sisteminin organik birliği, her durumda özgül olan bu bileşimi (kombinasyonu), tüm sistemde ortak olan kapitalist özelliklerin önceliği karşısında, yalnızca ikincil önemde bir etkene hiçbir zaman indirgemez. Tersine: kapitalist dünya sistemi önemli bir ölçüde eşitsiz ve bileşik gelişme yasasının evrensel geçerliliğinin tam bir</span> <span class="ideitalik">işlevidir</span><span>.<a href="../Text/gec10_split_033.html#footnote-525-30" id="footnote-525-30-backlink">[30]</a> Emperyalizm görüngüsünün (fenomeninin) bu kitapta ilerdeki daha ayrıntılı bir çözümlemesi bunu doğrulayacaktır: burada yalnızca tahmin ediyoruz.</span></p>

  <p class="default"><span>Kapitalist olmayan ya da yalnızca yarı-kapitalist toplumlar ve ekonomilerin dünyada oynamış oldukları ve hala oynamaya devam ettikleri rol olmaksızın kapitalist üretim tarzının birbirini izleyen her aşamasının özgül niteliklerini kavramak pek zor olurdu – Waterloo’dan Sedan’a İngiliz serbest rekabetçi kapitalizmi iki dünya savaşı arasındaki ve onlardan önceki klasik emperyalizm çağı ve bugünkü geç kapitalizm.</span></p>

  <p class="default"><span>Kapitalist üretim tarzının bu birbirini izleyen aşamalarını açıklamak için, Marx’ın</span> <span class="ideitalik">Grundrisse</span> <span>ve</span> <span class="ideitalik">Kapital</span><span>’de büyük bir ustalıkla uyguladığı türden tarih ve teorinin bir bütünleşmesi o zamandan beri neden bir daha başarıyla yinelenmemiştir? Sermayenin iç yasalarının –yukarıda önerilen tüm nitelikleri ile birlikte– bir işlevi olarak kapitalizmin tatmin edici bir tarihi ve dahası kapitalizm tarihinde İkinci Dünya Savaşı’ndan sonra açıkça başlamış olan yeni aşamanın tatmin edici bir açıklaması neden yoktur hala?</span></p>

  <p class="default"><span>Bilincin bu denli apaçık bir biçimde gerçekliğin gerisinde kalışı, çeyrek yüzyıl boyunca Marksist yöntemin serbestçe gelişeceği alanı en aza indirgemiş olan Stalinist bürokrasinin Marksizmde yarattığı özürcü saptırmadan kaynaklanan geçici teorik felç ile en azından kısmen açıklanabilir. Marksizmin bu vulgarizasyonunun uzun vadeli etkileri bugün bile kaybolmuş değildir. Bununla birlikte, Marx’ın iktisadi teorisinin 20. yüzyılda tatminkar bir biçimde gelişmesini engellemiş olan doğrudan toplumsal baskıların ötesinde, çok sayıda girişimin neden amacına ulaşamadığını bize göre en azından kısmen açıklayan Marksizmin gelişiminin bir iç mantığı da vardır. Marksizmin tarihinin bu iç mantığının iki yönü bu açıdan özellikle dikkate değerdir. Bunlardan biri Marx’ın iktisadi teorisinin analitik araçları, öteki de en önemli Marksist bilim insanlarının analitik yöntemi ile ilgilidir.</span></p>

  <p class="default"><span>Kapitalist üretim tarzının özgül evrelerini –ya da bu evrelerden doğan özgül sorunları– bu üretim tarzının</span> <span class="ideitalik">Kapital</span><span>’de gösterilen hareket yasalarından yola çıkarak açıklamak için yapılmış olan girişimlerin hemen hepsi Marx’ın</span> <span class="ideitalik">Kapital</span><span>’in ikinci cildinde kullandığı yeniden üretim şemalarını başlangıç noktası olarak almıştır. Bizce Marx’ın geliştirdiği yeniden üretim şemaları bu amaca uygun değildir ve sermayenin hareket yasaları ya da kapitalizmin tarihini araştırmada kullanılamaz. Dolayısıyla bu şemalardan, “saf” kapitalist bir ekonominin olanaksızlığını ya da kapitalist üretim tarzının çöküş kaderi, tekelci kapitalizme doğru kaçınılmaz gelişme ya da geç kapitalizmin özünü çıkarsamaya yönelik her çaba başarısızlığa uğramaya mahkûmdur.</span></p>

  <p class="default"><span>Roman Rosdolsky, önemli kitabı</span> <span class="ideitalik">Zur Entstehungsgeschichte des Marx’schen ‘Kapital’</span><span>de bu görüş için ikna edici bir temel hazırlamıştır bile. Bu nedenle onun argümanının kısa bir özetini sunmakla yetinebiliriz.<a href="../Text/gec10_split_033.html#footnote-525-31" id="footnote-525-31-backlink">[31]</a> Bu argüman Karl Marx’ın dört parlak öğrencisinin teori ve tarihi yeniden birleştirme çabalarının –Rudolf Hilferding, Rosa Luxemburg, Henryk Grossmann ve Nikolay Buharin’in çabalarının– neden başarılı olamadığını açıklıyor. Aynı şey hayatı boyunca hiçbir tatminkar yanıt bulmaksızın aynı sorunla uğraşan Otto Bauer’in sonraki çabaları için de geçerlidir.</span></p>

  <p class="default"><span>Marx’ın yeniden üretim şemaları onun kapitalizm analizinde yakından tanımlanmış ve özgül bir rol oynarlar ve onlar yalnızca tek bir sorunu çözmek için tasarlanmışlardır, o kadar. Onların işlevi, ekonomik yaşamın milyonlarca ilgisiz alış satış kararınca belirlendiği “saf” bir piyasa anarşisine dayanan bir ekonomik sistemin neden ve nasıl sürekli kaosa ve toplumsal ve ekonomik yeniden üretim sürecindeki kesintilere yol açmadığı, fakat bunun yerine genelde “normal” –yani (Marx’ın zamanında) yedi ya da on yılda bir patlak veren bir ekonomik bunalım şeklindeki bir büyük çarpışma ile– işlediğini açıklamaktır. Ya da başka bir deyişle, yalnızca kâr için çalışan ve ürettiği metaların özgül kullanım değerlerine kayıtsız kalan ve mübadele değerine dayanan bir sistem, nasıl olur da, yeniden üretim sürecinin tam da özgül kullanım değerleri tarafından belirlenen maddi ögelerini sağlama alır – yani mübadele değeri ile kullanım değeri arasındaki zıtlığın en azından bir süreliğine nasıl “kendiliğinden” üstesinden gelir? Yeniden üretim şemalarının işlevi böylece</span> <span class="ideitalik">kapitalist</span> <span>üretim</span> <span class="ideitalik">tarzının</span> <span class="ideitalik">var olmasının mümkün olduğunu</span> <span>kanıtlamaktır.</span></p>

  <p class="default"><span>Marx bu amaçla bir dizi bilinen soyutlamalar kullanır. Bütün firmaları iki gruba toplar, üretim araçları üretenler (Departman I) ve tüketim malları üretenler (Departman II). Toplumun emek gücünü satmak zorunda olan tüm mevcut üreticileri de benzer şekilde bu iki gruba bölünür. Aynı bölünme, ister sabit olsun (makinalar, binalar) ister dolaşan (hammadde, güç kaynakları, yardımcı unsurlar) toplumun emrindeki üretim araçları kitlesine uygulanır. Bu analitik araçlarla Marx toplumsal üretimin bir</span> <span class="ideitalik">denge</span> <span>durumunda olduğu, yani toplumsal ve ekonomik yeniden üretimin keşfettiği denge formülüne uyulduğu sürece ve bu ölçüde kesintisiz olarak süreceği sonucuna ulaşır. Basit yeniden üretim sisteminde bu formül Iv + Is = IIc şeklindedir. Bu demektir ki ekonomik denge Departman I’deki metaların üretimi, Departman II’deki metalar için değeri kendisinin Departman II’ye teslim etmesi gereken metaların değerine eşit olan (bu işlemin tersi de doğru) parasal olarak etkili bir talep yaratıp yaratamayacağına bağlıdır. Benzer bir denge formülü Marx’ın genişletilmiş üretim şemalarından kolayca çıkarılabilir; bildiğimiz kadarıyla bunu ilk kez Otto Bauer formüle etmiştir.<a href="../Text/gec10_split_033.html#footnote-525-32" id="footnote-525-32-backlink">[32]</a></span></p>

  <p class="default"><span>Argümanının yapısını olabildiğince sağlamlaştırmak için Marx ekonominin kapitalist olmayan sektörünü kasıtlı olarak şemalarından çıkardı. Bu nedenle, basit meta üretici köylüler ve zanaatkarlardan hiç söz edilmemektedir. Ancak bu grupların ayrı bir sektör olarak gösterildiği ve örneğin kendileri Departman I’den sabit üretim araçları satın alırken aynı zamanda bu Departman’a hammadde ve tüketim malları sattıkları bir şema inşa etmek zor değildir. Marx’ın denge formülünü yeniden inşa etmek için o zaman Departman II’deki üretim hacmini, basit meta üreticileri tarafından üretilen tüketim mallarının değeri kadar azaltmak durumunda kalırdık.</span></p>

  <p class="default"><span>Bununla birlikte, kapitalist üretim tarzının genel gelişiminin “denge” kavramı altında</span> <span class="ideitalik">görülemeyeceği</span> <span>açıktır. Bu daha ziyade, denge dönemleri ve dengesizlik dönemlerinin diyalektik bir birliğidir, burada her iki öge de kendi yadsımasını yaratır. Her denge kaçınılmaz olarak bir dengesizliğe yol açar ve belli bir süre sonunda bu da yeni bir geçici denge durumu yaratır. Dahası var: yalnızca bunalımlar değil aynı zamanda hızlandırılmış üretim artışı, yalnızca</span> <span class="ideitalik">kesintiye uğramış</span> <span>yeniden üretim değil aynı zamanda</span> <span class="ideitalik">genişletilmiş</span> <span>yeniden üretimin de denge kesintilerine tabi olması kapitalist ekonominin niteliklerinden biridir. Aynı şekilde kapitalist üretim tarzının hareket yasalarının böylesi sürekli dengesizliklere yol açtığına da şüphe yoktur. Tek bir örnek vermek gerekirse, sermayenin organik bileşiminde bir artış, başka şeylerle birlikte, Departman I’de Departman II’ye göre daha hızlı bir büyüme anlamına gelir. Hatta daha ileri gidip, dengesizliklerin, yani eşitsiz gelişmenin sermayenin tam da özünün gereği olduğu çünkü onun rekabete dayalı olduğu, ya da Marx’ın sözleriyle, “birçok sermaye”nin varlığına dayalı olduğunu ileri sürebiliriz. Rekabeti veri olarak aldığımızda, sermayenin bir özelliği olan “sürekli zenginleşme dürtüsü” gerçekte artı-kâr arayışıdır, yani ortalama kâr oranının üstünde bir kâr arayışıdır. Bu arayış, sürekli teknolojide devrim yaratma, rakiplerinkinden daha düşük üretim maliyeti sağlama, sermayenin daha büyük bir organik bileşimi ile birlikte artı-kâr elde etme ve aynı zamanda artı-değer oranını artırma çabalarına yol açar. Ekonomik bir biçim olarak kapitalizmin bütün özellikleri bu tanımda içerilmiştir ve bunlar onun doğasında var olan bir dengesizlik kesintileri eğilimine dayanır. Aynı eğilim kapitalist üretim tarzının tüm hareket yasalarının kökünde yatar.</span></p>

  <p class="default"><span>Anarşik bir üretim örgütlenmesi sermayenin tek tek rakip firmalara bölünmesine karşın ekonomide</span> <span class="ideitalik">dönemsel</span> <span>denge durumunun mümkün olduğunu göstermeye yönelik şemaların, kapitalist üretim tarzının, tam da özü gereği, dönemsel olarak denge kesintilerine yol açmak</span> <span class="ideitalik">zorunda olduğu</span> <span>ve kapitalizmde ekonomik büyümenin</span> <span class="ideitalik">daima</span> <span>dengesizliğe yol açması gerektiği ve zaten kendisinin de onun bir sonucu olduğunu kanıtlamaya yönelik analitik araçlar olarak kullanmak için yetersiz olduğu açıktır. Dolayısıyla, burada gereken, daha başlangıçta iki Departman ve onlara tekabül eden herşeyin eşitsiz gelişme eğilimini içeren başka şemalardır. Bu daha genel şemalar öyle inşa edilmelidir ki burada Marx’ın yeniden üretim şemaları yalnızca özel bir vaka oluştursun – tıpkı ekonomik dengenin, kapitalist üretim tarzına özgü, sistemin çeşitli sektörleri, departmanlar ve ögelerinin eşitsiz gelişmesi eğiliminin özel bir vakası olduğu gibi.</span></p>

  <p class="default"><span>İki Departman’daki eşitsiz bir büyüme oranı iki De-partman’daki eşitsiz bir kâr oranına tekabül etmelidir. İki Departman’daki eşitsiz gelişme eşitsiz bir birikim oranı ve sermayenin organik bileşimi için eşitsiz bir büyüme temposunda ifadesini bulmalıdır, bu temponun kendisi de dönemsel ve kısmi olarak bunalımın iki Departman’daki eşitsiz etkisi tarafından askıya alınır. Marx’ın şemasını bir bakıma “dinamize” etmemize yarayacak etkenler bunlardır. (Marx’ın şemaları dönemsel denge ya da geçici dengesizlik olanakları ve varyantlarının incelenmesi için önemli araçlar olma özelliğini korumaktadır). Rudolf Hilferding, Rosa Luxemburg, Henryk Grossmann, Nikolay Bukarin, Otto Bauer ve öteki birçoklarının teorik çabaları başarısızlığa mahkûm idi çünkü onlar</span> <span class="ideitalik">kapitalizmin gelişme yasalarının sorunlarını, yani kesintiye uğramış denge sorunlarını denge durumunu analiz etmek için tasarlanmış araçlarla incelemeye</span> <span>çalıştılar.</span></p>

  <p class="default"><span>Rudolf Hilferding,</span> <span class="ideitalik">Finanzkapital</span><span>’de Marx’ın yeniden üretim şemalarının şunları kanıtladığını iddia ediyor: “kapitalist üretimde hem basit hem de genişletilmiş ölçekte yeniden üretim bu oranlar korunduğu sürece kesintisiz sürebilir... Dolayısıyla kapitalist bunalımın köklerinde kapitalist üretimin doğal bir özelliği olarak kitlelerin eksik tüketiminin yattığı sonucu çıkmaz asla. Ya da şemaların kendisinden genel bir aşırı meta üretimi olasılığı olduğu sonucu da çıkmaz. Tersine, şemaların gösterdiği, mevcut üretim güçlerinin potansiyeli ile uyumlu olan her üretim genişlemesinin mümkün olduğudur”.<a href="../Text/gec10_split_033.html#footnote-525-33" id="footnote-525-33-backlink">[33]</a></span></p>

  <p class="default"><span>Gerçekte Marx hiçbir zaman kendi yeniden üretim şemalarını kapitalizmde iddia edilen “kesintisiz üretim” olanağı hakkındaki ifadeleri doğrulamak amacıyla oluşturmadı: tersine, o kapitalizmin bunalımlara doğası gereği yatkın olduğuna derinden inanmıştı. O bunu hiçbir şekilde yalnızca</span> <span class="ideitalik">üretim anarşisine</span> <span>bağlamadı, o bunu aynı zamanda üretim güçlerinin gelişimi ile kitlesel tüketimin gelişimi arasındaki farka atfetti, bu farkın kapitalizmin doğasına içkin olduğuna inanıyordu. “Doğrudan sömürünün koşulları ile bu sömürünün gerçekleştirilme koşulları özdeş değildir. Bunlar yalnızca yer ve zaman olarak değil, aynı zamanda mantıksal olarak da farklıdırlar. Birincisi yalnızca toplumun üretici gücü ile sınırlıdır, ikincisi ise</span> <span class="ideitalik">üretimin çeşitli dallarının birbirine oranı ve toplumun tüketim gücü ile</span> <span>sınırlıdır. Fakat bu sonuncusu ne mutlak üretici güç ne de mutlak tüketici gücü tarafından belirlenmeyip, toplumun ana gövdesinin tüketimini dar bir aralıkta oynayan bir asgariye indirgeyen uzlaşmaz bölüşüm koşullarına dayalı olan tüketici gücü tarafından belirlenir. Ayrıca o biriktirme eğilimi, sermayeyi genişletme ve genişletilmiş bir ölçekte artı-değer üretme güdüsü tarafından da sınırlandırılır”.<a href="../Text/gec10_split_033.html#footnote-525-34" id="footnote-525-34-backlink">[34]</a></span></p>

  <p class="default"><span>Böylece Marx Hilferding’in yeniden üretim şemalarından okumaya çalıştığının</span> <span class="ideitalik">tam tersini</span> <span>söylemektedir. Bu durum Hilferding’in bunalımlar ve yeniden üretim şemaları üzerine düşüncelerinin başındaki kendi sözleri dikkate alındığında daha da şaşırtıcıdır: “Kapitalist üretim tarzında da, üretim ve tüketim arasında, bütün toplumsal formasyonlarda ortak, doğal bir koşul olan genel bir bağlantı var olmaya devam eder”. Ardından daha da net bir biçimde devam eder: “Bununla birlikte kapitalist üretimdeki tüketim ilişkileri tarafından sunulan dar temel, ekonomik bunalımın genel kökenidir, çünkü tüketimi artırmanın olanaksızlığı satışlardaki durgunluğun genel bir önkoşuludur. Tüketim istendiğinde artırılabilseydi, aşırı üretim mümkün olmazdı. Fakat kapitalist koşullarda tüketimin artırılması kâr oranlarında bir düşüş demektir. Çünkü geniş kitlelerin tüketiminin artması ücretlerde bir artışa bağlıdır”.<a href="../Text/gec10_split_033.html#footnote-525-35" id="footnote-525-35-backlink">[35]</a> Bu doğru bakışa rağmen Hilferding daha sonra yeniden üretim şemaları tarafından “saf” oransızlığa dayalı bir bunalım teorisine sürüklenmektedir.</span></p>

  <p class="default"><span class="ideitalik">Sermaye Birikimi</span><span>’nde Rosa Luxemburg Marx’ı şöyle suçlar: Şemalarını öyle tasarlamıştır ki “Departman I’de Departman II’ye göre daha hızlı bir genişleme elde etmek tamamen imkansızdır”. Birkaç sayfa sonra şemanın “üretimin çok hızlı genişlemesi” olasılığını dışladığını ilan eder.<a href="../Text/gec10_split_033.html#footnote-525-36" id="footnote-525-36-backlink">[36]</a> Bununla birlikte, yeniden üretim şemalarındaki bu görünen çelişkileri yalnızca Departman II tarafından üretilen ve tamamen satılamayan tüketim mallarına, yani üretilen tüm artı-değerin realizasyonu için vazgeçilmez olan “kapitalist olmayan bir pazar”ın yokluğuna bağlar. Gerçekte, şemaların amaç ve işlevleri hakkında daha önce özetlenmiş olan yanlış anlamaya tekabül etmektedir. Şemaların amacı asla kapitalizm koşullarında kaçınılmaz olarak Departman I’deki büyüme oranının Departman II’den daha hızlı olmasını ya da kapitalizm koşullarında kaçınılmaz olarak dengenin bozulmasına yol açan “üretimin çok hızlı artışı”nı ifade etmek değildir. Tersine, şemaların amacı bu “üretimin çok hızlı artışı”na rağmen ve dönemsel denge bozulmalarına rağmen, kapitalizm koşullarında dönemsel dengelere ulaşmanın da mümkün olduğunu kanıtlamaktır.</span></p>

  <p class="default"><span>Bu Marx’ın neden “çok hızlı yeniden üretim”e yer vermediğini açıklar. Benzer şekilde, denge hipotezini dikkate almazsak yeniden üretim şemalarının “iç çelişkileri”ne çözüm bulmak için hiç de “kapitalist olmayan alıcılara” bakmak zorunda olmadığımız da açıktır: bu çözüm Departman II’deki sermayenin daha küçük organik bileşiminin gerekli kıldığı kâr oranı eşitlemesi esnasında Departman II’den Departman I’e artı-değer transferinde bulunmalıdır. Rosa Luxemburg’un kendisi başlangıçta bunu hem mantıksal hem de normal tarihsel çözüm olarak görür,<a href="../Text/gec10_split_033.html#footnote-525-37" id="footnote-525-37-backlink">[37]</a> ancak hemen ardından onu yeniden üretim şemalarının “iç tutarlılığı” temelinde reddeder, bu çözümün Marx’ın şemaların işleyişi için koyduğu koşullara (örneğin, metaların değerlerinde satışı) uymadığını iddia eder. Luxemburg böylece kapitalist üretimin tüm büyüme süreci ve onun gelişiminin artan eşitsizliğinin bu koşullara uymak</span> <span class="ideitalik">zorunda olmadığını</span> <span>gözden kaçırır.</span></p>

  <p class="default"><span>Rosa Luxemburg için doğru olan Henryk Grossmann için daha da doğrudur. İlk bakışta bu yazar yeniden üretim şemalarının işlevini Rosa Luxemburg’tan daha iyi anlamışa benzemektedir.</span> <span class="ideitalik">Das Akkumulations- und Zusammenbruchsgesetz des kapitalistschen Systems</span> <span>adlı kitabında şemaların hipotetik bir denge durumu temelinde hesaplandığını açıkça vurgular. Ancak hemen belli olur ki sadece pazar</span> <span class="ideitalik">fiyat dalgalanmalarının</span> <span>yokluğunu sağlayan meta arz ve talebi arasındaki dengeden söz etmektedir. Ne var ki gerçekte piyasa fiyatlarındaki böylesi dalgalanmalar yalnızca</span> <span class="ideitalik">Kapital</span><span>’in ikinci cildinin yeniden üretim şemalarının bağlamından dışlanmış değildir. Marx’ın kapitalizm analizi boyunca hiçbir rol oynamazlar ve yalnızca</span> <span class="ideitalik">Kapital</span><span>’in üçüncü cildinin 10. Bölüm’ünde geçerken ele alınırlar.</span></p>

  <p class="default"><span>Üretim fiyatları ya da kâr oranlarındaki dalgalanmalara gelince iş değişir. Bunlar Marx’ın sisteminde merkezi bir rol oynarlar. Bunlarda, yani artı-kâr dürtüsünde, kapitalistin tüm bir yatırımcı ve birikimci etkinliğinin temel açıklamasını buluruz. Bu da bizi doğrudan rekabet konusuna getirir. Kapitalist üretim tarzında dengenin mümkün olduğunu kanıtlama çabasında Marx anlaşılır bir biçimde rekabeti ihmal eder ve yalnızca arz ve talebin dengesini değil fakat aynı zamanda her iki sektörün yani tüm sermayelerin</span> <span class="ideitalik">eşit</span> <span>gelişimini öngörürken, Grossmann aynı varsayımları kapitalizmdeki birikim, büyüme ve çöküş eğilimlerine ilişkin araştırmasına taşır. Bu türden varsayımların bu eğilimlerin analizi için çok saçma olduğunu anlamaz, çünkü onlar gerçekte onun analiz etmek istediğini yadsırlar.</span></p>

  <p class="default"><span>Sonuçta Grossmann’ın yeniden üretim şemalarını ele alışı, Rosa Luxemburg’unkinden farklı olarak, Marx’ın sisteminde rekabetin oynadığı merkezi rol hakkında çok temel bir yanlış anlamayı ele verir. Grossmann Marx’tan rekabetin görünmesi hakkında bir pasajı bağlamından –yani onun değer sorunları ile ilişkisinden– kopararak alıntılar ve Marx’ın kapitalist üretim tarzının iç mantığına ilşikin açıklamasında önemli bir rol oynamadığı sonucuna varır. Üstelik bunu yaparken kendisi</span> <span class="ideitalik">Kapital</span><span>’in üçüncü cildinden, rekabetsiz bir kapitalizmin büyümesiz bir kapitalizm olduğunu kendisine daha iyi öğretmiş olması gereken şu pasajı alıntılar:<a href="../Text/gec10_split_033.html#footnote-525-38" id="footnote-525-38-backlink">[38]</a> “Sermaye oluşumu, kazandığı kârın kitlesi ile düşen kâr oranını telafi eden birkaç yerleşmiş büyük sermayenin eline geçer geçmez, yaşamsal üretim ateşi tümüyle sönüp giderdi”.<a href="../Text/gec10_split_033.html#footnote-525-39" id="footnote-525-39-backlink">[39]</a></span></p>

  <p class="default"><span>Grossmann, argümanlarında, Otto Bauer’in, Rosa Luxemburg’un</span> <span class="ideitalik">Sermaye Birikimi</span><span>’ne karşı 1913’te inşa ettiği şemasını kullanır. Otto Bauer’in şemaları sermayenin gelişim yasalarını hesaba katar görünür, çünkü onlarda sermayenin organik bileşimi ve onunla birlikte birikim oranı büyürken, tersine kâr oranı düşer. Fakat Bauer’in şemaları hemen kendi varsayımlarını yadsırlar, çünkü sermayenin büyüyen bir organik bileşimi ile birlikte her iki Departman için aynı artı-değer oranı ve aynı birikim oranı içerirler ki bu mantıksal ve tarihsel olarak tutarsızdır.<a href="../Text/gec10_split_033.html#footnote-525-40" id="footnote-525-40-backlink">[40]</a> Böylece bu şemalar Grossmann’a birikimin artı-değer eksikliği yüzünden durgunluğa girmesi gerektiği, çünkü öteki türlü kapitaliste tüketim için yeterli bir pay kalmayacağı şeklindeki “matematiksel kanıt”ı sunarlar. Kabule göre ancak 34. döngüde “durgunlaşacaktır”. Yeniden üretim şemalarının amacının her 5, 7 veya 10 yılda bir dönemsel bunalımlarla saflaştırılan denge aşamalarını formüle etmek olduğunu anımsarsak, besbelli ki Grossmann aslında kendi niyetinin tersine kanıtlamak üzere yola çıktığı şeyin tersini kanıtlamıştır. Çünkü bu argümanın sonucu ekonomik çöküş yaşamadan önce kapitalizmin birkaç on yıl hatta birkaç yüzyıl daha devam edeceğidir.</span></p>

  <p class="default"><span>Buharin de Luxemburg eleştirisini Marx’ın şemalarına dayandırdı. Bunu yaparken, bir kez daha denge koşullarından başlayan ve “kapitalizmdeki çelişkili eğilimler” yoluyla (üretimi artırma fakat aynı zamanda ücretleri düşürme çabaları) ulaştığı nokta en çok bir oransızlık olan bir “pazarın ve bunalımların genel teorisi”ni kavramlaştırmaya çalıştı – sermayenin içsel gelişme eğilimleri ya da kapitalist üretim tarzının hareket yasalarına ulaşamadı. Bu süreçte görünüşe göre Buharin Marx’ın şemalarında gösterdiği “denge koşulları”ndan öylesine büyülenmiştir ki tıpkı Hilferding gibi o da, planlı bir ekonomiye sahip bir “devlet kapitalizmi” örneğinde olduğu gibi “üretim anarşisine” bir son verilirse bir daha “yeniden üretim bunalımları” olmayacağı tezini savunmaktadır.<a href="../Text/gec10_split_033.html#footnote-525-41" id="footnote-525-41-backlink">[41]</a> Burada Buharin’in Marx’ın</span> <span class="ideitalik">Artı Değer Teorileri</span><span>’nden tam tersini söyleyen bir pasajı argümanına temel alması bir talihsizliktir. Buharin şu pasajı alıntılıyor: “Burada dolayısıyla şunlar varsayılıyor: 1. Her bir sanayi kolunun üretimi ve onun artışının, toplumun gereksinimleri tarafından değil fakat her bireysel kapitalistin emrindeki üretici güçler tarafından toplumun gereksinimlerinden bağımsız olarak</span> <span class="ideitalik">doğrudan</span> <span>düzenlendiği ve</span> <span class="ideitalik">kontrol</span> <span class="ideitalik">edildiği</span> <span>bir</span> <span class="ideitalik">kapitalist üretim</span><span>. 2. Bununla birlikte, sermaye doğrudan toplum tarafından gereksinimlerine göre farklı üretim alanlarında istihdam edilirmiş gibi üretimin(gereksinimlere)</span> <span class="ideitalik">orantılı</span> <span>olduğu varsayılmaktadır. Bu varsayıma göre kapitalist üretim tamamen sosyalist üretim olsaydı (terminolojik bir çelişki) aşırı üretim diye birşey olmazdı”.<a href="../Text/gec10_split_033.html#footnote-525-42" id="footnote-525-42-backlink">[42]</a></span></p>

  <p class="default"><span>Buharin muzafferane ekliyor: “Planlı bir ekonomi olsaydı, hiçbir zaman bir aşırı üretim bunalımı olamazdı. Marx’ın düşünceleri burada çok açıktır: anarşinin yenilmesi, yani planlama, üretim ve tüketim arasındaki çelişkinin tasfiyesine</span> <span class="ideitalik">tikel</span> <span>bir etken olarak</span> <span class="ideitalik">karşı</span> <span>değildir, o bu tasfiyeyi içerir şekilde resmedilmektedir”.<a href="../Text/gec10_split_033.html#footnote-525-43" id="footnote-525-43-backlink">[43]</a> Buharin burada Marx’ın kapitalist üretimin “tamamen sosyalist üretim” olacağı koşullar arasında bariz bir biçimde yalnızca üretimin her bir alanı arasındaki orantıyı değil, aynı zamanda “sermaye”nin</span> <span class="ideitalik">doğrudan toplum tarafından, gereksinimlerine göre</span> <span>istihdam edilmesini de (yani meta ya da mübadele değeri üretimi değil fakat kullanım değerleri üretimi) saydığını gözden kaçırmıştır. Hem Buharin’in alıntıladığı pasajdan önceki paragraf, hem de onu izleyen paragraflar açıkça göstermektedir ki Marx için sanayinin çeşitli dallarında</span> <span class="ideitalik">değer yaratımının</span> <span>orantılı büyümesi artı-değer realizasyonu sorununun yanıtı</span> <span class="ideitalik">değildir</span><span>, çünkü bu sorun ancak “tamamen sosyalist üretim” koşullarında</span> <span class="ideitalik">kullanım değerleri üretiminin toplumun gereksinimlerine uyarlanması yoluyla</span> <span>çözülebilir: “Öteki tüm sermayelerin aynı oranda birikmiş olması üretimlerin de aynı oranda arttığı anlamına gelmez. Fakat öyle olsaydı bile, yemek takımlarında yüzde bir daha fazla istedikleri anlamına gelmez, çünkü onların yemek takımı talebi kendi ürünlerindeki artışla ya da artan yemek takımı satın alma gücü ile bağlantılı değildir”. Ayrıca: “Bu arada,</span> <span class="ideitalik">aynı</span> <span>sermaye</span> <span class="ideitalik">birikimine</span> <span>sahip (sermayenin farklı alanlarda eşit bir oranda birikmesi de talihsiz bir varsayımdır) çeşitli sanayi dallarında artan sermayeye denk düşen ürün miktarı büyük ölçüde değişkendir, çünkü farklı sanayilerdeki üretici güçler ya da üretilen toplam kullanım değerlerinin istihdam edilen emeğe oranı önemli ölçüde değişkendir. Her iki durumda da aynı değer üretilir fakat onun temsil edildiği metaların miktarı çok farklıdır. Dolayısıyla, ürünlerinin kütlesi yüzde yirmi artarken üretiminin değeri yüzde bir artmış olan Sanayi</span> <span class="ideitalik">A</span><span>’nın, neden benzer şekilde ürünlerinin miktarı yüzde beş artarken değeri yüzde bir artmış olan</span> <span class="ideitalik">B</span><span>’de bir pazar bulması gerektiği pek anlaşılmaz bir konudur. Burada yazar kullanım değeri ile mübadele değeri arasındaki farkı dikkate almamıştır”.<a href="../Text/gec10_split_033.html#footnote-525-44" id="footnote-525-44-backlink">[44]</a></span></p>

  <p class="default"><span>Başka bir deyişle, bunalımların sebebi, Marx’a göre, yalnızca sanayinin çeşitli dalları arasındaki bir değer orantısızlığı değil fakat aynı zamanda mübadele değeri ile kullanım değerinin gelişimi arasında bir orantısızlık, yani sermaye ve tüketimin değerlenmesi (değer kazanması, genişlemesi) arasındaki orantısızlıktır. Buharin’in bunalımların artık yaşanmadığı devlet kapitalizmi bu ikinci tipte “orantısızlığı” da yok etmesi gerekirdi, başka bir deyişle o artık kapitalizm olmaktan çıkardı, çünkü artık sermayenin değer kazanması (genişlemesi) baskısına dayalı olmazdı. Kullanım değeri ile mübadele değeri arasındaki zıtlığı yenmiş olurdu.</span></p>

  <p class="default"><span>Şimdi kapitalizmin gelişim yasalarını analiz araçları olarak Marx’ın yeniden üretim şemalarının yetersizliğinden Marx’tan sonra uygulanan ekonomik analiz yöntemlerinin yetersizliğine geçersek herşeyden önce bir olgunun çarpıcılığı dikkati çeker. Kapitalist üretim tarzının uzun vadeli gelişme eğilimleri ve kaçınılmaz çöküşü sorunu üzerindeki tartışmalarda yarım yüzyıldan daha çok bir süredir her yazarın bu sorunu</span> <span class="ideitalik">tek bir etkene</span> <span>indirgeme çabaları egemen olmuştur.<a href="../Text/gec10_split_033.html#footnote-525-45" id="footnote-525-45-backlink">[45]</a></span></p>

  <p class="default"><span>Rosa Luxemburg için bu etken elbette artı-değerin realizasyonunun zorluğu ve bunun sonucunda kapitalist olmayan dünyanın daha çok alanlarının kapitalist meta dolaşımına çekilmesi gerekliliğidir; sonuncusu başka türlü satılamayan tüketim mallarının kaçınılmaz kalıntılarını pazarlamak için mümkün olan tek yol olarak görülmektedir. Bu temel mekanizma hem kapitalizmin serbest rekabetten emperyalizme gelişimini hem de sistemin ekonomik çöküşünün öngörülebilir kaçınılmazlığını açıklamak için kullanılmaktadır.<a href="../Text/gec10_split_033.html#footnote-525-46" id="footnote-525-46-backlink">[46]</a></span></p>

  <p class="default"><span>Hilferding’in</span> <span class="ideitalik">Finanzkapital</span><span>’inde rekabet –üretim anarşisi– sermayenin Aşil topuğudur. Fakat Hilferding, kapitalist üretim tarzının kuşkusuz çok önemli olan bu özelliğini genel bağlamından kopardı ve onu kapitalist bunalımlar ve dengesizlik durumlarının tek nedeni olarak tanımladı. Bu durum daha sonra kaçınılmaz olarak onu bir “genel kartel”in bunalımları engellediği bir “örgütlü kapitalizm” kavramına ve kapitalizmin nihai ekonomik çöküşü kavramını reddine götürdü.<a href="../Text/gec10_split_033.html#footnote-525-47" id="footnote-525-47-backlink">[47]</a></span></p>

  <p class="default"><span>Otto Bauer’de, kapitalist üretim tarzının “tek başına” en önemli, içsel ekonomik çelişkisini bulmak için sürekli bir mücadele vardır, bu da onu bir dizi farklı konumlara götürür. Biriktirilmemiş para sermayesinin dönemsel arzının, kapitalist dengenin bozulmasında en önemli etken olduğu şeklindeki özgün görüşünden yavaş yavaş Rosa Luxemburg’un eksik tüketim teorisinin daha zekice bir versiyonuna doğru kaymaktadır.<a href="../Text/gec10_split_033.html#footnote-525-48" id="footnote-525-48-backlink">[48]</a> Bu durum ifadesini son iktisadi analiz kitabı</span> <span class="ideitalik">Zwischen zwei Weltkriegen?</span><span>’de bulur, burada kapitalizmde temel çelişkinin değişmeyen sermaye üretiminin (Departman I’de) tüketim malları üretimindeki değişmeyen sermaye gereksiniminden daha hızlı büyüdüğü tezini ileri sürer. Bunun artı-değer oranının yükselişindeki kaçınılmaz bir sonuç olduğu söylenir.<a href="../Text/gec10_split_033.html#footnote-525-49" id="footnote-525-49-backlink">[49]</a> Fritz Sternberg, Leon Sartre ve Paul Sweezy, Bauer’in tezini ufak değişikliklerle kabul etmişler ya da aynı tezi bağımsız olarak geliştirmişlerdir,<a href="../Text/gec10_split_033.html#footnote-525-50" id="footnote-525-50-backlink">[50]</a> netice itibariyle hepsi de sonunda Rosa Luxemburg’la aynı vargıya ulaşmışlardır: kapitalizm kendi doğası gereği, satılamayan bir tüketim malları kalıntısından değilse o zaman en azından tüketim malları için kullanılmayan kapasiteden (ya da aynı anlama gelmek üzere, Departman II için pazarlanmış olsa da onun tarafından satın alınamadıkları için satılamayan bir üretim araçları yığınından) dolayı cefa çeker.</span></p>

  <p class="default"><span class="ideitalik">Marxist Economic Theory</span><span>’de bu tip argümanın temel yanlış anlamasını –bariz bir</span> <span class="ideitalik">petitio principii</span><span>– göstermiş bulunuyorum. Tüm bu yazarlar şu temel varsayım üzerinde çalışırlar: Departman II’nin metalarına olan talep, yükselen artı-değer oranı ve sermayenin büyüyen organik bileşiminden dolayı doğal olarak Departman I’in metalarına olan talepten daha yavaş büyürken, iki Departman arasında üretim değeri ya da üretici kapasite oranında hiçbir değişme yoktur. Fakat bu “teknik oran”ın (Otto Bauer bir “teknik katsayı”dan söz ediyor) Departman I’deki üretim artışı ile Departman II’nin üretici kapasitesi (Sweezy) ya da ilave tüketim malları üretimi için gereken üretim araçları (Bauer) arasındaki sabitliği herhangi bir biçimde kanıtlanmış değildir.</span></p>

  <p class="default"><span>Departman I’deki hızlandırılmış gelişmenin, bir bütün olarak ekonomideki sermayenin organik bileşimini yükselterek nihai olarak Departman II’nin üretici kapasitesini de yükseltmesi gerektiği olgusu hiçbir biçimde her iki Departman’ın üretici kapasitelerinin</span> <span class="ideitalik">aynı oranda</span> <span>artması gerektiğini kanıtlamaz. Bununla birlikte, iki kapasitenin birbirine oranında bir değişiklik olursa ve toplam meta üretiminde büyük bir artış durumunda, Departman I’in metalarına olan talep artışı beraberinde Departman II’nin üretici kapasitesinde görece daha küçük de olsa mutlak bir artış ve bu kapasitenin aşırı üretim ya da fazla kapasiteye yol açmaksızın tam kullanımını getirebilir tabii ki.</span></p>

  <p class="default"><span>Henryk Grossmann, kapitalist üretim tarzının temel zayıflığını sermaye genişlemesinin (valorizasyon) artan sorunlarında görüyor, bu durum zorunlu olarak “aşırı-birikim”e, yani eldeki tüm artı-değerin artık hazırdaki sermayenin kârlı bir biçimde genişlemesine yetmediği bir duruma yol açıyor. Başlangıç noktası olarak aldığı oldukça keyfi rakamlara çok fazla dayanan argümanı iki ana yaklaşım arasında gidip geliyor. Bir yandan, sermayenin genişlemesinin zorluklarının, kapitalist tarafından üretken olmayan bir biçimde tüketilen artı-değerde bir düşüşe yol açsaydı mutlak bir engel haline geleceğini belirtiyor. Öte yandan,</span> <span class="ideitalik">tüm</span> <span>birikmiş sermayeyi “kârlı bir biçimde” değerlendirememenin</span> <span class="ideitalik">bütün</span> <span>genişleme sürecini durduracağını ileri sürüyor.<a href="../Text/gec10_split_033.html#footnote-525-51" id="footnote-525-51-backlink">[51]</a> Birinci argüman sağlam değildir, çünkü artı-değerin tüketim için ayrılmış kısmının,</span> <span class="ideitalik">sürekli azalan</span> <span>sayıda kapitalistler arasında bölünebileceği gerçeğini dikkate almamaktadır (gerçekte olduğundan çok Grossmann’ın şemasında, çünkü varsaydığı değer kazanma (genişleme) güçlükleri kapitalist rekabeti büyük ölçüde şiddetlendirecektir). Üretilen artı-değerin bir</span> <span class="ideitalik">payı</span> <span>olarak tüketimde bir düşüş, her kapitalist ailenin tüketiminde bir artış ile gayet uyumludur (burada Grossmann’ın kapitalistin tüketici gereksinimlerini kapitalist üretimin “nihai hedefi” olarak görmesinin ne ölçüde doğru olduğuna değinmeyeceğiz). İkinci argüman bariz bir yanılgıyı içeriyor: çünkü eldeki tüm artı-değer artık</span> <span class="ideitalik">tüm</span> <span>birikmiş sermayeyi genişletmeye (değerini yükseltmeye) yetmiyorsa sonuç tüm ekonominin çöküşü değil, sadece “fazla gelen” sermayenin rekabet ve bunalım yoluyla değer yitirmesi (</span><span class="ideitalik">Entwertung</span><span>) olurdu. Grossmann’ın bununla kanıtladığı şey sadece kapitalizmin kuşkusuz içsel bir özelliği olan aşırı birikim eğiliminin, sistemde benzer şekilde içsel olan, değer kazanma sürecinin daha uzun süreli bir durgunluğundan kaçınmak için sermayenin dönemsel değer yitirmesi eğilimi tarafından nötralize edilmesi gerektiğidir. Bu tam da bizzat Marx’ın vurguladığı gibi aşırı üretim bunalımlarının işlevidir. Dolayısıyla Grossmann bu sürecin uzun vadede sermayenin değer kazanmasını olanaksız kılacağını kanıtlamış değildir.<a href="../Text/gec10_split_033.html#footnote-525-52" id="footnote-525-52-backlink">[52]</a></span></p>

  <p class="default"><span>Polonya asıllı Amerikalı iktisatçı Michal Kalecki, Marksizmin araştırma yöntemlerini modern ekonometrininkilerle birleştirme yolunda şimdiye kadarki en ileri girişimde bulundu – eseri Keynes’in bulgularının birçoğunu öngörüyordu. Onun vardığı sonuç Grossmann’ın tezinin bir varyantıdır: yani yeni yaratılan artı-değerin birikme oranı, yani bu artı-değerin üretken olmayan tüketim ile birikim arasında bölünmesinin Marx’ın sistemindeki “stratejik değişken” olduğu. Fakat bu etkenin sistemin genel bağlamından yalıtılması,</span> <span class="ideitalik">neden</span> <span>kapitalistlerin oldukça uzun dönemler boyunca daha düşük bir birikim oranı gösterdikleri ve bunu daha yüksek bir oranın izlediği sorusunu yanıtlamaz (ya da tersine daha yüksek bir üretken olmayan tüketim oranını izleyen yine daha düşük bir oran).<a href="../Text/gec10_split_033.html#footnote-525-53" id="footnote-525-53-backlink">[53]</a></span></p>

  <p class="default"><span>Aynı konumun bir başka varyantı daha, başta gelen temsilcisi Britanya Marksisti Michael Kidron<a href="../Text/gec10_split_033.html#footnote-525-54" id="footnote-525-54-backlink">[54]</a> olan “daimi savaş ekonomisi” teorisyenlerince ileri sürülmektedir. Artan oranda artı-değer üretken olmayan tüketim yoluyla “sistem dışına” atılırsa, birikim kendi iç sınırlarının ötesine geçerek sürebilir. Bu teorinin temel çelişkilerini Bölüm 9’da tartışacağız: kapitalizmin çöküşünün ertelenmesi artı-değerin üretken olmayan kullanımı, yani boşa harcanması ile açıklanmaktadır. Ancak silah</span> <span class="ideitalik">üretiminin,</span> <span>yani meta üretiminin, yani</span> <span class="ideitalik">değer üretiminin</span><span>,</span> <span class="ideitalik">artı-değerin boşa harcanması</span> <span>ile nasıl eşitlendiği ve artı-değerin boşa harcanmasının nasıl hızlandırılmış ekonomik büyümeye yol açtığı karanlıkta kalmaktadır.</span></p>

  <p class="default"><span>Rosa Luxemburg’u eleştirisinde, sistemin kaçınılmaz çöküşünü öngörebilmek için birkaç temel çelişkisinin hesaba katılması gerektiğini sanki geçerken imiş gibi belirtmiş olan tek Marksist<a href="../Text/gec10_split_033.html#footnote-525-55" id="footnote-525-55-backlink">[55]</a> Buharin’dir.<a href="../Text/gec10_split_033.html#footnote-525-56" id="footnote-525-56-backlink">[56]</a> Aynı zamanda Grossmann, Buharin’i, bu çelişkilerin dinamiklerinin analizine tek bir satır ayırmamış olmakla ve neden ve ne ölçüde bunların –ya da bazılarının– bir yoğunlaşma eğilimine sahip olmaları gerektiğini açıklamamakla suçlarken haklıdır.<a href="../Text/gec10_split_033.html#footnote-525-57" id="footnote-525-57-backlink">[57]</a></span></p>

  <p class="default"><span>Böylece bütün bu teorilerin (bu yönde sistematik bir teori geliştirmekte başarısız olan Buharin’in bir yorumu hariç) temel derdinin kapitalist üretim tarzının tüm dinamiğini sistemdeki tekil bir değişkenden çıkarmak istemek olduğunu görüyoruz. Marx’ın keşfettiği tüm öteki gelişme yasaları aşağı yukarı otomatik bir biçimde yalnızca bu tekil değişkenin işlevleri olarak hareket ederler. Fakat Marx’ın kendisi bu varsayıma birkaç yerde net olarak karşı çıkar, örneğin: “Dünya ticaret bunalımları burjuva ekonomisinin tüm çelişkilerinin gerçek yoğunlaşması ve mecburi ayarlaması olarak görülmelidir. Bu bunalımlarda yoğunlaşan bireysel etkenler dolayısıyla burjuva ekonomisinin her alanında ortaya çıkmalı ve orada tanımlanmalıdır ve bu ekonomiyi incelememizi ne kadar ileri götürürsek bir yandan bu çatışmanın o kadar çok yönü ortaya çıkmalıdır öte yandan da daha soyut biçimlerinin tekrarlandığı ve daha somut biçimlerce kapsandığı gösterilmelidir”.<a href="../Text/gec10_split_033.html#footnote-525-58" id="footnote-525-58-backlink">[58]</a></span></p>

  <p class="default"><span>Gerçekte, her türlü tek-etken varsayımı, kapitalist üretim tarzının, herhangi bir belli sonucu ortaya çıkarmak için</span> <span class="ideitalik">tüm</span> <span>temel gelişim yasalarının etkileşiminin gerekli olduğu dinamik bir bütünlük (totalite) olarak kavranışına açıkça karşıdır. Bu kavrayış, belli bir noktaya kadar bu üretim tarzının</span> <span class="ideitalik">tüm</span> <span>değişkenlerinin kısmen ve dönemsel olarak özerk değişkenler rolünü oynayabileceği anlamına gelir – doğal olarak tam bağımsızlık noktasına kadar değil, fakat tüm kapitalist üretim tarzının gelişim yasaları aracılığıyla sürekli ifade edilen bir etkileşim içinde. Bu değişkenler şu merkezi ögeleri içerir: genelde sermayenin organik bileşimi ve özelde en önemli departmanlardakilerinin organik bileşimi (bu başka şeylerle birlikte sermaye hacmini ve departmanlar arası dağılımını da içerir); değişmeyen sermayenin sabit sermaye ve dolaşımdaki sermaye arasında dağılması (yine hem genelde hem de ana departmanların her birinde; bundan sonra formüle bu bariz eklemeyi atlayacağız); artı-değer oranının gelişimi; birikim oranının gelişimi (üretken artı-değer ile üretken olmayan biçimde tüketilen artı-değer arasındaki ilişki); sermayenin devir süresinin gelişimi ve iki Departman arasındaki mübadele ilişkileri (bu ilişkiler münhasıran değilse de esas olarak bu Departman’lardaki sermayenin verili organik bileşiminin bir fonksiyonudur).</span></p>

  <p class="default"><span>Bu çalışmanın önemli bir kısmı, kapitalist üretim tarzının bu altı temel değişkeninin gelişimi ve korelasyonunun araştırılmasına ayrılmıştır. Bizim tezimiz, kapitalizmin tarihinin ve aynı zamanda onun içsel düzenlilikleri ve açığa çıkan çelişkilerinin tarihinin, bu altı değişkenin etkileşiminin bir fonksiyonu olarak açıklanabileceği ve anlaşılabileceği üzerinedir. Kâr oranındaki dalgalanmalar bu tarihin sismografıdır, çünkü onlar bu etkileşimin sonucunu, kâra dayalı, başka bir deyişle sermayenin genişlemesine (değer kazanmasına) dayalı bir üretim tarzının mantığıyla uyumlu olarak en açık biçimde ifade ederler. Fakat bunlar sadece</span> <span class="ideitalik">sonuçlar</span><span>dır, bunların kendilerinin değişkenlerin etkileşimi ile açıklanması gerekir.</span></p>

  <p class="default"><span>Burada –sonraki bulgularımızı öngörerek– bize göre bu tezin doğruluğunu gösteren birkaç örnek vereceğiz. Artı-değer oranı, yani işçi sınıfının sömürülme oranı, başka şeyler arasında, sınıf mücadelesi<a href="../Text/gec10_split_033.html#footnote-525-59" id="footnote-525-59-backlink">[59]</a> ve onun her özgül dönemdeki geçici (koşula bağlı) sonucunun bir fonksiyonudur. Onu birikim oranının mekanik bir fonsiyonu olarak görmek, (diyelim şu basitleştirilmiş biçimiyle: daha yüksek birikim oranı = daha az işsizlik = istikrar ve hatta artı-değer oranının düşmesi) belli bir sonuca yol aç</span><span class="ideitalik">abilecek</span> <span>ya da bu sonucu zayıflatabilecek nesnel koşullar ile sonucun kendisini birbirine karıştırmaktır. Artı-değer oranının gerçekten yükselip yükselmemesi başka şeylerle birlikte işçi sınıfının sermayenin bu oranı artırma çabalarına karşı gösterdiği direnişin derecesine bağlıdır. Bu bakımdan mümkün olan farklı durumların sayısı ve sonuçlarının çeşitliliği işçi sınıfı ve emek hareketinin son 150 yıllık tarihinden görülebilir. Daha da yanlış olan bir mekanik ilişki örneği Grossmann’ın formülünde bulunabilir: düşük emek üretkenliği = düşük artı-değer oranı; yüksek emek üretkenliği = yüksek kâr oranı. Ücretlerin başından beri yüksek olduğu ABD’nin durumuna Marx, yüksek emek üretkenliğinin değil,</span> <span class="ideitalik">huduttan</span> <span>kaynaklanan kronik</span> <span class="ideitalik">emek gücü eksikliğinin</span> <span>bir fonksiyonu olarak birçok kez işaret etti; Kuzey Amerika’da yüksek emek üretkenliği böylece yüksek ücretlerin</span> <span class="ideitalik">nedeni</span> <span>değil fakat</span> <span class="ideitalik">sonucu</span> <span>idi ve dolayısıyla çok uzun bir süre buna Avrupa’dakinden daha düşük bir kâr oranı eşlik etti.</span></p>

  <p class="default"><span>Proletaryanın direnişinin derecesi, yani sınıf mücadelesinin açılması, artı-değer oranının, birikim oranından kısmen bağımsız bir değişkene dönüşmesine sebep olan tek belirleyici değildir. Yedek sanayi ordusunun</span> <span class="ideitalik">özgün tarihsel konumu</span> <span>da kilit rol oynar. Bu yedek ordunun boyutlarına bağlı olarak, yükselen bir birikim oranına, yükselen, sabit ya da düşen bir artı-değer oranının eşlik etmesi mümkündür. Geniş bir yedek ordu olduğunda artan birikim oranı emek gücü metasının arz talep ilişkisi üzerinde hiçbir önemli etkisi yoktur (belki bazı yüksek nitelikli meslekler hariç). Bu durum, örneğin İngiltere’de 1750 ile 1830 arasında ya da Hindistan’da Birinci Dünya Savaşı’ndan sonra birikim oranındaki hızlı artışa rağmen, artı-değer oranının hızlı artışını açıklar. Tersinden bakarsak, başka şeyler arasında yurtdışından içeriye kitlesel bir “fazla” emek gücü göçünden ötürü yedek sanayi ordusunda bir azalma eğilimi varsa, birikim oranında hızlı bir artışa pekala artı-değer oranında bir düzlük ya da bir düşüş eşlik edebilir. Bu şema örneğin 1880 ile 1900 arası Batı Avrupa’ya ya da 1960’ların başlarındaki İtalya’ya uymaktadır.</span></p>

  <p class="default"><span>Benzer şekilde, sermayenin organik bileşiminin büyüme oranı rekabetten doğan teknolojik ilerlemenin basit bir fonksiyonu olarak görülemez. Bu teknolojik ilerlemenin, maliyeti düşürmek için canlı sermayenin yerini ölü sermayenin almasına neden olduğu doğrudur, başka bir deyişle,</span> <span class="ideitalik">sabit sermaye</span> <span>harcamalarının ücretlerden daha hızlı artmasına sebep olur. Kapitalizmin tarihinde bunun ampirik kanıtlarını kolayca bulabiliriz. Fakat bildiğimiz gibi, değişmeyen sermaye iki kısımdan oluşur: Bir sabit kısım (makinalar, binalar, vs.), bir de dolaşan kısım (hammadde, güç kaynakları, yardımcı unsurlar, vs.). Sabit sermayenin hızlı büyümesi ve bundan kaynaklanan emeğin toplumsal üretkenliğindeki hızlı artış hala bize sermayenin organik bileşiminin gelişme eğilimleri hakkında belirli birşey söylemez. Çünkü hammadde üreten sektördeki emek üretkenliği, tüketim maddeleri üreten sektördekinden daha hızlı büyürse, o zaman dolaşan değişmeyen sermaye değişken sermayeden görece daha ucuz hale gelir ve bu da sonunda öyle bir durum yaratır ki</span> <span class="ideitalik">hızlanmış teknolojik ilerlemeye ve sabit sermayedeki hızlanmış artı-değer birikimine rağmen, sermayenin organik bileşimi eskisinden daha hızlı değil, daha yavaş büyür</span><span>.</span></p>

  <p class="default"><span>Daha sonraki araştırmalarımızın sonuçlarını onlarda kullanılacak yöntemi göstermek için burada önceden kullandık. Bu yöntem, kapitalist üretim tarzının uzun vadeli gelişim yasalarını formüle edebilmek için bu üretim tarzının tüm temel orantılarını eşzamanlı bir biçimde kısmen bağımsız değişkenler olarak ele alır. Kilit görev, kapitalizmin tarihinin ardışık evrelerini yorumlayabilmek ve açıklayabilmek için bu kısmen bağımsız değişkenlerin somut tarihsel durumlardaki etkilerini analiz etmektir.</span></p>

  <p class="default"><span>Bu farklı değişkenler ve gelişim yasalarının etkileşimi,</span> <span class="ideitalik">çeşitli üretim alanları ve sermayenin değerinin çeşitli bileşenlerinin eşitsiz gelişimi eğiliminde özetlenebilir</span><span>. Departman I ve Departman II’nin eşitsiz gelişimi, asla bu tekil harekete indirgenemeycek olan bu sürecin yalnızca başlangıcıdır. Aynı zamanda, kapitalist üretim tarzının iç mantığının yalnızca iki Departman’da eşitsiz bir gelişmeye yol açmakla kalmayıp, ayrıca iki Departman’da ve bir bütün olarak ekonomide birikim oranı ve artı-değer oranında bir eşitsiz gelişmeye, sabit ve dolaşan değişmeyen sermayede bir eşitsiz gelişmeye, birikim oranı ve yedek sanayi ordusu arasında bir eşitsiz gelişmeye ve artı-değerin üretken olmayan harcanması ile sermayenin artan organik bileşimi arasında bir eşitsiz gelişmeye yol açma derecesini de incelemek zorunda kalacağız.</span></p>

  <p class="default"><span>Kapitalist üretim tarzının temel orantılarının tüm bu eşitsiz gelişme eğilimlerinin kombinasyonu –Marx’ın sisteminin başlıca değişkenlerinin bu kısmi bağımsız varyasyonlarının kombinasyonu– kapitalist üretim tarzının tarihini ve herşeyden önce bu üretim tarzının bizim “geç kapitalizm” diyeceğimiz üçüncü evresini, Marx’ın sermayeyi analizine yabancı olan dışsal etkenlere başvurmaksızın, sermayenin kendi hareket yasaları aracılığıyla açıklamamızı olanaklı kılacaktır. Bu şekilde “konunun yaşamı” sermayenin bütün hareket yasalarının etkileşiminden çıkacaktır: başka bir deyişle, yüzeysel görünüşler ve sermayenin özü arasındaki ve “birçok sermaye” ile “genelde sermaye” arasındaki dolayımı veren bu yasaların bütünüdür.</span></p>

  <p class="default"><span>Arghiri Emmanuel ile geçenlerdeki polemiğinde Charles Bettelheim, Marksist analiz bağlamında “bağımsız değişkenler” kavramının geçerliliğini sorguladı. Genelde bu polemikle aynı yönde düşünmekle birlikte bu noktaya çekince koymadan edemeyiz. Bettelheim yazıyor: “Marx’ın formüllerini ele alırken ve onları işlevlerinin tamamen bilincinde olarak kullanırken, bu formüllerde verilen “büyüklükleri” değiştirmeye hakkımız yoktur, velev ki bu değişimler, yasalarla uyum içinde, bu formüllerin ilişkili olduğu yapıyı oluşturan farklı ögeleri etkileyen varyasyonlar tarafından haklı çıkarılsın. Ancak böylesi teorik olarak doğrulanmış değişimler bu büyüklükleri değiştirebilirler, keyfi bir biçimde değil fakat yapının gerçek yasalarına tam uyan bir biçimde”.<a href="../Text/gec10_split_033.html#footnote-525-60" id="footnote-525-60-backlink">[60]</a> Burada Bettelheim iki temel güçlüğü gözardı ediyor. Birincisi, yeniden üretim şemalarının, büyüme ve denge bozulmaları sorunlarının analizi için tasarlanmış araçlar olmadığı ve dolayısıyla herhangi bir türde “yasalar”ın, onların bileşenlerinin varyasyonlarını düzenlemesinin</span> <span class="ideitalik">olanaksız</span> <span>olmasıdır. (İki Departman’ın eşit bir büyümesi veya bu iki Departman’ın eşit bir birikim oranı, kapitalist üretim tarzının “yasaları” değildir, sadece ekonomide dönemsel dengenin mümkün olduğunu kanıtlamak olan şemaların amacını gerçekleştirmek için yapılmış yöntembilimsel soyutlamalardır). İkincisi, kapitalizmin Marx tarafından keşfedilen yasaları</span> <span class="ideitalik">uzun vadeli nihai-sonuçları</span> <span>(sermayenin artan organik bileşimi, artan artı-değer oranı, düşen kâr oranı) göstermelerine karşın, onlar bu gelişme eğilimleri arasında herhangi bir kesin ve düzenli orantıyı açığa çıkarmazlar. Dolayısıyla yukarıda sayılan değişkenleri</span> <span class="ideitalik">kısmi</span> <span>bağımsız ve kısmen işlevsel bağımlı saymak yalnızca meşru değil aynı zamanda zorunludur. Açıktır ki bu bağımsızlık keyfi değildir, özgül üretim tarzının iç mantığı ve genel uzun vadeli gelişme eğilimleri çerçevesi içinde var olur.<a href="../Text/gec10_split_033.html#footnote-525-61" id="footnote-525-61-backlink">[61]</a> Fakat soyut “genelde sermaye” ve somut “birçok sermaye” arasında bir dolayımı mümkün kılan tam da genel uzun vadeli gelişme eğilimleri ile bu değişkenlerin kısa ve orta vadeli dalgalanmalarının entegrasyonudur. Başka bir deyişle, kapitalist üretim tarzının gerçek tarihsel gelişme sürecini ardışık aşamaları boyunca yeniden üretmeyi mümkün kılan budur. Böylece bu üretim tarzının tarihi, sermaye ile kapitalist dünya pazarının sürekli bünyesine kattığı pre-kapitalist ve yarı kapitalist ekonomik ilişkiler arasındaki gelişen uzlaşmazlığın tarihi haline gelir. Bu nedenle kapitalist üretim tarzının yayılmasının dünya pazarında Waterloo’dan Saraybosna’ya kadarki çağda meydana getirdiği yapısal değişimlerin bir açıklaması ve sonra da bu dünya pazarının Birinci Dünya Savaşı ile başlayan kapitalist gerileme çağındaki sonraki dönüşümlerinin bir açıklaması ile işe başlayacağız.</span></p>
</body>
</html>
