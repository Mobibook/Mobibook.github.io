<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gec10</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik2" id="calibre_toc_2">GİRİŞ</h1>

  <p class="default"><span>Bu kitabın temel amaçlarından biri, savaş sonrası uluslararası kapitalist ekonomide görülen ve hem Marksist hem de Marksist olmayan ekonomistleri şaşırtan uzun süren hızlı büyüme dalgasının nedenlerinin Marksist bir açıklamasını sunmak ve aynı zamanda, bu dönemin, hemen ardından dünya kapitalizmi için çok daha düşük bir genel büyüme oranına sahip yeni bir uzun süreli artan ekonomik ve toplumsal bunalım dalgasının gelmesini sağlayan kendi içsel sınırlarını saptamaktır. Bu eser ilk kez Almanya’da 1970-72’de yazıldığı ve yayınlandığı zaman, temel tezleri birçok okura hala ampirik olarak kanıtlanmamış ya da şüpheli geliyordu ve yaygın bir şüphecilikle karşılaşmıştı – uluslararası para sisteminin 1967’den itibaren görülen çöküş belirtilerine ve Fransa’da Mayıs 1968’deki kitlesel patlamaya rağmen. Bugün, savaş sonrası ekonomik gelişmedeki kritik dönüm noktasının önümüzde değil ardımızda olduğundan ve “uzun süreli büyüme”nin geçmişte kaldığından pek az insan şüphe edebilir. “Karma ekonomi” içinde hızlı büyüme ve tam istihdamın sürekliliğine olan inancın bir efsane olduğu ortaya çıkmıştır. Bu kitap, bunun neden böyle olmak zorunda olduğunu ve savaş sonrası kapitalizmin gerçek dinamiklerinin olası sonuçlarının neler olacağını klasik Marksist kategoriler içinde açıklamaya çalışmaktadır.</span></p>

  <p class="default"><span class="ideitalik">Geç Kapitalizm</span><span>’i İngilizce basımı için gözden geçirirken, özgün argümanlarımızın olaylarca doğrulanışını göstermek için bol miktarda yeni malzeme koyma dürtüsünü yenmeye çalıştık. Bunun yerine, ikincil formülasyonları düzelttik ya da açıklığa kavuşturduk ve ilgili istatistikleri güncelledik. Bunun ötesindeki bütün yorumları şu anki dünya kapitalizminin genel çelişkileri ve uzun vadeli eğilimleri üzerindeki uluslararası tartışmaya sakladık. Bu konuda</span> <span class="ideitalik">Geç Kapitalizm</span> <span>belli birtakım yeni hipotezler öne sürmektedir. Bu hipotezlerin yeterli ve tutarlı olup olmadıklarına yalnızca tarih karar verecektir. Bizim onun kararından korkmak için bir nedenimiz yoktur.</span></p>

  <p class="default"><span>Çünkü bu çalışmanın temel amacı, kapitalist üretim tarzının 20. yüzyıldaki tarihinin, “genel olarak sermaye”nin hareket yasalarını “birçok sermayeler”in somut görüngüsel biçimleri dolayımında sunmaya muktedir bir açıklama sunmaktır. Çözümlemeyi yalnızca ikinci kategorilerle sınırlandırmaya ya da onları doğrudan birincilerden çıkarsamaya yönelik tüm girişimler, metodolojik temellerden ya da pratik başarı şansından yoksundur. Bir Marksist için, sermaye ile emek arasındaki sınıf mücadelesi, burjuva devleti ve geç kapitalist ideolojinin rolü, dünya ticaretinin somut ve değişken yapısı ve artı-kâr’ın egemen biçimlerinin, kapitalist gelişmenin birbirini izleyen tarihsel aşamalarının ve bizzat geç kapitalizmin çağdaş evresinin her açıklamasına dahil edilmesi gerektiği çok açıktır. Bu hedeflere ulaşmak için bu çalışma Marx’ın</span> <span class="ideitalik">Kapital</span> <span>için başlangıçta öngördüğü planla ilgisiz olmayan bir yapı öngörüyor – yani genel olarak sermaye, rekabet, kredi, hisseli sermaye, toprak mülkiyeti, ücretli emek, devlet, dış ticaret ve dünya pazarını ele alıyor (bu sonuncu kısımda Marx dünya ekonomik bunalımlarını incelemek istiyordu). Bununla birlikte, bu planın her kısmına uymadım, zaten Marx’ın</span> <span class="ideitalik">Kapital</span><span>’inin nihai versiyonu da bu plandan oldukça sapmıştı.</span></p>

  <p class="default"><span class="ideitalik">Geç Kapitalizm</span><span>’in ilk dört bölümü kitabın genel çerçevesini belirlemektedir. Sırasıyla şu konuları ele almaktadırlar: birincil yöntem sorunu (Bölüm 1); içsel çelişkileri barındıran kapitalist üretim tarzının gelişimi ile ihtiyaçlarına yeterli bir toplumsal-coğrafi çevre yani dünya pazarı yaratımı arasındaki ilişki (Bölüm 2 ve 3); ve kapitalist teknolojinin gelişimi ile sermayenin kendisinin değer kazanması [valorizasyon] arasındaki bağlantı (Bölüm 3 ve 4). Teoriye daha az vakıf olan ya da daha az ilgili olan okurlar birinci bölümü atlayabilir ya da kitabın sonuna bırakabilirler.</span></p>

  <p class="default"><span>Sonraki dokuz analitik bölüm geç kapitalizmin temel özelliklerini mantıksal-tarihsel sıra ile ele almakta: özgün</span> <span class="ideitalik">çıkış noktası</span> <span>– sermayenin değer kazanması (genişlemesi) koşullarında, işçi sınıfının faşizm ve savaş karşısındaki tarihsel yenilgilerinden kaynaklanan, radikal iyileşmeler (Bölüm 5); Üçüncü Teknolojik Devrim yoluyla</span> <span class="ideitalik">sonraki gelişimi</span> <span>(Bölüm 6); sermayenin gelişiminde yeni bir evre olarak</span> <span class="ideitalik">özgül çizgileri</span> <span>–sabit sermayenin ömür döngüsünün kısalması, teknolojik yeniliklerin hızlanması (geç kapitalizmde artı-kâr’ın temel biçimlerini oluşturan rantlar) ve artı-sermayenin sürekli silahlanma ile emilmesi (Bölüm 7, 8 ve 9);</span> <span class="ideitalik">dünya pazarı ile özel bağlantısı</span><span>– sermayenin temel görüngüsel biçimi olarak çok uluslu şirketi üreten uluslararası sermaye yoğunlaşması ve merkezileşmesi ve farklı ortalama emek verimliliği düzeylerinde emtia üreten uluslar arasındaki, dünya ticaretine egemen olan eşitsiz mübadele (Bölüm 10 ve 11) ve</span> <span class="ideitalik">artı-değerin gerçekleşmesi sorununa getirdiği çözümler ve yeni biçimler –</span> <span>sürekli enflasyon ve klasik sanayi döngüsünü enflasyon altında kredi-genişlemesi ve kredi daralması “karşı-döngüsü” ile birleştiren tipik geç-kapitalist ticaret döngüsü (Bölüm 12 ve 13).</span></p>

  <p class="default"><span>Son beş bölüm öncekilerden ayrı olarak sentezleştirici karakterdedir. Bu bölümler önceki bölümlerdeki çözümlemenin sonuçlarını bir araya getirmeye ve sermayenin iç çelişkileri ve temel hareket yasalarının yalnızca işlemeye devam etmekle kalmayıp aslında geç kapitalizmde en aşırı ifadelerini bulmakta oluşunun biçimlerini göstermeye çalışmaktadır (Bölüm 14-18).</span></p>

  <p class="default"><span>Burada iki uyarı gerekli. Birincisi, “geç kapitalizm” terimi hiçbir şekilde emperyalizmin özünde değiştiğini ileri sürmemekte ve Marx’ın</span> <span class="ideitalik">Kapital</span><span>’i ile Lenin’in</span> <span class="ideitalik">Emperyalizm</span><span>’inin analitik bulgularını günü geçmiş saymamaktadır. Tıpkı Lenin’in kendi emperyalizm teorisini ancak Marx tarafından keşfedilen kapitalist üretim tarzının tüm gidişine yön veren genel yasaların doğrulanması olarak</span> <span class="ideitalik">Kapital</span> <span>temelinde geliştirdiği gibi, biz de bugün ancak Lenin’in</span> <span class="ideitalik">Emperyalizm</span> <span>incelemesi temelinde geç kapitalizmin Marksist bir çözümlemesine girişebiliriz. Geç kapitalizm dönemi kapitalist gelişmenin yeni bir çağı değildir. O yalnızca emperyalist, tekelci-kapitalist çağın bir ileri aşamasıdır. Dolayısıyla, emperyalist çağın Lenin’in saydığı özellikleri geç kapitalizm için tamamen geçerlidir.</span></p>

  <p class="default"><span>İkinci olarak, bu tarihsel dönem için “geç kapitalizm”den daha uygun bir terim önerememekten duyduğumuz üzüntüyü ifade etmeliyiz. Bu terim tatmin edici değildir, çünkü senteze değil kronolojiye ilişkindir. Bu kitabın 16. bölümünde onu neden “devlet tekeli kapitalizmi” terimine yeğlediğimizi açıklıyoruz. “Neo-kapitalizm” terimine olan üstünlüğü bellidir, çünkü sonuncunun muğlaklığı geleneksel kapitalizm ile ya radikal bir kopuş ya da süreklilik ima edebilir. Belki de yakın gelecekte tartışmalardan daha iyi bir sentezi yansıtan bir terim doğacaktır. O zamana dek biz de mevcut en elverişli terim sayarak ve herşeyden önce, önemli olanın ad vermek değil çağımızda meydana gelen tarihsel gelişmeyi açıklamak olduğuna inanarak, “geç kapitalizm” kavramını muhafaza ettik.</span></p>

  <p class="default"><span class="ideitalik">Geç Kapitalizm,</span> <span>kapitalist üretim tarzının savaş sonrası tarihini, Marx’ın</span> <span class="ideitalik">Kapital</span><span>’de keşfettiği kapitalizmin temel hareket yasaları çerçevesinde açıklamaya çalışmaktadır. Başka bir deyişle, bu üretim tarzının “soyut” hareket yasalarının, çağdaş kapitalizmin açılmakta olan “somut” tarihi içinde ve onun yoluyla işler ve sınanabilir olduklarını göstermeye çalışmaktadır. Dolayısıyla günümüzün sosyo-ekonomik düşüncesindeki iki temel akıma doğrudan karşıdır. Akademik ya da Marksist çevrelerde, Neo-Keynesyen teknikler, devlet müdahalesi, tekel iktidarı, özel ve kamusal “planlama” ya da bunların her bir okul ya da yazarın tercih ettiği herhangi bir bileşiminin, sermayenin uzun vadeli hareket yasalarını etkisizleştirmeye ya da iptal etmeye muktedir olduğuna inananların varsayımını kabul etmemektedir. Öte yandan, buna karşıt olan (fakat aslında sadece tersyüz edilmiş hali olan), bu ekonomik hareket yasaların kendilerini “gerçek tarih”te gösteremeyecek kadar “soyut” oldukları, dolayısıyla bir ekonomistin tek işlevinin onların gerçek gelişimi içinde tesadüfi etkenler tarafından nasıl ve neden çarpıtıldıklarını ya da saptırıldıklarını göstermek –somut ve görülür süreçlerde nasıl kendilerini gösterdiklerini ya da doğrulandıklarını göstermek değil– olduğu tezine de karşıdır.</span></p>

  <p class="default"><span>Marksist iktisatta bizim bir süre önceden tahmin ettiğimiz gibi son günlerde yaşanan canlanma, son birkaç yılın özellikle memnun edici bir görüngüsü oldu. Bununla birlikte, Marksist teorinin geçmişinin genç bir sosyalist bilim insanları ve işçiler kuşağı tarafından yeniden sindirilmesi çetin ve emek isteyen bir görevdir. Bu özellikle Anglo-Sakson dünyadaki okurlar için geçerlidir, bu kitapta –örneğin Bölüm 1 ve 4’te– tartışılan klasik otoritelerin bir kısmı onlara hala büyük ölçüde tanıdık gelmeyebilir. Ancak 1939 öncesi dönemin bu “eski” tartışmalarına göndermeler asla bir sadakat ya da derin bilgi sergileme meselesi değildir. Çünkü o dönemin büyük tartışmaları, burjuva toplumun temel çelişkileri ve uzun vadeli eğilimlerinin Marksist teoriye dayattığı</span> <span class="ideitalik">asli</span> <span class="ideitalik">sorunlar</span> <span>ile ilgiliydi. Bu sorunlar hala bizimledir. Faşizm ve Stalinizm, Marksist iktisat tartışmalarının başlangıçtaki heyacanlı günlerinin teorisyenlerinin neredeyse tamamını sonunda susturmayı başardı. Fakat onların entelektüel mirasını bastıramazlardı. Bu mirasın yeterli bir canlanışı olmadan bugünkü kapitalizmin merkezi sorunlarını çözmek çok daha zor olurdu.</span></p>

  <p class="default"><span>Son on yılda, Marksist iktisat teorisindeki canlanma, Piero Sraffa’dan esinlenen Cambridge Okulu’nun “neo-klasik” marjinalizme karşı Neo-Ricardocu saldırısı ile aynı zamana rastladı. Marx öncesi bir versiyonuyla bile, emek değer yasasının her türlü rehabilitasyonunu ancak sevinçle selamlanır olmakla birlikte, bizim Neo-Ricardoculuk ile Marksizm arasında gerçek bir sentezin mümkün olmadığına inancımız sürüyor. Günümüzün Marksistleri, Marx’ın Ricardo üzerinde katettiği ve şimdi Neo-Ricardocu teorisyenlerin geri almaya çalıştığı bütün o belirleyici ilerlemeleri savunmakla yükümlüdürler. Bu çalışma iki sistem arasındaki ilişki sorunu ile ilgilenmemektedir, tek bir nokta hariç: ortalama kâr oranının oluşumunda silah üretiminin rolüyle ilgili özgül sorun – başka bir deyişle, Bölüm 9’da kısaca tartışılan değerlerin üretim fiyatlarına dönüşümü sorunu.</span></p>

  <p class="default"><span>Bu kitabı yazarken benim için en ciddi güçlük, zamanımızda bana teorik ve siyasal açıdan en yakın siyasal iktisatçı olan Roman Rosdolsky’nin ben çalışmaya başlamadan önce ölmesi oldu. Bu nedenle, bu yetenekli teorisyenin yapıcı eleştirilerinin yerini mümkün olduğu ölçüde ortak tartışmalarımızın anıları ve onun öldükten sonra yayınlanan büyük yapıtı</span> <span class="ideitalik">Zur Entstehungs-geschichte des Marx’schen “Kapital”</span> <span>in incelemesi doldurmaya çalışmak durumunda kaldı.</span></p>

  <p class="default"><span>1970-71 Kış sömesterinde beni ziyaretçi profesör olarak davet eden Batı Berlin Özgür Üniversitesi Siyasal Bilgiler Fakültesi’nin sosyalist öğrencileri ve asistanları bir yazar için çoğu zaman gerekli olan “dış baskı”yı sağladılar ve beni geç kapitalizm üzerine teorik görüşlerimi burada sunulduğu gibi sistematik bir biçimde formüle etmeye teşvik ettiler. Aynı zamanda bana bu iş için gereken boş zamanı sağladılar.</span></p>

  <p class="default"><span>Dolayısıyla bu eseri, Batı Ukrayna Komünist Partisi’ni kurmaya yardım etmiş ve onun Merkez Komitesinin bir üyesi olan, Batı Ukrayna’da Troçkist hareketi kurmaya yardım etmiş ve bütün hayatı boyunca işçi sınıfının kurtuluşu ve uluslararası sosyalist devrim davasına sadık kalmış ve çalkantılı yüzyılımızın en karanlık yıllarında devrimci Marksizmin teorik geleneğinin sürmesini sağlamış olan ölmüş arkadaşım ve yoldaşım Roman Rosdolsky’ye ve eleştirel ve yaratıcı akılları bu geleneği koruyacak ve genişletecek olan, Batı Berlin Özgür Üniversitesi sosyalist öğrencileri ve asistanlarına adıyorum.</span></p>
</body>
</html>
