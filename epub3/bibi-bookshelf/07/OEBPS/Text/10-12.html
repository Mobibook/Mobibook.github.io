<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>10-12.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x10-12.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">EK II</p>

      <p class="resim1"><img alt="4.png" class="image" height="6" src="../Images/4_fmt10.jpeg" width="244" /></p>

      <p class="anabaslik" id="toc_marker-13">PROF. DR. ERNST WERNER İLE TÜRKİYE TARİHİ ÜZERİNE GÖRÜŞME<span class="dipp" style="font-size:0.6em;"><a class="footnote-link" href="#footnote-225-2461" id="footnote-225-2461-backlink">2461</a></span></p>

      <p class="paragraf para-style-override-27"><span class="char-style-override-12">SORU: Sayın Prof. Ernst Werner, siz Türkiye tarihi üzerine değerli araştırmalarıyla tanınan bir bilim adamısınız.</span> Büyük Bir Devletin Doğuşu: Osmanlılar (1300-1481) <span class="char-style-override-12">adlı her yerde aranan ve şu an ikinci baskısı da tükenmiş olan bir kitap yazdınız. Aynı zamanda Şeyh Bedreddin ve diğer Anadolu isyanları üzerine birçok makaleniz var. Bir Alman olduğunuz halde nasıl oldu da Türkiye tarihine bu kadar ilgi duydunuz, uzun yıllarınızı tarihin karanlıklarına gömülü gerçekleri bulup çıkarmaya verdiniz?</span></p>

      <p class="paragraf para-style-override-27"><span class="char-style-override-16">Prof. Dr. Ernst Werner:</span> Ben, Orta Çağ tarihini inceleyen bir aileden geliyorum. Ailemiz, adına Mediävistik denilen bu bilim dalıyla eskiden beri uğraşagelmiştir. Bizim evde Batı Avrupa Orta Çağ tarihi ile ilgilenilirdi. Türkiye tarihiyle ilgilenmem, araştırmaları karşılaştırmam yoluyla oldu. O zamanlar, uygarlaşmamış halkların devlet hâline geliş süreçleriyle ilgileniyordum. Engels’in belirttiği “Yakın Doğu’ya toprak mülkiyetini Türkler getirmiştir,” olgusundan yola çıkarak, bunun ayrıntılarının neler olduğunu merak ettim. Türk tarihi ile ilişkiye geçmem de böyle oldu. Ancak güçlüklerle karşılaştım. Yaşım ilerlemiş olmasına rağmen Türkçe öğrenmek zorundaydım. Burada Türkçe öğrenmek olanağına da sahip değiliz. Bu da Türkçe öğrenmemi iyice zorlaştırdı. Öğretmensiz kendi kendime kitaptan öğrenmeye başladım. Esasen Türk tarihine şöyle bir göz atmak istiyordum. Fakat bu alan ve özellikle sizin halkınızın tarihi öyle ilgimi çekti ki, uzun süre buradan ayrılamadım ve Türkiye’de kaldım. (Prof. Ernst Werner, “Türkiye’de kaldım,” derken gülümsedi. Çünkü Türkiye’ye hiç gitmemiş! Kendisini <span class="char-style-override-12">AYDINLIK</span> adına Türkiye’ye davet ettim. Ancak Türkiye’ye gidecek olanların Doğu Almanya’da çiçek, sarılık ve kolera aşıları olmaları gerekiyormuş. Kendisi ise şeker ve bir çeşit kan hastası olduğundan bu aşıları yaptıramıyor. Bu yüzden de çok istemesine, özellikle Topkapı Müzesi’ni görmek istemesine rağmen davetimizi kabul edemeyeceğini üzülerek bildirdi. Prof. Ernst Werner, Türkçeyi sözlük yardımıyla okuyup anlıyor. Ancak cümle kurup konuşamıyor! Daha hiç Türkçe konuşulduğunu duymamış! Ama birçok Türkçe terimi ve ismi, aynı bizim gibi söylüyor!)</p>

      <p class="paragraf para-style-override-27"><span class="char-style-override-12">SORU: Biraz önce Engels’in “Yakın Doğu’ya toprak mülkiyetini Türkler getirmiştir,” diye yazdığını söylediniz. Oysa Türkiye’de bazıları, Osmanlılarda mirî toprağın “bütün halkın ortak malı” olduğunu ileri sürüyor. Dirlik sahiplerinin toprağın özel malikleri olmayışından ve siyasi yetkilerin merkezî devlette toplanmış olmasından “Osmanlı toplumunda sınıfların olmadığı”, “feodalite olmadığı” sonucunu çıkarıyorlar. Osmanlı feodalizmini konu alan kitabınızın alt başlığı ise, “Türk Feodalizminin Doğuşu üzerine”dir. İleri sürülen bu fikirleri nasıl değerlendiriyorsunuz?</span></p>

      <p class="paragraf para-style-override-27"><span class="char-style-override-16">Prof. Dr. Ernst Werner:</span> İleri sürülen bu fikirleri Türkiye tarihi açısından tamamen yanlış ve belli ölçüde gerici olarak değerlendiriyorum. Anadolu Selçuklularında ve Osmanlılarda iktidar, bir halkın diğer bir halk üzerindeki, örneğin Türklerin Balkan halkları üzerindeki hâkimiyeti değil, bir sınıfın diğer sınıf üzerindeki hâkimiyetiydi. Bunu <span class="char-style-override-12">Büyük Bir Devlet Doğuşu: Osmanlılar (1300-1481)</span> adlı kitabımda özellikle vurguladım. Anadolu’daki Türk Hristiyan reaya arasında sömürülen halk tabakası olarak mutlak bir benzerlik bulunduğunu göstermeye çalıştım. Aynı zamanda Hristiyan hâkim sınıflarının yenildikten sonra nasıl Türk hâkim sınıflarıyla kaynaştığını ortaya koydum.</p>

      <p class="paragraf para-style-override-27"><span class="char-style-override-12">SORU: Türkiye’de bazıları da Türkiye’de feodalizm olmadığını, Asya Tipi Üretim Tarzı olduğunu ileri sürüyorlar. Buna ne diyorsunuz?</span></p>

      <p class="paragraf para-style-override-27"><span class="char-style-override-16">Prof. Dr. Ernst Werner:</span> Asya Tipi Üretim Tarzı büyük yankılar yaptı. Bizde, Doğu Almanya’da bile. Bu kavram, Orta Çağ Yakın Doğusu için kullanılamaz. Avrupa için ise zaten söz konusu olamaz. Çünkü bu kavram bir şey ortaya çıkaracağına daha da karmakarışık hale getirmektedir. Marksist tarihçiler, yaptıkları araştırmalarla sosyoekonomik ilişkilerin tüm Batı Avrupa’da, genel olarak Avrupa’da ve hatta Rusya’da birbirine benzediğini ortaya koymuşlardır. Eğer her ülke için özel bir tarzdan söz edilecek olsa ve bu ülkelerin özellikleri Güney Avrupa tarzı, Almanya tarzı, Rusya tarzı, Asya Tipi Üretim Tarzı şeklinde abartılarak vurgulanacak olursa, bu üretim biçimi teorisinden vazgeçmek demek olacaktır. İnanıyorum ki, kitabımda Anadolu Selçuklu ve Osmanlı devletlerindeki üretim biçiminin feodalizm olduğunu kanıtlarıyla ortaya koymuş bulunuyorum. Buralarda söz konusu olanın feodal toplum olduğunu, bu toplumda sınıfların bulunduğunu ve sınıf mücadelesinin zaman zaman şiddetlenerek halk isyanları hâline dönüştüğünü tarihî belgelere dayanarak kanıtladım.</p>

      <p class="paragraf para-style-override-27"><span class="char-style-override-12">SORU: Kitabınızda belirttiğiniz üzere, Selçuklular Anadolu’ya geldiklerinde yerli halkın, yani Bizans hâkimiyetindeki Rumların bir direnmesiyle karşılaşmadılar. Hatta kitabınızın bir yerinde Osmanlı akıncılarına karşı gönderilen Bizans komutanlarının Türk tarafına geçtiğini yazıyorsunuz. Nasıl oluyor da Rum köylüleri topraklarını istilaya gelen Türklerin tarafına geçebiliyorlar? Bizans ile Selçuklu ve Osmanlı feodalizmi arasındaki fark neydi?</span></p>

      <p class="paragraf"><span class="char-style-override-16">Prof. Dr. Ernst Werner:</span> Burada Doğu ve Batı Anadolu arasında ayrım yapmak gerek. Doğu Anadolu Bizanslılar tarafından olağanüstü ağır bir şekilde sömürülmekteydi. Orada kısmen despot denilebilecek bir rejim vardı. Türkler, yani o zamanki adıyla Selçuklular, o zamanlar henüz Bizanslılarınki gibi bir devlet yapısı yaratmamışlardı. Bu bakımdan onlarda sömürü oranı oldukça düşüktü. Vergi çeşitleri azdı. Bizanslıların vergi sistemi ise haddinden fazla karışıktı. Türklerin vergi sistemi basitti. Vergi olarak belli başlı bir haraç vardı. Bu bakımdan istilacıların istilacı olarak değil de kurtarıcı olarak görülmesi kolayca anlaşılabilir. Zaten halk, Bizans’ı sömürücü ve işgalci olarak görmekteydi. Bu bölgede oturanlar yalnız Rumlar değildi. Rumlaştırılmış uygarlaşmamış halklarla Anadolu’nun esas yerli halkı da bu bölgenin nüfusunu oluşturuyordu.</p>

      <p class="paragraf para-style-override-27">Batı Anadolu’da durum şehirler yüzünden değişikti. Şehirlerin nüfusunu oluşturan Rumlar Türklere karşıydılar. Çünkü bu şehir halkı Yörüklere karşıydı. Yörüklerle köylük alanlarda ve şehirlerde oturanlar arasındaki zıtlığı görmek lazım. Burada bir şeyi vurgulamak isterim: Türklerin Anadolu’yu istila etmesi, sıradan bir istila, bir fetih değil, gerçek anlamda yerleşmek üzere toprakları ele geçirmektir. Yani bir çeşit iç göç, yeniden yerleşme. Bunun için Türkiye tarihinin Selçuklularla başladığını özel olarak vurguladım. Anadolu, Selçuklularla birlikte etnik olarak, fakat özellikle dil bakımından Türkleştirilmeye başlanmıştır.</p>

      <p class="paragraf para-style-override-27"><span class="char-style-override-12">SORU: Bildiğiniz gibi Selçuklu Devleti’nin tarihinde Nizamülmülk adında bir başvezir vardır. Nizamülmülk, güçlü bir merkezî devlet düzeni kurmak için çalıştı. Hatta o zamana kadarki halk isyanlarından çıkan dersleri topladı ve</span> Siyasetname <span class="char-style-override-12">adlı kitabında, böyle isyanların olmayacağı devlet düzeni önerilerinde bulundu. Size göre Nizamülmülk Türkiye tarihinde feodalizmin gelişmesine hizmet etmiş midir?</span></p>

      <p class="paragraf"><span class="char-style-override-16">Prof. Dr. Ernst Werner:</span> Nizamülmülk İran’dan gelmiştir. Türk değildir. O, eski istibdat (despotluk) yöntemlerini yakından tanımaktaydı. Bu istibdat yöntemlerini Selçuklulara getirdi. Öte yandan Nizamülmülk, Anadolu Selçuklularının değil, Büyük Selçukluların başveziriydi. Bu yüzden belli başlı görevi, boyunduruk altına alınan halkları baskı altında tutmaktı. Kanımca Nizamülmülk’te önemli rol oynamış olan bir nokta da onun göçebeliğe, Yörüklere karşı tutumudur. O, bu göçebeleri ya belli ölçüde tarafsızlaştırmak ya da savaşlarda kullanmak istiyordu. Fakat hiçbir şekilde siyasete sokmak istemiyordu. Nizamülmülk işte bunun için güçlü bir devlet düzeninden yanaydı.</p>

      <p class="paragraf para-style-override-27">Ancak bunun feodalizm ile doğrudan bir ilişkisi olduğunu söyleyemem. Feodalizm, sosyoekonomik bir biçimdir. Gelişme süreci içinde ortaya çıkar. Yukarıdan getirilemez. Onu bir devlet adamı bile getirip yerleştiremez. Bir devlet adamı, böyle bir ortamda ancak hızlandırıcı bir etken olabilir, teşvik edici bir rol oynayabilir. Nizamülmülk’e gelince, onun yalnızca büyük bir imparatorluk kurma hayalinde olduğunu söyleyebilirim. O, büyük bir imparatorluk, gittikçe yayılan bir imparatorluk, büyük bir devlet, hiç de küçük olmayan bir toprak hayal ediyordu. Bu yüzden de devlet işlerinde merkezîliği haddinden fazla vurguluyordu. Ancak bu merkezîliğin mutlaka feodal ilişkilere hizmet ettiği söylenemez. Türkiye’de görüldüğünün aksine, gelişmiş bir feodalizmin mutlaka güçlü bir başa ihtiyacı yoktur. Bölgelere yayılabilir, dağılabilir. Marx bir seferinde 19. yüzyıl Türkiye’sini İspanya ile kıyaslayarak İspanya hakkında bölge beylerinin bölgelerinde devlet iktidarını tamamen uyguladıklarını, yani sömürülen köylüleri ezdiklerini ve bunun için de köylüleri silahsızlandırmalarının yettiğini yazmıştı. Bu bakımdan Türkiye’de feodalizmin gelişmesini Büyük Selçuklu Devleti’nin başvezirinin müdahalesinin sonuçları olarak değil de, bir süreç olarak görüyorum.</p>

      <p class="paragraf para-style-override-27"><span class="char-style-override-12">SORU: Kitabınızda Moğolların 13. yüzyılın ilk yarısındaki Anadolu’yu istilalarına büyük bir yer veriyorsunuz. Size göre bu Moğol istilası ve sonra Anadolu’nun uzun süre Moğol işgali altında kalması Türklerin siyasi ve iktisadi bakımdan gelişmesine ne gibi etki yapmıştır?</span></p>

      <p class="paragraf"><span class="char-style-override-16">Prof. Dr. Ernst Werner:</span> Moğol istilası ve işgali, gelişmeyi en azından zaman açısından ileri atmıştır, ertelemiştir. Bununla birlikte gelişmenin engellenmesi Orta Asya’daki ve Çin’deki kadar korkunç boyutlara ulaşmamıştır. Oralarda Moğol istilası, nüfusun onda sekizini ortadan kaldırdı. Selçuklu Devleti’nde ise merkezi ortadan kaldırdılar. Denilebilir ki, bundan sonra Türk tarihi sınır boylarında, uçlarda devam etti. Moğol istilasının Anadolu’da İran ve Orta Asya’daki kadar korkunç ve feci boyutlara ulaşmamasının nedeni, Anadolu’ya Moğol ordularının ana kolunun değil de sadece bir yan kolunun, öncülerinin gelmiş olmasıdır. Yine de Selçukluların merkezî iktidarı yıkıldı. Böylece batı sınırına doğru bir yer değiştirme başladı. Bunun sonucunda da Anadolu Beylikleri ortaya çıktı.</p>

      <p class="paragraf para-style-override-27">Moğol istilasının bir sonucu da, Türk dilinin ve kültürünün öne çıkması, Fars dili ve kültürünün Anadolu’da gerilemesidir. Farsça ve İran kültürü, Selçuklularda hâkim dil ve kültürüydü. Selçuklular Farsça konuşmaktaydı. Mimari ve sanat İran tarzındaydı. Gerçi Şaman kültürünün de kalıntıları vardı. Fakat genel olarak hâkim olan Fars kültürüydü. Artık istilayla birlikte bu da sona eriyordu. Başka bir şekilde ifade edecek olursam, Türkleşme ve Türkleştirme başlamıştı.</p>

      <p class="paragraf para-style-override-27"><span class="char-style-override-12">SORU: Size göre Selçuklu Sultanlığı’nın Moğol istilasına karşı bir direnme göstermemiş olmasının nedeni nedir?</span></p>

      <p class="paragraf"><span class="char-style-override-16">Prof. Dr. Ernst Werner:</span> Gerçekten de o dönemde Selçuklular hemen hemen hiç direnmediler. Bunun nedeni ise birinci olarak Selçuklu İmparatorluğu içindeki feodal parçalanma, ikinci olarak da bugün kullandığımız bir deyimle söyleyecek olursam, feodal parçalanma dolayısıyla bir devlet bilincinin olmayışıdır. Devletin iki görevi vardır: Biri, dışa karşı sınırları güvence altında tutmak; diğeri, içte baskı kurmaktır. Selçuklu Devleti 13. yüzyılda sınırlarını dışa karşı güvence altında tutma görevini yerine getirmiyordu. Çeşitli nedenler dolayısıyla iktidar iş yapamaz durumdaydı. Gerçek bir merkezî devlet iktidarı kalmamıştı. Sömürü devam etmekteydi, ama iktidar bunu bile korumaktan acizdi. Bu yüzden Moğolların Anadolu’yu istila etmesi kolay oldu.</p>

      <p class="paragraf">Ancak Moğol beyleri, İlhanlar ülkeyi yönetmeye başladıklarında ister istemez Moğollara karşı tepki yükselmeye başladı. Durum gittikçe gerginleşti. İşte bunun için Moğollara karşı dövüşen Cimri’nin geniş bir hareket, gerçek bir halk hareketi yaratması bir rastlantı değildir. Cimri, hem Moğol istilacılarına hem de Selçuklulara karşı savaştı. Başkent Konya’yı bile aldı. Bunun üzerine Moğollar ve Selçuklular tüm askerî güçlerini birleştirip Cimri’ye saldırdılar. Ancak güneydoğuya çekilen Cimri’yi takip etmeye cesaret edemediler. Konya’yı tekrar ele geçirmekle Moğol istilacılarına karşı direnmenin sona ereceğini düşünüyorlardı. Fakat ne Moğollar ne de onlara boyun eğen Selçuklular rahat yüzü göremediler. Cimri, her yana haberciler saldı. Taraftarlarını topladı. Uç beylerini kazandı. Nihayet Karahisar yakınlarında Moğol-Selçuklu ordularıyla bir savaşa tutuştu. Bu savaş, her iki taraf için de çok ağır kayıplara yol açtı. Cimri yenildi. Selçuklu Sultanı da Moğol istilacılarına karşı savaşan bu kahramanın derisini ayağından başına kadar yüzdürdü. İçine saman doldurup şehir şehir gezdirdi. Böylece Moğollara ve kendisine karşı ayaklananlara gözdağı vermek istiyordu.</p>

      <p class="paragraf para-style-override-27">Cimri’nin hareketi, Moğol istilacılarına karşı gerçek anlamda halk hareketiydi.</p>

      <p class="paragraf para-style-override-27"><span class="char-style-override-12">SORU: Yukarıda Moğol istilasıyla birlikte Anadolu’da Fars kültürünün de gerilemeye başladığını söylediniz. Kitabınızda Anadolu’da Fars kültürünün yayıcısı Mevlana’yı olumsuz değerlendirmektesiniz. Size göre Mevlana Türkiye tarihinde nasıl bir rol oynadı?</span></p>

      <p class="paragraf"><span class="char-style-override-16">Prof. Dr. Ernst Werner:</span> Onu İranlı olduğu için olumsuz olarak değerlendirmedim. Böyle değerlendirmemin nedeni, onun yaydığı din kurallarının doğrudan doğruya hâkim sınıflara hizmet etmesidir. Mevleviler, hâkim sınıfların, önce Selçukluların, sonra da Moğolların müttefikleriydiler. Hiçbir zaman aşağı tabakalara inmediler.</p>

      <p class="paragraf para-style-override-27">Mevlevilerde belki tek olumlu olabilecek yan, onların panteist öğretiden hareket etmeleri ve ellerini Hristiyanlığa da uzatmalarıdır. Kitapta da yazdığım gibi, Mevlana’nın ölümü üzerine Hristiyan keşişler de gelip ağlamışlardır. Ancak bu dinî hoşgörü ile Şeyh Bedreddin’deki hoşgörü aynı değildir. Bunun sınıf niteliğini vurgulamak gerek. Bu yüzden Mevlana’yı hâkim sınıflar safında değerlendirdim.</p>

      <p class="paragraf para-style-override-27"><span class="char-style-override-12">SORU: Öte yandan kitabınızda Şeyh Bedreddin, Börklüce Mustafa ve Torlak Kemal’i olumlu olarak değerlendiriyorsunuz...</span></p>

      <p class="paragraf"><span class="char-style-override-16">Prof. Dr. Ernst Werner:</span> Evet, Şeyh Bedreddin’i olumlu değerlendiriyorum. Yakında kitabımın üçüncü baskısı çıkacak. Onda elime geçen yeni malzemelere dayanarak Şeyh Bedreddin bölümünü daha da genişlettim. Şeyh Bedreddin ve Börklüce Mustafa isyanını, Tüm Türkiye tarihinin en önemli olayı olarak görüyorum. Ben de Münih’te yaşayan ve Şeyh Bedreddin üzerine bir inceleme yazmış olan Franz Babinger’le birlikte, Şeyh Bedreddin’in dünya tarihinin en önemli kişilerinden biri olduğu görüşündeyim. O yakın zamana kadar büyük ölçüde karanlıkta kalmıştır. Bir üniversite öğrencisine, örneğin bizim burada Doğu Almanya’da, “Şeyh Bedreddin kimdir?” diye soracak olsanız, kim olduğunu bilemez. Sanır ki, dünyada bir tek Thomas Münzer yaşadı!</p>

      <p class="paragraf">Şeyh Bedreddin’i Börklüce Mustafa’dan biraz farklı görüyorum. Bunu kitabımın üçüncü baskısında daha geniş olarak açıkladım. Şeyh Bedreddin’i bir ıslahatçı (reformcu) ve siyasetçi olarak görüyorum. O, Börklüce Mustafa gibi sınıf düzenini yıkmaya yönelmemişti. Osmanlı Hanedanı’nı saf dışı ederek devlet düzeninde ıslahat (reform) yapmayı amaçlıyordu. Ona göre Osmanlı Hanedanı ortadan kalkmalıydı. Balkanlar’daki Slavlarla da anlayış ve hoşgörü içinde geçinilmeliydi. Yani bir bakıma o toprakları fethedenlerle o topraklarda eskiden beri yaşayanlar birleşmeliydi. Fakat bu, Mevlevilerde olduğu gibi yukarı kademede birbirlerine hoşgörü göstererek olmamalı, tam tersine aşağıdan olmalıydı. Yani Balkan Slavları siyasi eylemlere çekilmeliydi. Böylece aynı zamanda Avrupa’nın yeni yeni başlayan sömürge düzeninin karşısına bir Güneydoğu Avrupa bloku çıkmış olacaktı. Tabii bu, belli ölçüde bir çeşit yeni bir din olacaktı. Ve bu dinin temelleri İslam ile Ortodoks Hristiyanlıkta yatacaktı. Katolik dininin hâkim olduğu ülkelerin karşısına dikilecekti. Bu durumu Şeyh Bedreddin’in sahip olduğu büyük bir görev olarak ve o zamanın koşulları içinde gerçek tarihî bir alternatif olarak görüyorum. Bu, Börklüce Mustafa’nın övdüğü sınıfsız toplum gibi bir ütopya, bir hayal değildi. Börklüce Mustafa’nınki başarısızlığa mahkûm bir davranıştı. Fakat Şeyh Bedreddin’in istediği düzeni olanak dahilinde görüyorum. Bu bakımdan onun yenilmiş olması gerçekten çok acıdır. Eğer Şeyh Bedreddin kazanmış olsaydı, Balkan halkları, aynı zamanda Türk halkı daha sonraki yıllarda çekmiş olduklarını çekmemiş olacaklardı. Sizleri Şeyh Bedreddin gibi bir kişiye sahip olmaktan dolayı kutlarım!</p>

      <p class="paragraf para-style-override-27">Türkiye halkının tarihi yeniden yazılmalıdır. Bu, Türkiye Marksistlerinin bir görevi olarak durmaktadır.</p>

      <p class="paragraf para-style-override-27"><span class="char-style-override-12">SORU: Söz Şeyh Bedreddin’in isyanından açılmışken Türkiye tarihindeki isyanlar üzerine yürütülen olumsuz bir değerlendirme hakkında görüşünüzü öğrenmek istiyoruz. Bazıları Celali İsyanlarını olumsuz olarak değerlendiriyorlar ve Türkiye’de kapitalizmin gelişmesini engellediğini ileri sürüyorlar. Siz ne diyorsunuz?</span></p>

      <p class="paragraf"><span class="char-style-override-16">Prof. Dr. Ernst Werner:</span> O dönemlerde Türkiye’de kapitalizmin gelişmesi hiç de söz konusu değildi. Celali İsyanlarına gelince, bunlar kendiliğinden köylü isyanlarıydı. Aynı köylü isyanları Batı Avrupa’da da İngiltere’de 1381’de, Almanya’da 1525’te vardı. Bütün bu köylü isyanları, Türkiye’de olduğu gibi yenilgiyle sonuçlandı. Zafer kazanan hiçbir köylü isyanı olmadı. Fakat bu isyanlar yüzünden durum hiç de kötüleşmedi, gelişme durmadı. Ancak isyanların bastırılmasından sonra Batı Avrupa’da Türkiye’den farklı olarak görülen şey, hukuki ve iktisadi durumun iyileşmesidir. Bu da sınıf mücadelesinin boşuna olmadığının, ilerlemeye hizmet ettiğinin kanıtıdır.</p>

      <p class="paragraf">Bu mücadelelere sebep olan şey, köylülerin ürettiği artı-üründür. Kim alacak bu artı-ürünü? Hepsini derebeyi mi alacak, yoksa bir kısmı köylüye mi kalacak? Köylüye düşen kısım büyüdükçe toplumun biçimlenmesi de o kadar ilerici bir şekil almaktadır. Bunu İngiltere ve Fransa için gayet kolay kanıtlamak mümkündür.</p>

      <p class="paragraf">Türkiye’ye gelince, buradaki isyanlar, ya kendiliğinden köylü isyanlarıydı ya da göçebelerin ayaklanması. Özellikle Celali İsyanları sırasında bu ikisi birbirini peş peşe izlemektedir. Bu isyanların hedefi, Batı Avrupa’da olduğu gibi haddinden fazla sömürüdür. Ama sonuç Batı Avrupa’daki gibi değildir. İsyanların sonucunda durum hiç olmazsa nispeten iyileşmemiş, daha da kötüleşmiştir. Yoksulluk daha da artmıştır.</p>

      <p class="paragraf">Gerçi 1610’dan sonra sömürü oranında bir azalma görülmüştür. Bundan sonra gelen 20 yıl içinde ise köylü ekonomisinde bir canlanma olmuştur. Bunu kanıtlamak gayet kolaydır. Bununla birlikte hâkim sınıflar Türkiye’de genel olarak köylülerin elinden tüm artı-ürünü almayı başarmışlardır. Bu da tekrar eski ortama dönmeye götürmüştür.</p>

      <p class="paragraf para-style-override-27">O zamanlar kapitalizmin gelişmesinden veya doğmasından zaten söz edilemezdi. Bir kere, kapitalizm, hatta ilkel kapitalizm Türkiye’de çok geç ortaya çıktı. İkincisi ve üzerinde çok önemle durduğum bir nokta da, kapitalizmin Türkiye’de dış bölgelerdeki, fethedilmiş bölgelerdeki tabakalar arasında, örneğin Balkan Slavları arasında gelişmeye başlamış olmasıdır. Yani Türk hâkim sınıfları, tüccarları vb. arasında gelişmemiştir. Marx’ın <span class="char-style-override-12">Doğu Sorunu</span> yazılarında 19. yüzyıl Türk feodalizminin askerî feodalizm olduğunu yazıyordu. Bu nitelik, gerçekten Türk feodalizmini esas itibariyle Batı Avrupa feodalizminden ayırıyordu.</p>

      <p class="paragraf para-style-override-27"><span class="char-style-override-12">SORU: Bugün Türkiye’de Kürdistan’ın Türkiye’nin sömürgesi olduğunu ileri sürenler var. Siz Osmanlı Devleti’ne tabi beyliklerle özellikle Balkanlar’daki beylerle merkezî devletin ilişkilerini ayrıntılarına kadar araştırdınız ve kitabınızda bu konuda geniş bilgiler verdiniz. Bu Kürdistan’ın Türkiye’nin sömürgesi olduğu görüşüne ne diyorsunuz? Kürt Beylikleri ile Osmanlı Devleti’nin ilişkileri ne çerçevedeydi?</span></p>

      <p class="paragraf"><span class="char-style-override-16">Prof. Dr. Ernst Werner:</span> Özel olarak Kürt sorunu ile ilgilenmedim. Kitabım ise 1481’e kadar geçen zamanı kapsamaktadır. Kürt sorunu ise çok çok daha sonra ortaya çıkmıştır.</p>

      <p class="paragraf">Bu zaman içinde bir sömürgeden söz edilemez. Osmanlı Devleti’nin Kürdistan’da veya başka bir yerde sömürgeye sahip olması söz konusu olamaz. Kürdistan’da uygulanmış olan siyaset, Osmanlı Devleti’nin Balkan beylerine karşı uyguladığı siyasetin aynısıdır. Hiçbir değişiklik yoktur. Bu, ikili bir siyasettir. İlk önce yenmek, haraca bağlamak, devletin parçası hâline getirmek, İslamlaştırmak veya yok etmek. Bu, gayet tipiktir. Arnavutları ele alacak olursak, İslamlaştırma yoluyla devletin bir parçası hâline geldiler ve Osmanlı iktidarının temel direği oldular. Yahut Boşnaklar. Boşnaklarda durum daha açık görülmektedir. 18. yüzyılda Osmanlı aleyhtarı akım çıkana kadar Boşnaklar arasında bu durum sürdü.</p>

      <p class="paragraf para-style-override-27">Osmanlı Devleti’nde sömürgeden veya sömürgeleştirmeden söz eden görüşler, temelsizdir, o zamanın gerçeğiyle uyuşmamaktadır.</p>

      <p class="paragraf para-style-override-27"><span class="char-style-override-12">SORU: Kitabınızda ve daha sonra yazdığınız birkaç broşürde Anadolu’daki halk ayaklanmalarına önem verdiğiniz görülüyor. Fakat aynı yazılarda bu halk hareketlerinin hepsinin dinî bir kisvesi bulunduğunu belirtiyorsunuz? Bu nereden gelmektedir?</span></p>

      <p class="paragraf"><span class="char-style-override-16">Prof. Dr. Ernst Werner:</span> Türkiye’de hiç duymadım, ama Orta Çağ’da Avrupa’da tanrıtanımaz (ateist) halk hareketleri de vardı. Ancak hiçbir yankıları olmadı. Halk arasında bir etkileri olmadı. Bunlar çok küçük aydın gruplarıydı. 1270’te Paris’teki Latin İbni Rüşdçüleri gibi. Şunu göz önünde bulundurmak lazım: Orta Çağ’da dinî kisveye bürünmemiş bir kitle hareketi mümkün değildir. Bu, o zamanlar insanların teknik ve bilimsel gerilikleri dolayısıyla doğaya hâkim olamamalarıyla bağıntılıdır. O zamanlar, yani 14. ve 15. yüzyıllarda Avrupa’da ve Osmanlı Devleti topraklarında devrim koşulları dinî şiarları taşımayı kaçınılmaz kılıyordu. Eğer bir hareket kendisinin anlaşılmasını ve halk içinde yankı bulmasını istiyor idiyse, bu şiarları taşıması kaçınılmazdı. 16. yüzyılda Thomas Münzer, 15. yüzyılda Jan Hus, 15. yüzyılda Şeyh Bedreddin ve Börklüce Mustafa böyle davranmışlardı. Dinî görünümleri vardı. Ancak meselenin özü, bu dini kisvenin altında saklı olandır. Bunu ortaya çıkarmak da biz Marksist araştırmacılara düşer. Dinî görünümlere bakıp kalmamalı veya hareketin nedenini dinî meselelerde aramamalı; meselenin derinine, köküne inmelidir.</p>

      <p class="paragraf para-style-override-27">Bu halk hareketlerinin önderleri, halkın gelenekleri, görenekleri ve dolayısıyla dinî değerleri çerçevesinde hareket etmek zorundaydılar. Yoksa ilgi çekemezler, bir tekke hâline gelip kaybolup giderlerdi.</p>

      <p class="paragraf para-style-override-27"><span class="char-style-override-12">SORU: Son olarak Osmanlı feodalizminin temel niteliğini ana hatlarıyla çizer misiniz?</span></p>

      <p class="paragraf"><span class="char-style-override-16">Prof. Dr. Ernst Werner:</span> Bu zor ve karışık bir soru! Demin bir soruda cevaplandırdığım üzere Marx’ın kullandığı askerî feodalizm terimindeki askerî unsur gerçekten mevcuttu. Almanya’da, Fransa’da şövalyelerin, mileslerin (üne düşkün askerlerin) hâkim sınıfların kişiliği olmuş olmaları, Türkiye’de daha da ileri gitmiştir. Hem de o kadar ileri gitmiştir ki, böylesi Avrupa’da görülmemektedir. Ancak Osmanlı feodalizmindeki bu askerî unsurun kökenini Türklerin etnik niteliğinde, halkın karakter yapısında aramak istemem. Osmanlı feodalizmindeki askerî unsur, yayılmacılık dolayısıyla kaçınılmaz olarak ortaya çıkmıştır. Yayılma, geniş bölgeleri içine almaktaydı ve Anadolu ve Rumeli olmak üzere ikili bir niteliğe de sahipti. Hâkim sınıflar, bu kadar geniş toprakları ellerinde bulundurabilmek ve yeni toprakları ellerine geçirebilmek için iki şey gereksiniyorlardı: Devlete hizmetlerinden ötürü aristokrat payesine yükseltilen sipahilere ve her türlü feodal bağı kopartılıp, kışlalara yerleştirilmiş ve Sultan’ın emrine verilmiş olan yeniçeri ocağının kurulmasına.</p>

      <p class="paragraf">Sipahiler ve onlarla birlikte devlet görevlerine tayin edilen ve artık hepsine birden memuriyet aristokrasisi dediğimiz vezir, beylerbeyi, sancakbeyleri, subaşı vb. zümresi merkezî iktidarın çevresinde toplanmaktaydı ve yeni hâkim sınıfı oluşturmaktaydı. Avrupa’da da aynısı vardı. Frank İmparatorluğu’nda da aynısı vardı. Ancak Frank İmparatorluğu’ndaki bu memuriyet aristokrasisi, Türkiye’dekinden yani sipahilerden toprağa daha çok bağlıydı, bağlanmıştı. Bunun için de merkezî iktidardan uzaklaşıyordu. Buna karşılık Türk feodalizmi, toprağa bağlılığı, kök salmayı asgariye indirmeyi başardı. Bulgar-Türk tarihi uzmanları Mutafçieva ile Svetkova, sipahileri “hiçbir zaman doymak bilmeyen eşkıyalar” diye nitelendirmektedir. Çünkü sipahilerin toprakları küçük tutulmaktaydı ve bu yüzden sipahiler kendiliklerinden ganimet peşinde koşmak, topraklarını genişletmek zorundaydılar. Bunun için de askerî bakımdan her an harekete geçmeye hazır bulunuyorlardı. İkinci olarak Türk feodalizmini Avrupa feodalizminden ayırt etmek için vurgulamak istediğim nokta, feodalizmin geliştiği 1481 yılına dek angarya çiftliklerinin inşa edilmemiş olmasıdır. Derebeylerinin olmayışıdır. Sipahinin Avrupa’daki angarya çiftlikleri düzeninde bir ekonomi kurması olanaksızdı. Çünkü yılın büyük bir kısmını dışarıda seferde geçiriyordu. Ele geçirdiği topraklarla topraklarını genişletemiyor, bunların ortasına kale inşa edemiyordu. Topraklarını köylüye yarıya veriyor ve ondan rant alıyordu. Doğal olarak bu, Yakın Doğu feodalizminin bir mirasıydı. Bu daha önce Selçuklularda ve Abbasilerde vardı. İkta yönteminden bahsediyorum somut olarak.</p>

      <p class="paragraf">Yeni olan, Avrupa’daki feodal beylere karşı kazanılan büyük zaferlerde önemli rol oynamış bu olan şey ise yeniçeri ordusunun kurulmuş olmasıdır. Türk feodalizminin önemli bir unsurunu oluşturan yeniçeri ordusu, tüm feodal bağlarından koparılmış, kışlalara yerleştirilmiş, sultanın emrine verilmişti ve savaş tarihi bakımından ilginçtir: Yeryüzünde piyade yeniçeri ocağı ile başlamıştır. Genel olarak Mediävistik biliminde, piyadenin Alman ve İsviçre asıllı, para karşılığı yabancı ülkeler hesabına savaşan askerlerle, Landsknechtlerle başladığı söylenir. Bu yanlıştır. Piyade yeniçerilerle başlamıştır. Yeniçeriler tüm aile ilişkilerinden koparılmışlardır. Klanlarından koparılmışlardır. Sultan’ın emrine verilmişlerdir ve her an savaşa hazır durumdadırlar. Böylece merkezî iktidarın sipahilerle birlikte yeniçeriler yoluyla olağanüstü bir şekilde güçlendirilmesi mümkün olmuştur. Yeniçeriler, büyük feodal beylerin, yani akıncı kumandanların merkeze karşı eğilimlerini etkisizleştirme aracıydılar. Bilindiği gibi II. (Fatih) Mehmed zamanında Sultan’la akıncılar arasında büyük bir çatışma baş gösterdi. Yeniçeriler, bu çatışmayı II. Bayezid döneminde Sultan lehine sonuçlandırdılar. Sultan II. (Fatih) Mehmed, yeniçerilere dayanarak hâkim sınıflar lehine, yani büyük toprak sahibi ve iktidarın dayanağı sipahiler lehine bir toprak reformu yapmıştır. Akıncı beylerin topraklarına el koymuştur. İşte bunu, yeniçeri ocağının rolünü Türk feodalizminin esas belirtisi olarak görüyorum.</p>

      <p class="paragraf">Reayaya gelince... Ben bu noktada bir dizi Marksist araştırmacıyla aynı görüşü paylaşmadığımı biliyorum. Benim kişisel kanıma göre reayanın sömürülmesini olduğundan fazla abartmamalıdır. Kanımca, Türk feodalizmi hem Türk köylüsünü hem de boyunduruk altına aldığı halkları daha zalim bir şekilde sömürdü diyebilmek için elde bu durumu Avrupa feodalizminin köylüleri nasıl sömürdüğü ile kıyaslayabilecek belgeler olması gerekir. Ondan sonra ancak böyle genel bir yargıya varılabilir. Her şeyden önce kronolojik olarak ayırmak gerekir. Örnek olarak feodalizmin yükseldiği, geliştiği dönem mi alınmaktadır, yoksa çöküş dönemi mi? Arada büyük fark vardır. Türk feodalizminin çöküş döneminde reayanın sömürülmesi şüphesiz gerçekten çok zalimce olmuştur. Bu dönemde sömürü öyle bir düzeye erişmektedir ki, köylülerin ekim yapacak tohumluğu bile ellerinden alınmaktadır. Örneğin 16. ve 17. yüzyıllarda durum böyledir. İşte gerçek gerileme başlamıştır!</p>

      <p class="paragraf">Buna karşılık yükselme döneminde böyle ağır bir sömürüyü kanıtlamak mümkün değildir. Aynı şekilde rant biçimini de daha açık bir şekilde yerli yerine oturtmak gerekir. Soru, Türk feodalizminin sömürü biçiminin para-rant mı, yoksa ürün-rant mı şeklinde olduğudur. Şüphesiz biri veya diğeri değil, her ikisidir. Burada Mediävistik biliminin ileri teknik olan “tarihi, bir blok olarak alma” yöntemini uygulayarak araştırma yapılması gerektiği düşüncesindeyim. Romanya’da hâkim sömürü biçimi para-rant, Anadolu’da ürün-ranttı deyip geçmek mümkün değildir. Demek gerekir ki, şehre yakın olan yerlerde para-rant doğal olarak yaygındı. Yani değişim (mübadele) sorunu. Şehre uzak olan yerlerde ise ürün-rant söz konusuydu. Burada ilişkileri geniş olarak ortaya çıkarmak gerekir. Bulgar Türkologları ve Osmanlı tarihi araştırmacıları, ellerinde bulunan ve çoğu açıklanmamış kaynaklara dayanarak bu alanda bir başlangıç yapmışlardır. Bunu artık sistemli bir şekilde devam ettirmek gerekiyor. Bir varsayım olarak, Türk reayasının Avrupa köylüsünden daha fazla sömürülmediğini söylemek isterim. Bu, ayrıntılarını henüz kanıtlayamadığım bir varsayımdır. Ancak reayanın durumunun kötüleşmesine yol açan başka bir neden vardır. Sömürülen artı-ürün, bir üretime ve üretim faaliyetine aktarılamıyordu. Tam tersine savaş mekanizmasına ve sefahate kanalize ediliyordu. Artı-ürün tamamen yutulup yok edilmekteydi. Kanımca bu nokta, Türk feodalizmini Avrupa feodalizminden ayıran temel belirtilerden biridir. Burada hâkim sınıfların yatırım sorunu ve tüccar sermayesinin birikimi büyük bir rol oynamaktadır. Türkiye’de tüccar sermayesi de yutulmaktadır! Evet, tüccar sermayesi de askeriye ve merkezî iktidar tarafından yukarıda sözü edilen alanlar için yutulmaktadır.</p>

      <p class="paragraf para-style-override-27">İşte bu zor sorunuz için verebileceğim cevap! Aslında böyle bir soru üzerine günlerce konuşmak mümkün!</p>

      <p class="paragraf para-style-override-27"><span class="char-style-override-12">SORU: Dediklerinize göre İstanbul’da ve Osmanlı İmparatorluğu’nun diğer başkentlerinde haddinden fazla saray ve cami yapılmış olması bundan! Oysa Avrupa şehirlerinde tek büyük bir katedral var. İstanbul’da ise her sultana ait bir saray veya koca bir cami...</span></p>

      <p class="paragraf para-style-override-27"><span class="char-style-override-16">Prof. Dr. Ernst Werner:</span> Avrupa’daki katedralleri burjuvazi yaptırdı...</p>

      <p class="paragraf para-style-override-27"><span class="char-style-override-12">SORU: Feodal aristokratlar yaptırmadı mı?</span></p>

      <p class="paragraf"><span class="char-style-override-16">Prof. Dr. Ernst Werner:</span> Strazburg Münster, Köln Dom’u gibi katedralleri burjuvazi yaptırdı. Bunlar, burjuvazinin gücünün ifadesiydi. Aynı şekilde burjuvazi Avrupa şehirlerindeki o muhteşem belediye binalarını yaptırdı. Bunları yaptıranlar, patrisyenlerdi, hür yurttaşlardı. Bu binalar, onların iktisadi ve siyasi bakımdan ne kadar güçlü olduklarını göstermekteydi. Gotik tarzında yapılan bu binalar burjuvazinindir. Türkiye’de ise saray ve camileri Sultan yaptırıyordu.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-2461-backlink" id="footnote-225-2461">2461</a> Yıldırım Dağyeli tarafından yapılan bu görüşme daha önce <span class="char-style-override-12">Bora</span> dergisinin 1 Kasım 1978 tarihli 1. sayısında yayınlanmıştır. [<span class="char-style-override-12">Alan Yayıncılık’ın 1986 tarihli 1. basıma notu</span>]</p>
        </div>
      </div>
    </div>
  </div>
</body>
</html>
