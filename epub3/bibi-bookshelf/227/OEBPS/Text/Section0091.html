<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block5"><span class="text1">Eos, "Seni yüzyıllardır bekliyordum</span><span class="text2">," demiş ve Taita, onun büyük Yalan'ın cisimleşmiş hali olduğunu bilmesine rağmen sözlerine inanmaktan kendini alamamıştı. Kadın dönüp mağaranın ağzına doğru yürüdü. Taita direnmeye çalışmadı. Onu takip etmekten başka bir şey yapamayacağını biliyordu. Ona karşı çıkabilmek için geliştirdiği tüm güçlere karşın, o anda kadının götüreceği yere gitmekten başka bir şey istemiyordu.</span></p>

  <p class="block5">Girişten sonra, tünelin yosun kaplı duvarları Taita'nın omzuna sürtünecek kadar daralıyordu. Ayaklarının üstünde köpürüp tuniğine sıçrayan kaynak suyu buz gibiydi. Eos önde kayarmış gibi gidiyordu. Siyah ipeğin altında kalçaları iki yana salınan bir kobra gibi dalgalanmaktaydı. Kadın sudan çıktı ve dar bir taş yoldan yukarı tırmanmaya başladı. Tepede tünel genişlemiş ve oda gibi bir geçit halini almıştı. Duvarlar, üzerlerine çeşitli insan formları, gerçek ve hayali hayvan figürleri oyulmuş lacivert taşlarla kaplıydı. Yerler ise kaplan gözü denen kahverengi tonlarındaydı. Çatı, pembe kuvarstan yapılmıştı. Duvarlardaki dirseklere, insan başı büyüklüğünde kristal kayalar yerleştirilmişti. Eos yaklaşırken bu kristallerden yayılan gizemli turuncu ışık önünü aydınlatıyordu. Onlar geçip gidince kristaller sönüyordu. Taita bir iki kere iri maymun gölgeleri görür gibi oldu. Eos'un küçük çıplak ayakları altın sarısı taşların üstünde sessizce yol alıyordu. Taita o ayaklardan büyülenmiş gibiydi ve gözlerini alamıyordu. Kadın yürüdükçe havaya enfes bir koku yayılmaktaydı. Taita kokuyu da büyük bir zevkle içine çekiyor, zambakları hatırlıyordu.</p>

  <p class="block5">Sonunda hoş ve ferah bir salona ulaştılar. Burada duvarlar yeşil malakittendi. Yüksek tavandaki bacalar yeryüzüne kadar ulaşıyor olmalıydı, çünkü onlardan içeri dolan güneş ışıkları duvarlarda zümrüt rengi yansımalar yapıyordu. Odadaki mobilyalar fildişinden oyulmuştu ve başlıca parçalar alçak iki kanepeydi. Eos gidip birine oturdu, bacaklarını altına almış ve pelerinini üstüne serip ayaklarını bile örtmüştü. Karşısındaki diğer kanepeyi gösterdi. "Lütfen rahatına bak. Benim sevgili onur konuğum Taita." Bunları Tenmass diliyle söylemişti.</p>

  <p class="block5">Taita kanepeye gitti ve kadının karşısına oturdu. Kanepe işlemeli ipek bir minderle kaplanmıştı. Kadın, "Ben Eos'um," dedi.</p>

  <p class="block5">"Niye bana sevgili dedin? Bu daha ilk karşılaşmamız. Beni hiç tanımıyorsun."</p>

  <p class="block5">"Ah Taita, seni senin kendini tanıdığın kadar iyi tanıyorum. Hatta belki daha bile iyi."</p>

  <p class="block5">Sesi, Taita'nın o güne kadar dinlediği bütün müziklerden daha tatlıydı. Zihnini buna kapatmaya çalıştı. "Her ne kadar sözlerin mantığa aykm olsa da nedense kuşku duyamıyorum. Beni tanıdığını kabul ediyorum ama ben, senin adından başka bir şey bilmiyorum."</p>

  <p class="block5">"Taita, birbirimize karşı dürüst olmalıyız. Sana sadece gerçeği söyleyeceğim. Sen de bana öyle yapmalısın. Son cümlen bir yalandı. Benim hakkımda çok şey biliyorsun ve ne yazık ki çoğu yanlış bir sürü de önyargın var. İstersen seni aydınlatır, yanlışlarını düzeltirim."</p>

  <p class="block5">"Söylesene nerede yanılıyorum?" "Düşmanın olduğuma inanıyorsun." Taita ses çıkarmadı.</p>

  <p class="block5">Eos, "Ben senin dostunum," diye devam etti. "Hayatta sahip olacağın en içten ve tatlı dost hem de."</p>

  <p class="block5">Taita ciddi bir tavırla başını eğdi ama yine bir şey demedi. Ümitsiz ona inanmak istediğini fark etmişti. Bu da, kalkanını yüksek tutma kararlılığını alıp götürmüştü.</p>

  <p class="block5">Bir süre sonra Eos yine konuştu. "Sana yalan söyleyeceğimi sanıyorsun, şimdiye kadar dediklerimin de senin bana söylediklerin gibi yalan olduğunu düşünüyorsun."</p>

  <p class="block5">Taita, onun okuyabileceği bir aurası olmamasına seviniyordu; duyguları fokur fokur kaynamaktaydı.</p>

  <p class="block5">"Sana sadece doğruyu söyledim. Mağarada karşına çıkardığım görüntüler gerçekti. Hiçbir hile karışmamıştı." "Güçlü imajlardı," diyen Taita'nın ses tonu tarafsız ve yorumsuzdu.</p>

  <p class="block5">"Hepsi de gerçekti. Sana söz verdiğim her şeyi gücümün sınırları içinde." "Neden onca insan arasından beni seçtin?"</p>

  <p class="block5">Eos küçümseyerek, "Onca insan mı?" diye sordu. "İnsanların tümü benim için beyaz karıncalar kadar önemsiz. İçgüdüsel yaratıklar hepsi, makul ve akıllı değiller, çünkü o erdemlere erişecek kadar uzun yaşamıyorlar."</p>

  <p class="block5">Taita, "Ben akıllı, bilgili, merhametli insanlar tanıdım," diye karşı çıktı. "Sen bu değerlendirmeyi kendi kısa hayatına göre yapıyorsun." "Ben epey uzun yaşadım."</p>

  <p class="block5">"Ama fazla zamanın kalmadı," dedi Eos. "Neredeyse bitiyor ömrün." "Açık sözlüsün Eos."</p>

  <p class="block5">"Dediğim gibi, sana sadece gerçekleri söyleyeceğim. İnsan bedeni kusurlu bir araç ve hayat geçici. Bir insan gerçek bilgeliğe ve anlayışa eremeden ölüyor. İnsan standartlarına göre sen bir Uzun Yaşayan'sın ve benim tahminime göre yüz elli altı yaşındasın. Bana göre, bu bir kelebeğin ömründen uzun değil ya da akşam karanlığında açıp gün doğmadan solan bir gece kaktüsününkinden. Ruhunun içinde barındığı fiziksel araç, yakında seni yan yolda bırakacak." Aniden sağ elini siyah ipek örtünün altından çıkarıp bir kutsama işareti yaptı.</p>

  <p class="block5">Eğer ayakları güzelse, eli olağanüstüydü. Taita, onun zarif hareketine bakarken nefesinin kesildiğini ve kollarındaki tüylerin diken diken olduğunu hissetti.</p>

  <p class="block5">"Ama öyle olması gerekmiyor," dedi Eos yumuşak bir sesle. "Daha soruma cevap vermedin Eos. Niye ben?"</p>

  <p class="block5">Eos, "Yaşadığın kısa süre içinde çok şey başarmışsın," dedi. Taita acı bir şekilde güldü. "Demek ki şimdi ben, genç ve güzel bir organı olan yaşlı ve çirkin bir adamım."</p>

  <p class="block5">Kadın da o çıngıraklı sesiyle gülmüştü. "Çok hoş ifade ettin." Elini tekrar pelerininin içine alıp Taita'yı onu görme zevkinden mahrum bıraktı. Sonra konuşmaya devam etti. "Mağarada sana gençliğini gösterdim. Çok güzeldin ve yine öyle olabilirsin." "İstediğin genç ve güzel adamı seçecek durumdasın. Zaten bunu yaptığından hiç kuşkum yok." Kadın hemen dürüstçe yanıt verdi. "En az on bin kere, ama güzelliklerine rağmen karıncaydılar."</p>

  <p class="block5">"Ben farklı mı olacağım?"</p>

  <p class="block5">"Evet Taita... evet."</p>

  <p class="block5">"Ne yönden?"</p>

  <p class="block5">"Zihnin," dedi Eos. "Şehevi tutkular çabuk geçer. Üstün bir zihin ise sonsuza kadar mutluluk verir. Büyük bir zekâ, ebediyen genç kalan bir bedende zamanla giderek keskinleşir; bunlar tanrısal özelliklerdir. Taita, sen çağlar boyunca hasretini çektiğim mükemmel yoldaş ve eşsin."</p>

  <p class="block5">Saatlerce konuştular. Onun dehasının soğuk ve kötü niyetli olduğunu bildiği halde, yine de büyüleyici ve ayartıcı buluyordu. Fiziksel ve entelektüel açıdan enerji yüklendiğini hissetmekteydi. Sonunda sinir bozucu bir şekilde boşaltma ihtiyacı duydu ama daha ağzını açamadan Eos, "Senin için hazırlanan bir bölüm var," dedi. "Kapıdan çıkınca sağa dön ve koridorun sonuna kadar git." Eos'un tarif ettiği oda büyük ve görkemliydi ama Taita'nın zihni pıl pırıl olduğu için etrafındakileri fark edemedi. Hiçbir yorgunluk hissetmiyordu. Küçük bir bölmede altına tuvalet kovası konmuş süslü bir tabux bulup kendini rahatlattı. Köşede, kristale oyulmuş bir bideye sıcak, kokulu sular akıyordu. Yıkanıp temizlenince hemen yeşil salona döndü, gos'un hâlâ orada olduğunu umuyordu. Artık çatıdan inen bacalardan güneş ışığı yansımıyordu. Hava kararmış ama duvarlardaki kristal kayalar sıcak bir ışık yaymaya başlamıştı. Eos hâlâ bıraktığı yerde oturuyordu. Taita da karşısına yerleşti ve Eos, "Burada senin için yiyecek, içecek bir şeyler var," dedi. O güzelim eliyle Taita'nın yanındaki fildişi sehpayı gösteriyordu. O yokken gümüş tabaklar ve bir gümüş kadeh getirilip bırakılmıştı. Taita açlık hissetmiyordu ama meyveler ve şerbet iştah açıcı görünüyordu. Çabucak bir şeyler atıştırdı ve hevesle sohbetlerine döndü. "Ebedi yaşamdan çok rahatça söz ediyorsun."</p>

  <p class="block5">"Bu, firavunundan kölesine bütün insanların düşü," dedi Eos. "Hayali bir cennette ebediyen yaşamanın hasretini çekiyorlar. Ben doğmadan önce yaşamış eski insanlar bile mağaralarının duvarlarına bu hasreti gösteren resimler çizmiş." "Peki bunu gerçekleştirmek mümkün mü?" diye sordu Taita. "Karşında bunun canlı bir kanıtı olarak oturuyorum."</p>

  <p class="block5">"Kaç yaşındasın Eos?"</p>

  <p class="block5">"Firavun Keops Giza'daki büyük piramidi dikerken ben çoktan yaşlanmıştım." "Bu nasıl mümkün olabiliyor?" "Font'u duymuş muydun?"</p>

  <p class="block5">Taita, "Eski çağlardan günümüze kadar gelen bir efsane," diye cevap verdi. "Font bir efsane değil Taita. Font var." "Peki nedir? Nerede bulunur?" "Bütün hayatın Mavi Nehri, evrenimizi yöneten asıl güç." "Gerçekten bir nehir veya kaynak mı? Ve niye Mavi? Bana tanımlayabilir misin onu?"</p>

  <p class="block5">"Tenmass dilinde bile onun gücünü ve güzelliğini anlatacak kelimeler yok. İkimiz bir olunca seni ona götüreceğim. Mavi'de yan yana yıkanacağız ve gençliğin bütün ihtişamıyla çıkacaksın ondan." "Nerede peki? Gökte mi yerde mi?"</p>

  <p class="block5">"Yer değiştiriyor. Denizler değişip, dağlar yükselip inince Font da onlarla birlikte hareket ediyor."</p>

  <p class="block5">"Şimdi nerede?"</p>

  <p class="block5">"Oturduğumuz yere fazla uzak değil," dedi Eos. "Ama sabırlı ol. Zamanı gelince seni ona götüreceğim." Yalan söylüyordu. Tabii ki yalandı sözleri. O Yalan'ın kendisiydi. Font var olsa bile, Taita, onun başka hiç kimseyi ona götürmeyeceğini biliyordu, ama yine de bu sahte vaat onu cezp ediyordu.</p>

  <p class="block5">Eos yumuşak bir sesle, "Benden hâlâ kuşkulandığını görüyorum," dedi. "Sana iyi niyetimi göstermek için, yanına birini daha almana izin vereceğim Font'a giderken. Çok sevdiğin birini. Böyle biri var mı?"</p>

  <p class="block5">Fenn! Taita, düşüncelerini o kadar hızla maskeledi ki Eos bile okuyamazdı. Eos, ona bir tuzak kurmuştu ve Taita neredeyse tuzağa düşüyordu. "Böyle biri yok," diye cevap verdi.</p>

  <p class="block5">"Bir kez sana baktığımda vahşi doğada bir göletin kıyısında oturuyordun. Yanında bir çocuk görmüştüm, sarı saçlı güzel bir çocuk."</p>

  <p class="block5">Taita, "Ah, evet," dedi. "Adını bile hatırlamıyorum, şu senin karıncalardan biriydi. Sadece o gün için yanımda getirdiğim biri." "Onu da Font'a götürmek istemez misin?"</p>

  <p class="block5">"Niye götüreyim ki?" Eos bir şey demedi ama Taita şakaklarında yine o peri parmağı gibi dokunuşları hissediyordu. Eos'un sözlerine inanmadığını ve zihnine girmeye ve düşüncelerini çalmaya çalıştığını biliyordu, psişik bir çabayla kadının girişini engelledi ve o da anında geri çekildi. "Yoruldun Taita. Bir süre uyumalısın." Taita, "Hiç yorulmadım," diye cevap verdi ve bu doğruydu. Kendini canlı ve zinde hissediyordu.</p>

  <p class="block5">"Konuşacağımız o kadar çok şey var ki, uzun bir yarışa yeni başlayan atletler gibiyiz. Adımlarımızı yavaşlatmalıyız. Ne de olsa, kaderimizde sonsuza kadar yoldaş olmak var. Acele etmeye gerek yok. Zaman bizim oyuncağımız, düşmanımız değil." Eos yerinden kalktı ve tek kelime daha etmeden Taita'nın daha önce fark etmediği siyah duvardaki kapıdan süzülüp gitti.</p>

  <p class="softbreak">&nbsp;</p>
</body>
</html>
