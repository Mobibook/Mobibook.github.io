<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block5"><span class="text1">Onlar kulübelere doğru giderken</span> <span class="text2">bir çift karanlık göz kampın üstündeki tepeden her adımlarını izliyordu. Bu gözler, Eos'un kâhini Soe'nin düşünceli gözleriydi. Kulübenin duvarına yazıyı yazan da oydu. Şimdi varlığını ilan ettiğine pişmandı.</span></p>

  <p class="block5">Üstündeki kayaların sağladığı gölgeye uzandı. Üç gün önce atı yolda bir çukura girmiş ve ön bacağını kırmıştı. Bir saat geçmeden bir grup sırtlan ortaya çıkıp sakat hayvana saldırmıştı. Hayvan acıyla kişneyip çifteler atarken sırtlanlar vücudundan et parçaları koparıp oburca yutmaya başlamışlardı. Soe son suyunu da önceki gece içmişti. Bu korkunç yerde sıkışıp kalmış kendini ölmeye hazırlamıştı, fazla beklemesi de gerekmeyecekti.</p>

  <p class="block5">Sonra hiç ummadığı bir anda büyük bir sevinçle vadiye doğru gelen atların toynak seslerini duydu. Hemen gelenlerin yanına koşup onlara katılmak için yalvarmak yerine, saklandığı yerden ihtiyatla gözetlemeyi tercih etmişti. Gelenler görüntüye girer girmez, kraliyet süvarilerinden bir birlik olduğunu anlamıştı. Gayet iyi donanımlı ve iyi atlara binmiş bir birlikti. Belli ki, özel bir görevle, muhtemelen de bizzat Firavun'un emriyle gön gerilmişlerdi. Hatta onu bulup Karnak'a geri götürmek üzere bile gelmiş olabilirlerdi. Teb kıyısında Büyücü Taita tarafından görüldüğünün farkındaydı ve o büyücü, Kraliçe Mintaka'nın sırdaşlarındandı. Kraliçenin ona sırlarını açtığını ve büyücünün Soe'nin kraliçeyle yakınlığından haberdar olduğunu tahmin etmek için fazla hayal gücü gerekmezdi. Soe açık bir şekilde isyana teşvik ve ihanet suçlan işlemişti; Firavun'un önünde mahkemeye çıkarılması kaçınılmazdı. Karnak'tan o yüzden kaçmıştı. Şimdi de Taita'nın askerlerle birlikte aşağıdaki kampta olduğunu görüyordu.</p>

  <p class="block5">Soe nehir kıyısındaki kulübelerin arasına bağlanmış olan atlara baktı. Kurtulmak için hangisinin daha önemli olduğunu bilmek zordu; bir at mı, yoksa bir askerin katırından indirdiği şişkin su tulumu mu? İş hayvan seçmeye gelince, Taita'nın kulübesinin önüne bağladığı kısrak hiç kuşkusuz en güçlü ve güzel olan hayvandı. Gebe olmasına rağmen eğer ona ulaşabilirse Soe'nin ilk tercihi olurdu.</p>

  <p class="block5">Kampta büyük bir hareketlilik vardı. Atlar beslenip sulanıyor, nehir göletinden bakır kazanlarla su taşınıyor ve yemek hazırlamakla meşgul olan aşçıların önündeki ateşlere konuyordu. Yemek hazır olunca askerler dört birliğe bölündü ve ortak kazanlarının başına çöktü. Güneş epeyce yükselmişti ve oturacak gölge bir yer bulmak zordu. Kampın üstüne uykulu bir sessizlik çökmüştü. Soe nöbetçilerin yerlerini dikkatle saptadı. Aralıklı olarak kampı çeviren dört nöbetçi vardı. En iyi yaklaşma yolunun kuru nehir yatağından gitmek olduğunu görüyordu, o yüzden tüm dikkatini o taraftaki nöbetçiye verdi. Asker yeterince uzun zaman hareket etmeyince Soe, onun kestirdiğine karar verdi. Tepeden aşağı süzüldü, daha uyanık görünen diğer nöbetçilerden saklanmaya çalıştı. Kampın yarım fersah altında kalan nehir yatağına geldi ve sessizce yukarı doğru yürüdü. Kampın hizasına gelince hafifçe kafasını uzatıp kampa baktı.</p>

  <p class="block5">Yirmi adım ötede bağdaş kurup oturan bir nöbetçi vardı. Başı göğsüne düşmüştü ve gözleri kapalıydı. Soe tekrar eğildi, siyah cüppesini çıkarıp dürdü ve kolunun altına sıkıştırdı. Hançerini kınıyla birlikte peştamalının beline soktu ve nehir kıyısından yukarı tırmandı. Doğruca gri kısrağın bağlı olduğu kulübeye yöneldi. Peştamal ve sandaletleriyle onun asker olduğunu düşünebilirlerdi. Gerekirse akıcı bir şekilde günlük konuşma diliyle Mısır dilinde konuşabilir ve nehre çişini yapmaya gittiğini söyleyebilirdi. Ama kimse onu durdurmaya çalışmadı. Kulübenin köşesine ulaştı ve etrafından dolaştı.</p>

  <p class="block5">Kısrak hemen açık girişin önüne bağlanmıştı ve duvara dayalı dolu bir su tulumu vardı. Onu kısrağın sırtına atıp gitmek birkaç saniyelik işti. Soe ata hep eğersiz binerdi, ne semere ne de üzengiye ihtiyacı yoktu. Sürünerek kısrağa yaklaştı ve hayvanın boynunu okşadı. At başını çevirip elini kokladı ve huzursuzca kişnedi, ama Soe, ona sakinleştirici bir şeyler fısıldayıp omzunu okşayınca yeniden sakinleşti. Soe bu kez su tulumunun yanına gitti. Ağır olmasına rağmen kaldırdı ve hayvanın sırtına attı. Atı bağlayan ipin düğümünü çözdü ve tam üstüne çıkmak üzereyken kulübenin açık girişinden gelen bir ses duydu. "Sahte kâhine dikkat et. Seni Soe konusunda uyarmıştım."</p>

  <p class="block5">İrkilip omzunun üstünden geriye baktı. Kapıda büyücü duruyordu. Çıplaktı. Bedeni yağızdı ve çok daha genç bir erkek gibi kaslıydı, ancak kasığındaki korkunç yara izi gümüş gibi parlıyordu. Saçı sakalı karışmıştı ama gözleri parlaktı. Sesini yükseltip askerleri alarma geçirdi. "Muhafızlar! Hilto, Habari! Meren! Buraya gelin, Shabako!" Sesi bir anda bütün kampa yayıldı.</p>

  <p class="block5">Soe daha fazla beklemedi. Duman Yeli'nin sırtına atladı ve hayvanı mahmuzladı. Taita, kendini atın önüne atıp yularını tuttu. Kısrak aniden durdu ve Soe boynuna savruldu. "Kenara çekil, seni ihtiyar budala!" diye öfkeyle haykırdı.</p>

  <p class="block5">Bıçağı var. Fenn'in uyarısı Taita'nın zihninde yankılandı ve Soe'nin sağ elindeki hançerin parıltısını gördü, adam hançeri savurmak üzere Duman Yeli'nin sırtından eğilmişti. Eğer önceden uyarılmış olmasaydı Taita hançeri doğruca boğazına yiyebilirdi, ama kendini yana atacak zaman buldu. Hançerin ucu omzuna isabet etti. Geriye doğru sendeledi, omzundan ve böğründen kan fışkırıyordu. Soe kaçmak için kısrağı mahmuzladı. Taita yarasını tutarak keskin bir ıslık çaldı. Duman Yeli bir daha durdu ve öfkeyle şaha kalkıp Soe'yi tepe üstü ateşe fırlattı. O arada su kazanı devrildi ve ateş tıslayarak söndü; buharlar çıkmaya başladı. Soe sıcak kömürlerin üzerinde emekleyerek kaçmaya çalıştı, ama o daha doğrulamadan iriyarı iki asker üzerine çöküp yere yatırdılar.</p>

  <p class="block5">"Bu da kısrağa öğrettiğim küçük bir numara," dedi Taita, Soe'ye ve hançeri düştüğü yerden aldı. Hançerin ucunu Soe'nin şakağına dayadı. "Doğru dur yoksa kafanı olgun bir nar gibi ikiye bölerim."</p>

  <p class="block5">Meren de çıplak olarak elinde kılıcı koşup gelmişti. Duruma anında hâkim oldu ve kılıcını Soe'nin ensesine dayayıp Taita'ya baktı. "Bu domuz seni yaralamış. Öldüreyim mi Büyücü?"</p>

  <p class="block5">"Hayır!" dedi Taita. "Bu Soe, sahte tanrıçanın sahte kâhini."</p>

  <p class="block5">"Seth'in terli hayaları, şimdi tanıdım onu. Bu kıyıda durup kurbağaları Demeter'e saldırmasını sağlayan adam."</p>

  <p class="block5">"Ta kendisi," dedi Taita. "Onu iyice bağlayın. Bu kesiğin icabına bakar bakmaz kendisiyle konuşmayı düşünüyorum." Kısa bir süre sonra Taita kulübenin kapısında belirdiğinde, Soe bir domuz gibi bağlanıp güneşin altına yatırılmıştı. Başka bir silahı olup olmadığını görmek için tamamen soymuşlardı ve teni şimdiden epeyce kızarmıştı. Hilto ve Shabako kılıç elde başında nöbet tutuyorlardı. Meren kulübenin dibindeki gölgeye oturdu ve deri şeritlerden oluşan bir tabureye de Taita yerleşti. Soe'yi İç Göz'üyle incelemeye başladı: adamın aurası son gördüğünden bu yana değişmemişti, hâlâ öfkeli ve karmaşıktı.</p>

  <p class="block5">Sonunda Taita cevabını bildiği basit sorular sormaya başladı, böylece Soe'nin aurasının doğru veya yalan söylerken ne tür değişimler gösterdiğini izleyebilecekti. "Adın Soe mi?"</p>

  <p class="block5">Soe sessiz bir meydan okumayla ona baktı. Taita, Shabako'ya, "Kes onu," diye emretti. "Bacağından, fazla derin olmasın." Shabako gayet ölçülü bir darbe indirdi. Soe zıpladı, acıyla haykırdı ve kıvrandı. Uyluğu kanıyordu. "Tekrar başlayacağım," dedi Taita. "Adın Soe mi?"</p>

  <p class="block5">"Evet," diye sıkılı dişlerinin arasından homurdandı. Aurası muntazam bir şekilde yanıyordu. Taita içinden doğru, diye düşündü. "Mısırlı mısın?"</p>

  <p class="block5">Soe ağzını kapattı ve öfkeyle ona baktı.</p>

  <p class="block5">Taita, Shabako'ya başını salladı. "Öteki bacak."</p>

  <p class="block5">Soe hemen, "Evet," diye atıldı. Aurası değişmemişti. Doğru.</p>

  <p class="block5">"Kraliçe Mintaka'ya vaaz verdin mi?"</p>

  <p class="block5">"Evet." Yine doğru.</p>

  <p class="block5">"Ölmüş çocuklarını hayata döndüreceğine dair söz verdin mi ona?" "Hayır." Soe'nin aurası aniden yeşilimsi bir ışıkla parladı.</p>

  <p class="block5">Taita, yalanın işareti, diye düşündü. Soe'nin sonraki yanıtlarım değerlendirecek ölçeği bulmuştu. "Konuksever olmadığım için bağışla beni Soe, susadın mı?" Soe kurumuş, çatlak dudaklarını yaladı. "Evet!" diye fısıldadı. Belli ki doğruydu. "Nezaketin nerede kaldı Albay Meren? Değerli konuğumuza biraz su versene."</p>

  <p class="block5">Meren sırıttı ve su tulumuna gitti. Tahta bir çanağa su koyduktan sonra gelip Soe'nin yanında çömeldi. Çanağı Soe'nin kavrulmuş dudaklarına uzattı ve adam kana kana içmeye başladı. Öksürüp tıksırarak soluk soluğa çanaktaki suyu bitirdi. Taita nefesi düzelsin diye birkaç saniye bekledi. "Peki şu anda efendine mi gidiyordun?"</p>

  <p class="block5">Soe, "Hayır," diye mırıldandı. Aurasındaki yeşil parıltı yalan söylediğini gösteriyordu. "Onun adı Eos mu?"</p>

  <p class="block5">"Evet." Doğru.”</p>

  <p class="block5">"Onun bir tanrıça olduğuna inanıyor musun?"</p>

  <p class="block5">"Tek tanrıça. Tek üstün ilahi varlık." Tabii ki bu da doğruydu.</p>

  <p class="block5">"Onunla yüz yüze geldin mi hiç?"</p>

  <p class="block5">"Hayır." Yalan.</p>

  <p class="block5">"Ona cima yapmana izin verdi mi?" Taita, adamı kızdırmak için askerler arasında kullanılan bu kaba tabiri özellikle söylemişti. Aslında, zafer kazanmış bir ordunun askerlerinin mağlup düşmanın kadınlarını yakalayıp ırzlarına geçmek anlamına geliyordu.</p>

  <p class="block5">"Hayır!" Bu yanıt öfkeyle haykırıldı. Doğruydu. "Bütün emirlerine itaat edip Mısır'ı onun için güvenli hale getirdiğinde sana cima yapmak için söz verdi mi?"</p>

  <p class="block5">"Hayır." Bu, sakin bir şekilde söylenmişti. Yalandı. Eos, ona sadakati karşılığında bir ödül vaat etmişti.</p>

  <p class="block5">"İninin nerede olduğunu biliyor musun?"</p>

  <p class="block5">"Hayır," Yalan.</p>

  <p class="block5">"Bir volkanın yakınında mı yaşıyor?"</p>

  <p class="block5">"Hayır." Yalan.</p>

  <p class="block5">"Bataklıkların güneyindeki büyük bir gölün kıyısında mı yaşıyor?"</p>

  <p class="block5">"Hayır," Yalan.</p>

  <p class="block5">"O bir yamyam mı?"</p>

  <p class="block5">"Bilmiyorum." Yalan.</p>

  <p class="block5">"İnsan yavrularını yiyor mu?"</p>

  <p class="block5">"Bilmiyorum." Yine yalan.</p>

  <p class="block5">"Akıllı ve güçlü adamları ininde esir edip bütün bilgilerini ve güçlerini aldıktan sonra yok ediyor mu?"</p>

  <p class="block5">"Bu konuda bir şey bilmiyorum." Kocaman, gerçek bir yalan.</p>

  <p class="block5">"Kaç erkekle çiftleşmiş bu bütün dünyanın orospusu? Bin mi? On bin mi?"</p>

  <p class="block5">"Soruların küfür. Bu yüzden cezanı çekeceksin."</p>

  <p class="block5">"Bir büyücü ve âlim olan Demeter gibi mi? Onun adına o karakurbağalarını sen mi gönderdin?"</p>

  <p class="block5">"Evet! O bir dönekti, haindi. O cezayı fazlasıyla hak etmişti. Artık senin pisliklerini dinlemeyeceğim. İstersen öldür beni ama artık bir şey söylemeyeceğim." Soe iplerinden kurtulmak için bir daha çırpındı. Soluklan sıklaşmış gözleri yerinden fırlamıştı. Bir fanatiğin bakışları vardı gözlerinde.</p>

  <p class="block5">"Meren, konuğumuz fazla heyecanlandı. Bırakalım biraz dinlensin. Sonra da sabah güneşinin tadını çıkarabileceği bir yere çivileyin. Kampın dışına çıkarın, ama fazla uzakta olmasın ki, bir daha konuşmak istediğinde ya da sırtlanlar onu bulduğunda sesini duyabilelim."</p>

  <p class="block5">Meren, adamın omuzlarındaki ipten tutup sürüyerek götürmeye başladı. Sonra durup Taita'ya baktı. "Artık işine yaramayacağından emin misin Büyücü? Daha bir şey söylemedi." "Aslında her şeyi söyledi," dedi Taita. "Ruhunu soyundu."</p>

  <p class="block5">Meren, Shabako ile Tonka'ya, "Bacaklarından tutun," diye emretti ve ikisi Soe'yi aralarına alıp götürdüler. Taita onların Soe'yi kavrulmuş toprağa mıhlayacak olan çivileri çaktıklarını duydu. Öğleden sonranın ortalarında Meren konuşmak için yanına gitti. Güneş yüzünden, karnında ve kasıklarında koca koca kabarcıklar oluşmuş, yüzü şişmiş ve iltihaplanmıştı.</p>

  <p class="block5">"Yüce Büyücü sohbetinize devam etmek üzere seni davet ediyor," dedi. Soe, ona tükürmeye çalıştı ama yeterince tükürük çıkmadı. Morarmış dili ağzını doldurmuş, ucu ön dişlerinin arasından çıkmıştı. Meren onu olduğu yerde bıraktı.</p>

  <p class="block5">Sırtlan sürüsü güneş batmadan az önce buldu onu. Onca yıllık asker olan Meren bile, uluyarak yaklaşan sırtlanlardan tedirgin oldu.</p>

  <p class="block5">"Onu getireyim mi Büyücü?" diye sordu.</p>

  <p class="block5">Taita başını salladı. "Bırak kalsın. Cadıyı bulmak için gerekenleri söyledi zaten." "Sırtlanlar vahşi bir ölüm yaratacak Büyücü."</p>

  <p class="block5">Taita içini çekti ve sakin bir sesle, "Karakurbağaları da Demeter'i vahşice öldürdü," dedi. "O cadının müridi. Krallıkta isyanı yayıyordu. Ölümü hak ediyor ama bu şekilde değil. Böyle bir zalimlik vicdanlarımızda ağırlık yapar. Bizi de onun düzeyine indirir. Oraya gidip gırtlağını kes."</p>

  <p class="block5">Meren ayağa kalkıp kılıcını çekti, sonra durakladı ve başını kaldırdı. "Garip bir şey var. Sırtlanlar sustu."</p>

  <p class="block5">"Çabuk ol Meren. Git ne olduğunu öğren hemen," diye emretti Taita.</p>

  <p class="block5">Meren karanlığa doğru koştu. Birkaç dakika sonra tepeden vahşi bir şekilde haykırdığı duyuldu. Taita da ayağa kalkıp arkasından koştu. "Meren, neredesin?" "Buradayım Büyücü."</p>

  <p class="block5">Taita, onu Soe'yi çivilediği yerin başında buldu ama adam yoktu. "Ne oldu Meren? Ne gördün?"</p>

  <p class="block5">"Büyücülük!" diye kekeledi Meren. "Ben... "Gördüğü şeyi tarif edecek söz bulamayıp sustu. "Neydi o?" diye sıkıştırdı Taita. "Hemen anlat bana."</p>

  <p class="block5">"At kadar iri korkunç bir sırtlan, Soe de sırtındaydı. Dostu olmalı. Tepeye doğru dörtnala gitti. Onları takip edeyim mi?"</p>

  <p class="block5">"Yakalayamazsın ki," dedi Taita. "Aksine kendini ölümcül bir tehlikeye atmış olursun. Eos'ta benim tahminimden daha büyük güçler olmalı Soe'yi bu kadar uzaktan kurtarabildiğine göre. Bırakalım gitsin şimdilik. Başka bir zamanda ve yerde hesaplaşırız."</p>

  <p class="softbreak">&nbsp;</p>
</body>
</html>
