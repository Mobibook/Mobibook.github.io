<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">5.</h1>

    <p>Sonraki aylarda, hayatım düzenli bir ritim kazandı; Yiddiş dilinde konuşan yaşlı hanımlarla birlikte çamaşırhanede çalışıyordum; onlar çamaşırları ayırırken ben çarşaf ütüleme makinesinin başında oluyordum. Almanca bilgim sayesinde dillerini az çok anlamayı, tek tük konuşabilmeyi de başarıyordum.</p>

    <p>Boş zamanlarımın çoğunu dayımla geçiriyordum; o da ailenin kaybolmuş bir üyesiyle bir araya gelmiş olmaktan memnuniyet duyar gibiydi. Akşamları ya onun salonunda oturup uzun uzun çene çalıyor ya da elleriyle diktiği turunçgillerin altında yürüyüş yapıyorduk.</p>

    <p>“Başlangıçta,” demişti bana, “bu, bana başkaları tarafından verilmiş bir görevdi. İlk zamanlarda ağaç dikmek, benim için duvar yapmakla eşdeğerdi, aradaki farkı göremiyordum ama yıllar içersinde ağaçların bakımını yaptıkça, büyümelerini gözledikçe bu iş benim için gerçek bir tutku halini aldı. Karım sık sık benimle dalga geçerdi: ‘Çocuklarından çok, onları düşünüyorsun,’ derken belki de haklıydı.</p>

    <p>“Çocukların kaderi söz konusu olduğunda havada belli bir alınyazısı süzülüyordu, onları en iyi biçimde büyütmek için ne yaparsam yapayım, bir noktada –tamamen özerk olarak– benimkine göre yanlış ya da benimkinden farklı bir yol seçeceklerinden emindim.</p>

    <p>“Oysa ağaçlarım için durum farklıydı. Onlar benim bakımıma bağımlıydılar, hava kurak olduğunda benden su bekliyorlardı, kırmız böceklerinden korunmaları için mineral yağ, kışın sonunda doğru miktarda gübre vermeliydim çünkü değişik kompostlar arasındaki oran yanlış olursa, ağaç ya fazla yapraklanır ya çiçeklerini erken döker ya da tehlikeli yanıklarla kaplanır. Bu başlangıçta çok sık yaptığım bir hataydı: Toprağa fazla besin vermiş, meraklı bir anne gibi onu bereketli kılacağımı düşünerek hasta etmiştim. Gübre doğru miktarda ve doğru zaman ayarlamasıyla verilmelidir; kimi zaman verilmemelidir hatta. Evlatlara yapıldığı gibi ağaçlar da bazı şeylerden yoksun bırakılmalıdır: Sonradan sahip olma arzusunun duyulması için bazı şeyler onlardan esirgenmelidir.</p>

    <p>“Günümüzde egemen olan ters bir anlayışa göre mutlu olmaları için çocukların her şeye hemen sahip olmaları gerekir: Diller öğrenmeli, bilgisayarla oynamalılar. Genç çiftlerle bu konu üzerinde hep tartışıyorum; eski kafalı, hatta biraz sadist olduğumu söylüyorlar. Yolculuğa çıkmak için bir şeyi özlemiş olmak gerektiğini anlayamıyorlar. Bir ağacın ışığını kesersem, o ışığa kavuşmak için bütün gücünü toplayacaktır, tepe hücreleri bir delik bulabilmek için çılgın gibi uzanacaklar, hedeflerine ulaştıkları zaman bitki daha güçlü olacaktır çünkü bir hasımla karşılaşmış ve onu yenmeyi bilmiştir.</p>

    <p>“Şımartılmış bitkilerin, aynen çocukların olduğu gibi önlerinde tek bir yol vardır; bu da egonun yoludur.</p>

    <p>“Bu konuşmaları yaparken, tek başıma olduğumu biliyorum; dünya artık başka türlü ilerliyor ve onu durduracak olan elbette ben değilim. Ama insanların ağaçları daha çok düşünmelerini, onlara bakmayı bilmelerini, onlara minnet duymalarını isterdim çünkü (artık bunu hiç hatırlayan kalmamış olsa bile) onlar olmasaydı, hayatımız da olmazdı: Bizlerin soluk almasını sağlayan, onların solumasıdır.</p>

    <p>“Beni bu zamanlarda en çok korkutanın ne olduğunu bilmek ister misin?</p>

    <p>“Yayılmakta olan sınırsız, mutlak kudret duygusudur. İnsanoğlu her şeyi yapabileceğine inanmıştır çünkü yapay bir dünyada yaşamaktadır, kendi elleriyle oluşturduğu bu dünyaya bütünüyle egemen olabileceğini zanneder. Ama benim gibi ağaç yetiştiren, bitkilerle ilgilenen biri böyle olmadığını bilir. Elbette, suyun düzenli dağıtılmasını garantilemek için, son derece karmaşık bir sulama sistemi kurabilirim –gerçekte, ülkenin dört bir yanında tarımı bu şekilde yaptık– ama günler, aylar, yıllar boyunca yağmur yağmazsa, toprak bir noktada kuruluktan çatlayacak, bitkiler ölecektir; bitkilerle beraber hayvanlar da hayatlarını kaybedecektir. Oksijeni imal edemediğimiz gibi, suyu da üretemeyiz. Elimizde olmayan bir şeylere bağımlıyız: Deniz kabarırsa, bizi içine alıverir; çekirge istilası olursa, aynen firavunun zamanında olduğu gibi ekinleri ve ağaçların filizlerini kemirirler. Sadece yapay ışıklar arasında kapalı yaşayan bizler bunları artık unuttuk.</p>

    <p>“Emin olduğumuz tek ufuk, madde üzerinde kurduğumuz egemenlikle sınırlı; giderek daha karmaşık sistemlerle daha çok hastalığa şifa buluyoruz –elbette bu olağanüstü bir olaydır– ama sonra uyuyup uzun bir süre sonra uyanabileceğimizi görebilmek için canlı domuzları donduruyoruz; amacımız ölme numarası yapmak ve her seferinde yeniden doğabilmek. Ölülerin bedenlerini parçalara ayırıyor, onları nakil için buzdolaplarında saklıyoruz.</p>

    <p>“Bak, bir dizkapağım eklem yangısı nedeniyle artık neredeyse hareket etmez oldu; sürekli şiş ve yürümekte zorluk çekiyorum. Biliyor musun, hastanedeki doktor bana ne dedi?</p>

    <p>“‘İsterseniz onu bir yenisiyle değiştirebiliriz.’</p>

    <p>“‘Peki, yenisini nereden alacaksınız?’ diye sorunca o gayet rahat yanıtladı beni:</p>

    <p>“’Bankadan.’</p>

    <p>“Anlayacağın, dünyanın bir yerlerinde bütün değişebilecek parçaların saklandığı büyük bir buzdolabı var: O dolapta bezelye ve kabak değil, dizkapağı ve el, tendon ve göz var; otomobil tamircisinde bir başka otomobile takılmak üzere bekleyen kapılar ya da direksiyonlar gibi, yeni bir bedende yer almayı bekliyorlar.</p>

    <p>“‘Bir bedenin kutsallığına halel getirmektense, topal kalmayı yeğlerim!’ dediğim zaman doktorun yüzünün aldığı ifadeyi gördüm; bana yaşlı bir fanatikmişim gibi baktı. Ama hiçbir konuda fanatik olmadım. Kuşku ve kararsızlık bütün attığım adımlara eşlik etmiştir; geri dönüp bunu ona söylemek isterdim ama sonra bunun değmeyeceğini anladım. Kapalı mekânlar insanlarda dargörüşlülüğe neden oluyor. Anlayamadığın bir şeylerin var olduğunu kabul edebilmek için açık havada bulunmak gereklidir; bu bilinç bir yenilgi değil, senin yücelik olanağındır.</p>

    <p>“‘O noktadan olağanüstü yolculuklara çıkabilirsin,’ der oğlum daima, ‘bunu yapmazsan seçtiğin her güzergâh sadece dairevi bir hareketten ibaret olacaktır.’</p>

    <p>“Yeni doğmuş bebeğini kucağına aldığın an, onun bir yedek parçalar bütünü olduğunu nasıl düşünürsün? Onun yumuşacık ve sana emanet edilmiş tenini hissedersin; onun bakışını görürsün; bu bakışı okumayı bilirsen her şeyi anlayabilirsin ve o birkaç kiloluk canlıda gizemlerin en büyüğünün saklı olduğunu kavrarsın. Bunu sana söyleyen zekân değil, onu yaratmış olan hücrelerindir. Mezmurlar Kitabı’nda nasıl der? ‘<em>Toprağın derinliklerinde kemiklerimi dokuyan sensin.</em>’</p>

    <p>“Ve ben sonra o kemikleri kesip buzdolabına mı koyacağım? Hayır, teşekkür ederim. Onların toprağın derinliklerine dönmesini ve söylendiği üzere ‘<em>Daha hiçbir kitap yokken benim günlerim senin kitabında yazılıydı,</em>’ diye düşünmeyi yeğlerim, başımı önüme eğer, kaderime razı olurum.</p>

    <p>“Kızlarıyla beni ziyarete geldiğinde oğlumla bu konuları tartışırız, çocuklar yattıktan sonra gün ışıyana kadar oturur konuşuruz. Gülerek bana, ondan daha dindar olduğumu söyler ama ben ona yanıldığı yanıtını veririm. Çünkü ben henüz hesabı kapatmamış –annemin, babamın ölümü, o dönemde suçsuz yere öldürülmüş milyonlarca insan–, hâlâ borcu olan bir dükkâncı gibiyim; bu açık hesabım olduğu için ellerimi ve ayaklarımı bir inanca teslim edemem. Numara yaparak güneş doğduğu sürece her şeyin yolunda gittiğini, dinsizler gibi gökleri dolduran şeyin ‘hareket halindeki madde kütleleri’ olduğunu söyleyemem. Onlar burunlarının dibinde olanı görmezler ya da görmezmiş gibi yaparlar.</p>

    <p>“Ağaç dikmeye başladığım zaman, şehirde büyümüş her delikanlı gibi bunların yaprak çıkarma yeteneği olan kazıklardan farklı olmadıklarını düşünüyordum; ancak zamanla, onları dinleyerek, büyümelerini gözleyerek, hastalanmalarını, ölmelerini ya da meyve vermelerini görerek, ağaçların çocuklardan farklı olmadıklarını anladım; onlar da çocuklar gibi özene ve sevgiye gereksinme duyuyorlardı; zamanla her birinin inanılmaz biçimde kendi bireyselliği olduğunu fark ettim – kimi daha güçlü, kimi daha güçsüzdü; kimi daha cimriyken, kimi daha fazla şımarıklık yapıyordu.</p>

    <p>“Her birine aynı derecede özen gösteriyordum ve onların her biri bana farklı tapkiler veriyorlardı. Bu nedenle, onların birer kazık değil, kendi kaderleri olan yaratıklar olduğunu anladım.</p>

    <p>“Onlarda bir gizem varsa, insanları sarıp sarmalayan gizem kim bilir ne kadar büyüktür!</p>

    <p>“Hayatım boyunca meyve veren sıradan kazıklar diktiğimi sanarak seksen yaşıma gelseydim, ben şimdi ne sayılırdım? Günahkârın teki mi?</p>

    <p>“Yanıtı sana bırakıyorum.</p>

    <p>“Bütün hayatını dinlemeyi, görmeyi bilmeden yaşamış, kafasının içinde –düşünceler ve sorular yerine– sadece ıslak yaprakların tutuştuğu bir adam olsaydım, bu ateşin dumanı ağacın kaderiyle insanın kaderinin ne kadar yakın olduğunu görmemi engellerdi.”</p>
    <hr class="margin" />

    <p>Bunun üzerine ben de ona ağaçlara olan tutkumdan, senin düşüncesizce kestirdiğin ceviz ağacından, onu izleyen yıkımdan söz ettim: Sanki benim içimde de bir ağaç kesilmişti ve huzursuzluklarım o açık kalan yaradan kanamayı sürdürüyordu.</p>

    <p>Sonra senin hastalığından konuştuk ve ona ikimizin arasındaki ilişkinin hesaplarını tam olarak yapamadığımı anlattım: Çocukken fazlasıyla yakın ve korumacı olan ilişkimiz, daha sonra müthiş bir çatışmaya dönüşmüştü. Beni sevmen ama bu duyguyu kızına karşı hissedememiş olman benim içimdeki bazı şeylerin havada kalmasına, sana karşı duygularımda çelişki yaşamama neden oluyordu.</p>

    <p>Ona sonra babamı, onun annemle yaşadığı öyküyü, Padova’da geçirdikleri yılları anlattım ve konuşmamızın sonunda belki de havayı biraz yumuşatmak için bitki oyunu oynamaya başladık.</p>

    <p>Dayıma “Ilaria ne bitkisi olurdu?” diye sordum.</p>

    <p>“Kesinlikle gölde yaşayan bir bitki olurdu,” yanıtını verdi. “Suda yüzen kökleri nedeniyle sağlam bir gövde büyütememiş ama o türün bitkileri gibi harika bir çiçek vermişti.”</p>

    <p>“Babama ne dersin?</p>

    <p>Ona anlattıklarıma dayanarak Gionata Dayı babamı çöllerde yuvarlanan o bitkilerden birine benzetmişti; çalıdan çok dikenli bir yumağa benziyordu: Rüzgâr onu itiyor, kumul tepelerinde süzülüyor, sonra aşağıya yuvarlanıyordu; kökleri olmadığından ve köklenmesi olanaksız olduğundan arılara bir besin kaynağı oluşturamazlar ve yazgıları hiçliğe doğru uzanan ebedi ve yalnız bir koşudur.</p>

    <p>Oysa ben, çocukluğumda bir meşenin sarsılmaz kudretiyle büyümeyi ya da ıhlamur gibi çevreme güzel kokular yaymayı arzu etmiştim ama son zamanlarda fikrimi değiştirmiştim: Ihlamurların bulvarlarda ve parklarda tutsak olması beni üzüyordu; meşelerin tek başlarına yaşamak zorunda oldukları yazgıları da hüzünlendiriyordu; bu nedenle şimdi bir salkımsöğüt olmaya heves ediyorum. Bir ırmak kenarında gür yapraklarımla büyümek, köklerimi suya batırmak, akıntının sesini dinlemek, yapraklarım arasında bülbülü konuk etmek ve yalıçapkınının suyun dalgaları arasında küçük bir gökkuşağı gibi bir görünüp bir kaybolmasını seyretmek istiyorum.</p>

    <p>“Ya sen,” diye sormuştum sonra, “sen ne ağacı olmak isterdin?”</p>

    <p>Dayım beni yanıtlamadan şöyle bir daldı.</p>

    <p>“Gençliğimde; ne bileyim yabani gül, akdiken, bir prunus gibi bir çalı olmak ve bütün çalılık tarafından yutulmak isterdim. Sonra buraya gelince Hermon eteklerinde ihtişamla büyüyen sedirlerden biri olmanın hoşuma gideceğini fark ettim. Ama son zamanlarda, aklıma en çok takılan, en çok özlediğim ağaç bizim oralarda yetişen kayın ağacı. Dağlara yaptığım gezilerden boz renkli gövdesini, yosunlarla kaplı kabuklarını ve havayı tutuşturan yapraklarını hatırlıyorum...</p>

    <p>“Evet, şimdi bir kayın ağacı olmak isterdim.</p>

    <p>“Hatta ben kendimi bir kayın olarak hissediyorum çünkü günbatımında hayat sonbaharda olduğu gibi heyecanlar, anılar, duygularla alev alev olur; ormanlarda o ağaçların yaprakları tutuşur.”</p>
  </div>
</body>
</html>
