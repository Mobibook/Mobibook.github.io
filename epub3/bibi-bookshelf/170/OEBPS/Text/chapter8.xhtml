<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">1.</h1>

    <p>Ana-babamız kimdir, bizi yaratan o yüzlerin arkasında ne vardır? Milyarlarca insan arasında sadece iki insan, yüz milyarlarca sperm arasında sadece bir tanesi. Annemizin ve babamızın çocuğu olmadan önce milyarlarca bileşenin ve –yapılmış ya da yapılmamış– seçimin sonucuyuz; üstelik bu konuda bize ışık tutacak kimse yoktur. Hangi nedenle o sperm de daha sağdaki değildir? Sadece o mu ihtiyaç duyulan insanın özelliklerini belirleyebilir? Hangi bebek Leonardo olur, hangisi musluk tamircisi veya korkunç bir cani? İyi de kimin ihtiyacı söz konusudur? Ne için ihtiyaç? Bütün bu hayatlar kimin işine yaramaktadır?</p>

    <p>Her şey bir lokanta mönüsünde olduğu gibi önceden belirlenmişse, Leonardo, başka biri değil, sadece Leonardo olabilecekse, aynı şey musluk tamircisi ve korkunç katil için de geçerliyse, bütün varoluşumuzun ne anlamı olabilir? Gerçekten bir montaj kutusunun içindeki parçalarla mı yapıldık? Her kutunun üstünde bir proje numarası mı yazılıdır?</p>

    <p>Belki, yukarıda gökyüzünde birisi –hamarat bir ev kadını gibi– şuna karar veriyordur: “Bugün dört yüz musluk tamircisi, seksen kadar katil ve kırk iki bilim adamı.”</p>

    <p>Belki de bir sürü insanın söylediği gibi gökler boştur ve olaylar bir hareketle süregelir: Madde uzak bir dönemde birleşmeye başlamıştır ve artık durması olanaksızdır, sürekli daha karmaşık formlar çıkartır ortaya. Bizi yukarıda birinin var olduğuna inandırmaya çalışan büyük kandırmaca bu karmaşıklığın ta kendisidir.</p>

    <p>Neden o sperm ve neden o adam? Neden o kız da, yanındaki bankta oturan değil? Nasıl oluyor da belki de birkaç saat öncesine kadar birbirini tanımayan iki kişi, birkaç dakikayı aşmayan bir olay yüzünden bizim anne ve babamız oluyor? Onları hiç tanımamış olsak da, kader bizim dünyanın öteki tarafında birine evlatlık verilmemizi uygun görse de, birinin ve ötekinin yarısı olmak bizim kaderimiz midir?</p>

    <p>Her durumda biz onlarız.</p>

    <p>Onlar, onların ana-babaları, ana-babaların ana-babaları ve soyağacının en üstündeki yapraklara kadar uzanan bu silsilenin özellikleri –dedenin böcek merakı, büyük büyükannenin şarkı söyleme tutkusu, üç kuşak önceki dedenin iş hayatı başarısı, öteki dedenin alkolikliği, farklı kuzenlerin her şeyi mahvetme arzusu, iki amcanın intihar eğilimi, bir büyük halanın ruh çağırma takıntısı– işte bütün bunlar saatli bir bomba gibi bizim içimizde saklı duruyor: Saatin zaman ayarını kuran biz değiliz, o bizim haberimiz olmadan en baştan ayarlanmıştır. Tek bilgelik, bunu bilmek, içimizde her an denetlenemeyen bir şeyin patlayabileceğinin bilincinde olmaktır.</p>

    <p>Böylece –milyarlarca benzerinin arasından– bir kadın ve bir erkek, hayatlarının bir noktasında karşılaşıyorlar ve birkaç dakikadan onlarca yıla uzanan bir zaman aralığında, kendilerini bir başka hayat formunda yineliyorlar.</p>

    <p>En gelişmiş araştırmalara göre, bu çiftleşmenin kökeninde göçmen kuşlarda olduğu üzere koku alma duygusu yatmaktadır.</p>

    <p>İnsanoğlu burnuyla karşısındaki insanın gametlerinin kendininkilerle birleşmesi gerektiğini anlar. Bunun bir nedeni ya da belkisi yoktur, sadece hayatın yasası ırkın niteliğinin her şeyden üstün olması gerektiğine karar vermiştir ya da öyle görünmektedir.</p>

    <p>Demek ki birleşmeyi akla getiren burundur çünkü bu olağanüstü organ (atalarımızın sağlıklı mirası) hedefini asla şaşırmaz, zaman olarak emir kipi kullanır: Şunu yap, bunu yap, ancak öyle yaparsan senin soyun bir yıldız gibi uzun süre parlayacaktır.</p>

    <p>Burun mu, kader mi?</p>

    <p>Türün en iyisi mi, tükenmek bilmeyen ve açıklanamayan aşk ihtiyacıyla insanların kırılganlığı mı?</p>
    <hr class="margin" />

    <p>Babamın gençlik haline ilişkin sahip olduğum tek görüntü –sonradan babam olduğunu keşfettiğim kişi– bir grup fotoğrafına ait. Ayakta annemin yanında duruyor, sanki bir şeyi kutlarmış gibi ellerinde birer kadeh tutuyorlar –bu bir toplantı mı, kutlama mı, anlaşılmıyor–, annem, aşağıdan yukarıya doğru efendisini süzen bir köpeğin sadakatiyle ona bakıyor, sigarasının dumanı, odaya yayılmış dumana karışıyor. Fotoğrafın arkasına kurşun kalemle bir tarih atılmış: <em>Mart 1969</em>.</p>

    <p>Bu resim, birkaç halının altında duran büyük, mukavva valizin içinden çıkan pek çok aile fotoğrafının arasına karışmıştı. Kimi farklı renklerde kurdelelerle bağlanmış, kimi plastik torbalar içinde karışık olarak atılmış mektupların yanı sıra Salsomaggiore’den, Cortina’dan, Piramidi’den, Porretta Terme’den atılmış kartpostallar, tren biletleri, müze girişleri, düğün ve doğum partilerine davetiyeler, taziye mesajları buldum; bunların altından, bavulun en dibinden dört ya da beş defter ve kapaklarından anlaşıldığı üzere değişik zamanlara ait ajandalar çıktı.</p>

    <p>Sadece senin açıklayabileceğin nedenlerle sakladığın iki kutu iğne (bir kutu çengelli iğne, bir kutu renkli başlı topluiğne), kırık bir makas, içinde her boy ve renkten düğmelerin bulunduğu eski bir karamela kutusu, bir silgi, bir tüp kurumuş yapıştırıcı, bir kutu İsveç kibriti, amatör Latince Meraklıları Derneği’nin broşürü, savaş sonrası trenlerin tarifesi, birkaç yemek tarifi ve zamanın ya da farelerin kapağını yok ettiği bir İncil de gene bu valizin içindeydi.</p>

    <p>Toza bakılırsa bu valiz yıllardan beri açılmıyordu, sen çok uzun zamandan beri yukarıya çıkmamıştın, benim de aklıma bile gelmemişti. Geriye dönmek ve geçmişi keşfetmek bir hastalık ya da bir boşluk gibi, ancak beklenmedik ve tüyler ürpertici değişiklikler olduğu zaman gündeme geliyor: O zaman merdivene ve cesarete başvuruluyor çünkü tozların arasına tırmanmak ve valizi açmak için her ikisine de ihtiyaç duyuluyor: Valizin içinde –hepsi bir araya toplanmış olarak– söylenmemiş sözler, yapılmamış eylemler, tanınmamış insanlar bulunduğu için en ufak bir çarpışma hayaletlerin zincirlerinden boşanmasına yol açıyor.</p>

    <p>Karşıma ilk çıkan babamın değil (zaten onu tanımama olanak yoktu) annemin hayaleti oldu. Bir günce, bir mektup paketi ve birkaç dağınık fotoğrafın arasından fırlayıverdi.</p>

    <p>Her şeyi özenle elime aldım ve salona indim; yukarıda, onların mekânında kalmak istemedim; incinebileceğimi hissettim. Yalnızlığımı hissetmemek için televizyonu açtım ve koltuğa oturdum.</p>

    <p>Günce, Floransa tarzı kartondan yapılmıştı ve üzerinde minik zambaklar vardı. İlk sayfasına birisi kırmızı bir kalemle ve kocaman harflerle İSYAN yazmış ve altını üç kez çizdikten sonra sayısız ünlem işaretiyle sonlandırmıştı.</p>
    <hr class="h-margin" />

    <p>14 Eylül ’69</p>

    <p>Aziz Haçın Yüceltilmesi Yortusu</p>
    <hr class="margin" />

    <p><em>Bir haçta yüceltilecek ne vardır ki sanki? Hah! Bugün yüceltilmesi gereken tek şey benim ilk özgürlük günüm olması! Trieste’nin zehirli havasından, ailenin tutsaklığından kurtuldum.</em></p>

    <p><em>Seçimimi kabul ettirmem kolay olmadı. “Aynı fakülteler Trieste’de de var, neden bir başka kente taşınma masrafı yaratıyorsun?”</em></p>

    <p><em>Gene de sandığımdan daha çabuk ikna oldu Mumya; büyülü sözcük “özerklik” oldu: “Kendi özerkliğimi sınamak istiyorum,” dedim. Yüzü aydınlandı. Eğer amacın buysa, dedi, kabul ediyorum. Yanıtı her ne olursa olsun, yine de çekip gideceğimi söyleyebilirdim. Artık reşit oldum ve canımın çektiğini yaparım.</em></p>

    <p><em>Temmuzda buraya geldim ve panodaki ilanlara yanıt vererek hemen bir ev buldum. Gerçek bir kovuğa benzeyen evi Comelico’dan gelen ve tıp okuyan Tiziana ile paylaşıyorum.</em></p>

    <p><em>Aslında evde pek oturmuyorum, kendimi yıllardan sonra çitin dışına çıkabilmiş bir köpek gibi hissediyorum, havayı koklayarak, gözlerimi hayretle faltaşı gibi açarak her şeyi denemek ve anlamak için sürekli dolaşıyorum.</em></p>
    <hr class="margin" />

    <p>21 Eylül</p>
    <hr class="margin" />

    <p><em>Alışveriş yaptım, bir hafta yeter bana!</em></p>
    <hr class="margin" />

    <p>27 Eylül</p>
    <hr class="margin" />

    <p><em>Aldığım şeylerin yarısı buzdolabından yok oldu. T.’yi sorguya çektim ama her şeyi reddediyor. Kavga etmekten kaçındım.</em></p>
    <hr class="margin" />

    <p>2 Ekim</p>
    <hr class="margin" />

    <p><em>A.’dan telefon. Telefon çaldığında daha uyuyordum. Bana boranın çok şiddetli estiğini, bahçedeki bir ağacın gövdesinin kırıldığını söyledi. “Bu beni ne ilgilendirir ki?” dedim ve kapattım telefonu. Çok iyi biliyorum, bu beni kontrol etmek için bir yöntem.</em></p>
    <hr class="margin" />

    <p>13 Ekim</p>
    <hr class="margin" />

    <p><em>İlk ders. Sınıf çok kalabalık, geç geldim ve ayakta kaldım. Profesörün yaşlı ve eski bir faşist olduğu söyleniyor. Konuşurken sınıfta gergin bir hava var, bir taraftan ötekine kâğıt toplar uçuyor. En sonunda programı açıkladığında bir grup ayağa kalktı ve ıslıklamaya başladı; sonradan çoğunluk onlara katıldı. Hoca arkasından gülenlerden kaçmak için sessizlik içinde ve kocaman adımlarla dışarı çıktı.</em></p>
    <hr class="margin" />

    <p>15 Ekim</p>
    <hr class="margin" />

    <p><em>T. hiç alışveriş yapmıyor ve asalak yaşamak için benim yapmamı bekliyor. Cimrinin teki ve bir gün bunu suratına söyleyeceğim.</em></p>
    <hr class="margin" />

    <p>30 Ekim</p>
    <hr class="margin" />

    <p><em>Gene seher vakti aradı; öğrencilerin hayatının çiftçilerin hayatına benzediğini sanıyor herhalde. “San Giusto Yortusu köprü oluyor,” dedi, “neden gelmiyorsun?” Yücegönüllülük gösterdim ve ona şu yanıtı verdim: “Çünkü ders çalışmam gerekiyor!” Sonra arkamı döndüm ve uyumaya devam ettim.</em></p>
    <hr class="margin" />

    <p>4 Kasım</p>
    <hr class="margin" />

    <p><em>Bugün uyandığımda yaşamakta olduğumuz günleri düşündüm. İnanılmaz. Her şey çılgınca bir hızla değişiyor, artık ikiyüzlülüğe, töreciliğe, adaletsizliğe yer yok; sanki hepimiz aynı anda gözlerimizi açmış ve bunun böyle süremeyeceğini anlamış gibiyiz. Kandırmacaların sonu geldi! Köleliğin sonu geldi! Patron artık işçisini sömüremez! Erkek kadını sömüremez! Din, insanlar üzerinde baskı kuramaz.</em></p>

    <p><em>Gelecek günlere damgasını vuracak söz özgürlüktür. İşçiler, kadınlar, çocuklar için özgürlük; çocuklar da eğitimin katı ve donuk kafesine konamazlar. Kanatlarını kırpmamak gerekir, ancak doğal ve özgür davranmakla farklı bir dünya doğacaktır ve bizler –evet bizler– bu devrimci değişimin kahramanları olacağız!</em></p>
    <hr class="margin" />

    <p>18 Kasım</p>
    <hr class="margin" />

    <p><em>Dil felsefesi dersi başladı. Dersi anlatan hocanın birkaç tel saçı ağarmış ama bu onu daha da çekici kılıyor. Sakallı tek hoca. Herkes onu dikkatle dinliyor. Sınıftan çıkarken yeni sınıf arkadaşım C.’ye “Bu Profesör Ancona hiç de fena değilmiş,” dedim. Kurnaz bir tavırla gülümsedi: “Bunun farkına varanın bir tek kendin olduğunu mu sanıyorsun?”</em></p>
    <hr class="margin" />

    <p>2 Aralık</p>
    <hr class="margin" />

    <p><em>Beni özbilinç birliğinin toplantısına sürükledi. Başlangıçta biraz utandım, bütün kızlar bedenlerinden söz ediyorlardı. Onlara göre atalardan gelen suçluluk duygusunun parçalanması sayesinde bedenlerini tanımayı öğrenmişler; hayal güçleri de aynı biçimde inanılmaz bir şiddete maruz kalmış; öyle ki çocukken sadece bebeklerle ve oyuncak tencerelerle oynamak zorunda kalmışlar.</em></p>

    <p><em>“Köleliğin başlangıcı!” diye bağırdı içlerinden biri ve hepsi alkışladılar.</em></p>

    <p><em>Sıra bana gelmek üzereydi ve ne söyleyeceğimi bilemiyordum ama ansızın zihnimde babamla yaşadığım bir olay canlanıverdi: Altı ya da yedi yaşındaydım ve yemekten sonra son derece dikkatli yürüyerek salona kahvesini götürmüştüm. “Ne cici bir ev kızı,” yorumunu yapmıştı gülümseyerek.</em></p>

    <p><em>Olay şimdi aydınlandı; şu âna kadar içimde bu damgayla yaşamıştım; bu bir ağırlık, varacağım noktayı belirleyen işaret olmuş. Peki ya ben beyin cerrahı olmak ya da uzaya giden bir gemide yer almak isteseydim ne olacaktı? Sözcüklerim dikkat çekti ve onay aldı. Uslu kadıncıkların ve bütün kanat budayıcıların canı cehenneme! Toplantıdan çıktığımda kendimi hafiflemiş hissediyordum.</em></p>
    <hr class="margin" />

    <p>27 Aralık</p>
    <hr class="margin" />

    <p><em>Çarpışmayı savaşa çevirmemek için Noel’i evde geçirdim. Her zamanki gibi dul arkadaşlar, bunalımlı kadınlar, yortuyu kiminle geçireceğini bilemeyen uzak akrabalar bir araya gelmişti; böylece hem hep bir arada olmuş hem de kendimizi iyi yürekli hissetmiştik.</em></p>

    <p><em>A. her zamanki gibi kurban rolünü oynuyordu; iki tüm gün boyunca yemek pişirmek zorunda kaldığını yineleyerek alkış ve övgü sözleri toplamayı bekliyordu ve öyle de oldu. Ne olsa senaryoda hep aynı şey yazıyordu: Komedi sonuna kadar oynanmalı, hiçbir replik değiştirilmemelidir... “Harika bir akşamdı canım, çok teşekkürler,” diyerek öpücükler verildi; “Yok canım, pek bir şey yapmadım,” yanıtıyla iç ba-yıcı oyun sona erdi.</em></p>

    <p><em>Simli telleriyle yılbaşı ağacı da, İsa’nın doğumunu canlandıran sahne de son derece iç bayıcıydı; evrensel beyin yıkama tarzının azami temsili olan bu kutsal aile, iki bin yıldır kutsal hiçbir özelliği olmayan ama gene de öyleymiş gibi davranan, kadehlerindeki saf zehri yudumlarken gülümsemeyi sürdüren normal aileleri iğdiş etmekte.</em></p>

    <p><em>Akşam yatağıma yattığımda Meryem Ana’nın geçmiş dönemlere ait kadının simgesi olduğunu düşündüm; o, aynı zamanda en fazla sömürülmüş kadın! Çünkü cinselliğin tadını çıkartamadan bir evlat sahibi olmuş, gebe kalmak için Kutsal Ruh’un gözlerine bakması yetmiş, üstelik iki bin yıldan beri o sersem ifadeyi yüzünden silememiş.</em></p>

    <p><em>Böylece, sabah yola çıkmadan önce ona bir iyilik yaptım ve İsa’nın doğumunu temsil eden sahnede, Hz. Yusuf’un yanına üzerine “idare et” yazılı bir pusula bırakarak Meryem Ana heykelciğini yürüttüm ve onu benimle birlikte hava almaya götürdüm.</em></p>

    <p><em>Otobüse binmeden önce, onu durağın arkasındaki duvara bıraktım. Umarım birisi onu alıp götürür, biraz hava aldırır, yitirdiği zamanı ona geri verebilir.</em></p>
    <hr class="margin" />

    <p>31 Aralık</p>
    <hr class="margin" />

    <p><em>T. karlar içindeki vadisinden dönmediğinden bu akşam için büyük bir parti düzenledim. Alışveriş yaparken Profesör A.’yı gördüm ve kalbim hop etti. Onu selamlamak isterdim ama çekingenliğim ağır bastı, olasılıkla bana şaşkınlıkla bakacaktı; bütün öğrencilerini hatırlayacak değil ya! Market arabasını iterek uzaklaşırken bana baktığını hissettim; kömür karası gözleri var ve konuşurken gözleri birer kıvılcım gibi parlıyor. Belki de bu nedenle iki kürekkemiğim arasında bir sıcaklık hissettim.</em></p>

    <p><em>Elveda eski yıl, seninle tüttürdüğümüz barış çubuğunun dumanına sarmalanmış olarak vedalaşacağız.</em></p>
    <hr class="h-margin" />

    <p>Sona eren yılla birlikte ben de ajandayı kapattım.</p>

    <p>Dışarıda bir yerde bir otomobilin alarmı çalıyor, televizyon bir söyleşi yayınlıyor, herkes bomboş suratlarla konuşup duruyordu. Yatağımın çarşafları inanılmaz derecede soğuktu, ne kadar büzülürsem büzüleyim bir türlü ısınamıyordum, kapalı kepenklerden giren nisan ayının ışığı zemini ikiye bölüyor ve Ilaria’nın fotoğrafına kadar uzanarak yazı masasını aydınlatıyordu.</p>

    <p>Annem hakkında hayal ettiğim, varsaydığım, tahmin ettiğim pek çok şey arasında en basit şey gelmemişti aklıma: onun sadece yirmi yaşında bir kız olduğu.</p>
    <hr class="margin" />

    <p>Ertesi sabah, saat dokuzda koltuğa gömülmüştüm bile. Günceye dönmeden önce, bütün fotoğrafları fal açar gibi önüme dizmiştim: tek başına, arkadaşlarıyla, kendi çektiği resimler, erkeklerle... Ama bu sonunculardan pek az vardı ve genellikle grup fotoğraflarıydı.</p>

    <p>Bütün fotoğraflar arasında bir tane otomatik kabinde çekilmiş olanı vardı; mevsim kış olmalıydı çünkü annemin atkısı ve yün şapkası vardı; yanında bir erkek vardı ama eliyle yüzünü kapatmıştı; parmaklarının açık olduğu noktalardan ancak gözleri ve sakalının koyu renk kılları görünüyordu. Karnaval zamanı mıydı? Oyun mu oynuyorlardı? Bu açık elin anlamı neydi? Bir yadsıma mı? Bir engel mi? Belki de evliydi ve vaatte bulunmak istemiyordu ya da öğrencilerle ilişki kurduğunun bilinmesini istemiyordu.</p>

    <p>Bu fotoğrafı, grubun kadeh kaldırdığı fotoğrafla karşılaştırdım: Sakallı adamın yanı sıra annemin yanında yüzü sivilceli çelimsiz bir erkek daha vardı; daha sağda duruyordu ve birkaç kızın –Carla mı? Tiziana mı?– arasına girerek futbolcu gibi eğilmişti. Bu Slav tipli, mavi patlak gözlü delikanlı kırmızı bir atkıyı boynuna sımsıkı sarmıştı.</p>

    <p>Ben bunun kızı olabilir miydim? Çopur adamın? Aslında sakallı olan tek kişi annemin arkasında durandı: Onun ellerini, gözlerini, kendiminkilerle karşılaştırdım ve okumaya başladım.</p>

    <p>Sayfaları son derece dikkatli bir biçimde okuyordum, bir yola sapmadan önce orada bir tehlike tabelası –küçük çığlar, yıkılma tehlikeleri, heyelan ihtimalleri– olduğunu görmüş ama durmamış bir rehber gibi ayağım frende, elim viteste, yüreğim ağzımda ilerliyordum çünkü bu, dünyada sonuna kadar gitmeye değecek tek yoldu.</p>
    <hr class="margin" />

    <p>6 Ocak</p>
    <hr class="margin" />

    <p><em>İhtiyar cadı Befana bana bir armağan getirdi. Hiç tanımadığım insanların olduğu bir partiye sürüklenerek gittim ve orada Profesör A. ile karşılaştım.</em></p>

    <p><em>Onu gördüğüm an bir şey yokmuş gibi davrandım ya da öyle davranmaya çalıştım ama yanaklarım ansızın alev alev yanmaya başladılar ve bu nedenle duvara doğru döndüm; feminist toplantıda şöyle bir gördüğüm bir kızla çene çalmaya başladım ama aklım profesöre nasıl yanaşabileceğimdeydi.</em></p>

    <p><em>Buna gerek kalmadı çünkü o benim yanıma geldi.</em></p>

    <p><em>Beyaz şarabını yavaşça yudumlarken gözlerini gözlerime dikti ve “Sanırım daha önce karşılaştık,” dedi.</em></p>

    <p><em>Ansızın tiz bir tonda çıkıveren sesimle yanıtladım onu: “Evet, süpermarkette!” (Ne aptalca) Sonra neyse ki “Sizin öğrencinizim,” demeyi akıl ettim.</em></p>

    <p><em>İşte o anda koluma girdi.</em></p>

    <p><em>“Felsefe ilgini çekiyor mu?”</em></p>

    <p><em>“Hem de çok.”</em></p>

    <p><em>Partinin bitiminde birlikte sokakların revaklı kaldırımlarında gezintiye çıktık ve en sonunda nehir kenarına kadar uzandık. Sis yükselmekteydi ve uyuyan kentin sessizliğinde sadece suyun şıkırtısı ile ikimizin soluğu işitiliyordu. Santo Bazilikası’nın yakınından geçerken –kolu belime sarılıydı– doğuda güneş yükselmeye ve evlerin cephelerini, çatılarını aydınlatmaya başladı.</em></p>

    <p><em>“Bak,” dedi bunun üzerine; “felsefe ve güneş birbirlerine çok benzerler; her ikisi de geceyi –hem fiziksel hem zihinsel– kovmak zorundadırlar; zihinsel gece insanoğlunu batıl inançlar okyanusunda boğulmuş olarak yaşamasına neden olandır.”</em></p>

    <p><em>Benim evin kapısına geldiğimizde birbirimizden ayrıldık.</em></p>

    <p><em>“Yeniden görüşecek miyiz?” diye sordum.</em></p>

    <p><em>O gizemli bir biçimde el sallayarak yanıtladı beni.</em></p>
    <hr class="margin" />

    <p>11 Ocak</p>
    <hr class="margin" />

    <p><em>Ne yazık ki yeniden tırnaklarımı yemeye başladım. Rehberde adını aradım ama Massimo Ancona diye biri yok. Ona telefon edemem, nerede oturduğunu da bilmiyorum. Beklemekten başka çarem yok...</em></p>
    <hr class="margin" />

    <p>15 Ocak</p>
    <hr class="margin" />

    <p><em>En ön sırada yer kapmak için derse bir saat önce gittim ama tam karşısında oturmama karşın o benim yüzüme bile bakmadı. Belki de dikkatini dağıtmak ya da başkalarına yakalanmak istemiyordu. Onu çıkışta bekledim ama kızıl saçlı bir kız benden önce davrandığı için sanki uzun zamandır tanışıyorlarmış gibi birlikte uzaklaştılar. Herhalde son sınıf öğrencilerinden olmalı.</em></p>
    <hr class="margin" />

    <p>25 Ocak</p>
    <hr class="margin" />

    <p><em>İki işe yaramaz ders daha, sanırım delireceğim. Onunla karşılaşabilirim diye süpermarketin çevresinde dolaşıyorum. Boşuna.</em></p>
    <hr class="margin" />

    <p>28 Ocak</p>
    <hr class="margin" />

    <p><em>Karnaval üstüne karnaval partileri veriliyor ama ben hiç eğlenmiyorum. Birlikten tanıdığım kızlar cadı kılığına girdiler ama ben iskelet giysisine bürünmeyi yeğledim çünkü o yanımda olmayınca kendimi böyle hissediyorum; onun bakışları yoksa ben de ölüyüm. Partilere sadece ona rastlama umuduyla gidiyorum. O hiçbirinde olmadığı için ben kendimi duman tüttürmeye veriyorum. En azından zaman daha çabuk geçiyor.</em></p>
    <hr class="margin" />

    <p>30 Ocak</p>
    <hr class="margin" />

    <p><em>Dersin ortasında onun yüzüne “Neden artık bakmıyorsun bana?” diye bağırmak istiyorum. Bu gece rüyamda bunu yaptığımı gördüm, sabah çene kemiğim çelik gibi katılaşmıştı. C.’ye içimi döktüm. Beni, bunun nedeninin korku olduğunu söyleyerek rahatlattı; aramızdaki duygunun çok güçlü ve önemli olduğunu, bu nedenle ileri gitmekten çekindiğini iddia etti. Sanırım haklı.</em></p>

    <p><em>Daha aramızda bir şey olmadığına göre bu kaçışın nedeni nedir? C. ilk adımı benim atmamı önerdi. Zaman değişti, artık güzel bir heykel gibi dikilip yakınma devri bitti.</em></p>
    <hr class="margin" />

    <p>2 Şubat</p>
    <hr class="margin" />

    <p><em>Öğretmenler odasındaki dolabına bir pusula bırakmayı başardım. Uzun uzun düşündükten sonra şöyle yazdım: “Zekânın ışığı batılın karanlığını kovar, bütün geceler birlikte seheri beklemek için serbest.” Sonra da işi sağlama bağlamak için altına adımı ve adresimi yazdım.</em></p>
    <hr class="margin" />

    <p>6 Şubat</p>
    <hr class="margin" />

    <p><em>Sınıfın kalabalığı beni şaşkına çevirdi ama sanırım bakışlarıyla beni bulmaya çalıştı. Gülümsedim ve galiba o da bana gülümsedi.</em></p>
    <hr class="margin" />

    <p>12 Şubat</p>
    <hr class="margin" />

    <p><em>Hayal, hayal, hayal... Belki de Trieste’ye dönmeli, bu defteri kapatmalı, bir başka noktadan başlamalı ya da kendimi dumanda boğmalıyım...</em></p>
    <hr class="margin" />

    <p>15 Ocak</p>
    <hr class="margin" />

    <p><em>Haplar getirdi, birlikte harika bir yolculuk yapacağımızı, perilerin ülkesine uçacağımızı, başka kimselerin göremeyeceği dünyalara gideceğimizi söyledi. Ona şu anda arzu duyduğum tek yolculuğun Massimo’nun kollarına doğru yapacağım yolculuk olduğunu söyledim.</em></p>
    <hr class="margin" />

    <p>2 Mart</p>
    <hr class="margin" />

    <p><em>Oldu! Oldu! Oldu! İlkbaharın büyüleyici etkisi mi bu? Kim bilir? Kimin umurunda! Önemli olan gerçekleşmiş olması.</em></p>

    <p><em>Ben de ne çok dert ettim. Kapı çaldığında daha yataktaydım, üzerimde pijamayla (hem de hiç seksi olmayan ayılı bir pijama) çıktım karşısına. “Kusura bakma... hiç de...” diye geveledim. Sıcak elleriyle yanaklarımı okşadı:</em></p>

    <p><em>“Böyle de çok güzelsin!”</em></p>
    <hr class="margin" />

    <p>15 Nisan</p>
    <hr class="margin" />

    <p><em>Belki de bu günleri yaşamak için doğmuşumdur. O yanımda olunca her şey değişiyor, kendimi bir dev gibi hissediyorum, zihnimde hiçbir korku, sınırlama kalmıyor, bedenimin sınırları yokmuş gibi davranıyorum. Massimo engellerden korkmuyor, hatta onları yok etmek için özellikle arayıp buluyor.</em></p>

    <p><em>Paskalya için iki günlüğüne eve gidişim bir başka gezegene ayak basmak gibi oldu.</em></p>

    <p><em>A. “Nihayet yüzüne renk gelmiş,” dedi.</em></p>

    <p><em>Annemleri ilgilendiren tek şey yüzümün rengi.</em></p>

    <p><em>Onun yerinde bir başkası olsaydı yaşamakta olduklarımı anlatabilirdim ama hayatı boyunca derin dondurucuda yaşamış bir dil balığına ne anlatılabilir ki? Arada bir onlara bakıyorum; havası alınmış bir boşluk içinde yaşayan anne ve babamı seyrediyorum: Birbirlerine söyleyecek tek bir sözleri yok, birbirlerine karşı hiçbir şey hissetmiyorlar, gerçekten onların kızıysam nasıl olup da beni ortaya çıkarttıklarını merak ediyorum. Onlara benziyor muyum? Benzemiyor muyum? Babam belki de iktidarsızdır, belki de beni evlat edinmişlerdir ve bunu söylemeye cesaretleri yoktur, bunun ne önemi var ki? Önemli olan benimkinin özgür, kısıtlaması olmayan, riyakârlık taşımayan bir hayat olması.</em></p>

    <p><em>Onlarla vedalaştığımda ilk kez neredeyse acıma hissettim; sargıları üzerlerinden dökülmeye başlamış zavallı mumyalar.</em></p>
    <hr class="margin" />

    <p>1 Mayıs</p>
    <hr class="margin" />

    <p><em>Gösteriye gitmiyorum çünkü başım dönüyor. C. bir test yaptırmamı, bunun çok kolay olduğunu, eczaneden satın alındığını, ertesi gün kimsenin haberi olmadan sonucu alabileceğimi söylüyor. Zaten ona kalırsa bunu dert etmeme gerek yok çünkü gebelikten kurtulmak çok kolaymış. Birlikteki kızlar buna çözüm buldukları için tek kuruş ödememe gerek yokmuş. Ama fazla bekletmemeliymişim yoksa Londra’ya gitmem gerekirmiş. Kendimi tuhaf, şaşkın hissediyorum, ne diyeceğimi bilemiyorum. Böyle bir olasılık hiç gelmemişti aklıma.</em></p>
    <hr class="margin" />

    <p>3 Mayıs</p>
    <hr class="margin" />

    <p><em>Pozitif.</em></p>
    <hr class="h-margin" />

    <p>Ansızın ayağa kalkıyorum, fotoğraflar ve kâğıtlar yere dökülüyor. Üzerime bir rüzgârlık geçirip dışarı çıkıyorum; koca adımlarla Carso tepelerinin eteklerini arşınlıyorum.</p>

    <p>Aşağıda deniz ayna gibi parlıyor, arkamda Nanos hâlâ karlarla kaplı.</p>

    <p>Pozitif.</p>

    <p>Bu ben olamam, tarih tutmuyor. Kardeşimin başına ne geldi?</p>
    <hr class="margin" />

    <p>Ertesi gün hava ılındı, kuşlar seherle ötmeye başladılar ve müthiş bir şamata yaptılar.</p>

    <p>Dışarının sıcaklığına karşın ev karanlık ve buz gibi bir depoya benziyor; günce masanın üstünde, fotoğraflarla mektuplar yerde yatıyorlar; odanın loşluğunda sarımsı bir ışık yayar gibiler.</p>

    <p>Garajdan bir şezlong alıyorum, tamamen çiçeklenmiş, güzel kokusuyla arıları kendine çeken erik ağacının az ötesine yerleştiriyorum; arıların vızıltısı bana dostluk ediyor.</p>

    <p>Devam edebilmek, hayatı, ışığı hissetmek, daha büyük bir dünyanın içinde olduğumuzu hissetmek için buna ihtiyacım var.</p>
    <hr class="h-margin" />

    <p>12 Mayıs</p>
    <hr class="margin" />

    <p><em>Derse gitmeye, onun gözlerinin içine bakmaya cesaretim yok. Duygularım her an değişiyor, önce içimde çok tatlı bir sır taşıdığımı düşünüyordum –onunla uzun ve romantik bir gezi yapmak, sonra belki bir şarap kadehi eşliğinde ona bir bebek beklediğimizi fısıldamak, onun şaşkınlık ve sevinç tepkisini seyretmek isterdim– ama hemen sonra bu korkunç bir ağırlığa dönüşüyor, bir şeyler beni eziyor, soluk almama izin vermiyor.</em></p>

    <p><em>Yükümlülükten, yorgunluktan, sorumluluktan korkuyorum; sınırları ve engelleri olmayan bir hayat istiyordum ve ansızın kendimi anneliğin klostrofobik kafesine kapanmış gibi hissediyorum. Hem evdekilere ne diyeceğim? Benden yirmi yaş büyük bir adamdan bebek beklediğimi mi? Üstelik bunun benim profesörüm olduğunu mu? Bir palavra uydurabilir, romantik bir gezi yaptığımı, Türkiye’de bir macera yaşadığımı söyleyebilirim; nasılsa Massimo bir Türk gibi sigara içiyor. Ya da günün birinde onu koluma takıp eve gidebilir ve şöyle diyebilirim: Anne, baba, bu sevdiğim erkek ve ondan bir bebek bekliyorum; içimden de şöyle düşünebilirim: Biz sizin düştüğünüz kasvetin içine düşmeyeceğiz.</em></p>

    <p><em>Belki o da beni kendi ailesiyle tanıştırmak için can atıyordur. Ama hayal kurmanın bir âlemi yok. Her şeyden önce bu haberi ona vermeliyim, gerisini sonra düşünürüz. Hem Carla her karşılaştığımızda bana “Ne haber?” diye soruyor. Acele etmem gerektiğini ima ediyor...</em></p>
    <hr class="margin" />

    <p>20 Mayıs</p>
    <hr class="margin" />

    <p><em>İki haftadan beri ders yapmıyor. Etrafta biraz soruşturdum, sanırım hasta olmuş. Hesaba göre iki ayı doldurdum. İçimdeki mutluluk giderek azalıyor, korku ve öfke öne çıkıyor. Gerçekten hasta mı acaba? Yoksa bir şeyler sezinledi ve zaman kazanmak mı istiyor? Bir aydır ortalıkta görünmüyor. Belki de gerçekten çok hastadır ve ben kötü kalpli olduğum için başka türlü şeyler düşünüyorumdur.</em></p>
    <hr class="margin" />

    <p>24 Mayıs</p>
    <hr class="margin" />

    <p><em>Carla birlikteki kızları olağanüstü bir toplantıya çağırdı; “Kararlar birlikte alınmayacak olduktan sonra bu nasıl bir kardeşliktir?” diyor. Başlangıçta biraz utandığımı hissettim; bu bir toplantıdan çok bir duruşmaya benziyordu ama sonra ortam gevşedi ve ortaya bir sürü güzel şey döküldü. Bir süre için iki gruba ayrılındı, olumlu ve olumsuz düşünenler oldu ama tartışmanın ilerlemesiyle konu çözüme ulaştı.</em></p>

    <p><em>Bombanın fitilini çeken P. oldu.</em></p>

    <p><em>“Her şeyden önce bir karar almak için bebeğin kız mı erkek mi olduğunu bilmemiz gerekiyor... Dünyaya bir başka düşman getirmek istemeyiz.” Bazıları alkışladı, bazıları alkışlamadı.</em></p>

    <p><em>B. çıkıştı: “Tam tersine, bu bir erkekse asıl o zaman tutmak gerekir; dünyaya yeni erkekleri biz getirmeyeceksek kim getirecek?”</em></p>

    <p><em>Gene alkışlayanlar oldu ve sonra koro halinde konuşmaya başladılar:</em></p>

    <p><em>“Evet ona, oyuncak niyetine minik tencereler veririz! Bebekle oynamasını isteriz! Saldırganlığın gerekli olmadığını öğretiriz; mavi değil sarı ya da yeşil giysiler giydiririz! Ne prens!”</em></p>

    <p><em>Sözleri toparlayarak “Ve sonra,” dedi, “daima öğretmenimiz olan doğayı düşünmeliyiz. Acaba dişi aslanlar, gidip erkek aslanlara, ‘Sevgilim bu yavruyu istiyor musun, istemiyor musun?’ diye soruyorlar mı? Hayır! Yavruyu doğuruyorlar ve sonra bütün dişi aslanlar gerçek bir kız kardeşlik örneği göstererek onu birlikte büyütüyorlar. Dişiler ve yavrular dünyayı yöneten yasadır; bütün geri kalanı gevezelikten ibarettir. Erkekler sadece birkaç dakika için gereklidirler, sonra işe yaramazlar.” Odada müthiş bir onaylama gümbürtüsü koptu.</em></p>

    <p><em>Zar zor elimi kaldırarak ben de sesimi duyurmayı başardım ve gerçeği söyledim. “Arkadaşlar! Ben... ben ne yapacağıma karar veremedim. Bu bebeği tutup tutmamak istediğimden emin değilim.”</em></p>

    <p><em>Derin bir sessizlik oldu.</em></p>

    <p><em>“Şu ya da bu biçimde, karar verecek olan sensin, kız kardeşler olarak bizim görevimiz senin yanında olmaktır. Eğer onu tutmaya karar verirsen, dişi aslanlar gibi onu hep birlikte büyütürüz, eğer kurtulmayı düşünürsen, gene biz sana yol gösteririz. L. ve G. bir kurs aldılar ve son derece başarılılar...”</em></p>

    <p><em>Bu cümleden sonra resmî toplantı sona erdi ve tüttürmek üzere çantalardan zıvanalar çıkartıldı.</em></p>
    <hr class="margin" />

    <p>5 Haziran</p>
    <hr class="margin" />

    <p><em>Müdürlüğe gittim ve bilgi istedim.</em></p>

    <p><em>“Profesör Ancona derslere ancak gelecek yıl başlayabilecek,” yanıtını aldım.</em></p>

    <p><em>Tez hazırlayan öğrencilerinden biri olduğumu ve kesinlikle onunla konuşmam gerektiğini söyledim. Belki de biraz kızarmış olmalıyım ki, sekreter bana kuşkulu gözlerle baktı.</em></p>

    <p><em>“Asistanı ile konuşsanız olmuyor mu?”</em></p>

    <p><em>“Ah, hayır!”</em></p>

    <p><em>“O halde mektubunuzu yazın ve sekreterliğe teslim edin.”</em></p>
    <hr class="h-margin" />

    <p>Güncenin sonraki sayfaları silinmiş cümlelerle doluydu; olasılıkla doğru sözcükleri bulmaya çalışmıştı. Keçeli kalem yazıları ve mavi karalamalar dışında rastlanan bölük pörçük sözcükler; sanki ağdan kaçmış balıklara benziyorlardı. Bir kenarda <em>aşk</em> yazıyordu, bir kenarda <em>sorumluluk</em>... yapmayı biliyor musun? <em>Çocuğu tutm</em>... ve altta, büyük harflerle yazılmış ve altı defalarca çizilmiş olarak <em>umutsuz, umutsuz, umutsuz</em>... yazıyordu.</p>

    <p>Mektubu yazmadan önce birçok müsvedde yapmış olmalı: Ne de olsa o bir dil felsefesi profesörüydü. Defterde yazılı olanları okurken, onun sözcüklerde yanılmaktan korktuğunu fark ettim; her cümle müthiş bir güvensizlikle yazılmıştı; baş dönmesinden yakınan bir kişinin uçurum kenarında yürümesini andırıyordu. Burada uçurum bir hayat olasılığını seçip seçmemek demek oluyordu.</p>

    <p>Annem toplantılara katılırken, telaş içinde üniversiteye koştururken, sigara tüttürürken ya da yatağında ağlayarak babamın yanıtını beklerken kardeşim de bir yandan oluşumunu sürdürüyordu; hücreler olağanüstü bilgelik ve şaşmaz bir ritim ile çoğalıyorlar, günün birinde onun yüzü olacak olanı yaratmak için ellerinden geleni yapıyorlardı; bebek gelişiyor, annesi onu büyütüp büyütmeme kararını veremiyordu; o anda bebek üzerinde müthiş bir hâkimiyeti söz konusuydu. Bu satırları okurken kesinlikle düşmanlık, küçümseme hissetmiyordum, içgüdüsel olarak onu korumak geliyordu içimden; sanki bütün o umutsuzluk, yalnızlık ve saflık doğrudan benim damarlarıma akmıştı ve ebedi bir azaba dönüşmüştü.</p>

    <p>Öğle güneşi dayanılmayacak kadar sıcak olmuştu, çiçekler arasında dolaşan arıların vızıltısı kulakları sağır ediyordu; günceyi tam kapamak üzereyken büyük bir balarısı arka ayakları çiçek tozlarıyla yüklü olarak sayfaların arasına düştü; hassas bir biçimde tutarak onun yeniden uçmasına yardımcı oldum.</p>

    <p>Çarptığı yerde altın yaldız renginde bir hale kalmıştı ve altında şu yazılıydı:</p>
    <hr class="h-margin" />

    <p><em>Karar verdim.</em></p>

    <p><em>Üç gün sonra B.’nin evinde.</em></p>

    <p><em>Tıp okumanın verdiği ukalalıkla, Tiziana “Delinin tekisin, seni öldürecekler!” dedi.</em></p>

    <p><em>Ona bunun daha da iyi olacağını söyledim.</em></p>
    <hr class="h-margin" />

    <p>Yırtılmış iki sayfadan sonra sinirli bir yazıyla şunlar not edilmişti:</p>
    <hr class="h-margin" />

    <p><em>Rahatlama ve sersemleme duyguları arasında gidip gelirken, ertesi gece bir rüya gördüm. Tam olarak nerede bulunduğumu bilmiyordum, tek hatırladığım bayat bir ekmek parçası yediğim ve bunun midemde mayalanmaya başlamasıydı. Karşılaştığım herkes bana “Bebek mi bekliyorsun?” diye soruyordu. “Hayır,” diye yanıtlıyordum onları, “sadece maya çoğalıyor,” ama bunu söylediğim anda haklı olmadığımın farkına varıyordum.</em></p>

    <p><em>Uyandığımda kendimi pek tuhaf hissederek B.’ye telefon ettim. “Her şeyin yolunda gittiğine emin misin?” Beni rahatlatmaya çalışarak “Harika bir müdahale oldu,” dedi. Sonra ekledi: “Hem sana da kabın içindekileri gösterdim, hatırlamıyor musun?”</em></p>

    <p><em>Onun yeteneğinden kuşku duyduğum için alınmışa benziyordu, bu nedenle ortamı yumuşatmak için ona şöyle dedim: “Ya Filipinli şifacılar gibi yaptıysan? Birkaç tavuk ciğeri çıkartıp beni kandırdıysan!” Birlikte güldük ve ikimiz de rahatladık.</em></p>
    <hr class="h-margin" />

    <p>Birkaç gün için annemin anılarından uzaklaşma gereksinmesi duydum. O yılların ağırlığıyla daha fazla birlikte olamayacaktım.</p>

    <p>Posalardan, gölgelerden sıyrılmak, arınmak için tepelere çıkıp uzun uzun yürüdüm.</p>

    <p>Çalıların arasına gizlenen karatavuklar ve serçeler aşk şarkılarını cıvıldıyorlardı, yeni sürgün vermiş yaprakların açık yeşil rengi çevremdeki manzaraya parlaklık veriyordu, çayırları kaplamış şeytanarabaları, papatyalar ve safranlar arasında tohum taşıyan böcekler telaşla gidip geliyorlardı.</p>

    <p>Arada sırada toprağın çukurlaştığı yerlerin serin derinliğine gömülüyordum: Yattığım yerden çalıların ve ağaçların taçlarını seyrediyor, ışığa karşı görünmez ağlarından inip çıkan örümceklere, mor mücevherler gibi ağırlıklarıyla havayı delen misafirböceklerine bakıyordum.</p>

    <p>Bazen de daha yükseğe çıkmak, bakışlarımın ufkun ötesinde yitebileceği bir noktaya varmak gereksinmesi duyuyordum. Sınırı oluşturan tepelerin çukurlarında ve zirvelerinde yürürken doğmasına izin verilmeyen kardeşimi düşünüyordum. Onun varlığı annem için bir kurtuluş mu olurdu, yoksa mahvına giden yolu hızlandırır mıydı? O olsaydı, ben doğar mıydım, diye soruyordum kendime. Onun sonu, bir biçimde benim başlangıcıma mı olanak sağlamıştı?</p>

    <p>Bizim isteğimizin, kırılganlığımızın, sınırlı da olsa planlarımızın ötesinde Birisi, bu doğumların büyük döngüsünü ayarlayan bir şey var mı? Neden ben doğdum da, o doğmadı? Kürtaj başarılı olmayabilirdi ya da annem bana gebeyken, mesela merdivenlerde tökezleyip düşerek beni yitirebilirdi.</p>

    <p>Taşlı patikalardan iniyor, çıkıyordum: Benim geçmemle kış uykusunun ağırlığından yeni sıyrılan kır yılanları hemen çalıların arasına kaçıyorlar, kertenkeleler şimşek gibi koşuyorlardı. Doğan bir yılanın, diye düşünüyordum, bir tarla sıçanının ya da bir kuzgunun türdeşlerinden farklı olmalarının tek yolu dünyada daha uzun zaman kalmalarıdır. Bir hayvan (ne kadar olağanüstü biçimde karmaşık da olsa) ancak türünün genetik mirasının izin verdiği kadar yaratıcı olabilir, oysa insan öyle mi? İnsan her zaman yürüyeceği yolu değiştiremez mi? Zaten bizi şaşkına çeviren, bakış açımızın güçsüz olduğunu söyleyen, sahip olduğumuz bu yatkınlık, bu güç cehennemi değil midir? Kardeşim kim olacaktı? Peki, ben hangi nedenle doğmuştum? Kim olmak için?</p>
    <hr class="margin" />

    <p>Arayışımı sürdürmek için gereksinme duyduğum güce bu uzun yürüyüşler sayesinde kavuştum. Bir sabah pencerelere vuran yağmurun sesiyle uyandım: Gece yağmur yüklü bir bora esmiş, sıcaklık düşmüştü; esen rüzgârın altında bahçeye adeta bir sonbahar ışığı vurmuş gibiydi: Erik ağacının beyaz çiçekleri yerlere dökülmüş, kiraz ağacı soyulmuştu.</p>

    <p>Kahvaltı ettikten sonra hiç acele etmeden tavan arasına döndüm. Eski ve çiçekli bir perde kumaşı küçük ve büyük kutular yığınını örtüyordu; kiminin içinde eskiden likör ve çikolata olmalıydı, kimi de iple bağlanmış sıradan kutulardı. Çakımın yardımıyla içlerinden birini açtım: Bunun içinde Noel süsleri vardı; İsa’nın doğumunu temsil eden sahnenin parçalarını bulana kadar metrelerce simli telle karşılaştım; doğumun gerçekleştiği kulübe ne antikti ne de özellikle güzel: iki mantar duvar ve çatının altındaki samanlığa tırmanan bir merdiven. İçinde de ayakları havaya dikilmiş olarak öküz ve eşek yatıyordu; karşılarında da Hz. Yusuf ve Meryem Ana duruyordu; bir torbanın içinde yem vardı, koyunlarla kuzular vardı. Benim en sevdiğim heykelciği buldum: tek ayağı kırık ve boynuna kırmızı kurdele bağlanmış olan, alçıdan yapılmış koyun. Her Noel’de evin bir yerine sakladığım kayıp koyun oydu: Bütün odaları dolaşarak onu aramaya mecbur ederdim seni.</p>

    <p>Bebek İsa yoktu görünürde, ya kutunun dibindeydi ya da Noel zamanı bir giysinin cebinde kalmıştı. Yandaki kutunun içinde de onlarca Noel’e dayanmış cam küreler ve ağacın tepesine takılan yıldız duruyordu.</p>

    <p>Daha altta duran kutuların içlerinde dedemin kınkanatlı böcek koleksiyonları vardı: Altları kadifeyle kaplı camlı kutularda uzun iğnelerle tutturulmuş böcekler duruyordu; her birinin altına okunaklı ve kararlı bir yazıyla Latince adları yazılmıştı.</p>

    <p>Bunları özenle başka bir tarafa koymaya çalışırken yere düşen plastik bir torbaya takıldım; yapışkan bir bantla sıkıca kapatılmış torbanın üstünde “Polis Kuvvetleri” yazıyordu: İçinde kumaştan yapılmış askılı bir çanta var gibiydi. Bir an için kalbim hızlandı. Bu, annemin kaza sırasında omzunda olan çanta değilse, ne olabilirdi ki?</p>

    <p>Torbayı tırnaklarımla yırtarak açtım. Fermuarı yoktu, tek düğmesi de açıktı: Çantada, içinde birkaç bin liret bulunan bir cüzdan, sıra dışı bir sinema kulübünün kimlik kartı, birkaç dinar, Trieste-Padova hattında geçen tren pasosu ve şeffaf bir zarfa sarılı, soluk bir polaroid resim vardı. Resimde küçücük olan ben bir adamın kucağında, deniz kenarındaydım. Uzun ve dağınık saçları olan bu yabancı adamın boynunda deniz kabuklarından yapılmış bir kolye vardı ve objektife gülümsüyordu; elinde bir kova tutan bense pek sıkılmışa benziyordum: Ya az önce ağlamıştım ya da ağlamak üzereydim. Fonda görebildiklerimden anladığıma göre Sistiana Koyu’nda olmalıydık.</p>

    <p>Cüzdanın dışında mürekkebi kurumuş bir tükenmez kalem, minik kartlar, sigara sarma aleti, ev anahtarları, sentetik bir fular ve gizli bir cebe konmuş biri anneme yazılmış, birinin üzeri boş, iki zarf vardı. İlki benim doğumumdan birkaç ay önce Padova’dan postaya verilmişti.</p>

    <p>Bunu açtım. Küçük küçük harflerle yazılmış düzgün yazıda bir hırçınlık seziliyordu:</p>
    <hr class="h-margin" />

    <p><em>Sevgili Ilaria,</em></p>

    <p><em>Mektubunu aldım ve seni hemen yanıtlıyorum çünkü gereksiz yere zaman yitirmene ve tehlikeli hayaller kurmana neden olmak istemiyorum.</em></p>

    <p><em>Biraz riyakârlık etseydim, yaşadığımız zamanlar farklı olsaydı –gerçeğin ortaya dökülmesi devridir artık– sana evli olduğum yalanını atar, bir aylık bir ilişki için evliliğimi krize sokmaya niyetim olmadığımı söylerdim.</em></p>

    <p><em>Oysa sana karşı dürüst olmak istiyorum ve açık seçik olarak sana çocuk istemediğimi bildiriyorum. Ben ne çocuk ne eş ne de nişanlı istiyorum, özgürlüğümü kısıtlayacak herhangi bir şeyden kaçınıyorum. Bunu istemiyorum çünkü benimki bir keşif hayatıdır ve kâşifler sırtlarına yükledikleri safrayla yolculuk etmezler.</em></p>

    <p><em>–Bağışla ama– biraz fazla pısırıkça bulduğum sözlerinden senin için böyle olmadığını ve büyük hayaller kurduğunu sezinliyorum. Öte yandan, ilk karşılaşmamızdan bu yana birkaç yıl geçmiş olsa da hâlâ çok gençsin ve eğitiminin sana vermiş olduğu kentsoylu terbiye (ve duygusallık) hâlâ dokunulmamış olarak duruyor. Özgürlükçü havalarına karşın, içten içe iki yüreğin bir olup yuva kurması hayalini besliyorsun ya da devrimci şekliyle bunu “Ben ve sen ve bizim soyumuz geleceğin güneşine doğru yürüyor,” biçiminde dile getirmeyi yeğliyorsun.</em></p>

    <p><em>“Biz farklı bir dünya kuracağız,” –diye yazıyorsun– “ilişkiyi baskı, sömürme, şiddet olmadan yaşamanın yeni yönteminin örneğini sergileyeceğiz. Çocukları yaratıcılıkla büyütecek, birlikteliği özgürlük içinde yaşayacağız.”</em></p>

    <p><em>Yani sana kalırsa biz genç öncüler rolünü üstleneceğiz ve böyle yaparak bugüne kadar evlilik denince akla gelen o kentsoyluluğun donukluğundan, ağır işkencesinden sıyrılabileceğiz!</em></p>

    <p><em>Bunu senin saflığına veriyorum. Öte yandan, bunu yadsımam yakışık almaz; ilk andan itibaren senin en sevdiğim özelliğin bu saflığın oldu. Bu nedenle –ve kısa süren ilişkimiz yüzünden– bazı görüşlerimi senin için dile getirmek istiyorum.</em></p>

    <p><em>Senin yazdığın metinde “aşk” sözcüğü çok sık geçiyor. Böylesine çok kullanılan ve tüketilen bu sözcüğün arkasında neler gizlendiğini hiç düşündün mü? Bunun bir sahne süsü, oyunu daha iyi sergileyebilmek için gerilmiş bir kâğıt fon olduğu geldi mi hiç aklına? Fon süslerinin en önemli özelliği her sahneyle birlikte değişmeleridir. Dramaturjinin özü bu boyalı kâğıtta değildir –resmin sağladığı yanılsama bizim hayal kurmamıza, hapın acılığını duymamamıza yarar– ama kendimize karşı dürüst olursak basit ve yapay bir sahne karşısında olduğumuzu yadsıyamayız, bunun bir kandırmaca olduğunu kabulleniriz.</em></p>

    <p><em>Senin hayallerini fazlasıyla besleyen aşk incelikli bir zehir çeşidinden başka bir şey değildir. Yavaş yavaş ve sürekli etkisiyle, o görünmeyen dokusuyla herhangi bir hayatı yok eder.</em></p>

    <p><em>Şimdi şaşkın bakışlarınla –Neden?– diye soracaksın.</em></p>

    <p><em>Çünkü bir şeyi sevmek için, önce onu tanımak gereklidir. Bir insanın karmaşık yapısı, bir başka insanın karmaşık yapısını anlamaya muktedir midir? Yanıt bellidir: Kesinlikle hayır. Demek ki birini gerçek anlamıyla tanımak mümkün olmayacağına göre, gerçek anlamıyla sevmek de mümkün değildir.</em></p>

    <p><em>Sen benim minicik bir kırıntımı tanıdın, ben de senin mini mini bir kırıntınla ilişki kurdum. Karşılıklı olarak birbirimize en güzel yanlarımızı gösterdik; zaten bu yönümüze ötekinin karşı koyamayacağından emindik.</em></p>

    <p><em>Çiçeklere de aynı şey olur. Polenini taşıyacak böceği kendine çekebilmek için taçyaprakları olağanüstü renkler sergiler ama işlem tamamlandığı zaman taçyapraklar dökülür ve o geçmişteki görkemden geriye pek az şey kalır.</em></p>

    <p><em>Bu bir doğa yasasıdır, telaşa kapılacak bir durum söz konusu değildir. Bütün çiftleşmeler değişik baştan çıkarma yöntemleriyle gerçekleşir; çiçekten insana kadar her türün kendine göre bir yöntemi vardır. Ama nasıl ki arı, çiçeğe seni seviyorum diyemezse, biz de utanmazca birbirimizi sevdiğimizi söyleme ikiyüzlülüğünü sergilememeliyiz. Yaşadığımız günlerin dürüstlüğü içerisinde birbirimize söyleyebileceğimiz tek şey (arının çiçeğe ya da çiçeğin arıya söyleyeceği üzere) “sen bana gereklisin” olabilir.</em></p>

    <p><em>Yıllar önce, hayatımın bana göre zor bir döneminde, birkaç ayımı tazelik, gençlik içinde geçirebilmem için bana gerekliydin. O dönemde ben de –en azından öyle umuyorum– bazı karmaşık konularda gözlerini açabilmem için sana gerekliydim; bunun ötesinde bedenlerimizin birbirine verdiği hazzı da yadsıyamam. Keyfin kendisinin dışında haz da olağanüstü bir başkaldırı aracıdır. Seninle yıllar sonra yeniden karşılaşmamız bedenlerimizin birbirine duyduğu muhteşem çekimi onayladı.</em></p>

    <p><em>Şu âna dek söylediklerim doğacak bir bebek için de geçerlidir. Polenlerle döllenen çiçekler elbette haz duymazlar, bunu hayatta kalabilmek, gelecekte de kendilerine benzeyen çiçeklerin varlığını garanti edebilmek için yaparlar.</em></p>

    <p><em>Aynı mekanizma insanlarda da doğuştan vardır. Zihinlerimizin karmaşık yapısına rağmen bedenlerimiz sadece üremek ister. Çiçekler gibi bedenler de birbirimizi sevip sevmediğimizle, orgazmın bizi sarıp sarmaladığıyla ilgilenmezler; bir tecavüz ya da erken boşalma sonucunda da doğum gerçekleşebilir. İki yüz elli milyon sperm içinde koşuyu kazanan tek bir tanesidir – en başarılı, en güçlü, en şanslı, en onursuz olmasının önemi yoktur. Önemli olan hayatın çoğalması, soyun devamıdır. Senin başına gelen de budur. Bu bir doğa yasasıdır.</em></p>

    <p><em>Gerçeği söylemem gerekirse, senin biraz kulaklarını çekmeliyim. Neden hiçbir önlem almadın? Hayalperest romantizmin içinde hâlâ leyleklere ve lahanalara mı inanıyordun? Belki de bilinçli değil ama asıl arzuladığın aslında buydu – beni kesin olarak sana bağlayacak bir bağ, bir zincir!</em></p>

    <p><em>Olasılıkla senin koşullanmanın derinliği ve arkaikliği göz önünde bulundurulduğunda bunun farkına varmıyorsundur, aslında pek çok kız arkadaşın gibi senin de tek istediğin sadece bir çiftin geleceğinin belirlenmesidir. Bazı erkekler –bu biyolojik ve ilkel şantaj karşısında– zırhlarını indirirler ve teslim olurlar. Bunu zayıflık, sıradanlık, ölümün içgüdüsel –ve asla üstesinden gelinmeyen– korkusu yüzünden yaparlar. Onların ebedi olmalarını garanti edebilecek sadece bir evlattır.</em></p>

    <p><em>Pek çok kişi olana boyun eğer ama ben hayır! Senin içinde büyüyen çocuğun sadece bir yabancı değil, aynı zamanda günlerimizin enerjisini tüketebilecek bir zorba, onu dünyaya getiren insanların hayatını –hiç suçluluk duymadan– mahvedebilecek bir asalak olabileceği düşüncesi en ufak hevesimi de kırıyor. Onu asla tanıyamam ve asla sevemem. Karnında taşımış olmana rağmen, bunu sen de yapamayacaksın. Bir sabah uyanacaksın ve eve bir yabancıyı soktuğunu, bu yabancının bir düşmanın yüzünü taşıdığını fark edeceksin.</em></p>

    <p><em>Bunu söyleyerek seni herhangi bir biçimde koşullandırmak istemem. Pankartlarınıza “Rahim benimdir, onu istediğim gibi kullanırım!” yazarsınız. Canın nasıl istiyorsa öyle yap. Onu tutmak istiyorsan, tut; aldırmak istiyorsan da karşı koyacak değilim. Her iki kararını da umursamıyorum.</em></p>

    <p><em>Bilmeni istediğim tek şey şudur: Günün birinde kucağında bir kundakla karşıma çıktığında benim duygulanacağımı, inançlarımdan taviz vereceğimi sanma.</em></p>

    <p><em>Birlikte geçirdiğimiz saatler, felsefe, şiir, cinsellik ve bana karşı sergilediğin içtenlik için sana teşekkür ederim.</em></p>

    <p><em>M.</em></p>
    <hr class="h-margin" />

    <p>Benim ve yitirdiğim kardeşimin babası aynı insandı demek ki! Aynı rezil insan.</p>

    <p>Öteki beyaz zarfta karşıma çıkacak şey hakkında pek kuşkum kalmamıştı artık. Zarfın ucunu kaldırdım ve tanımaya başladığım el yazısını yeniden karşımda buldum.</p>
    <hr class="h-margin" />

    <p><em>Her sözcüğün, şimdiye dek hep bildiğim şeyin onaylaması oldu. Evlatlar sadece anneye aittirler, babalar onların döllenmesinden sorumludurlar ve öyküleri orada sona erer.</em></p>

    <p><em>Pek yakında babalara bile gerek duyulmayacak, bir verici ile bir şırınga ıstıraplı aile öyküsüne, pek çok kuşağın psikolojik dengesini mahvetmiş olan yapmacık gösteriye son verecek.</em></p>

    <p><em>Trieste’deki evimde kalabalık bir halde yaşıyoruz, orada yardımcı ve dost bulmakta zorlanmayacağım. Çocuk gözlerinde at gözlükleri olmadan, ikiyüzlülük nedir bilmeden büyüyecek ve odasına üzerinde “Aile bir gaz odası kadar havadar ve teşvik edicidir” yazan bir poster asmak zorunda kalmayacak.</em></p>

    <p><em>Özgür bir çocuk olacak ve aynı şekilde özgür olan, eğilip bükülmeyeceği, ataerkilliğin, kilisenin ve kapitalizmin dayattığı baskılara maruz kalmayacağı bir dünyaya büyüyecektir.</em></p>

    <p><em>Korku ve kaygı nedir bilmeyecektir çünkü her insanın yüreğinde zaten var olan orijinal iyiliği izleyerek büyüme fırsatını bulacaktır. Ruhu öyle yüce olacak ki, belki de onu hiçbir zaman tanıyamayacağım ama bu senin tam tersine beni ne huzursuz ediyor ne de kararımdan dönmeme neden oluyor.</em></p>

    <p><em>Gerçek anlamda meydan okumak budur işte: dünyaya bizden daha eksiksiz varlıklar getirmek. Eğer silahlarla devrim yapılamıyorsa, bu en azından çocukları başka yöntemlerle yetiştirmekle gerçekleştirilebilir.</em></p>

    <p><em>G. gökyüzünün bir yerlerinde varoluşlarımızın önünde sonunda karşılaşmaları ve yeni bir hayatta birleşmeleri gerektiğinin yazılı olduğunu söylüyor. Sen bunu kabul etmesen de herhangi bir yıldızsal bağlamda bizim ve evladımızın kaderi kayıtlı. Belki de bu planı gerçekleştirmek için değişik hayatlar boyunca birbirimizi kovaladık ve sen soyumuzu sürdürmeyi reddettiğin için karman çok daha uzun ve zorlayıcı olacak. Belki de yeniden doğduğunda bir hayvan olarak geleceksin bu dünyaya: –Bedeninin her hücresini dolaşan ve o ufacık beynine giden kanın buz gibi soğuk olduğuna göre– bir sürüngen olarak gelebilirsin ya da yüzü de poposu gibi kıpkırmızı olan bir maymun türü olarak doğabilirsin.</em></p>

    <p><em>Evladın engellenemeyecek bir biçimde sana benzeyecek, senin gözlerini, ellerini ya da gülüşünü alacak ama benim için o sadece kendisi olacak ve sen ürünün sipariş verildiği katalogdaki bir numara olmaktan öteye gidemeyeceksin. Bana senin hakkında bir şey soracak olursa, ona uzaklardaki bir kumsalda yaşanmış harika ama olanaksız bir geceyi anlatacağım; babası hakkında hayal kurmasını sağlayacağım.</em></p>

    <p><em>Neyse ki hayatımda G. var. O olmasaydı ne yapardım bilmiyorum. Sen benimle dalga geçsen de o benim yeni sevgilim değil, sadece çok önemli bir kişi. İçimdeki yıkımın parçalarını bir araya getirmeme yardım ediyor. Her parçaya bir anlam yükleyerek onları yeniden birbirine yapıştırma sabrına bir tek o sahip. G. başkalarının göremedikleri noktaları görebiliyor, hayatlarımızın yollarının ve patikalarının oluşturduğu kördüğümde iz sürebiliyor, bizi kurtuluşa götürecek olan yolu görebiliyor.</em></p>

    <p><em>Sana bunu hiç söylemedim ama sekiz yıl önce de senden gebe kalmıştım. Bunu hiç bilmedin çünkü o bir iribaş boyutlarına ulaştığında soluğu bir tuvalet klozetinde aldı. Her şeyi kimseye danışmadan kendi başıma becerdim. O anda bana pek önemsiz bir olay gibi görünmüştü, ama ancak şimdi, içimdeki enkazın şurasını burasını eşelerken o eylemin gerçekte evimi ne kadar sallantıya soktuğunu anlayabiliyorum. Evimin inşasında kullanılan malzeme pek çürük olduğundan zaten pek dengeli de sayılmazdı: Arkamda donuk kentsoyluluğuyla annem, bana sadece şöyle böyle sevgi gösteren, benim ona karşı onu bile gösteremediğim gri bir adam olan babam vardı: O kınkanatlılar arasında bir kınkanatlı böcek, yatağın altına gizlenen metamorfoza uğramış bir karafatmaydı. Ama seni bu kentsoylu ayrıntılarıyla sıkmak istemem.</em></p>

    <p><em>Sekiz yıl önce çocuğumuzu söküp attım çünkü korkuyordum. Sorumluluktan, yükümlülükten, gençliğimden vazgeçmek zorunluluğundan, devrim için savaşmaya hazır olmamaktan, kendimi senin seviyende hissedememekten ve seni hayal kırıklığına uğratmaktan korkuyordum. İlk kez birlikte olduğumuzda sana yalan söyledim: Hap kullanmıyordum. Kürtaj yaptırmamın bir nedeni belki de senin bu yalanımla alay edeceğin korkusudur.</em></p>

    <p><em>Bunu bana birlikte olduğumuz son seferlerde neden sormadın?</em></p>

    <p><em>G.’ye göre bunun yanıtı çok açık: Bilinçaltında sen de bir çocuk sahibi olmak istiyorsun. Korkunu gizlemek için bir kahraman gibi davranıyorsun ama şu noktada, senin mektubunu okuduktan sonra senin korkuların artık umurumda değil. Karnım günden güne büyüyor ve sanki içimde bir güneş varmış gibi hissediyorum: Sıcak, ışıklı ve bu benim yolumda devam edebilmemi mümkün kılıyor.</em></p>

    <p><em>Bu gebeliği sonuna kadar sürdüreceğim: Otuz yaşındayım ve daha fazla bekleyemem; artık senin resmettiğin, gözü öğretmeninden başkasını görmeyen o saf kız değilim.</em></p>

    <p><em>Bu noktada sorumluluk yüklü seçimler söz konusu ve ben anne olmak istiyorum. Bir işim yok ama evim var (kentsoylu annem ve babamın bu armağanını reddetmedim). Bu arada bilinçaltım üzerinde çalışıyorum ve bu da az buz iş sayılmaz. Arada sırada özel ders veriyorum ve annemle babam öteki dünyaya göçtüklerinde güvenebileceğim bir gelirim olacak. Bu nedenle rahat ol; kucağımda kundakla senin kapına dilenmeye gelerek acıklı bir sahne yaratmayacağım.</em></p>

    <p><em>G. ne diyor biliyor musun? Hepimizin elinde bir ip tuttuğumuzu ve bu ipin bizi yıldızımıza bağladığını söylüyor. Her birimizin gökte bir yıldızı var ve kaderimiz onu izlemeyi öğrenmektir. Bu uçurtma yıldızdır, karmamız onun bıraktığı ize yazılıdır, ipi bırakırsak her şey kaybolur, düğüm düğüm olur ve yıldızlar bir yumağa dönüşür.</em></p>

    <p><em>Onun en önemli kitabının adı da bu zaten:</em> Yıldız Yumağı<em>. Bunların hiçbiri seni ilgilendirmiyor biliyorum, ama bil ki yıldızını aramazsan, onu izlemezsen, önünde sonunda öteki yıldızların iplerine dolanacaktır ve ayırmak imkânsız olduğunda soluklaşacak, giderek sönecektir.</em></p>

    <p><em>Yıldız küçük bir güneştir ama ışığı tükendiğinde soğuk, buz gibi bir hal alır. Ben, çocuğumla uçurtma yıldızlarının gökkuşağı altında mutlulukla koşarken, sen adımlarını bu donuk aydınlığın altında sürükleyeceksin.</em></p>

    <p><em>Om Shanti,</em><a class="si-noteref epub-type_noteref" href="#f3" id="ref_f3">3</a> <em>Om Shanti, Om Shanti.</em></p>
    <hr class="h-margin" />

    <p>Okurken, gözlerimin önüne mat bir perde indi: Sözcükler birbirine karışmış dans ediyor, ellerim tirtir titriyordu.</p>

    <p>Annemin hayalleri, benim anılarımla hiç mi hiç örtüşmüyordu. Onun için özgürlük anlamını taşıyan şey, çocuk olan benim için sadece kaybolma ve karmaşa duygusuydu. Gökkuşağı altında neşeli bir koşu yaşamamıştık hiç. Onun yıldızı bir yıkım yıldızıydı: Kendini kurtarabilmek için gösterdiği mütevazı güç, beni derin bir sarsıntının içine atmıştı.</p>

    <p>İki mektubu da yüzyıllar sonra ışık yüzü görmüş arkeolojik buluntularmış gibi hassas davranarak çantanın içine koydum. Huzur içinde dinlenin burada, diyordum; benim damarlarımın kırılganlığını delip geçmeye hazır olan kor alevli oklar, dinlenin burada.</p>

    <p>Tam bunu söylerken, ellerim buruşturularak çantanın dibine sokulmuş bir kâğıda takıldı. Bu hoyratça koparılmış kareli bloknot sayfasıydı. Acaba bu hangi döneme aitti?</p>

    <p>Üzerindeki tarih mayıs ayını ve öldüğü yılı gösteriyordu.</p>

    <p>Büyük harflerle: BÜTÜN HAYATIMLA ALAY ETTİN yazıyordu.</p>

    <p>Arkasında, sinirli bir el yazısıyla yazılmış bir mektup vardı.</p>
    <hr class="h-margin" />

    <p><em>Affet, seni dünyaya getirdiğim için beni affet.</em></p>

    <p><em>Birbiri ardına yanlışlar yaptım, bütün hayatım boyunca bir köstebek gibi tüneller kazarken hiçbir şey göremedim, bir fare gibi koşturup durdum.</em></p>

    <p><em>Ne ufuk vardı, ne gelecek.</em></p>

    <p><em>Bir çıkmaz sokakta yaşamak üzere doğmuştum; artık yolun sonundayım.</em></p>

    <p><em>Bağışla beni, eğer yapabilirsen bunu.</em></p>

    <p><em>Yapamazsan da, elden ne gelir. Seni sıkıca kucaklıyorum, alnından öpüyorum.</em></p>
    <hr class="h-margin" />

    <p>İmza –<em>Ilaria</em>– iki kara çizgiyle örtülmüştü, daha altta, daha büyük ve çocuksu harflerle şöyle yazmıştı:</p>

    <p><em>Annen</em></p>

    <p>Yürek parçalanırken nasıl bir ses çıkartır? Suya batırılan bir süngerin sesini mi, yoksa yağmurda ıslanarak sönen bir havai fişeğin ıslığını mı?</p>
    <hr class="margin" />

    <p>Daha fazlasını öğrenebilmek isterdim ama bu mümkün değildi. Artık kendi belleğimdekilerle baş başa kalmıştım, bilincimi kazandığım ilk günlere ait cılız, az ve bir görünüp bir kaybolan anılara başvurmalıydım ama bu kapı yıllardan beri kapanmıştı. Hayatım –benim tanıdığım hayat– sana, senin evine aitti, ondan önce olan her şey sanki ben dört yaşında doğmuşum gibi eriyip gitmişti.</p>

    <p>Ne var ki o yılların üzerinden geçmekle, bir evladın asla bilmek istemeyeceği şeyleri keşfetmekle, divanların üstüne serilen çarşafların kaldırılması gibi, belleğimin üstünden bir örtünün kaldırıldığını hissettim.</p>

    <p>Zihnime ilk dönen kesinlikle belirgin bir koku oldu. Kapalı bir mekânda içilen sigara kokusuna karışmış haşhaş kokusuydu bu. Göçmen bir kuş olsaydım, yuvama dönmek için bu kokuyu izlerdim. Benim yuvam annemin Trieste’ deki apartman dairesiydi ve burası sürekli gelip giden insanların ortaklaşa paylaştıkları bir mekândı. Yere oturan ya da uzanan insanların arasından bir labirentte ilerler gibi emeklediğimi hatırlıyorum.</p>

    <p>Valizin içinde o döneme ilişkin sadece iki tane resim bulabildim. Birincisinde, somurtkan ve pis suratım, kırmızı kazağımla annemin kucağındaydım; saçları uzun, gözaltları torba olmuş annem, benim minik elini kendininkinin içine almış, birine el sallatıyordu. İkinci fotoğraf ise benim üçüncü doğum günüme aitti. Gene yerde bir sürü insan oturuyordu, ben tam ortada, üç sarı mumun aydınlattığı pasta olması düşünülen kara ve şekilsiz bir kütlenin arkasında duruyordum. Arkamda yukarıdan aşağıya sarkan ve sanki bir süs şeridiymiş gibi duran tuvalet kâğıdının üstüne keçeli kalemle <em>Doğum Günün Kutlu Olsun</em> yazılmıştı.</p>

    <p>Bu iki olayı da anımsamıyordum; hayatımın ilk yıllarına ilişkin anılarım fondaki uğultuyla, karmakarışık seslerle, birbirini bastıran gürültülerle ve arada bir çalan sitarın beni ağlatan sesiyle yüklüydü.</p>

    <p>O sesten korktuğum gibi yalnız kalmaktan da korkuyordum; herkes yerde uyuyakalırdı ve ben güneş yükseldikten, ortalığı ısıttıktan sonra annemi sarsardım; o ise gözlerini açacağı yerde öteki tarafa dönüp uyumayı sürdürürdü.</p>

    <p>Sitardan ve annemden korkuyordum çünkü bazen annem değil ama evdeki insanlardan biri eşyaları ele geçirir, kırar, kendi kafasını duvarlara vurur, kapıları tekmelerdi.</p>

    <p>Belki de annemin yüzünün belleğimden silinmesinin nedeni bu korku oldu. Gerçeklik her an parçalanabilir, patlayarak bin parça olabilirdi ve fitilin çekilmesi bir biçimde benden soruluyordu.</p>

    <p>O günlerden daimi korku ve kaygı bir tarafa bırakılırsa, hatırladığım bir başka şey de, bir bebekle karşılaştırıldığında çok daha küçük ama yıkıcı olan bir şeyin doğumuydu: merhamet duygusu. Ben ürkek ve yumuşak bir tavırla yerde bitkin yatan anneme yaklaşıp yüzünü okşadığımda ağlamama neden olan boğazımdaki düğümün adı merhametti.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f3">
      <a class="si-backref" href="#ref_f3">3</a> <span class="si-footnote-text">Shanti: Huzur.</span>
    </div>
  </div>
</body>
</html>
