<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">7.</h1>

    <p>İki gün sonra dayım beni döküntü Subaru’suyla Ben Gurion’a götürdü.</p>

    <p>Uzun bir kucaklaşma ve en kısa zamanda beni Trieste’ de görmeye gelme vaadi ile birbirimizden ayrıldık: Davetim elbette Ari ve ailesi için de geçerliydi.</p>

    <p>Uçağım saatinde kalktı.</p>

    <p>Milano’dan Venedik trenine bindim ve Mestre’de indim.</p>

    <p>Jandarma karakoluna vardığımda birinci dereceden jandarma olan bir genç beni morga götürdü. Yolda, otopsi sonucunda babamın doğal yollardan öldüğünü, kalbinin bir anda durduğunu anlattı bana. Bize yol gösteren görevlinin lastik ayakkabıları yürüdüğümüz marley zemin üzerinde acayip bir ses çıkartıyordu.</p>

    <p>Buzhane odasına girince yüzüme soğuk bir hava çarptı. Çelik masaların üstünde üç cansız beden yatıyordu. Babam ortadaydı. Yeşil örtünün altından ayakları çıkıyordu (onu ayakkabısız ilk kez görüyordum), yandan da bir kolu sarkıyordu.</p>

    <p>Jandarma örtüyü kaldırdı.</p>

    <p>“Onu tanıyor musunuz?”</p>

    <p>Her zamanki alaycı gülümsemesinin yerine dudakları bir şaşırma ifadesiyle kapanmıştı.</p>

    <p>“Evet,” dedim, “babam Massimo Ancona.”</p>

    <p>“Üzgünüm,” dedi asker.</p>

    <p>Onu “Ben de üzgünüm,” diye yanıtladım ve o anda gözyaşlarımın yanaklarından aşağı süzüldüğünü hissettim.</p>

    <p>Soğuk yüzünden sabırsızlanan görevli memur sakız çiğniyor (çene kemiklerinin çıkarttığı gürültü, bu gerçekdışı sessizlik içindeki tek sesti), jandarma birtakım formlar dolduruyordu.</p>

    <p>Ansızın çarşafın altından sarkan o beyaz eli yakaladım ve kendi ellerim arasında sıkmaya başladım, derisi yılanlarınki gibi soğuk değildi, yoğunluğu ve ağırlığı canlılarınkinden farklı değildi, tırnakları aceleyle kesilmiş gibiydi.</p>

    <p>“İşte son ileri karakolun,” diye fısıldadım ve bir öpücük kondurmak için eğildim. “Teşekkür ederim. Gene de bana verdiğin hayat için sana teşekkür ederim.”</p>
    <hr class="margin" />

    <p>Eve döndüğümde, jandarmaların verdiği plastik torbayı açtım. İçinde evinin ve arabasının anahtarları, bölgesel tren pasosu (geçerliliği bir ay önce tükenmişti), bir telefon defteri, kenarları yıpranmış bir cüzdan ve üzerinde adım yazan bir zarf vardı.</p>

    <p>Cüzdanda pek az bozuk para, bir elli binlik, iki de beş binlik banknotun yanı sıra sağlık kartı, Monfalcone’deki bir süpermarketin hediye kuponları (bornoz kazanması için dört kuponu eksikti) vardı; cüzdanın yan gözünden zamanla yıpranmış bir fotoğraf çıktı: Bu uzun boylu olmayan, şık bir kadına aitti ve kadın umursamazlıkla sıkılma arası bir ifadeyle fotoğrafçıya bakarken, bir çocuğun elinden tutuyordu. San Marco kıyılarında ya da Giudecca karşısında çekilmiş olmalıydı çünkü çocuk gülümseyerek onu çok şaşırtan bir şeyi –bir gemi, bir su kuşu, hiç görmediği bir kuş– işaret ediyordu. Annenin gözleri sadece kendini beğenmeyi yansıtırken, çocuğun gözlerinden engellenemeyen, neşeli bir merak yansıyordu. Fotoğrafın arkasında artık solmuş bir mürekkeple şunlar yazıyordu: <em>Venedik 1936, annem ve ben kıyıda</em>. Massimo Ancona ve annesi, dil felsefesi profesörü ve kanasta meraklısı annesi, babam ve babaannem, sıradan ölümlülerin büyük bölümü gibi bir cüzdanın arasına sıkışmış kalmışlardı.</p>

    <p>Neredeyse boş sayılabilecek telefon defterinin yeşil plastik kapağında bir Monselice lokantasının adı yazılıydı: D harfinde doktorunun ve diş hekiminin telefonu, L harfinde birkaç lokantanın, değişik harflerin altında da bazı yayınevlerinin yanı sıra, birkaç kadına ait numara vardı. İlk sayfada benim Trieste numaram, altında da kurşunkalemle ve titrek bir yazıyla yazılmış İsrail numaram vardı.</p>

    <p>Aynı kararsız yazı zarfın üzerine adımı yazmıştı. Onu açtım: Krakov’daki bir otelin antetli iki sarımsı kâğıdının her iki yüzü de ince ince doldurulmuştu.</p>
    <hr class="h-margin" />

    <p class="p-right">Grado Pineta, 13 Mayıs 1995</p>
    <hr class="margin" />

    <p><em>Bu mektup eline geçer mi bilmiyorum ama olur da okursan, bu demektir ki ben artık bu dünyada bulunmuyorum. Duygusallıklardan ne kadar nefret ettiğimi bilirsin, gene de bu satırları yazmadan edemedim. Sen umulmayandın.</em></p>

    <p><em>Korkulan ve umulmayan.</em></p>

    <p><em>Günlerimin sonuna yetiştin ve ince (ve çok güçlü) kökleriyle bütün çevresini ele geçiren bitkiler gibi hayatıma bir delik açtın, bakışın, sesin, sorularınla içeriye sızdın, ben o günden beri senin bakışından, senin sesinden ve senin sorularından kurtulmayı başaramadım.</em></p>

    <p><em>Bu kan bağının çağrısı mı, yoksa yaşlılığın acizliği mi? Bilmiyorum, seni yanıtlamak için artık ne gücüm ne de zamanım var. Zaten bunun çok da önemi yok; bu noktada kendimi savunmak ya da sana bir şey açıklamak zorunda kaldım.</em></p>

    <p><em>Bugün kendimi öldürmeyi denedim.</em></p>

    <p><em>Bunda olağanüstü ya da melodramatik bir yan yok, hayatıma bizzat elimle son vermek, mantığımı kullanmaya başladığım günden beri verdiğim bir karardır; doğmayı seçemediğime göre ölümü seçmek bize verilmiş tek özgürlüktür. Bedenim hızla çöküşe geçti ve maalesef zihnim de onu izliyor.</em></p>

    <p><em>Bu sabah odamın panjuru kırıldı. Saat beşe kadar karanlıkta kaldım ve telefonla defalarca tamirciyi aradım: Karşıma çıkan kişi bana sürekli “Daha sonra arayın, onu çağıracağız,” diyordu ama hiçbir şey olmuyordu. Ben de sonunda sıkılıp gezmeye çıktım. Tatlı bir mayıs havasında, yuvalarına yiyecek taşıyan kuşların yorulmak bilmeyen uçuşları arasında yürüyüş yaptım; betonu delen sarı çiçekler yeryüzüne çıkmışlardı. Mayıs, diye düşündüm, çekip gitmek için en olağanüstü zaman; hayatın coşkusu en yüksek noktasındayken bunu denemek gerçekten cesaret ister. Kasım ayında gökyüzü kara yağmur bulutlarıyla kaplıyken intihar etmekte ne var? O zaman beni bunu yapmaya itenin depresyon olduğu söylenebilir, oysa hayır, şimdi zihnim gayet aydınlık ve seçimimin bilincindeyim.</em></p>

    <p><em>Eve dönünce seni aramayı denedim, sesini son kez duymak istiyordum ama şansım yaver gitmedi: Hattın öteki ucunda karşıma çıkan farklı kişiler biraz İngilizce, biraz İbranice, biraz İspanyolca konuşuyorlardı ama seni bulmayı başaramadılar.</em></p>

    <p><em>Bunun üzerine yıllardan beri koyu renkli bir kumaşa sarılı olarak uslu uslu kitaplığın üstünde bekleyen tabancayı almak için bir sandalyenin üstüne çıktım. Onu doldurdum ve en sevdiğim şiirleri okuyarak gecenin sonunu bekledim: Bir fare gibi evin içinde ölmek istemiyordum, açık bir yere, denizin karşısına gitmek, tanyerini, yükselerek dünyayı ışığa boğan güneşi bir kez daha görmek istiyordum.</em></p>

    <p><em>Saat dörtte çıktım ve kumsala indim; karanlıkta ayaklarımın altında ezilen midye kabuklarının çıtırtısını işitiyordum; bir keresinde mola vermek için senin seçtiğin kayanın üstüne oturdum; metalin belime değen soğukluğunu hissediyordum.</em></p>

    <p><em>Saat beşi geçtikten az sonra doğuda, Trieste ve Istria üzerindeki gökler aydınlanmaya başladı, hava deniz kuşlarının çığlıklarıyla doldu, hâlâ çekilmekte olan alçak deniz tatlı tatlı oynaşıyordu. Çevreme bakındım, tabancayı cebimden çıkarttım ve beklemeye başladım: Portakal rengi çember ufukta görününce onu şakağıma dayadım ve tetiği çektim: Çat diye bir ses çıkarttı ve hiçbir şey olmadı. Tabancanın ayarı ile oynadım ve bir kez daha çat etti.</em></p>

    <p><em>Bu arada kumsala iki köpeğiyle emeklilerden biri inmişti; köpekler neşeyle adamın havaya attığı renkli topun peşinden koşuyorlardı. Tabancayı yeniden cebime koyarken, kendimi öldürmeyi bile beceremiyorum, diye düşündüm.</em></p>

    <p><em>Sabah olunca panjur tamircisi geldi ve onunla birlikte odama ışık doldu. Öğleden sonra biraz alışveriş yapmak üzere Monfalcone’ye gittim. Hayat devam ediyor, bu ne kadar sürer bilmiyorum ama devam ediyor işte, diye düşünerek tabancayı bir çekmeceye attım. İşi kaderin akışına bıraktım.</em></p>

    <p><em>Akşam mutfak balkonuna çıktım, artık neredeyse yaz sıcağını yansıtan hava lagündeki yosunları çürütüyordu ve ortalık onların tuzlu kokusuyla dolmuştu; karşı apartmandaki aydınlık bir dairede, beline önlük takmış bir kadın kovası elinde, yaz için evi köşe bucak temizliyordu.</em></p>

    <p><em>Tam içeriye giriyordum ki iki apartman arasındaki bakımsız çalılar arasında ateşböceklerini görüverdim; yıllardır olmuyordu bu, çalılar arasında dans ederek eksilmeyen ışıklarıyla havada nakış işler gibiydiler. Daha bir gün önce üreme stratejilerindeki kurnazlığa gülerdim: Bu ışık çiftleşmeleri için bir çağrı değil de neydi?</em></p>

    <p><em>Ama o akşam, ansızın her şey gözüme başka türlü göründü, artık yerleri silen ev kadınına sinir olmuyordum, ateşböceklerinin küçük yavan ateşlerindeki mekanikliği görmüyordum.</em></p>

    <p><em>Bu ışıkta kurnazlık değil bilgelik var, dedim kendi kendime ve ağlamaya başladım. Bizi Brezilya’ya götüren gemiye bindiğim günden beri, yani altmış yıldır ilk kez yapıyordum bunu.</em></p>

    <p><em>Yavaş yavaş, sessizce ve hıçkırmadan ağlıyordum; gecenin mutlak karanlığıyla sarılmış o minik ışık parıltıları, onların ürkek uçuşları için ağlıyordum çünkü ansızın her karanlığın içinde küçük bir ışık kıvılcımının yaşadığını kavramıştım.</em></p>

    <p><em>Seni güldürüyor muyum? Çok dokunaklı bir halim mi var? Belki öyledir, bu cümleler gençliğinin coşkulu öfkesini ayağa kaldıracaktır ama artık hiçbir şey umurumda değil. Hatta bütün bu aylar boyunca seni yeniden görebilmek umuduyla yaşadığımı söyleyerek kendimi daha da gülünç kılacağım.</em></p>

    <p><em>Benim hayatım boyunca (kendime kötülük etme pahasına bile olsa) içtenlik yolunu seçtiğimi biliyorsun, bu nedenle kaderin yaşamama izin verdiği bu günlerde, bu zamanda gururumu bir yana bırakarak, artık korkmadan düşünme olanağım var çünkü aslında ben çoktan öldüm – bedenimin üzerindeki çarşafı ve beni örten toprağı şimdiden hissediyorum.</em></p>

    <p><em>Artık öteye geçtiğimden ötürü (ve artık gülünç olmaktan korkmuyorum) sana günlerimi belirleyen şeyin korku olduğunu söyleyebilirim, benim gözü peklik diye adlandırdığım aslında sadece panikti. Olayların benim kontrolüm dışında gelişmeleri korkusu, zihne değil yüreğe ait olan bir sınırı aşma korkusu, sevme ve sevilmeme korkusuydu.</em></p>

    <p><em>Sonuç olarak aslında insanın korkusu budur ve bu nedenle kendini alçaltmaya razı olur.</em></p>

    <p><em>Boşluğa asılmış bir köprüye benzeyen sevgi.</em></p>

    <p><em>Korku yüzünden en basit şeyleri bile karmaşıklaştırıyoruz, zihnimizdeki hayaletleri takip etmek için düz bir yolu, içinden çıkmayı başaramadığımız bir labirente çeviriyoruz.</em></p>

    <p><em>Yalınlığın katılığını, teslimiyetin alçakgönüllülüğünü kabul etmek o kadar zor ki.</em></p>

    <p><em>Benim bütün hayatım boyunca yaptığım bundan başka neydi? Kendimden, sorumluluktan kaçmak, yaralanmamak için yaralamak.</em></p>

    <p><em>Bu satırları okuduğun zaman (ben ya bir morg buzhanesinde ya da toprak altında olacağım) bilmelisin ki, son günlerde beni bir hüzün duygusu sardı – öfkesiz, melankonik bir hüzün ve belki de bu nedenle daha da acıklı.</em></p>

    <p><em>Kibir ve alçakgönüllülük: Son olarak terazinin kefelerinde sadece bunlar var. Onların özgül ağırlıklarının ne olduğunu bilmiyorum, bir günlük alçakgönüllülük kibirle yaşanmış bir hayatı dengeler mi bilmiyorum.</em></p>

    <p><em>Hayatımı mahvetmek üzere beklenmedik bir şekilde (ve çok geç olarak) karşıma çıkan küçük saatli bombam, seni bir kez daha kucaklayabilmek çok güzel olurdu; her ne kadar bu senin uğradığın zararı ödemeye yetmeyecekse de, sana son kez sıkıca sarılmak isterdim, bu kucaklamanın içinde sana asla yaşatamadığım bütün kucaklamalar olacaktı: doğduğun zaman, küçükken, büyürken ve ben artık burada olmadığımda ihtiyaç duyacağın bütün kucaklamalar.</em></p>

    <p><em>Seni dünyaya getiren dili zehirli adamın kalınkafalılığını bağışla.</em></p>

    <p class="p-right"><em>Baban</em></p>
    <hr class="h-margin" />

    <p>Bir hafta sonra Trieste’nin Yahudi Mezarlığı’nda cenaze töreni yaptık. Minyan erkekleri ve hahamın dışında sadece ben vardım. Kadiş duasının okunması sona erer ermez, yakındaki tersanelerde kuvvetli bir biçimde öğle sireni çaldı.</p>

    <p>Sıcak bir yaz günüydü ve kabristanda fazla insan yoktu. Eve gitmektense, Katolik kabristanına indim. İçeriye girmeden önce girişteki tezgâhlardan güzel bir ayçiçeği demeti aldım.</p>

    <p>Uzun zamandır terk edilmiş olan küçük aile şapelimiz kış boyunca esen bora yüzünden savrulmuş el ilanlarıyla ve yapraklarla dolmuştu. İçeride boğucu bir hava, küf ve nem kokusu vardı: İçeride temizlik yapılmayalı yıllar oluyordu. Kapıyı ardına dek açtım ve bir süpürgeyle, temizlik bezi almaya gittim. En sonunda çiçekleri vazoya koydum ve sana arkadaşlık etmek üzere oturdum.</p>

    <p>Kim bilir neredeydiniz, nasıldınız? Acaba öteki tarafta annemle karşılaşmış mıydınız, bir ilişki kurmanızı engelleyen gölgeleri nihayet yok etmeyi başarmış mıydınız? Acaba bir yaz öğleden sonrasında yukarıdan sizin mezarlarınızın üzerinde oturmakta olan beni görebiliyor muydunuz? Ölülerin, canlıların yanında olabildikleri, onları hiç gözden kaybetmeden korudukları acaba gerçekten doğru muydu? Yoksa bu sadece bizim bir arzumuz, son derece insani bir umudumuz muydu? Öteki tarafta gerçekten adalet var mıydı; Başmelek Mikael hafif parmaklarıyla karşı ağırlıkları dengeliyor muydu? Peki ölçü birimleri nasıl belirleniyordu? Bütün eylemlerin özgül ağırlıkları aynı mıydı? Sadece iyi ve kötü diye iki kategori mi vardı, yoksa bu ayrımlar daha mı karmaşıktı? Masum bir insanın ıstıraplarının ağırlığı ne kadardı? Dürüst birinin vahşice ölümü gün bakımından zengin bir günahkârınkiyle eşit mi sayılıyordu? Neden –sanki onu bir koruyan varmış gibi– kötü bir adamın genellikle uzun ve sarsıntısız bir hayatı oluyordu da, uysal bir insan hakaretlere ve düşmanlıklara maruz kalıyordu? Kuruntusuz insanlara bağışlanan uzun hayat, yoksa ilahî merhametin bir işareti miydi; böylece pişman olmak, yüreklerinde bir değişim yapabilmek için çok uzun zamanları oluyordu.</p>

    <p>Peki, üzüntünün ağırlığı ne kadardı?</p>

    <p>Annemin, babamın, senin, Ottavio Dayı’nın ve (öldüğüm zaman) benim üzüntüm nerede sona erecekti? Etkisiz bir toz mu, yoksa bir besin kaynağı mı olacaktı? Tasasız bir şekilde, hiç soru sormadan yaşayıp gitmek belki de daha iyi değil miydi? İyi ama kendini sorgulamayan, kuşkuları olmayan bir adamın sonu ne oluyordu?</p>

    <p>Ari bana her birimizin içinde bulunan iyiye ve kötülüğe eğilimden, yüreğimizde daimi olarak sürüp giden çarpışmadan söz etmişti. Hiç soru sormadan uyuşuk bir biçimde yaşamak varoluşun sıradan mekaniğine, bizi (her ne olursa olsun ve daima) aşağıya doğru çeken amansız yerçekimine teslim olmak anlamına gelmiyor muydu? Kuşkular, sorgulamalar hasretten doğuyor olamazlar mıydı? Tepe hücrelerinin, ışık arayışıyla bitkiyi her ne olursa olsun ve daima yukarıya itmeleri gibi sorular da biz insanları göğe doğru yükseltmeliydiler: Üzüntü, karmaşa, kötünün mahvedişi bizim yolumuzdan sapmamızın bir sonucu değil miydi?</p>

    <p>Kibutzun küçük kitaplığında Auschwitz’den kurtulmuş Miriam adında Fransız bir kadınla tanışmıştım. Bir kolunda gürültülü bilezikler, öteki kolunda kamp numarasının mor damgasını taşıyordu. Gözlerimi o numaralardan ayıramıyordum.</p>

    <p>“Seni etkiliyor mu?” diye sormuştu bana.</p>

    <p>“Evet,” diye yanıtlamıştım dürüstçe.</p>

    <p>Dostluğumuz bu karşılıklı samimiyet sonucunda başlamıştı. Bana anlattığına göre, savaş patladığında yirmi iki yaşındaydı, üniversiteden biyoloji diploması almasına bir yıl kalmıştı.</p>

    <p>“Babam o zamana göre çok ilerici düşünceleri olan bir adamdı, bana geç yaşında sahip olmuştu ve hekim olduğu için ilgi alanlarımı her zaman teşvik etmişti; küçüklüğümden beri canlı olan her şeye karşı büyük bir merak duymam onu çok mutlu ederdi: Ben gözlem yapmayı, kendimi sorgulamayı ve deneyler yapmayı severdim. Okul arkadaşlarım bıktırıcı masallar arasında yaşarken, ben mitokondriler ve enzimler arasında tek başıma dolaşırdım; benim soluğumu kesen tek büyü onların gösterdiği aşamalardı. İdolüm Ma-dame Curie idi, biyografisinin her sürecini ezbere biliyordum. Onun gibi olmak, zekâmı insanlığın hizmetine sunmak istiyordum. Nesneler üzerinde düşünmek benim başlıca tutkum olmuştur; öğrenciyken –o yılların havasıyla coşarak– dünyanın saçmalığını, çılgınlığını kanıtlamak istiyordum.</p>

    <p>“Oysa tarih beni vahşice bambaşka bir tarafa attı. Babamın ve annemin ölüme yürüyüşlerini gördüm, gaz odalarına giden odanın kapısında son bakışlarını yakaladım. Aylar sonra bir kaçış denemesinin misillemesi sonucunda ben de ölmek üzereydim ama bir başkası benim yerime öne çıktı; bu bir erkekti: Benim kız olarak duyduğum korkunun yerini onun kendinden eminliği aldı.</p>

    <p>“Ben buradayım çünkü o adam duman oldu; ben bir tanıktan, kendini bu adım yüzünden sorgulamaktan usanmayan birinden başka ne olabilirim? Hayatımın bütün soruları bu basit otuz santimin içindedir: atılmış bir adım ve atılmamış bir başkası.”</p>

    <p>Kütüphanenin en serin köşesinde oturuyor, saatlerce ölüm, Avrupa’nın sadece altı yılda küle dönüşen yüreği hakkında konuşuyorduk.</p>

    <p>“Tanrı neredeydi? Neden şöyle bir parmağını şaklatıp bu faciaya son vermedi; neden günahkârlar üzerine bir kor, alev ve kükürt yağmuru yağdırmadı?” diye sorup duruyordu Miriam. Oysa ben şunu soruyorum: İnsan neredeydi? Meleklerden az eksiği olan yaratık neredeydi? Çünkü gaz odalarını imal edenler insanlardı; uzman mühendisler zamanı en iyi şekilde kullanmak amacıyla fırın arabalarının en doğru dönme açılarını belirlemişlerdi – hiçbir şey insan boşaltmanın hızını azaltmamalıydı; karısı salonda örgü örer, çocukları pazen pijamalarını giyip ayılarına sarılıp yatarlarken mühendisler bu hesapları yapıyorlardı. Ev ev dolaşıp insanları evlerinden toplayanlar, onları en gizli yerlerden bulup çıkartanlar gene insanlardı; ellerini kan ile yıkayan, yeni doğmuş bebekleri tekmeyle öldüren, yaşlıları kıyıma uğratan onlardı; seçim yapabilecekken seçmeyen insanlardı; karşısındakinin gözlerinde bir bakış yakalayabilecekken onda sadece bir nesne görenler de insanlardı.</p>

    <p>Bir başka gün, evlatları gibi benimsediği birkaç yüz kitabın tozunu alırken bana “En büyük tuzak nedir, biliyor musun?” diye sormuştu Miriam. “Herkes, soykırımın zamanla sınırlı bir olgu olduğuna inanıyor; sürekli yinelenen törenlerde kararlılıkla ve hep bir ağızdan ‘Bir daha asla! Dünyada böyle bir dehşet bir daha yaşanmayacak!’ diye haykırılıyor. Ama vebanın hıyarcığı patladığı zaman ne oluyor? Hasta iyileşiyor, salgın sona mı eriyor? Yoksa hastalığı her bir tarafa yaymak üzere serbestçe koşmaya başlayan virüsleri özgür bırakarak en zehirli şekilde yayılmasını mı sağlıyor?</p>

    <p>“Oysa insanın şunu söylemeye cesareti olmalıdır: ‘Hâlâ ve her zaman!’ Çünkü normallik görüntüsü altında o yılların zehirli havası hâlâ ve her zaman zamanımızı kirletmeyi sürdürüyor ve bizler için kozmik boyutlarda bir soykırım hazırlıyor. Ve bunun teknik yetkinliğinin uygulanmaya konduğu yer de toplumdur.</p>

    <p>“Auschwitz’de hiçbir şey rastlantıya bırakılmamıştı, ne savurganlıklar, ne zaman yitirmeler söz konusuydu; işleyen saf bir mekanizma vardı; her şeyle ilgilenen merkezî organizasyondu: Bu titiz programlamadan dünyaya egemen olmayı, onu yaşamayı hak eden biricik varlık, mükemmel insan doğacaktı.</p>

    <p>“Şimdi bizi inandırmak istedikleri, karıncalarınki kadar mükemmel bir toplum yaratabileceğimiz değil de nedir? Gerçekten gözümüzü dikmemiz gereken modeller karıncalar ve arılar mıdır? Bizim antenlerimiz, minik ayaklarımız, prizmatik gözlerimiz var mıdır?</p>

    <p>“Komünizmin sonunda yanan büyük ateşler henüz sönmedi; yaralar henüz kapanmadı ama bize şimdi yeryüzünde kurulacak yeni bir cennet vaat ediliyor: hastalıkların ve ölümlerin, deformasyonların ve kusurların olmayacağı bir dünya.</p>

    <p>“Acemi cadıların cenneti.</p>

    <p>“Her gün dünyanın bütün televizyonlarından ve gazetelerinden ‘Her şey bizim ellerimizdedir!’ diye haykırıyorlar; oysa kim olursa olsun, bir an için durup düşünse hiçbir şeyin bizim ellerimizde olmadığını anlar: Ne doğma olanağımız, ne ölüm ânımız elimizdedir (bunu kendi başına becermediğin sürece); ne gökyüzünden inen sular, ne yeryüzünü çatlatan depremler bize bağlıdır.</p>

    <p>“Acemi cadılar bu karmaşıklığı gözden kaçırıyorlar, kişiliksiz ve steril odalarında egemen oldukları gerçekliğin bir zerresinin bütün evren olduğunu sanıyorlar. Böylece neşeyle (sadece kendilerine ve onlara iş veren uluslararası şirketlere görünen) ilerleme adına türlerin genetik miraslarını birbirine karıştırıyorlar, çiçekleri, hayvanları klonluyorlar, olasılıkla gizli bir laboratuvarın karanlık köşelerinde insan da klonlamışlardır (bozulma durumunda yedek parça edinebileceğimiz bir kopyamızın elimizin altında olması aslında hiç de fena bir düşünce değildir).</p>

    <p>“Onların silahları hayırsever bir ikna yöntemidir: İnsanların iyi inançlarını sömürerek, onları, bütün bu yıkım işlemlerinin aslında insanların iyiliğine yönelik amaçları olduğu konusunda ikna ediyorlar. İnsanın, insan için icat ettiği yeni tohumlar olmasa dünyanın milyonlarca açı nasıl doyacak, diye soruyorlar. Ama ben, Tanrı’nın yarattıkları yetmedi mi? Zaten hizmetimize sunulmuş harika bir düzen yok mu, diyorum. Bu mükemmel düzeni görememek ve aslında ölüm ufukları olan yeni ufuklar aramak bizim yetersizliğimiz değil mi?</p>

    <p>“İnsan, insan için acının, kusurun olmadığı bir dünya hayal ettiği zaman aslında ağları parçalıyor, dünyayı uygunlar ve uygun olmayanlar diye ikiye ayırıyor; uygun olmayanlar onların gözünde yol boyunca atılacak bir safradan başka bir şey olmuyor.</p>

    <p>“Ben elbette Madame Curie’ye katılıyorum –insanın görevi geleceği iyileştirmektir– ama bu iyileştirme bir mutlak kudret çılgınlığına dönüştüğü zaman, milyarlık beratların mücadelesiyle birbirine dolandığında, insan olmanın doğru amacının çok ötesinde bir yere varır. Bilimin büyük vaatlerini alkışlamak yerine Yeremya gibi sevilmemeyi göze alarak bir soru sormak yürekliliğini göstermek gerekir: Hastalık, kırılganlık, kararsızlık olmazsa, insan neye benzer? Geleceği neye dönüşür? Bizler giderek daha yetkinleşebilen makineler miyiz, yoksa sürgüne gönderilmiş tedirgin yaratıklar mı? Son anlamımız mutlak kudrette mi, yoksa geçiciliğin kabulünde mi? Sorular bu geçicilik halinden doğar; gizemin anlamı, hayret, sorulardan doğabilir ama emin olma hali, mutlak kudret neyi doğurabilir ki?</p>

    <p>“İnsanı her şeyi yiyen bir tüketiciye, daimi olarak tatminsiz bir varlığa dönüştürmek istemiyorlar mı? Satın alıyorum, o halde varım: Hepimizin koyunlar gibi uysallıkla sürüklendiği ufuk budur; tek fark şu ki bizim hedefimiz ağıl değil, uçurumdur; putperestlik daima insanın yüreğinde pusu kurmuş durumdadır.</p>

    <p>“Akla hayale gelmeyecek felaketler bizi hemen köşenin ardında beklemektedir. İnsan nasıl olur da atomun çekirdeğiyle oynamayı, DNA’yı kurcalamayı ve ileriye gidebilmeyi hayal eder? Herkes kulaklıklarını takmış dans ederken, gözleri yapay uyuşturucularla kapanmışken, ben yaklaşmakta olan sonun parıltılarının her gün daha yakınlaştığını görüyorum.”</p>

    <p>Bir çavuşkuşu, tepesindeki tüyleri sallaya sallaya önümüzden yürüyordu.</p>

    <p>“Hiçbir şey yapılamaz mı?” diye sormuştum.</p>

    <p>Miriam bana dönmüş, beni sessizce ve uzun uzun incelemiş –gözlerinin ışığı ne kadar da derinden geliyordu– ve sonra şöyle demişti:</p>

    <p>“Elbette pişman olmak, yüreği ve zihni O’nun sözlerine açmak gerekir. Uzun zamandır yüreğimizin üzerinde şölen yapmakta olan tanrıları kovmak gerekir. Egonun yasası yerine dostluğun yasasını dikkate almak gerekir.”</p>

    <p>“İyi ama yasa bir kafes değil midir?”</p>

    <p>“Ah, hayır!” diye gülmüştü. “Yasa sevginin yeşerebileceği tek yoldur.”</p>
    <hr class="margin" />

    <p>Anılarımı bölen bir miyavlama duydum. Şapelin kapısında kuyruğu kalem kadar ince, sıska bir kedi belirmişti; ona seslenmemle mırıldanmaya başlamış, çenesinin altını sevmeme zevkten bayılır bir ifadeyle yanıt vermişti.</p>

    <p>Dışarıda güneş yükselmiş, şapelin içindeki hava boğucu bir hal almıştı. Çıkmadan önce yavaşça adının yazılı olduğu taşa dokundum, sonra annemin kısacık ömrünün başlangıç ve bitiş tarihlerinin yazılı olduğu taşı okşadım.</p>

    <p>Kapıya doğru ilerlerken dişi kedi bir süre beni izledi, sonra bir mezar taşının arkasında kayboldu. Yapma çiçekler boyunlarını gururla dimdik tutuyorlardı, öbürlerininki sıcak yüzünden bükülmüştü. Muslukların çevresine onlarca arı üşüşmüş, bir damla kapabilmek uğruna birbirlerini itip duruyorlardı.</p>

    <p>Mezarlıktan ayrılmadan önce son kez arkama döndüm ve (Yahudi ve Osmanlı mezarlarını da barındıran) tepelerine baktım: Siz, hepiniz –sen, annem, babam– oradaydınız; oysa benim önümde hayatın bilinmezliklerle dolu boşluğu uzanıyordu; iyisiyle, kötüsüyle bana hayata ilişkin çok şey öğretmiştiniz: Sizin hatalarınız bir biçimde benim zenginliğimi oluşturuyordu.</p>
    <hr class="margin" />

    <p>Eve dönünce temizlik yapmayı sürdürdüm.</p>

    <p>Kapalılık kokusunu yok etmek için bütün pencereleri açtım; yaz ışığı odaların loşluğunu aydınlatmak üzere içeriye yayıldı. Temiz çarşaf almak için senin odana girdim. Dolap mükemmel bir düzen sergiliyordu; kim bilir hangi nedenle senin hastalığının öfkesinden kurtulmuştu: Şurada burada, senin büyük maharetle dikişini seyrettiğim lavanta torbaları duruyordu. Çeyizinden kalma, üzerinde adının baş harfleri işli olan keten çarşafları almak için kolumu uzattığımda, hepsinin üzerinde duran büyük, sarı bir zarf gördüm. Titreyen elinle “<em>senin için</em>” yazmıştın üstüne.</p>

    <p>Bunu daha önce görmemiştim: Ne zamandan beri oradaydı? Hastalığından önce mi koymuştun, yoksa davranışlarının yarı yarıya anlamlı olduğu, hareketlerinin sana da yabancı olan bir nedenle bambaşka bir yol izlediği günlerde mi bırakmıştın oraya? Zarfı açtım ve içinde çiçekli kapağı olan koca bir defter olduğunu gördüm: O anda onun içinde yazılı olabilecek şeylerle yüzleşme cesaretim olmadığından defteri mutfak masasına bıraktım ve akşam saatlerine kadar temizlik yapmayı sürdürdüm.</p>

    <p>O gün hırsla çalışırken iki önemli karar almıştım. Birincisi köpekle ilgiliydi: Ertesi gün köpek barınağına gidecek ve yeni bir köpek alacaktım; çünkü bahçenin böyle boş olmasına dayanamıyordum; ikincisiyse geleceğimle ilgiliydi: Sonbaharda üniversiteye yazılacak ve ziraat fakültesinin ormancılık bölümüne kayıt olacaktım; günlerimin geriye kalanında ne yapmak istediğimi nihayet anlamıştım, ağaçlarla ilgilenmek istiyordum.</p>

    <p>Güneşin sıcaklığı azaldığında bahçeyi sulamaya başladım. Gülün çiçeği geçmek üzereydi ve benim yokluğumun acısını çekmişe benzemiyordu, oysa ortancaların durumu kötü görünüyordu: Onları uzun uzun sularken, suyu arada sırada havayı fışkırtarak ortaya çıkan altın hareli damlacıkları seyrettim.</p>

    <p>En sonunda bir şezlong aldım ve bir elimde senin defterin, bir elimde portakal suyum, çayırın ortasına yerleştim.</p>

    <p>İlk sayfanın sağ üst köşesinde <em>Opicina 16 Kasım</em> yazıyordu.</p>

    <p>Yazı, ezelden beri tanıdığım o düzenli ve biçimli el yazındı.</p>

    <p>“Gideli iki ay oldu,” diye başlıyordu, “ve iki aydan beri hâlâ yaşadığını bildirdiğin bir kartpostal dışında senden hiç haber almadım...”</p>
  </div>
</body>
</html>
