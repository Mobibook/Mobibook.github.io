<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">3.</h1>

    <p>Şimdi biliyorum ki olaylar farklı ayrıntılara sahip olabilirler ve sınırlılığımız içersinde gördüklerimiz, neredeyse her zaman bütünün sadece bir parçasıdır. Belki anıların beni tedirgin etmesini istememiştin, belki senin acın henüz çok güçlüydü –aradan sadece on yıl geçmişti– ve evde onun bir resminin olmasına katlanamayacaktın. Belki de onun bakışlarını ve yüzünü yüreğinin derinliklerine gömmeyi yeğliyordun; orada bir tapınak kurmuştun ve kaybının dayanılmazlığını o karanlık ve sessiz mekânda yaşıyordun.</p>

    <p>Ne var ki o dönemde, ergenliğin iyilik ile kötülüğün çatıştığı öfkesi içinde gerçeğin sadece bir yönünü görebiliyordum: silme. Kızını yitirmiştin ve onu anımsamak istemiyordun, ruhun daha sapıkça bir davranışı olabilir miydi? Ve üstelik o kız, benim annemdi; alacakaranlıkta yaşanan bir hayattan sonra erkenden ölmüştü.</p>

    <p>Bana onun hakkında neredeyse hiçbir şey anlatmamıştın. Elbette ben de sorular sorabilirdim, önce biraz çekingenlik gösterir, sonra daha rahatlayarak bana anlatabilirdin ve o anları yaşayarak yüreğindeki buzlar erirdi; ben anılarıma bir ad verirdim, sen safralarından kurtulurdun; en sonunda birbirimizi kucaklar, uzun süre böyle kalırdık; yüzlerimiz gözyaşlarıyla ıslanmışken güneş arkamızda batar ve çevremizdeki şeyler loş bir ışığa gömülürdü.</p>

    <p>Bunu yapabilirdim ama yapmadım. Zaman çarpışma zamanıydı ve çarpışma yaşanmalıydı: duvar duvara, çeliğe, mermere, elmasa karşı. Hangimizin başı daha sertti, kimin yüreği daha vahşiydi, en sonunda kim ayakta kalabilecekti? Suçlayıcı takıntım olduğu için senin türdeşlerinin yavrularını çalan ve onları kendi yavrusu gibi büyüten hayvanlara benzediğine inanmıştım. Genç kalmak istiyordun, belki de kızını kıskanıyordun ve bu nedenle onun kızını, biricik neşe kaynağını elinden almıştın. Sonuçta, bir biçimde senin arzun annemin hayatıyla iç içe girmişti; hayatıyla ve ölümüyle –artık buna inanıyordum– çünkü bunda da senin gizli bir sorumluluğun söz konusuydu.</p>
    <hr class="margin" />

    <p>Kimi zaman çocukluğumuzun bir noktasında birisinin bizi kenara çekmesinin, uzun bir değnekle, sanki duvara asılı bir coğrafi harita varmış gibi hayatımızın gelecek günlerini bize göstermesinin ne kadar güzel olacağını düşünürüm. Bir tabureye oturur, çenemizi havaya diker, bize bu en gizemli topraklara girmek için en güvenli yolun hangisinin olduğunu anlatacak olan beyefendiyi (onun beyaz sakallı, haki giysili, coğrafya ya da doğa uzmanı olduğunu düşünürdüm) dinlerdik.</p>

    <p>Neden kimse bize dikkat edilmesi gerekli noktaları haber vermiyor? Buz şurada daha incedir, orada daha kalındır, ilerle, kap, geri gel, dur, girme. Neden yapılmamış hareketlerin, söylenmemiş sözlerin ağırlığını beraberimizde taşımak zorundayızdır? Vermediğim o öpücüğün? Kucaklamadığım o yalnızlığın? Neden doğduğumuz andan itibaren bu olağanüstü bulanıklık içinde yaşarız? Her şey ebedi gibi görünür, irademiz “ben” denen o küçük ve karmaşık nokta üzerinde egemenliğini kurmuştur, biz de büyük bir hükümdar gibi ona saygı gösteririz. Aslında söz konusu olanın bir operet prensi, maymun iştahlı, nazlı, yönetmek ve yönetilmekten aciz, kendi sınırlarının –bu sınırlar da bir sahnenin değişken ve dar perdelerinden başka bir şey değildir– dışında bir dünya göremeyen biri olduğunu anlamak için gözleri bir an için açmak yeterlidir.</p>
    <hr class="margin" />

    <p>Dönüşümden bu yana kaç ay geçmişti?</p>

    <p>Üç, belki de dört. O aylarda, didişmekle geçen aylarda hiçbir şeyin farkına varmamıştım; yürüyüşündeki başkalaşma, gözlerinde bir an için beliren o kaybolup gitme işaretlerini yakalayamamıştım.</p>

    <p>Rüzgârın çok sert estiği, yerler buz tutmadan ekmek ve süt almaya çıktığım bir sabah eve döndüğümde ilk ipucuyla karşılaşmıştım; sen beni şaşkın bir gülümseme ile karşılamış, ellerini şöyle bir çırparak,</p>

    <p>“Sana bir haber: Mutfakta ufolar var!” demiştin.</p>

    <p>“Ne diyorsun sen?”</p>

    <p>Güleyim mi, kızayım mı bilememiştim.</p>

    <p>“Bana inanmıyor musun? Gel de gör, şaka yapmıyorum.”</p>

    <p>Mutfağı tepeden tırnağa inceledik; sen çekmeceleri, fırını, buzdolabını açarken huzursuzluğun giderek artıyordu.</p>

    <p>“Oysa bir an önce buradaydılar,” deyip duruyordun. “Sana burada olduklarını söylüyorum; şimdi seninle alay ettiğimi zannedeceksin!”</p>

    <p>Kararsızlık içinde bakıyordum sana.</p>

    <p>“Bu bir oyun mu?”</p>

    <p>Alınmış görünüyordun.</p>

    <p>“Yedi-sekiz taneydiler. Gazı açar açmaz fırının ocakları arasında belirdiler; söndürdüğümde lavaboya atladılar.”</p>

    <p>“Ne yapıyorlardı peki?”</p>

    <p>“Dans ediyorlardı. Ben müzik duymuyordum ama dans ettiklerine eminim.”</p>

    <p>“Belki de borulardan kayıp gitmişlerdir.”</p>

    <p>“Borulardan mı? Evet, belki de musluktan girip çıkıyorlardır.”</p>

    <p>O günden sonra evde bizim dışımızda uzaylılar da yaşamaya başladı. Sana boş yere uzaylıların uçan dairelerden indiklerini, onları sadece NASA bilim adamlarının ya da içkiyi fazla kaçıranların gördüğünü, bir evin mutfağında dans etmelerinin olanaksız olduğunu anlatıyordum. Zaten bahçeye inmiş olsalardı, bütün komşular onları görürdü ve ağaçlarımız tutuşurdu.</p>

    <p>Beni sakin sakin dinliyordun ama bakışlarından kendi inancından vazgeçmediğini anlıyordum.</p>

    <p>Günün birinde sana “Bence onlar ufodan çok dibbuk’a (cin) benziyordu,” dedim. Canın ne çekiyorsa öyle düşün dercesine omuz silktin bana.</p>

    <p>Senin tanımına göre onlar taze bezelyeler gibi yeşildiler, sertlikleri de aynen bezelye gibiydi; kolları ve bacaklarıysa bir tür kertenkeleyi andırıyordu ama ayakta duruyorlardı. Kuyrukları kısa ve tüysüzdü, ağız ve burunlarının yerinde konuştukları, yemek yedikleri, soluk aldıkları bir borazan vardı. En beklenmedik anlarda ortaya çıkıp kayboluyorlardı, ya şömineden çıkıyorlar ya banyo küvetinde yüzüyorlar, yapışkan elleriyle çamaşır makinesinin penceresinden bize el sallıyorlardı. Kimi zaman uçtuklarını ya da minik keseli hayvanlar gibi perdelere tırmandıklarını görüyordun. Artık dans etmekle yetinmiyorlar, gülüyorlardı da. Saçların dağınık, evin içinde yürürken öfkeyle “Bana gülüyorlar!” diyordun.</p>

    <p>Hiç durmadan yürüyordun, hızlı hızlı ve aralıksız gidip geliyordun evin içinde; geceleri de sürdürüyordun bunu (bu şimdiye dek hiç yapmadığın bir şeydi), merdivenleri iniyor, çıkıyor, çekmeceleri açıp kapatıyordun; evin içinde balerin bir fare var izlenimine kapılıyordum, genetik bir aykırılık sonucunda ortalıkta sürekli <em>tik tik tik tik tik</em> dolaşan bir fare...</p>

    <p>Adımların bütün gecelerimin içinden geçiyordu.</p>

    <p>Birkaç kez kalktım ve seni omuzlarından –ince ve kırılgandılar– sarsarak,</p>

    <p>“Ne arıyorsun?” diye sordum.</p>

    <p>Neredeyse kibirli bir tavırla baktın yüzüme:</p>

    <p>“Anlamıyor musun? Kendimi savunmaya çalışıyorum.”</p>

    <p>Bir sabah, daha seher vaktinde giyinik olarak ve emin adımlarla köye doğru yürüdün; bakkal saat sekizde seni dükkânın kapısında buldu.</p>

    <p>O daha kepengini açmadan “Ufolara karşı bir şey istiyorum,” dedin.</p>

    <p>Seni bir güve tozu ya da musluk borularını açıcı sıvı önererek teskin etmeye çalışmıştı. Sen ise küçük yumruğunu tezgâha vurarak bağırmıştın:</p>

    <p>“Bu utanç verici bir şey!” Sonra da kapıyı vurarak çıkmıştın dışarı.</p>

    <p>O günden sonra köye alışveriş yapmaya indiğimde bana yapmacık bir umursamazlıkla “Anneannen nasıl?” diyenlerin sayısı artmaya başlamıştı.</p>
  </div>
</body>
</html>
