<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">4.</h1>

    <p>Çöküş, terk edilmiş bir evde yavaş ama kaçınılmaz bir biçimde ilerler; toz birikir, ısınmayan duvarlar kışın soğuğunu, yazın sıcağını emmeye başlarlar, hava değişimi olmadığı için sıcaklık ve nem evi bir saunaya çevirir, badana toz haline gelip dökülmeye başlar; bir süre sonra sıvalar da duvardan kopmaya başlar ve eriyen karların çatıdan dökülmesi gibi yeri boylarlar. Bu arada şiddetli rüzgârlar ya da canı sıkılan serseriler yüzünden camlar kırılır. Meteorolojik değişimler kendilerini evin içinde daha kuvvetle hissettirmeye başlarlar, yağmur ve rüzgâr engel tanımadan eve dolar; aynı şekilde sıcak hava dalgası, yaprak yığınları, pis kâğıtlar, plastikler, dallar ve her türlü böcek, kuş, fare ve yarasa içeri girer; güvercin sürüleri yuva kurarlar, eşekarıları tavandaki bir kirişe yerleşirler, kimi böcekler de avizeyi daha rahat bulurlar; zeminde boş kalan yerler hayvanların dışkısıyla bozulurken kemirgenlerin dişleri sağlam kalan yerleri un ufak eder.</p>

    <p>Sonunda, bir zamanlar şirin bir ev olan yer şimdi sadece hayaletlerin dolaştığı bir yapıya dönüşür; kimsenin aklına bu evin kapısını açmak gelmez: Bu çok tehlikeli bir iştir; sızıntılar döşemeleri çürütmüştür; en ufak bir ağırlık alt kata düşme tehlikesi yaratır. Zemin çöker ve bir zamanlar evin hayatını oluşturan her şeyi beraberinde sürükler: Mobilyalar birbiri ardına düşerler, saksılar, tabaklar, bardaklar, vazolar, resim albümleri, paltolar, ayakkabılar, terlikler, şiir kitapları, torunların resimleri, seyahat anıları alt kata inerler.</p>

    <p>O uzun aylar boyunca, evin çürüme görüntüsü sürekli zihnimdeydi, önce bir odayı gözümün önüne getiriyordum, sonra onun bir anda değil yavaş yavaş yıkılmaya başladığını görüyordum; sanki çevremdeki gerçekliğin başka bir yapısı vardı –hareketli kum veya jelatin gibi–, nesneler düşüyordu ama kırılmıyordu; sessiz hiçlik tarafından yutuluyordu ve bu boşlukta sadece hayaletler geziniyordu; yılan balıklarının kıvraklığıyla çatlaklardan girip çıkıyorlardı.</p>
    <hr class="margin" />

    <p>Ufolar, yıllar, belki de onyıllar boyunca senin beyninin bir köşesinde uyuklamışlardı, belki de uzaylılar konusunda seyrettiğin bir belgeselden takılmışlardı aklına, vantuzlu ayakları, borazan ağız ve burunlarıyla kafanın içine girmişler ve hiçbir hayat belirtisi görmeden orada kalmışlardı. Sen yemek pişirir, konuşur, araba kullanır, kitap okur, müzik dinler, şiirleri ezbere tekrar ederken o minik koloni bir tür yarı uyku halinde duruyordu, menteşelerin düşmesini ve ötekilerden daha güçlü bir rüzgârın onları özgürleştirmesini bekliyordu.</p>

    <p>Evet, ufo-dibbuklar borazanın çalışı oldular. O ilk belirtilerle birlikte telaşlanmalı, savaşa hazırlanmalıydım, oysa daha zırhımı bile kuşanmamıştım; evdeki savaşın başka bir cepheye kayacağını tahmin edemezdim, tuzakları kuran artık ben olmayacaktım, iki cephede birden etkili olan görünmez bir düşman söz konusuydu.</p>

    <p>Hem seni hem kendimi korumalıydım. Senin belleğin, içinde yaşanmayan bir evin çatısı gibi günden güne çöküyordu.</p>

    <p>Hem çöküyor hem de hayaletlerle doluyordu.</p>

    <p>Sonunda öyle bir noktaya vardık ki, seninle benim aramda bir kalabalık oluştu; bu uğursuz varlıklarla birlikte yaşıyorduk, ayağımızı bastığımız zemin bir yufka kadar ince ve saydamdı.</p>
    <hr class="margin" />

    <p>Ufoların ortaya çıkmasından birkaç ay sonra doktoru çağırdım ve seni telaşlandırmamak için, onun benim için geleceğini söyledim.</p>

    <p>O gün inanılmaz biçimde normal davrandın, masaya güzel bir örtü sererek bahçeye sofra kurdun, eski bir dostun olan doktora soğuk çay ile bisküvi ikram ettin. Onun aldırmazlık içinde sorduğu sorulara sen neşeyle yanıt verdin; sonra yakındaki tatillerden, onun gelmek üzere olan torunundan, güllere dadanan böceklerle nasıl mücadele edileceğinden konuştunuz; birisi sana onları içinde sigara izmaritlerinin bulunduğu suyla sulamanın işe yarayacağını söylemişti.</p>

    <p>Doktorun yorumu “Doğru,” şeklinde oldu, “sigara bizi öldürdüğüne göre, böcekleri de öldürecektir.”</p>

    <p>Sana bakıyor, hayretler içinde kalıyordum. Mutfakta bulunan davetsiz konuklara ne olmuştu?</p>

    <p>Çayırın sonunda karatavuğun biri ısrarla oranın kendi alanı olduğunu ilan ediyordu, küçücük sinekler ıslak bir çiçek tarhının üzerine birikmişlerdi, batmakta olan güneş onların kanatlarına çarpıyor ve altın yaldızlı bir görüntü yaratıyordu; soframızın üzerinden gürültüyle geçen bir misafirböceğine baktın ve ayağa kalktın.</p>

    <p>“Sizi biraz yalnız bırakayım, ortancalar susamışlardır.”</p>

    <p>Musluğun yanına kadar yürüyüşünü sessizce izledik; Buck senin peşinden geliyor, otların arasından kıvrılan siyah hortuma bakıp havlıyordu. Oynuyor muydu? Seni korumaya mı çalışıyordu? Kim bilir?</p>

    <p>Yalnız kaldığımızda doktoru bu dinginliğin ve normalliğin sadece görünürde olduğu konusunda ikna etmek için fazla uğraşmam gerekmedi. Belleği ve kişiliği saran hastalıklarda –diye açıkladı bana– başlangıçta bir tür kontrol söz konusu olurdu; hasta bilinçli olmadan yabancılar karşısında her zamanki davranışları sergilemeye çalışırdı; sanki olağanüstü bir utanç türü insanı korumak üzere ortaya çıkardı.</p>

    <p>Ben Amerika’dayken bir kriz geçirmiştin – bunu bilmiyor muydum? Olasılıkla iskemi söz konusuydu, beyne daha az kan gidiyordu ve hipokampus zorlanmaya başlıyordu; önce günler, sonra aylar, yıllar, sesler ve yüzler bir tsunamiye uğramış gibi çekip gidiyorlardı: her gelen dalga bir ayrıntıyı alıp açık denize, okyanusa, bir daha geri dönemeyeceği bir yere savuruyordu. Dayanma gücü bulan tek tük bilgiler de bu darbenin şiddetinden şekil değiştiriyorlardı.</p>

    <p>Sen hâlâ çiçek tarhını suluyordun, havada asılı su zerreciklerinin yarattığı ışık oyunu içinde hareket eden siluetini görüyorduk.</p>

    <p>“Tedavisi mümkün mü?” diye sordum.</p>

    <p>Doktor kollarını iki yana açtı.</p>

    <p>“Pek az ya da hiç. Biraz sakinleştirici verebilirim.”</p>

    <p>“Peki ne kadar sürer?”</p>

    <p>“Kalbi dayandığı sürece. Acımasız gibi görünüyor ama böyle. Akıl gidiyor ama kalp dayanıyor; kalp artık boş bir midye kabuğu haline gelen bedende bile yıllarca çarpmayı sürdürebilir.”</p>

    <p>Doktoru bahçe kapısına geçirdiğimde, sen uzaktan el salladın, sanki okul gezisine gitmeye hazırlanan bir kız çocuğu gibiydin.</p>

    <p>O gün bir sürprizle karşılaşmadan sona erdi. Bahçeyi suladıktan sonra eve girdin ve akşam yemeğini hazırladın. Pencereden ilk yaz havası giriyordu içeriye, mis gibi kokan, sıcak ve umut taşıyan bir havaydı. Kitaplardan konuştuk; sen <em>Buddenbrook Ailesi</em>’ni yeniden okumak istiyordun. “Sıkıcı değil mi?” diye sordum. “Hiç değil,” dedin ve bana biracı Permaneder’i, karısını ve bütün bu yıllar içinde zihninde kalmış olan roman kahramanlarını anlatmaya başladın.</p>

    <p>Uyumaya gitmeden önce birbirimize iyi uykular öpücüğü verdik; Amerika’ya gitmemden önceden beri yapmıyorduk bunu.</p>

    <p>Yatakta belki de bir şaka yaptığını, benimle dalga geçerek eğlendiğini, şimdi oyunun sona erdiğini düşündüm ve bu düşünceyle uyuyakaldım.</p>

    <p>Ertesi sabah öfkeyle yatağıma eğilmiş yüzüne açtım gözlerimi.</p>

    <p>“Terliklerimi çaldın!”</p>
    <hr class="margin" />

    <p>Birkaç hafta içinde tamamen yabancı bir insanla yaşamaya başladığımı hissettim, uzaylılar yok olmuşlardı ama onların yerini takip edildiğin korkusu almıştı.</p>

    <p>Herkes ve her şey sana karşı elbirliği yapmıştı.</p>

    <p>Fesat fısıltılardan, acı alaylardan, daimi hırsızlıklardan oluşan bir entrikayla yüz yüzeydin; terliklerin ve sabahlığın yok oluyor, çantan ve palton uçuyor, evin anahtarları ve gözlüğün hiçliğe karışıyordu; birileri yemek yapacağın tencereleri ya da henüz pişirdiğin yemeği yürütüyordu, alışverişten getirdiklerimiz buzdolabından, el sabunu banyodan yok oluyordu. Artık ufolar olmadığına göre bütün bu kayıpların sorumlusu bendim; seni sinir etmek için alıyordum bunları ve kayıpları aratmakla senin hayatını cehenneme çeviriyordum.</p>

    <p>Nalburdan bir sürü kilit ve zincir almıştın; bunlarla her şeyi bağlıyor ve kilit altına alıyordun. Çeşitli anahtarları kaybetmemek için onları boynuna taktığın uzun, kırmızı bir kurdeleye bağlamıştın. Durup dinlenmek bilmeyen ayak seslerine eşlik eden bu tıngırtı bir fon müziği olarak o aylardan geriye kulaklarımda kaldı.</p>

    <p>Beni akla hayale sığmayacak şeylerle suçluyordun ve kendimi nasıl savunabileceğimi bilemiyordum, ağzımı açıp edebildiğim tek tük sözler yanıcı madde etkisi yapıyordu, birkaç damlası senin patlamana yeterli oluyordu; müthiş öfkeleniyordun, çene kemiğin kasılıyor, gözlerin kısılıyor, ince ellerin havayı tırmalamaya başlıyordu; saatler boyunca ağza alınmayacak lanetler okuyordun. Çekmeceleri açıp kapatıyor, hırsız gibi bir şeyleri daha gizli yerlere taşıyordun. Dolapları, buzdolabını, fırını açıp kapatıyordun. Merdivenlerden iniyor, çıkıyordun. Pencereleri açıp kapatıyor, sana pusu kuran birini yakalamak için ansızın pencereden dışarı bakıyor, giriş kapısı açıveriyordun. Birilerini gördüğünden emindin; çalıların arkasında kötü gözlerle sana bakan varlıklar gizleniyordu, bunlarla ara vermeden mücadele etmek, tam zamanında yakalayıp vurmak gerekiyordu.</p>

    <p>Seninle az da olsa işbirliği yapmak için değişik savunma taktikleri geliştiriyordum; büyülü olduğunu itiraf ettiğim bir düdük almıştım; bu, kötü yaratıkları uzak tutmaya yarıyordu. Gözlerini fal taşı gibi açıp elimden kapmıştın. “Sahiden mi? İşe yarıyor mu?” diye sorup dururken, belli belirsiz bir minnet duygusu sezinliyordum.</p>

    <p>Gerçekten de bir süre için işe yaramıştı.</p>

    <p>Şimdi evin içinde, senin ayak seslerine, zincirlerin şıngırtısına bir de bu düdük sesi eklenmişti; yüksek frekanslı seslerden rahatsız olan Buck’un havlamaları da bu sese eşlik ediyordu. Bu cehennem senfonisinin ortasında kalan ben artık bir hayalet gibi dolaşır olmuştum. Uyuyakaldığın kısa sürelerde seni seyrediyordum: Yumruklarını sıkıyor, dudaklarını geriyor ve savunma pozisyonunda yatıyordun; yüz kasların huzur bulmadan seğiriyor, gözlerin incecik kapaklarının altında hareket edip duruyordu.</p>

    <p>Yüz hatlarını incelerken beni büyütmüş olan insana geri dönmeye çalışıyordum. Nereye gitmişti? Şimdi karşımda olan bu yaşlı kadın kimdi? Nereden çıkmıştı? Uysal ve nazik bir kadın nasıl olup da tam tersine dönüşmüştü? Bayağılık, öfke, kuşkuculuk, şiddet – nereden fışkırmıştı bütün bu pislik? Bunları her zaman içinde beslemiş miydi, yoksa bütün bu yıllar boyunca bunları denetlemeyi başarmış da şimdi aklın sağlığını yitirmesiyle frenleri patlamış ve her zaman olmak istediği kişiliği mi sergilemeye başlamıştı? Yoksa bu bir dibbuk, dışarıdan içine girmiş bir varlık mıydı? Bu dibbuk’un benim içime de girmesi mümkün müydü?</p>

    <p>Belki de bazı bilimkurgu filmlerinin robotları gibi, başlangıçtan beri içimizde –beyin zarının en dış ve en iç bölümleri arasında saklanmış olarak– kendi kendimizi yok etmek üzere gizlenmiş bir program vardı. Pekâlâ, zamanlama ayarını kim kuruyordu? Ne kadar süreceğini kim belirliyordu?</p>

    <p>Göklerde ufoların dışında Biri’nin bulunup bulunmadığı hakkında pek düşünmemiştim ama o uzun öğleden sonraları boyunca ilk kez bu konuya kafa yorunca kendi kendime bir yanıt bulmuştum: Gökyüzü boştu, öyle değilse bile, orada bulunan varlık aşağıdaki dünyada olup bitenle hiç ilgili değildi; her kimse o varlık, küçük oyununu yaratırken pek çok kez dalgınlığa kapılmıştı. Bir insanın kendi içinde böyle müthiş bir bozulma formu barındırması başka türlü nasıl açıklanabilirdi? Onur ve akıl dolu bir hayat birkaç ay içinde nasıl böyle sıfırlanabilirdi? Bellek sanki üzerinden sünger geçmiş gibi böylece yok olabilir miydi? İyi yürekli bir Baba’dan söz eden müthiş bir yalan söylüyor olmalıydı! Hangi baba evlatları için böyle bir kadere razı olurdu?</p>
    <hr class="margin" />

    <p>Genellikle geceleri –senin daimi ayak, düdük ve kilit seslerinden kurtulabilmek için– bahçenin en uzak noktasına sığınıyordum.</p>

    <p>Dışarıdan bakıldığında ev gerçekten de hayaletli gemiye benziyordu: Anahtarların şıngırtısı eşliğinde senin aydınlık pencerelerin arkasında bir görünüp bir kaybolmanı görüyordum; anayoldan geçen kamyonların uğultusu, çevredeki köylerden yayılan köpek havlamalarının yankısı birbirine karışıyordu.</p>

    <p>Rüzgârlı gecelerde tepemdeki kara çamlar bir geminin seren direği gibi gıcırdıyorlardı.</p>

    <p>Orada iki büklüm oturuyor ve nihayet ağlayabiliyordum. Acıdan çok öfkeden ağlıyordum, gözyaşlarından tekmelere geçiyor, ağaç gövdelerine vurup duruyordum; kan bileklerimden akana kadar ağaçların gövdelerini yumrukluyordum. <em>Öldür beni,</em> diye bağırıyordum rüzgâra, sesimi yüksek tutuyordum ki, sözlerim uzaklara, ta yukarılara kadar ulaşsın. <em>Onu öldür, al götür, yok et, toza dönüştür! Onu istemiyorsan en azından beni al! Evet, Sen yukarıdaki, eğer varsan al canımı!</em> Sonra kendimi yere atıyor, ayaklarımın dibinde korkuyla kuyruğunu sallayan Buck’a sarılıyordum.</p>
    <hr class="margin" />

    <p>Bir sabah, o gecelerden birinden uyandığımda, dileğimin yerine getirildiğini hissederek korkuya kapıldım: Her zamankinden daha uzun uyumuştum ve eve döndüğümde alışılmadık bir sessizlik vardı; ne ayak, ne düdük, ne zincir sesi vardı, ne de bir küfür duyuluyordu.</p>

    <p>Birkaç dakikalık şaşkın bekleyişten sonra odanın kapısını yavaşça açtım, cansız bedeninle karşılaşmaktan korkuyordum; aynı korkuyla bütün odaları gezdim ama sana ait bir iz yoktu.</p>

    <p>Bunun üzerine peşimde Buck ile bahçeye indim ama sen ne ortancaların arasında, ne odunlukta, ne de garajdaydın. Otomobili almış olamazdın çünkü uzun zaman önce anahtarları yok etmiştim, dışarıya çıktıysan bunu yürüyerek yapmış olmalıydın ama yanından ayırmadığın çantan ve palton yerli yerinde duruyorlardı.</p>

    <p>Kaybolduğunu bildirmek için jandarmaya gitmeye karar verdiğimde telefon çaldı: Arayan manavdı; üzerinde iç çamaşırların, yalınayak bir kavşakta karşıdan karşıya geçerken seni görmüş ve dükkânına götürmüştü.</p>

    <p>“Tüneldeyiz,” diye yineleyip duruyordun. “Baba, anne tüneldeyiz, başardık!”</p>

    <p>Bir süredir takıntın bombardımanlar ve kapıyı çalan Almanlar olmuştu. Beni karşında gördüğünde tanımazdan gelerek düşmanca davrandın. “Ne istiyorsunuz benden?” Ancak yanına yaklaşıp kulağına hava kuvvetleri savunma görevlisi olduğumu söyleyince elini bana verdin ve yorgun bir kız çocuğu gibi peşimden eve yürüdün.</p>

    <p>O sabahtan başlayarak kaçışların ve mantıksız hareketlerin tehlikeli olmaya başladı. Ellerini fırının ocakları üzerinde yıkıyor, marmelat yemek istediğinde kavanozu açmak yerine onu kırıyordun ve hiçbir şey olmamış gibi camları da yutuyordun. Seni güvenlik nedeniyle bir odaya kapattığımda alarmın çaldığını ve sığınağa koşmamız gerektiğini haykırıyordun; Buck kapıda belirdiğinde belki de onu eski bir Alman çobanköpeğine benzetip “Gestapo geliyor!” diye bağırıyor ve gözyaşları içinde saklanmak için koşuşturuyordun.</p>

    <p>Düşmanca davranışlarda bulunan bir kişiyken şimdi senin için bir yabancıya dönüşmüştüm; benim kim olduğumu bilmiyordun. O aylar boyunca ayakta kalabilmek ve seni ayakta tutabilmek için pek sevdiğin Alaaddin’in cini gibi pek çok değişik insana dönüştüm.</p>
    <hr class="margin" />

    <p>Oyun rüzgârlı bir aralık sabahında sona erdi. Alışverişten döndüğümde, bahçede yatıyordun; üzerinde geceliğin vardı, ayakların toprağa bulanmıştı ve Buck yanına oturmuş uluyordu. Hayaletlerinden biri seni kovaladığı için evden çıkmış olmalıydın, koşarken yerdeki köklerden birine takılmış, başını bir ağaca çarpmıştın. Sırtüstü yattığın yerde bir kolunu arkaya atmıştın, sanki otların içinde yüzer gibiydin ve gülümsüyordun. Alnından aşağı kan akmıştı ve gözlerin, kapaklarının altında nihayet durmuşlardı.</p>
  </div>
</body>
</html>
