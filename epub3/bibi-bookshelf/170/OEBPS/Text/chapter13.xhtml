<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">6.</h1>

    <p>Ağaçların hastalanmasına yol açan etkenler çoktur, insanları zayıf düşüren etkenler ise çok daha fazladır.</p>

    <p>Hastalık ağaçta iyice ilerlediğinde onu kurtarmak çok zor olur: Kökler çürür, gövde şişer, değiş-tokuş kesilir ve özsudan mahrum kalan yapraklar dökülür.</p>

    <p>Bir insan hastalandığında akla ilk gelen bir virüs ya da bakteridir; olasılıkla da öyledir ama hiç kimse onun nereden geldiğini, içeriye nasıl sızdığını, neden bir ay önce değil de bugün olduğunu, neden bulaşma riskine daha yakın olan şu değil de bu insanda ortaya çıktığını merak etmez. Eşit tedavilere karşın neden insanların biri iyileşir de, öteki iyileşemez?</p>

    <p>Bir yıldırımın gövdesine değmesi, yüzyıllık bir meşenin mahvolması için yeterlidir: Açılan gediğe bakteriler, mantarlar, kınkanatlı böcekler dolar ve kısa zamanda yayılarak ağacın hayatını söndürürler.</p>

    <p>Meyve ağaçları dikeyliklerini yitirdikleri zaman kırılganlaşırlar: Bir çam ağacı rüzgârdan eğilse bile büyümeyi sürdürebilir ama bir kayısı ağacı böyle değildir: Onun yaşaması ve meyve vermesi toprağa tam dik olarak uzamasına bağlıdır.</p>

    <p>Bir insanı mahvetmek, onu hasta etmek için ne gereklidir? Ya iyileştirmek için? Bir hayat süresi içersinde hastalığın ne anlamı vardır? Lanetlenme mi? Şanssızlık mı? Yoksa beklenmedik bir fırsat, göklerin bize sunduğu değerli bir armağan mı?</p>

    <p>Bize bir lambanın teslim edildiği an hastalık değil midir yoksa?</p>
    <hr class="margin" />

    <p>Hastanede geçirdiğim uzun haftalar boyunca zihnime sürekli olarak bir lamba imgesi takılıyordu: Kendimi masallarda yeraltında yaşayan cüce cinlerden biri gibi görüyordum; elimdeki lambayla o âna dek bilinmeyen bir yeri keşfetmeye çalışıyordum; nereye gittiğimi bilmiyordum, yüzyıllık ağaçların kökleri arasında, bir köstebeğin yuvasında, bir piramidin labirenti içinde ürkek adımlarla dolaşırken görüyordum kendimi. Dikkatle, korkuyla ilerlerken bir yandan da sabırsızlık duyuyordum; önünde sonunda tanımadığım bir kapının önüne çıkacağımı seziyordum; buna yaklaştıkça da içeride bir hazinenin beni beklediğini hissediyordum, Alaaddin’in açtığına benzeyen o kapının arkasında koca sandıklarda inciler, değerli taşlar, külçe altınlar bulacaktım; onları kimlerin, hangi nedenle sakladıklarını bilmiyordum, tek arzum onları bulmak, dışarıya çıkartmak ve güneş ışığında parlamalarını seyretmekti.</p>

    <p>Annem ölmüştü. Benim için karanlık olan, ama onu altüst eden bir neden yüzünden otomobilini bir duvara vurmayı seçmişti; planını uygulamaya koymadan önce bana birkaç satır yazmak istemiş ve altını ilk kez “<em>annen</em>” diye imzalamıştı. Rolünü kabul etmek ve ölmek onun için aynı anlama gelmişti.</p>

    <p>Babam, döküntü otomobiliyle ıssız Busto Arsizio’nun alışveriş merkezleri arasında dolaşırken düşüncelerinden başka bir tesellisi yoktu, hep daha yalnız, hep daha çaresizdi ve sanki zekâsının oluşturduğu pleksiglas bir kafese kapatılmış gibiydi.</p>

    <p>Sen öleli çok kısa bir süre olmuştu; küçüklüğümde gördüğüm yüzünü hatırlarken, ufolara öfkelenerek bozulan yüzünün imgesi onu bastırıyordu.</p>

    <p>Sadece benim ayak seslerimin yankılandığı o boş evde nefesini giderek daha çok özler olmuştum.</p>

    <p>Bir gece, sanki birisi şahdamarıma basıyormuş gibi hissederek ansızın uyandım, uzun süre havasız kalmış bir dalgıç gibi hızlı hızlı soluk alıyordum. O andan sonra solumam giderek zayıfladı, gündüzleri akciğerlerimin kasıldığını, iki kuru sünger gibi çıtırdadığını hissediyordum; sanki en ufak bir baskıyla un ufak olacak gibiydiler.</p>

    <p>Dışarıda sıcak boğucu bir hal almıştı, ben giderek artan bu rahatsızlığımın nedenini psikolojide arıyordum: Soluk almakta zorlanıyorum çünkü göbek kordonumu kestim, diye yineleyip duruyordum.</p>

    <p>Eylül ayında elbiseleri giymek yerine onların içinde döndüğümü fark ettiğimde doktora gitmeye karar verdim. Doktor beni hastaneye yolladı çünkü akciğerlerimin peteklerine bir virüs yerleşmişti ve burada mutluluk içinde çoğalmıştı: Ateş ve öksürük yapmayan ama gene de öldürücü olabilen bir zatürreeye yakalanmıştım.</p>

    <p>Hastanede geçirdiğim hiç de mutsuz bir dönem sayılmazdı, sürekli benimle ilgilenen, beni yataktan çıkarmadan oyalamaya çalışan birileri vardı. Aynı odada yatan birkaç hanımla dostluk ettim: Beni ziyarete hiç kimsenin gelmeyişine şaşırıp kalıyorlardı.</p>

    <p>Taburcu olduğum gün birbirimize adreslerimizi alıp verdik ve yeniden görüşmek konusunda yapmacık vaatlerde bulunduk.</p>

    <p>Ekimin ikinci haftasıydı, sokaklarda yürürken sanki bir rüyada gibiydim, gürültüler ve hareketler beni serseme çeviriyordu, adımlarım kırılgan ve kararsızdı.</p>

    <p>Bahçede gülümüz açmıştı –küçük ve diri, donla yüzleşmeye hazırdı–, çimenler sararmış, Buck’un yağmur suyuyla dolmuş tasında ölmüş eşekarıları yüzüyordu. Kapalılık ve nem kokusunun her şeyi bastırması için evin bir ay kapalı kalması yetmişti.</p>

    <p>Sonbahar önümdeydi, çevremdeydi ve bomboştu. Boranın Karpatlar’ın ötesinden savrulmaya başladığını hissediyordum, onun yakında buralara ineceğini, ıslığıyla beni saracağını, kafatasımın kemiklerinin arasına kadar işleyeceğini biliyordum. Burada bir kış daha geçirmeye dayanamazdım. Yirmi yılı birkaç ay içinde yaşamış gibiydim, daha ileriye gidecek takatim yoktu.</p>

    <p>Elbette bir şeyler uydurabilirdim: Bir iş bulabilir, üniversiteye yazılabilir, bir aşk girişiminde bulunabilirdim ama her şeyi tek elle, tek gözle, yarım yürekle yapacaktım.</p>

    <p>Biliyordum ki, bunlar bir seçim değil, bir kaçış, bir sıvışma, tencereyi şöyle bir örten kapaklar olacaktı. Bir yanım orada durup görevini yapacak, öteki yanım dünyayı turlamaya devam edecek, Golem’in adımlarıyla sokakları aşacak, her girdaba dalacak, her karanlığa burnunu sokacaktı; henüz tanımadığı efendisini bekleyen bir köpek gibi her kapalı kapının önünde alçakgönüllü bir güvenle dikilecekti.</p>

    <p>Ben ışık, parıltı istiyordum.</p>

    <p>Gerçekliğin var olup olmadığını keşfetmek, bir çiçek dürbününde olduğu gibi her şeyin çevresinde döndüğü eksenin o olup olmadığını anlamak ya da ölmek istiyordum.</p>

    <p>Bilet almaya gittiğim sabah tuhaf bir olaya tanık oldum: Deniz sakin olmasına karşın yüzlerce dilbalığı uçan halılar gibi kanal suyunun yüzeyine vurmuşlardı ve Sant’ Antonio Kilisesi’nin altında yığılarak daha ileri gitme olanağı bulamıyorlardı.</p>

    <p>Köprünün üstünde biriken meraklı kalabalık bu alışılmadık toplu intihar girişimini izliyordu: Bu ne anlama geliyordu? Göklerden gelen bir işaret miydi? Yoksa nükleer bir denizaltı mı patlamıştı? Belki de yabancı bir askerî güç yeni bir toksik silah denemesi yapıyordu.</p>

    <p>Bazı balıkçılar kovalarla topladıkları balıkları teknelerinin içine döküyorlardı. İnsanlar alçak sesle “Yenir mi bunlar?” diye soruyordu. “Dünyada gerçekten olup biten hakkında ne biliyoruz ki?”</p>

    <p>Balıklar, insanların gözü önünde karınlarını ve kuyruklarını sallaya sallaya can çekişip ölürken, martılar çığlık çığlığa havayı yarıyorlardı: Beyaz siluetler damlardan ok gibi iniyor, bombardıman uçakları gibi sudan havalanıyorlardı. Suyun yüzeyinde ölü bir enerji titreşiyordu, bir martı ağzında avıyla yükseldiğinde ötekiler onun üzerine atlıyorlar, havada amansız bir kovalamaca tutturuyorlardı.</p>

    <p>Görüntü ilginç olmaktan çıkıp huzursuzluk verici bir hal almıştı, anneler çocuklarıyla köprünün üstünde oyalanmıyorlar, toplaşan emekliler sessizce dağılıyorlardı.</p>

    <p>Bu arada, kent hayatı gündelik sıradanlığı içinde sürüp gidiyordu; her zamanki gibi kıyı boyunca uzanan otomobiller trafik ışığının değişmesini bekliyorlar; limanda bir yolcu gemisi römorkör tarafından çekilerek yanaşma manevraları yapıyordu; bir genç giyim mağazasından yayılan kulakları sağır eden müzik, Ponterosso’da işporta tezgâhlarının arkasında duran tek tük insanların hareketlerine eşlik ediyordu.</p>

    <p>Kanala bakan gemi şirketinin eşiğini aşarken, kendi kendime, gökyüzü işaretler gönderiyor ama hiç kimse farkına varmıyor, diye düşünüyordum.</p>

    <p>İlk gemi bundan bir hafta sonra kalkacaktı, elbette yer vardı, uçakla iki saatte gidilebilecek bir yere beş günde gitme çılgınlığını kim gösterirdi ki günümüzde?</p>

    <p>Aşağı ve iç kamaralardan en ucuz olanını ayırttım.</p>

    <p>Eve döndüğümde çok daha huzurla yürüdüğümü fark ettim; yola çıkma kararım, olaylara mesafeyle, neredeyse hasretle bakmamı sağlamıştı. Bu son aylarda bahçeyle hiç ilgilenmemiştim, çiçek tarhları yabani otlarla dolmuştu, taflanlar birbirlerine dolanmıştı, ortancaların artık kurumuş ve mevsimle esmerlermiş çiçekleri şapkalı yaşlı öğretmen hanımlara benzemişlerdi; ağaçlardan dökülen kuru yapraklar bütün çimenlerin üzerini örtmüştü.</p>

    <p>Yapraklar, senin takıntındı. Yapraklar ve yabani otlar. Bu konuda ne çok kavga etmiştik! Sen bu yaprakların rahatsız edici olduğunu ve bu nedenle toplanmaları gerektiğini söylerdin; bense yaprakların da, yabani otların da olması gereken şeyler olduğunu savunurdum. Bunun üzerine sen beni tembellikle suçlardın ve ben bunun karşılığında seni ağaçlara ve bitkilere cahiller yığını muamelesi yaptığını söylerdim.</p>

    <p>“Yapraklar düştüğüne göre,” diyordum sana, “elbette bir nedeni vardır, doğa, insanlar gibi aptal değildir; senin yabani ot dediklerin, kendilerinin öyle olduklarını bilmiyorlar; sen onları yargılayıp mahkûm ediyorsun ama onlar kendilerini çiçek ve ot olarak bütün ötekiler gibi güzel ve önemli sanıyorlar!”</p>

    <p>Çileden çıktığım günlerin birinde sana “Bahçenin ruhunu göremiyorsun!” diye haykırmıştım. “Hiçbir şeyin ruhunu görmüyorsun!”</p>
    <hr class="margin" />

    <p>Sakin sakin seyahat hazırlıklarıma başladım; ilk iş olarak bankaya gidip para değişimi yaptım, sonra birkaç makine çamaşır yıkadım ve dolapların içine güve ilacı koydum; kurtlanmalarını önlemek için pirinci, unu ve makarnaları sıkı kapanan kutulara yerleştirdim; mutfak zeminindeki çatlaklara yiyecek kaçmış olması durumunda burayı ve tavanı kara karınca mangalarının istila etmesi olasılığına karşı mutfak mobilyalarının yerlerini değiştirdim.</p>

    <p>Son iki gün son derece titiz bir düzenlemeyle giysilerimi ve gerekli eşyalarımı valize yerleştirdim; en son olarak, bütün hepsinin üstüne tavan arasında bulduğum kapağı yırtık Kutsal Kitap’ı koydum.</p>

    <p>Babam bir daha aramamıştı, deniz mevsimi bittiğinden Grado Pineta’ya dönmüş olmalıydı. Canım onu aramak istemiyordu, bu nedenle ona bir pusula yazdım.</p>

    <p>“<em>Sevgili Baba</em>” yazdığımda bunun sırıtacağını hissettim ve ilk kâğıdı buruşturup attım; ikinci kâğıda sadece şunları yazdım: <em>Yola çıkıyorum. Senin ve benim atalarımın topraklarına gidiyorum</em>; en alta, büyük bir olasılıkla kalacağım yerin adresini yazdım.</p>

    <p>Gemi bir yığın Arnavutluk ve Yunan plakalı TIR kamyonunu yuttuktan sonra akşama doğru denize açıldı; içeride bir lokanta yoktu, sadece self servis yapılan bir kafeterya vardı; mobilyalar sarımsı plastiktendi ve yanan neon ışığı, altında duran herkesin yüzüne cansız bir mumya görüntüsü veriyordu.</p>

    <p>Yolculuk edenler arasında, kamyoncuların dışında bir de Avrupa gezisinden dönen iki otobüs dolusu İsrailli emekli vardı; geminin karnından yukarıya tencere ve çatal kaşık dolu sandıklarını taşıdıklarını gördüm.</p>

    <p>Römorkör, yol göstermek için gemimize yanaştı. Fenerin ışığı düzenli olarak denizin yüzeyinde dolaşıyordu; simsiyah ve sakin olan deniz sonsuz ve tehditkâr bir mürekkep yığını gibi görünüyordu.</p>

    <p>Tepemizde; yirmi yıl önce Türkiye seyahati yapan annemi ve onun karnında büyümekte olan küçük hayatımı gözleyen yıldızlar parlıyordu. Güçlü motorların gürültüsü, altımızda uzananın ne olduğunu düşünmemeyi başardığım ender anlarda bana neredeyse güven telkin ediyorlardı.</p>

    <p>Acaba yıldızların gözleri var mıdır; diye düşünüyordum; bizim onlara baktığımız gibi onlar da bizi görüyorlar mıdır; gizemli bir yürekleri var mıdır, insanoğlunun hep düşünegeldiği üzere bizim davranışlarımızı etkileme yeteneğine sahip midirler? Kim bilir, kor halindeki dilimleri arasında ölüler yaşıyor mudur; yeryüzünde canlı olmayanlar, beden formlarından birini terk etmiş olanlar orada mıdırlar?</p>

    <p>Küçükken, yatmadan önce, pencereye yaklaşmak ve bana oraya taşındığını söylediğin annemi selamlamak için ısrar ederdim; gökyüzünün bulutlar tarafından örtüldüğü geceler hıçkırıklara boğulurdum. Annemi uzun ve hafif renkli bir şifon giysi içinde hayal ederdim; başında minik yıldızlarla kaplı ışıklı bir külah taşıyordu; yüzü huzurluydu ve neredeyse eğlenir gibiydi; bacaklarının yerinde ışıklı bir hale vardı: Beni izlerken, yıldızdan yıldıza ancak böyle gezinebilirdi.</p>

    <p>Oysa çinko tabutun içinde olan annemden geriye artık hiçbir şey kalmamış olmalıydı; günün birinde benim başıma da geleceği üzere; şimdi sen de yerin altında yok olmaktaydın.</p>

    <p>Pekâlâ, hayatlarımızın, senin kızın olan annemin benim hakkındaki hayallerinin ne anlamı vardı? Bizim yazgımız gölgelerin peşine düşmek miydi; yoksa bu boşluğun ardında bir anlam gizleniyor muydu?</p>

    <p>Neden siz –sen, annem, babam– köklerinizi terk etmiştiniz? Korkudan mı, tembellikten mi, rahatlıktan mı? Yoksa özgür, modern olabilmek için mi?</p>

    <p>Bunu babama sorduğumda bana Yahudiliğin aslında antropolojik törelerle sosyal bağ yığınından başka bir şey olmadığını söylemiş ve savını güçlendirmek için babasını örnek göstermişti –Venedik’te kayınpederiyle çalıştığı sürece gayet dindar bir insanken ve onun evinden çıkmazken–, karısını Brezilya’da toprağa verdikten sonra hiçbir pişmanlık duymadan kendini samba dansı yapmaya vermişti.</p>

    <p>Oysa bir keresinde bana bizim dinsiz olduğumuzu söylemiştin. Artık o taraftan değildik ama bu taraftan da sayılmazdık. Benim kaygılandığımı görünce eklemiştin: “Bu hiç de kötü bir şey değildir, biliyor musun? Hatta bir nimettir. Gerçekten özgür olmak insanın sahip olduğu en büyük zenginliktir.”</p>

    <p>Peki, bu yüzden mi benim ruhum bir köpeğinkine benzer? Bu yüzden mi ben ezelden beri sahipsiz köpeklerin vahşi huzursuzluğuyla sarsılmış olarak sokaklarda dolaşır dururum?</p>
  </div>
</body>
</html>
