<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">2.</h1>

    <p>O öyle yaptıysa, ben de babamı bilmezden gelmeye devam edebilir miydim? O günlerde yanıtını bulamasam da hiç durmadan bu soruyu soruyordum kendime.</p>

    <p>Ergenlik yıllarımda onun hakkında pek çok hayal kurmuştum. Senin Türk prensi palavrana (Noel Baba’nın varlığına olduğu gibi) inanmaktan dokuz yaşlarımdayken vazgeçtim ama gene de bu konu hakkında düşünmeyi sürdürdüm ve günden güne kendi kişisel mozaiğimi oluşturdum. Bunu yapabilmek için en olağanüstü renklerdeki parçaları kullanıyordum: Hiç ortaya çıkmadıysa, mutlaka onu engelleyen bir şey olmalıydı, bu, onun –ve buna bağlı olarak benim– varlığımı riske atacak kadar korkunç bir engel olmalıydı.</p>

    <p>Bir baba başka hangi nedenle özellikle kızını görmemeyi seçerdi? Hayalimde birbirinden renkli senaryolar birbirini izliyordu; uluslararası casusluktan (ancak bir casus kimliğini tehlikeye atmayı göze alamazdı) gelişmiş bilimsel araştırma laboratuvarlarına (babam bir biyolog, bir kimyacı, bir fizik uzmanı olmalı ve insanlığın geleceğini ilgilendiren olağanüstü önemli bir projede çalışıyor olmalıydı) kadar uzanan hayallerim yüzünden babamın yeraltında zırhlı bir mekânda, bütün meraklı gözlerden uzakta yaşadığını ve bu nedenle kızının sevgisinden vazgeçmek zorunda kaldığını düşünüyordum.</p>

    <p>Çocuklar anne ve babalarıyla gurur duymak isterler ama ne yazık ki anne ve babalar bunun farkına varmazlar. Talihli durumlarda anne ve baba bir evladın nasıl olması gerektiği hakkında bir fikre sahiptirler ve her şeyin bu fikre uygun olarak yaşanmasını sağlarlar. Daha talihsiz durumlarda gözleri kendilerinden başka hiçbir şeyi görmez ve sürekli üzerlerine çevrili olan lazer ışınını fark etmeden yaşarlar; bu bakış duvarları ve mesafeleri aşar, amansız, aç, susuz bile olsa dünyanın her yerinde onlara ulaşma becerisine sahiptir, onları gökyüzünde ve cehennemde izlemeye razıdır, her şeyi tehlikeye atmaya, kaybetmeye hazırdır; gözler dünyaya açıldığı andan itibaren tek bir şey ister: ona yanıt verecek bir başka bakış.</p>

    <p>Her bebek doğuştan şaşırmaya ihtiyaç duyar, gözlerini hayranlık duyacağı bir şeye açmak ister; bir dağın doruğuna taşınmak, onun parıltısını, değişen ışığını, karı, buzların yansımasını, aynen insan yavrularının anne ve babalarının yapması gerektiği üzere tepeden yavrularını gözetleyen kartalı seyretmeyi arzular.</p>

    <p>Oysa pek çok çocuğun ufkunda beliren manzara otomobil enkazlarından, kırık iskemlelerden, şofbenlerden, otların arasına devrilmiş küvetlerden, dallara takılmış naylon torbalardan, ölü televizyonlardan, göz alabildiğine uzanan ve süren bir perişanlık ve düzensizlik yığınından başka bir şey değildir. Gene de, orada bile içlerinden bazıları hayran olacak bir şey bulabilirler –bir bilye olabilir bu– ve o minik cam kürenin içinde, saniyenin binde birinde dünya onun artık gölgeleri olmayan elleri arasında parlayıverir.</p>

    <p>Evlat, umutsuzluğa teslim olmamak için bütün sahneyi kaplayabilecek kadar büyüme ve genişleme yeteneği olan –bir belirti, ipucu– herhangi bir şeye tutunabilir. Onu dünyaya getiren insana hayranlık duymak için geçerli nedenler arama konusunda gösterdiği araştırmacılık karşısında hiçbir hafiye ya da bilim adamı duramaz.</p>

    <p>Sarhoş bir baba bile –yere serildiği için okula gitmek gerektiğinde üzerinden atlamak zorunda kalınsa bile– kötü değildir; tam tersine eve öfkeyle girip seni tekmeleyebilecekken uyumayı yeğlemiş ve seni rahat bırakmıştır. Seni günlerce ihmal ettikten sonra eve dönen ve sana bir omlet yapan anne çok iyi yüreklidir: Bu yemeği pişirmektense odasına kapanabilir çünkü o aç değildir ve seni umursamıyordur; oysa dolabı açmış, yumurtaları almış, bunları tavaya kırmış, hatta bu sırada senin gözlerinin içine bakmış, ödevlerini yapıp yapmadığını sormuştur çünkü sen onun için hayattaki en önemli şeysindir.</p>

    <p>Babamı uzun yıllardır beni her yerde izleyen hayalî bir balonun içine koymuştum: O havada asılı duruyor, Buda gibi çiçek yapraklarıyla sarılıyken huzurla gülümsüyordu; yüce ve ulaşılmazdı. Önünde sonunda bu balonun patlayacağından, onun yere inerek beni kucaklayacağından emindim.</p>

    <p>Patlama gerçekleşmişti ama yere inen –meleksi ve sarsılmaz– Buda yerine sakalı, sigaraları, görünürde sağduyulu olan ama gerçekte hançer gibi keskin sözleriyle Profesör Ancona olmuştu.</p>
    <hr class="margin" />

    <p>O mutlak yalnızlık günlerimde anneme yazmış olduğu biricik mektubu defalarca okumuştum. İlk anda bazı savlarında haklı olabileceğini düşünmüştüm – bilgi aşkı ya da kendini sorgulamak adına daha özgürce dolaşabilmek için hiçbir bağının olmamasını arzulaması gibi: O gelişmiş bir zihin, diyordum kendime, gündelik hayata bağlı kalmama hakkına sahip olmalı, ama hâlâ balon sendromu tuzağından kurtulmuş değildim, onda bana da ait olan bir şeyler bulabilmek istiyordum.</p>

    <p>Birkaç gün sonra mektubu yeniden inceleyince, olaylar gözüme bambaşka göründü; sanki –o satırlar arasında– kimyasal bir tepkime olmuş ve düz, düzenli, otoriter sözcükler altından yeşilimsi, asitli, yıpratıcı bir sıvı sızıntı yapmış, mektubu yazan kişinin gerçek doğasını gün ışığına çıkartmıştı. Bu mektupta diktatörlük, acı bir alay ve umursamazlık vardı. Annem basit romanlardaki zavallı kadınlardan biri gibi resmedilmişti: Baştan çıkartılmış ve ilk yol kazasında terk edilmiş. Evet, terimler, ayrıntılar farklıydı ama –onun dediği gibi– kazıyınca alttan hep aynı şey çıkıyordu: Kadın âşık olur ve hayal kurarken, erkek eğlenir ve oyun oynar.</p>

    <p>Yıllar boyunca babamla ilk karşılaşmamızın, ilk kucaklaşmamızın hayalini kurmuştum ama bu birkaç sayfa bütün duygusallığı ve hayranlığı silip süpürmüş, içimde sadece öfke kalmıştı. Kadınlığımdan, annemin (ve aynı zamanda onun) kızı olduğum için, bir dejenerasyon ve soysuzluk ürünü sayıldığımdan ve kaderin bir şakası yüzünden dünyaya geldiğimden küçük düşürüldüğümü hissediyordum.</p>

    <p>Şimdi biliyordum ki ilk karşılaşmamızda onun suratına tükürebilirim. Evet, onu aramaya çıkabilirdim ama bunu sevgi ya da merak yüzünden değil, bedenimde yükseldiğini hissettiğim öfkeyi boşaltmak, bunu yapma cesareti bulamamış olan annemin söylemiş olması gerekenleri yüzüne haykırmak için yapardım.</p>

    <p>Kesin (ve benim için avutucu) olan tek bir şey vardı: Özgürlük takıntısına ve kendine duyduğu müthiş hayranlığa karşın umduğu kişi olamamıştı, yoksa adını bir yerlerde okumuş olurdum. Küçük ya da orta boy bir balık olarak kalmış olmalıydı; hayatı boyunca üniversitenin ve uzmanlık yayınlarının küçük akvaryumun sığınmıştı. Birkaç gün sonra kitapçıda bunun kanıtını elde ettim: İngilizce’den çevrilmiş bir bilgi felsefesi kitabında şöyle yazıyordu: <em>Profesör Massimo Ancona’nın Sonsözü ile</em>.</p>
    <hr class="margin" />

    <p>Onu bulmak zor olmamıştı. Adresini almak için yayınevine telefon ettiğimde beni nezaketle yanıtlayan kişi –özel hakka duydukları saygı yüzünden– bu adresi bana vermeye yetkileri olmadığını ama onlara yollayacağım bir mektubu kendisine iletebileceklerini söyledi.</p>

    <p>Bunun üzerine kâğıt kalemi elime aldım ve ona yazdım. Ona kendimi genç ve çekingen bir felsefe öğrencisi olarak tanıttım ve yapıtının bütüncüllüğü için kendisine hayranlık duyduğumu bildirdim.</p>

    <p>Acaba buluşabilir miydik?</p>

    <p>Yanıt gelmekte gecikmedi; oturduğu yer Trieste’ye uzak değildi. Övgülerim için alaycı bir dille teşekkür etti, bir randevu vermeye gerek olmadığını çünkü pazar dışında her gün öğleden sonra evde bulunduğunu bildirdi. Bana kapıyı açması için zilini çalıp diafona adımı –Elena– söylemem yeterli olacaktı.</p>

    <p>Kendimi tanıtmak için seçtiğim ad Elena idi, soyadı olarak da senin annenin soyadını kullanmak gelmişti aklıma; karşılaşmamızın iptal olmaması için en ufak bir kuşkunun doğmasını bile göze alamazdım.</p>

    <p>Böylece yirmi iki yaşındaki Elena, rüzgârlı, buz gibi bir günde otobüse bindi ve babasını tanımak üzere Grado’ya doğru yola çıktı. Kırmızı Başlıklı Kız’ın Kurdu, Parmak Çocuğun Dev’i gibi, masalların ısırma ve can yakma gücüne sahip bütün yaratıklarıymış gibi gitti oraya. Ama bunu aynı zamanda bir çocuk gibi yapmıştı, saf bir duraksama vardı burada; öykünün sonraki yıllarda daha başka bir yöne ilerleyeceğini umuyordu çünkü o kucaklaşma her zaman dev bir yengecin kıskaçları içinde bekliyordu.</p>
    <hr class="margin" />

    <p>Beni denize doğru götüren o otobüsün içindeyken, bu karşılaşmaya hangi duygularla hazırlanıyordum? Korku? Öfke? Öfke kesinlikle vardı ama ağır basan galiba korkuydu. Pencerenin dışından kıraç bir manzara akıp gidiyordu; Monfalcone Tersanesi’nin vinçlerinin yanından az önce geçmiştik, şimdi Isonzo Irmağı’nın deltasını aşmaktaydık; gökyüzü arada sırada ağır ağır uçan bir balıkçıla sahne oluyordu. Belki de korku ağır basıyordu çünkü –uzun düşüncelerden ve saldırı stratejileri çalışmalarından sonra– artık elimin o zile basma cesaretini bulacağından, bacaklarımın o merdivenleri tırmanabileceğinden, bakışlarımın duygu ve heyecanlara ihanet etmeden onunkilerin karşısında durabileceklerinden emin değildim; Odysseus’un İthaka’ya dönüşünü andırıyordum.</p>

    <p>Durakta inen tek kişi ben oldum. Yaşlı bir bisikletli ıssız yolun sonunda kararsız bir edayla ilerliyordu.</p>

    <p>Adı Grado Pineta (çamlık) olmasına karşın burada pek az çam ağacı vardı; görünen yoluk ağaçlarsa bir dizi döküntü apartmanın arasında kalmıştı; bu binalar görüntülerinin tersine <em>Deniz Kızları</em>, <em>Denizatı</em>, <em>Deniz Yıldızı</em>, <em>Nausikaa</em> (Odysseus öykülerinde yer alan Phaiak prensesinin adı) gibi şairane adlar taşıyorlardı.</p>

    <p>Uzun kış aylarında, pek çok bahçe her türlü şişe, kâğıt, bira kutusu ve rüzgârın taşıdığı çöple dolmuştu.</p>

    <p>Ekonominin parlak olduğu dönemlerde inşa edilmiş olan yazlık evler yüzünden ayrıcalıklı bir yer olan bu mahalle şimdi karaya vuran bir kalyonu andırıyordu. Denizin tuzu zamanla badanaları ve çerçeveleri yıpratma faaliyetine girişmişti, pencere kanatları menteşelerinden kopmuş, kepenkler kırılmıştı. Dökülmekte olan bir evin çarpık ve delik deşik tabelasında <em>Villa Luisella</em> yazıyordu. Kışın birisi gelip bu tabelaya ateş etmekle eğlenmiş olmalıydı; parmaklıkların arkasında, çimlerin üstüne atılmış bisikletin tek tekerleği vardı.</p>

    <p>Nasıl olmuş da Profesör Ancona böyle bir yere düşmüştü? Bu sorumu yanıtlayamıyordum. Birkaç sonuçsuz denemeden sonra nihayet aradığım sokağı ve numarayı buldum.</p>

    <p>Maestrale Sokağı 18.</p>

    <p>Karşımda dikilen hortlaksı bina bütün ötekilere benziyordu, yazın altında dükkânlar açılan bir kemerli girişi vardı (buraların top ve şişme bot, güneş kremi ve su yatağı, kova ve palet dolu olduğunu tahmin edebiliyordum).</p>

    <p>Massimo Ancona. Zillerde yazan tek tük addan biri oydu. Daha fazla tereddüt edemezdim çünkü geçen her an kuşkuya dönüşüyordu. Ve kuşkunun altından yüzünü gösteren zorba kararlılık –hem benim hem onun hayatı için– en iyisinin topuklarımın üzerinde dönmem ve geldiğim karanlığın içinde kaybolmam olduğunu söylüyordu.</p>

    <p>“Elena!” diye seslendim diyafona.</p>

    <p>“Beşinci kat.”</p>

    <p>Elim cam kapıyı itti, gözlerim giriş holünde asılı duran beyaz bir cankurtaran simidini (apartmanın batması halinde işe mi yarayacaktı?) ve üzerinde yazan Irmak Perisi sözünü fark ettikten sonra açılan bir kapıyı gördü ve ben kendimi babamın karşısında buluverdim.</p>
  </div>
</body>
</html>
