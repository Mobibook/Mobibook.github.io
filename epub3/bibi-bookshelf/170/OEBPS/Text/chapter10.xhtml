<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">3.</h1>

    <p>Kapalı mekân, soğuk duman kokusu ve loş bir ışık. Deniz kenarı evlerine özgü beyaz mobilyalar, kopuk pencere kanatları, nemden kabarmış parkeler. Her tarafa dağılmış kitaplar, saçılmış kâğıtlar, kılıfı takılmış ve yerde duran eski bir daktilo, açık bir dizüstü bilgisayar –tek ışık kaynağı–, gazeteler, dergiler, bir şişe viski ve parmak izinden matlaşmış bir bardak, divana dönüştürülmüş bir bebek yatağını korumak üzere üzerine atılmış kirli bir yorgan.</p>

    <p>Odanın ortasında, o.</p>

    <p>Biraz daha şiş olmakla beraber fotoğraftaki yüzün aynı, siyah saçlar, kırlaşmış sakal, parıldayan gözler, zayıf bir beden üzerinde gömleğin düğmelerini yırtmak istercesine zorlayan koca bir göbek.</p>

    <p>“Böyle hüzünlü bir öğleden sonrasında ne harika bir sürpriz!”</p>

    <p>Dingildek yatak-divana yerleşmeden önce “Memnun oldum, ben Elena,” dedim.</p>

    <p>Kendimden ve çalışmalarımdan söz etmek yerine, onu konuşturdum. Onun da başka bir şey beklediği yok gibiydi. Çok yalnız bir adam olmalıydı, zihni sürekli düşüncelerle doluydu ve kendisini dinleyecek birini bulduğuna inanamaz gibiydi.</p>

    <p>Merakım, öfkemi bastırmıştı. Ona annemin gözleriyle bakmaya çalışıyordum; onu etkileyen ne olmuştu? Annemi nasıl heyecanlandırmıştı da, onun kaderini böyle trajik bir biçimde belirleyebilmişti?</p>

    <p>Uzun monoloğuna “Benim böyle dehşet verici bir yerde yaşamama şaşırmış olmalısın,” diye devam ediyordu; “Venedik’e gitmemi, eski bir balıkhaneden bozma bir lofta yerleşmemi, antik mobilyalar, duvara asılı eski gravürler arasında yaşamamı beklerdin ama biliyor musun, o da bir tür uzlaşma sayılırdı, o zaman önceden belirlenmiş bir modeli benimsemiş olurdum –felsefe profesörü doğal habitatında yaşıyor– ama benim asıl yapmak istemediğim bu, bir başkasının benim için hazırladığı ayakkabıları giymekten yana değilim. Kökünden söküp çıkarma çabası içinde bu da vardır – hiçliğin ileri karakollarını sömürgeleştirmek. Ben hiç kimsenin gitmeye cesaret etmediği yere giderim ve neden biliyor musun? Çünkü korkmam. Hepsi bu. İlişkilerin yarattığı yalanın içinde yaşamadığım için, hiçbir şeyden korkmam. Bizi kırılgan kılan, yapmacıklıktır. Dehşeti uzakta tutabilmek için kendimizi nesnelerle, eşyalarla, putlarla doldurmamız gerekir ama bu biriktirme, rahatlama sağlayacağı yerde, daha da büyük bir korku yaratır; o da kaybetme korkusudur. Ne kadar çok bağımız varsa, o kadar çok panik içinde yaşarız; insanlar ölürler ya da bizi terk ederler; nesneler kaybolur, kırılır, çalınır ve kendimizi bir anda çırılçıplak bulabiliriz. Çıplak ve çaresiz. Elbette biz her zaman çıplaktık ama bunu bilmezden geldik, görmezmiş gibi yaptık ama gerçeği keşfettiğimizde canımızı kurtarmak için geç kalmış oluruz. Hiçbir şeye tutunamazsan, nasıl kurtarırsın canını, diye sorabilirsin. Eylemde bulunmayarak – daha doğrusu hiçlikle uyum içinde eylemde bulunarak kurtulabilirsin. Hiçlik bizim önümüzden gider, hiçlik manzaramızı örtecektir. Görünmenin ve yok olmanın bilgeliği hiçliğin içinde gizlidir ve bu nedenle cömert bir sütanne gibi kendimizi hiçliğe teslim etmemiz gerekir... Zaten şu anda üzerinde çalıştığım denememin adı da <em>Hiçliğin İleri Karakollarını Sömürgeleştirmek</em> adını taşıyor.”</p>

    <p>Zaman geçiyor, ben akıp giden cümlelerinin içine katılmayı beceremiyordum. Son otobüsün kalkmasına bir saat daha vardı. Konuyu nasıl açacağımı bilemiyordum.</p>

    <p>Neyse ki biraz sonra kendine viski almak için ayağa kalktı ve gözlerim evin antika olan tek eşyasına, harika bir İran halısına takıldı.</p>

    <p>Halıyı göstererek “Ya şu, nereden geliyor?” diye sordum.</p>

    <p>“Bu sana bir çelişki unsuru olarak mı göründü? Gerçekten de öyledir... Babam halı ticareti yapardı ve elimde kalan en son parçalardan biri bu...”</p>

    <p>“Bir hatıra mı?”</p>

    <p>“Hayır, benim kasam. Zorunluluk ânında satılabilecek bir nesne.”</p>

    <p>İskemleye oturmaktansa, benim yanıma, divana gelince ağırlığıyla yaylar gıcırdadı. Bir süre böyle sessizlik içinde durduk; uzakta olmayan bir daireden çaresiz bir köpek havlaması geliyordu; sonra benim elimi kendi elleri arasına aldı ve incelemeye başladı.</p>

    <p>“Kadim halklara göre, bir insanın elinin içinde onun ruhunun bütün nitelikleri gizlidir. Burada zekâ ve düşüncelerde soyluluk görüyorum... Benim elime çok benziyor.”</p>

    <p>Ellerimiz benim bacağımın üstünde yan yana duruyordu. Benimki yavaşça titriyordu.</p>

    <p>Beni bile şaşırtan bir sükûnetle “Benziyor, çünkü sizin kızınızım,” dedim.</p>

    <p>Köpeğin havlamasına, başarısızlıkla onu susturmaya çalışan bir ihtiyarın küfürleri karıştı.</p>

    <p>Hemen bana yaklaştı.</p>

    <p>“Nedir bu, bir şaka mı?” Sesinde telaş ile eğlenme arası bir ton vardı. “Yoksa kötü bir tiyatro oyunu mu?”</p>

    <p>“Padova, 1977. Size bir şey ifade ediyor mu?”</p>

    <p>Yüzüme daha iyi bakabilmek için ayağa kalktı.</p>

    <p>“Padova 1977... Şahane yıllardı; kızlar çiçeklere koşan arılar gibi atılıyorlardı kollarıma.”</p>

    <p>“Gerçekliğin çıplaklaşması.”</p>

    <p>Gözlerinden gelip geçen sert ışık onları donuklaştırdı, düşüncelerin yansımasını silip süpürdü.</p>

    <p>“Beni suçlamak için geldiysen, hemen yanlış hedef seçtiğini söyleyebilirim.”</p>

    <p>“Hayır, hiçbir suçlamam yok.”</p>

    <p>“Ne istiyorsun, o halde? Tazminat ya da para mı? Eğer istediğin buysa, sana en çok bir halı verebilirim.”</p>

    <p>“Paraya ihtiyacım yok; halı da istemiyorum.”</p>

    <p>“Senin kızım olduğunu kabul edersek, buraya kadar gelme nedenin ne peki?”</p>

    <p>“Meraktan geldim. Seni tanımak istiyordum.”</p>

    <p>“İnsanoğulları arasında mutlak tanıma imkânsızdır.”</p>

    <p>“Ama merak zekânın bir özelliğidir.”</p>

    <p>“<em>Touché</em>!”</p>

    <p>Otobüsün kalkmasına çok az zaman kalmıştı, ben ceketimi giyerken, o evin kapısını açmış ve şöyle demişti:</p>

    <p>“İstediğin zaman geri gelebilirsin. Öğleden sonraları hep buradayım; sabahları gelmek istersen telefon etsen iyi olur çünkü çıkmış olabilirim.”</p>
    <hr class="margin" />

    <p>O ilk ziyaretten sonra, üç ay boyunca her hafta onu görmeye gittim. Genellikle kumsalda yürüyüş yapıyorduk, deniz mevsiminin açılmasına daha çok vardı; kumların üzerinde çürüyen yosunlar güneşli günlerde müthiş bir koku yayıyordu ve yiyecek arayan martılar buraya üşüşüyordu.</p>

    <p>Gel-git yüzünden deniz seviyesi büyük farklar gösteriyordu. Emekli balıkçılar midye ve tarak toplayabilmek için ufka kadar yürüyorlar, deniz suyu anca bileklerine kadar yükseliyordu. Genellikle koşu yapan insanlara rastlıyorduk: Genç atletler de koca göbekli adamlar da kış ortasında ter içinde oluyorlardı.</p>

    <p>Havanın daha ılık olduğu günlerde âşıklar, denizin kıyıya attığı kütükler üstünde oturuyorlardı.</p>

    <p>Babam bir keresinde birbirine sarılmış olarak oturan bir çifti işaret ederek “Neden bütün âşıklar denize bakmayı severler, biliyor musun?” dedi. “Çünkü aşklarının ufuk gibi sonsuz olduğunu düşünürler. Hayalî olan duygularını, hayalî olan bir çizgiye bindirirler.”</p>

    <p>Bana, görünen dünyanın ne kadar aldatıcı olduğunu gösterebilmek için hiçbir fırsatı kaçırmıyordu. Maya (Vedik Hint felsefesine göre büyük kozmik yanılsama) bizi büyülü ağının altına hapsetmişti ve sadece bazı seçilmiş kişiler bir delik bulup buradan kaçmayı başarabiliyorlar ve nihayet gözlerini açabiliyorlardı. Bütün ötekiler gölgeleri izlemeye mahkûmdular.</p>

    <p>“Aşk sadece bir gölge olamaz!” yanıtını verdim.</p>

    <p>“Elbette öyledir. Yan tutmanın gölgesidir. Bak, ben şimdi seninle kumsalda gezindiğim için mutluyum, seninle birçok şeyden söz etmek hoşuma gidiyor ama bu aşk mı? Hayır, bir tarafın bilinmesinin getirdiği bir hoşnutluktur bu. Kızım olduğunu söyleyen sende zekâmın yansımasını görmeyi seviyorum, sende kendimden bulduğum ve görebildiğim bir şey bu. Ama sözgelimi sen farklı bir genetik yapıya sahip olsaydın (benim ya da senin ailenden aptal bir teyzeye çekseydin) ve televizyondaki söyleşileri seyreden, son moda pantolonların peşinden koşan bir kız olsaydın, ben seni hemen kapıya koyardım ve hatta beni bir daha bulamaman için telefon numaramı değiştirirdim. Beni ilgilendiren, bana ait bir şeye sahip olmak değil, kuşaktan kuşağa gizemli bir biçimde aktarılan bir işareti, bir izi yakalayabilmektir.</p>

    <p>“İşte bu nedenle –sahip olmanın peşinde olmadığım için– seni serbest bıraktım. İlk andan itibaren Profesör Ancona’nın kızı olduğunu bildiğini varsay. Belki de kendini sınıf birincisi olmaya koşullandıracaktın ya da bunu bildiğin için önceden belirlenmiş davranışsal formüllere göre hareket edecektin. Ya da tam tersine mümkün olduğunca salak görünmeye çalışacaktın; gözkapaklarını bile çivilerle deldirecek, beni öfkeden delirtmek için en iğrenç modaları bir koyun gibi takip edecektin. Oysa sen her türlü koşullandırmadan uzakta büyüdün ve gerçekten olabileceğin insan oldun; bir fidanlıkta değil, ağaçsız bir alanda tek başına ve ihtişamla büyüyen bir ağaç gibisin; bütün bunlar benim sayemde oldu çünkü ben kendimi gizledim, ortaya çıkmadım.</p>

    <p>“Bunun benim için bir fedakârlık olmadığını düşünme; babaların hak ettiği o binlerce minik sevinçten yoksun kaldım ama ben senin kanatlarını budamak istememiştim, anladın mı? Dışarıya vuranın senin genetik mirasının olmasını istedim, hiçbir çarpıtmaya, hiçbir koşullanmaya maruz kalmadın çünkü eninde sonunda bizim özümüz budur: DNA’mız binlerce yıldan bu yana ayakta kalma yeteneğimizin gizini kendi sarmalları arasında saklayarak kıvrıldı: Yaşarsın, hayatta kalırsın ve ölürsün; her şey orada, o maddenin mikronlarında yazılıdır.”</p>

    <p>Güneş sıcaktı. Kuruya çekilmiş bir kızağa oturduk ve ceketlerimizi çıkarttık. Babam bir sigara yaktı. Gözlerim az ilerimizde duran ölü bir karabatağa takıldı: Yırtıcı bir kuş kafasını kopartmış olmalıydı; sinekler boynuna üşüşmüştü; daha yakından baksam, işbaşı yapmış ölü yiyen böcekleri de görebilirdim.</p>

    <p>Bana annem hakkında hiçbir şey sormamıştı, ne kim olduğunu –pek çok kızdan biri olduğuna göre– ne de başına ne geldiğini. Bu bana tuhaf görünüyordu.</p>

    <p>Yüzüne hiç bakmadan “Annem öldü,” dedim.</p>

    <p>“Ah, öyle mi?”</p>

    <p>“Neredeyse yirmi yıl oluyor. Ben dört yaşımdaydım.”</p>

    <p>“Bu da bir şans. Nasıl oldu?”</p>

    <p>“Bir araba kazasında. Fazla bir şey bilmiyorum. Sanırım artık dayanamıyordu ve bir biçimde...”</p>

    <p>Sigaranın dumanı, yüzünün önünde düzgün halkalar halinde yükseliyordu. İçini çekti.</p>

    <p>“İşte böyledir... Açık yüreklilik geni genellikle bir kusurun taşıyıcısıdır.”</p>

    <p>“Hangi kusurun?”</p>

    <p>“Kendini yok etmenin.”</p>
    <hr class="margin" />

    <p>Bir keresinde gezintiden sonra beni kentin eski mahallesinde yer alan bir lokantaya götürdü; buraya sık sık gittiği belliydi çünkü masamızı gösteren garson ona Profesör diye hitap etmişti.</p>

    <p>Yerimize otururken “Kalbini çaldığım son kız olduğunu düşünecekler,” diye fısıldadı.</p>

    <p>“Ne zamandan beri başkalarının söyledikleri ilgini çekiyor?” yanıtını vermek isterdim ama sustum.</p>

    <p>Arkasındaki duvardan, yağlıboya bir tablodaki sarhoş beni süzüyordu; önünde boş bir şarap şişesi duruyordu, şapkasını başına eğik oturtmuştu ve gözlerinden iki damla yaş süzülüyordu. Yanındaki tabloda kocaman, turuncu güneş; aşktan mı, düşmanlıktan mı belli değil ama yüz yüze, ayak ayağa duran iki beyaz atı aydınlatıyordu. Babama sorsam, bu ikisinin aynı şey olduğunu söylerdi.</p>

    <p>“Balık çorbası içer misin?” diye önerdi.</p>

    <p>“Hayır, kalamar tavayı tercih ederim,” dedim.</p>

    <p>Yemeklerimizi beklerken, bize mezeler ve beyaz şarap getirdiler. Onun yemek yiyişini ilk kez görüyordum. Her şey gibi yemek yemeye de mutlak bir ilgisizlik ile yaklaşacağını sanmıştım, oysa beni derin bir şaşkınlığa sürükleyerek her şeye açgözlülükle atıldı, gözlerini tabağından ayırmadı, parmakları hızla hareket ediyordu; sanki çok uzun bir zamandan beri aç kalmış gibiydi.</p>

    <p>O âna dek bana ve hayatıma ilişkin hiçbir soru sormamıştı. Tabağına eğilmiş halini izlerken, benim yerimde cansız bir manken ya da kartondan bir insan silueti de olsa aynı şeyin olacağı kuşkusuna kapıldım. Ama onun hakkında bir şeyler öğrenmek isteyen bendim; böylece sıkıla sıkıla çorbayı beklerken, onu ailesi hakkında sorguya çektim.</p>
    <hr class="margin" />

    <p>Annesi aslen Rodosluydu, babası Bruno Ancona ise halı ticareti yapıyordu; aslında ekonomi eğitimi almıştı ama kayınpederinin işini sürdürmek ona kalmıştı: Bir sigorta şirketine girip çalışmakla iyi parçalar bulmak için Doğu ülkelerine seyahat etme seçenekleri arasında ikinciyi yeğlemişti. Venedik’te yaşıyorlardı ve babam da 1932 senesinde orada doğmuştu.</p>

    <p>Irksal yasalar çıkmadan az önce Brezilya’ya giden bir gemiye binmişler ve yanlarına bir sandık dolusu halı almışlardı. Anne bu duruma şiddetle karşı çıkmaya çalışmıştı, kanasta arkadaşları hâlâ yerlerinde duruyorlardı, telaş etmeye gerek yoktu.</p>

    <p>Onlar İtalyanlardı. Bütün ötekiler gibi İtalyan.</p>

    <p>Bütün deniz yolculuğu boyunca kocası onun yakınmalarına katlanmak zorunda kalmıştı. “Hayal gücün fazla geniş,” deyip duruyordu anne, “ve bu hayaller bizi mahva sürükleyecek.”</p>

    <p>Eziyet, San Paolo’da da kesilmedi. Karısına kalırsa burada her şey aşırıydı: Aşırı nem, aşırı sıcak, aşırı pis, aşırı yoksulluk, aşırı siyah derili kalabalığı vardı ve bunların hepsinden beteri kanasta oynayacak hiç kimse yoktu. İki yıl daha dayanabilmiş, sonra hastalanarak ölmüştü.</p>

    <p>Babamın yorumu “Sözün kısası aptal bir kadındı,” oldu. “Çok güzeldi, esmerdi, kömür gibi kara ve parlak gözleri vardı ama aptaldı.”</p>

    <p>Bruno ise kesinlikle aptal değildi; dul kaldıktan bir yıl sonra Avrupalı köklere sahip güzel bir yerliyle evlenmişti ve dünyaya bir sürü velet getirmişti.</p>

    <p>Massimo’ya gelince; o savaşın sonunda babasından kendi payına düşen hakkını almış ve Avrupa’ya geri dönmüştü. Babasını bir daha ne görmüş ne haber almıştı; ölüp ölmediğini bile bilmiyordu.</p>

    <p>Kabuklu bir deniz hayvanının kıskacını hırsla emerken “Bunun da,” demişti, “hiçbir önemi yok. Geçmiş değiştirilemez ve gelecek hakkımız değildir. Gerçekten var olan sadece şimdidir. Sadece ânın önemi vardır.”</p>

    <p>O akşam Trieste’ye döndüğümde kızartma kokusu benimle evin içine kadar geldi. Yorgundum ve sadece yatıp uyumak istiyordum ama gene de duş yapmak zorunda kaldım. O kasvetli havanın gece boyunca hüzünle karışıp benim içine sızacağından korktum.</p>
  </div>
</body>
</html>
