<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">6.</h1>

    <p>Savuot Bayramı’ndan az sonra İtalya’dan bir telefon aldım, telefon çağrısı yemek odasına yönlendirildi ama ben çoktan işbaşı yapmıştım. Vardiyam bittiğinde yemekle dolu tepsimi alıp masa başına oturduğumda, genç bir asker elime bir pusula tutuşturdu: “<em>A call from your abba.</em>”</p>

    <p>Babam, hayatında ikinci kez bana telefon ediyordu. Onu, bunu yapmaya iten neydi? Kim bilir, belki de Tiberias’ı görünce heveslenmiş, ona oralardan bir apartman dairesi bulmamı istemiştir; belki de gene Grado Pineta’dan ayrılmak ve yazı geçirmek için başka bir ileri karakola taşınmak üzeredir. Evimden ayrılalı neredeyse bir yıl olmuştu.</p>

    <p>Onu iyi tanıdığım için, acil bir durumun söz konusu olduğunu düşündüm ve ilk çıktığımda onu aramak için telefon kartı alabilmek niyetiyle pusulayı cebime soktum.</p>
    <hr class="margin" />

    <p>Aynı akşam dayımın oğlu Ari, iş için gittiği Hayfa Üniversitesi’nden dönüşte ziyaret için uğradı. Otuz yaşlarında, aydınlık yüzlü biriydi.</p>

    <p>Benim ve doğduğumuz toprakların şerefine o akşam evde kaldık ve domatesli makarna pişirdik. Ari, babasına ikizlerin son becerilerini anlattı, sonra gizemli bir edayla yakında ona verecekleri müjdeli bir haber olduğunu ama bunu açıklamak için karısıyla birlikte olacağı günü bekleyeceğini söyledi. Sonra bir önceki hafta Berşeva’da karşılaştığı ablasıyla ilgili bir şeyler anlattı.</p>

    <p>Dayım, kederli bir ses tonuyla “Ben onu aramazsam, onun aklına beni aramak gelmiyor,” dedi.</p>

    <p>Ari’nin ilk yanıtı “İşiyle fazla meşgul,” oldu, “hiç ara vermiyor; insanlığı kurtarmak onun görevi sanıyor. Böyle devam ederse, sonunda hastalanacak.”</p>

    <p>Dayım, başını salladı.</p>

    <p>“Tuhaf bir şey, genellikle kızlar babalarına çekerler. Oysa bizim durumumuzda, o daha çok annesine benziyor: somut, gerçekçi, her durumda kolları sıvamaya hazır, ne olursa olsun sarsılmayan bir ruh.”</p>

    <p>“Aslında öyle değil,” diye belirtti Ari, “sorunlarla yüzleşmemek için onları görmezden geliyor. Dünyanın kendi istediği gibi gitmesi gerektiğine karar vermiş ve kimsenin yüzüne bakmıyor.”</p>

    <p>Bu yapıyı her zaman çok kıskandığım için “Kendinden çok emin biri midir?”diye sordum.</p>

    <p>“Emin mi?” diye sordu Ari. “Belki. Ama onun için eminden çok otoriter sıfatını kullanabiliriz: Bir şeye karar verdiği zaman, artık onunla tartışılmaz, her neyse, mecburen iyi gitmek zorundadır. Aslında bu bir tür kırılganlıktır.”</p>

    <p>Benim sorularım karşısında coşan Ari, uzun uzun Arad’daki hayatını anlattı.</p>

    <p>Başlangıçta –iklim ve manzara buradan tamamen farklı olduğu için– oraya alışması kolay olmamıştı ama artık başka hiçbir yerde yaşayamayacağını düşünüyordu. Kayalara, nemsiz, kuru havaya gereksinme duyuyordu; ilk yağmurla bir renk senfonisi oluşturan çiçekler vadi diye nitelendirdiği yerde açıyordu. Her ne kadar henüz küçük olsalar ve bunu anlayamasalar bile, kızlarını bu güzelliği seyretmeye götürüyordu: Dünyanın harikalarının tadını çıkartmaya alıştırmak istiyordu.</p>

    <p>“Tropik bölgelerde insanlar belki çiçeklerden de usanıyor, onları artık görmez oluyordur ama bir kez çiçeklenen çöl, beklenmedik bir armağandır; maddenin içinde ne çok ışık barındığını anlamamızı sağlar.”</p>

    <p>Bana sonra Massada Kuşatması’nın öyküsünü ve bir hafta önce iki Japon’un bisikletle kalenin tepesine tırmandıklarını gördüğünü anlattı. Bana leoparların yaşadığı (gündoğumunda vadilere gidenlerin onları görme olasılığı vardı) En Gedi’den ve Davud’un Saul’den gizlendiği mağaradan söz etti. Günün birinde onları ziyarete gidersem, beni bütün bu yerlerde gezdirebilirdi.</p>
    <hr class="margin" />

    <p>Saat on bire doğru dayım uyumaya gitti; biz ise biraz dolaşmak için dışarıya çıktık.</p>

    <p>Ahırların çevresinde birkaç tur attıktan sonra turunçgiller bahçesine doğru yürüdük: Portakal çiçekleri açmış, gecenin serin havasında inanılmaz yoğun bir koku yaymaya başlamışlardı. Kısa bir yürüyüşten sonra benim meditasyon için seçmiş olduğum kayanın üstüne oturduk ve bütün gece boyunca konuştuk: Ailelerimizden, dedesinden, onun trajik sonundan, çocukluğundan beri, Ottavio’nun güzellikleri bu kadar severken, onları yüreğimize nakşeden Yaradan’ı sevmemesi konusunda duyduğu rahatsızlıktan söz etti.</p>

    <p>“Güzellik ve uyum onları algılayabildiğimiz, tadını çıkartabildiğimiz oranda vardır. Ancak o zaman ruh için besin oluştururlar. Yoksa –bize selektör yapan bir arabayla burun buruna geldiğimizde yönümüzü değiştirdiğimiz gibi– bunlar göz kamaştırıcı bir ışıktan başka bir şey değildirler; bizi niyetlerimizden döndürürler, siyahı beyazla karıştırmamıza, her şeyi boz bir bulanıklığa döndürmemize yol açarlar.</p>

    <p>“Yürek,” diye sürdürdü sözlerini Ari, “bu savaşın yaşandığı yerdir, iyi niyetlerle kötü niyetlerin çarpışması burada yaşanır. Bunun bilincinde olmak gerekir, yoksa insan çarpışmadan teslim olur, zamanımızın en büyük düşmanı olan belirsizliğin donukluğunda kaybolur gider. Matlık hayatın neşesini yok eder, nesnelerin çevresindeki ışığı keserek varoluşumuzu karanlığa mahkûm eder.”</p>

    <p>Çevremizde birbirine seslenen çakallar uluyor, arada sırada havlayan bir köpeğin sesi onlara karışıyordu; ortalık hâlâ karanlık olmasına karşın horozlar da yeni günün doğuşunu selamlamak için seslerini ayarlamaya başlamışlardı.</p>

    <p>Ari bana bir desteklenmiş küçük bir ağacı işaret etti.</p>

    <p>“Bak, bizim içimizde de –ağaçlarda olduğu gibi– doğal bir yükselme arzusu vardır. Belki kilolarca posanın altına gömülü kalmıştır ama vardır. Her insanın en gizli kısmında barınan bir tür hasrettir. Ama hayat çok karmaşıktır ve çelişkilerle doludur; bizler kendimizi sadece zihnimizin yargısına bıraktığımız zaman, yönümüzü şaşırma tehlikemiz vardır, gözlerimizi kamaştıran uydurma bir güneşin ışığı olabilir. Tevrat bu nedenle vardır, o genç ağacın yanındaki destek gibi bizim dik bir biçimde yükselmemizi, rüzgârın yarattığı fırtınalarda kırılmadan göğe doğru uzanmamızı sağlar.”</p>

    <p>Cıvıldamaları gittikçe coşarak uyandıklarını belli eden serçelerin kanat sesleri, ağaçların yaprakları arasında duyulmaya başlamıştı.</p>

    <p>Doğuda karanlık yerini ışığa bırakmaya başlamıştı, açık mavi renk, portakal rengi bir altını andırmaya başladığında Ari ayağa kalktı ve sessizce dua etmeye koyuldu. Ben de onu taklit ettim; ayakta onun yanında dikilirken, ne diyeceğimi bilmiyordum, bana hiç kimse dua öğretmemişti, umutsuzca ruh halime ses verecek birkaç sözcük arıyordum.</p>
    <hr class="margin" />

    <p>Ertesi hafta İtalya’dan bir telefon daha geldi ama bu kez arayan babam değildi.</p>

    <p>Mestre jandarması Marghera yakınlarındaki bir alt geçitte ölü bir erkek bulduklarını bildiriyordu. Adı Massimo Ancona idi ve ceketinin cebinde benim telefon numaramla birlikte kızına yazdığı bir mektup vardı. Onu tanıyor muydum? Belgelerde öyle görünmemesine karşın, gerçekten onun kızı mıydım? Gerçekten öyleyse mümkün olduğunca çabuk Mestre Hastanesi morguna gitmeli ve kimlik belirlemesi yapmalıydım.</p>

    <p>Aynı gün, öğleden sonra Hayfa’ya gidip uçakta bir yer ayırttım: İlk boş yer beni üç gün sonra Tel Aviv’den Milano’ ya götürecek uçakta bulundu.</p>

    <p>Bu uçuşu onayladım ve kibutza döndüm.</p>

    <p>O gece gözlerimi yummam mümkün olmadı. Onu aramadığım için kendi kendime lanet ediyordum; jandarma babamın nasıl öldüğünü söyleyemediği için kendini öldürdüğünden kuşkulanıyordum. Belki de çok çaresizdi, bana bir şey söylemek istiyordu ama ben onu aramamıştım. Her ne kadar o benim başlangıcımdan sorumluluk duymadıysa da, ben şimdi kendimi onun sonundan sorumlu tutuyordum.</p>

    <p>Ancak sabahın getirdiği bilgelikle bu düşüncelerin manasızlığının farkına vardım: Babam, ona edilmemiş bir telefon yüzünden kendini öldürecek bir adam değildi, her zamanki gibi duygusallıktan uzak olmanın ve bencilliğinin getirdiği koruma kalkanı altındaydı.</p>

    <p>Ertesi gün her zamanki işlerime dönemeyecek kadar huzursuz olduğumdan otobüse bindim ve Mutluluk Tepesi’ ne gittim.</p>
    <hr class="margin" />

    <p>Öğle yemeği saatinde oraya vardım, büyük kiliseyi çevreleyen kocaman bahçe neredeyse ıssızdı. Altımda Galile Denizi bir ayna gibi parlarken rüzgâr aşağıdaki otoyoldan otomobil seslerini bana kadar taşıyordu.</p>

    <p>İsa kısacık varoluşunu şu birkaç on kilometre içinde yaşamıştı. Kalabalık her yerde onu izliyor, her adımında şifa dileniyordu. İsteklilerin bu sürekli taleplerinin ne kadar yorucu bir şey olduğunu tahmin etmekte zorlanmıyordum: otuz senelik sessizlikten sonra daimi bir kargaşa içinde yaşanan üç yıl.</p>

    <p>Hem iyileşmek ne anlama geliyordu? Görmek, yürümek, yeniden işitmek ama ne yapabilmek için? İştah sahibi olmak, iyi uyumak, hızla koşabilmek için mi? Yoksa yeni bir yaşama bilinci düzeyine varabilmek için mi? Okulda duyduğum yapış yapış kelimelerle Nasıralı hahamın ağzından çıkan güç, sertlik, ciddilik arasında ne ilişki vardı? Günün birinde bu sözcükler beni de iyileştirebilecek miydi?</p>

    <p>Bir süre parkın yollarında üzerinde mutlulukların kazındığı beyaz taşları izleyerek gezindim; çevremde zengin bir çiçek çeşidi vardı, sarıasmalar cıvıldayışlarını, sanki birer soruymuş gibi havaya savuruyorlardı. “Ne mutlu merhametlilere, zira onlara merhamet olunur,” diye okuduğum zaman babamı düşündüm: şimdi nerede bulunuyordu acaba? Çevremdeydi ve beni görüyor muydu, yoksa artık bir daha çıkamayacağı karanlık bir yere mi batmıştı? Hayatının kısırlığı merhamet görecek miydi? Hem sonra merhamet gerçekte neydi? Bizi Yaradan’ın merhametine katılım göstermek anlamına gelmiyor muydu?</p>

    <p>Ari’nin sözleri geliyordu aklıma: “Yasanın katılığı ve merhamet hep yan yana yürürler ama en önemli kararlarda üstünlük hep ikincisinindir çünkü bir annenin içi asla evladına kıyamaz.”</p>

    <p>Tanrı’nın anneliği düşüncesi beni derinden etkilemişti.</p>

    <p>“Peki ama Tanrı’nın bizden istediği nedir?”</p>

    <p>“Gelişme, dönüşme ve pişmanlık ister: Nasıl başlangıçtan beri biz onun yüreğinde yaşıyorsak, o da bizim yüreğimizde yaşamayı arzular. Bizimle paylaşmak istediği iktidar değil, kırılganlıktır.”</p>
  </div>
</body>
</html>
