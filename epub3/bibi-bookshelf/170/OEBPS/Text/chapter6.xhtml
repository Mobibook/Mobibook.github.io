<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">5.</h1>

    <p>O sabah değil, üç gün sonra bir hastane koğuşunda can verdin.</p>

    <p>Ölüm meleği alevli kılıcıyla seherden önce indiğinde ben evdeki yatağımda huzursuzluk içinde dönüp duruyordum. Buck bunu hissetmiş olmalı, sabah uyandığımda beni her zamanki gibi bahçede beklemiyordu; sık sık ortadan kaybolduğu için meraklanmadım ama öğleden sonra tasmasındaki numarayı okuyan biri beni aradı: Hastaneye yakın bir yolda ezilmişti, belki seninle vedalaşmak, belki de öbür dünyaya yapılacak yolculuktan yararlanmak istemişti. Bana bedeninin yakılmak üzere götürüldüğünü söylediler.</p>
    <hr class="margin" />

    <p>Senin bedenin gömülürken sadece dört-beş kişi vardı: komşularımız ve hâlâ ayakta durabilen iki eski dostun. Rahip bir otomobil satıcısı gibi konuşuyordu; ürünün iyiliğini abartmak isteyen biri gibi alışılmış sözler söylerken bıkkınlığı halinden belli oluyordu.</p>

    <p>Yılın sonuna birkaç gün kalmıştı, mezarlığın çıkışında hepimiz müthiş bir rüzgârla karşılaştık.</p>

    <p>Otobüste bir grup çocuk şamata yapıyordu, çok içmiş olmalıydılar, içlerinden biri başına Noel Baba şapkası kondurmuştu, bir tanesi de yaşayan bir ölü maskesi takmıştı.</p>

    <p>Eve döndükten sonra uyumaktan başka bir şey yapmadım. Üç-dört gün boyunca rüyasız ve çok ağır bir uyku uyudum. Ev soğuktu, esen şiddetli rüzgâr kepenkleri hızla çarpıyor, bu gürültü bir kurşun sesi gibi beni uyandırıyordu.</p>
    <hr class="margin" />

    <p>Yeniden hareket etmeye başladığımda gündelik hayat içinde eksikliğini hissettiğim sen değildin, Buck idi: Onunla konuşmayı sürdürüyordum, onu arıyordum, tabağımdan artanları ona ayırıyordum; köpek barınağına gitmek ve başka bir köpek seçmek arzusunu şiddetle duyuyordum ama sonra biten bir hayatın ardından yapılması gereken binlerce işlem arasında kaybolup gittim.</p>

    <p>Hâlâ senin yokluğunla ilgili bir keder duyamıyordum. Odalar boştu, sona ermiş bir tiyatro oyununun sonundaki sahne gibi sessizliğe gömülmüştü, artık ne ayak ne öksürük sesi vardı.</p>

    <p>Yas tutması gereken yanım zamanından önce bitkin düşmüştü, senin o çok hızlı çöküşünün şiddeti ve çaresizliği yaratmıştı bunu; ölümünü bir tür rahatlamayla karşılamıştım: Nihayet acı çekmekten kurtulmuştun.</p>

    <p>Zaman, günün birinde benim için ne kadar önemli bir kişi olduğunu bilerek seni belleğimin derinliklerinden çekip çıkartacaktı.</p>

    <p>Bütün bürokratik işlemleri bitirdikten sonra ne yapacağımı bilemedim; senin hastalığın her türlü enerjimi emip bitirmişti; acı duymuyordum, tek hissettiğim kaybolmuşluk duygusuydu.</p>

    <p>Kimsin sen, diye soruyordum kendime, büyüyünce ne yapacaksın?</p>

    <p>Bu konuda hiçbir fikrim yoktu.</p>

    <p>Bora bütün bir ocak ayı boyunca olağanüstü bir yoğunlukla esti, birkaç kez kar yağdı, karacalar filiz bulma ümidiyle bahçemize kadar indiler.</p>

    <p>Ateşin karşısındaki koltuğa gömülmüş, yanımda kitaplarımız (hepsinin üstünü toz kaplamıştı) oturuyordum ve hâlâ bana üç küçük domuz masalını anlatan sesini işitiyordum: <em>“Üfleyeceğim, üfleyeceğim ve her şeyi yıkacağım diye uluyordu kurt kapının altından.”</em></p>

    <p>Sonra beni rahatlatmak için “Bizim evimize girmesine imkân yoktur,” diyordun, “bu ev sağlamdır, tuğladan yapılmıştır, hem de kum üstüne değil Carso kayalıklarının üstüne inşa edilmiştir.”</p>

    <p>Temeller ve kökler aynı şeydir, diye ekliyordun, ayakta sağlam durmaya ve rüzgârın şiddetiyle yıkılmamaya yarar, diyordun. Bir eve dayanıklılık vermek için çok derinlere kadar kazmak gereklidir, aynen ağaç köklerinin yıllar boyunca toprağın karanlıklarında yaptığı gibi. Amerika’daysa, diyordun, evleri çadır gibi toprağın üstüne koyuverirler ve bu nedenle bir kurdun nefesi bile kocaman kentleri yerinden sökmeye yeterlidir.</p>

    <p>Evin sessizliği içerisinde artık senin sözlerin bana emniyet vermiyordu; rüzgârın pencere pervazlarından sızarak <em>bitti, bittiiiii</em> diye tekrarladığını hissediyordum; aynen küçükken hızla dönen çamaşır makinesinin <em>hepsi boşuna, her şey mahvolacak</em> dediğini sanmam gibi...</p>

    <p>Gece yarısı giriş kapısının boranın darbelerine dayanamayarak inlemesi gerçekten de, birisinin <em>Gestapo</em> diyerek kapıyı tekmelemesi hissini veriyordu.</p>

    <p>Gündüzleri rüzgârdan sakınacağım yerde onunla yüzleşmeye çıkıyordum, Don Quijote’nin yel değirmenlerine doğru yürümesi gibi ben de rüzgâra doğru koşuyordum. <em>Öldür beni, arıt beni, çal beni, götür uzaklara, buradan uzaklara, bu hayattan kopart beni</em>, diye yineleyip duruyordum içimden.</p>

    <p>Az uyuyor, çok az yiyor, kimseyi görmüyordum; tasarılarım yoktu, kendimi ringin ortasındaki bir boksör gibi hissediyordum. Yıllardan beri kendimi ısıtmıştım, jab ve uppercut çalışmış, son karşılaşmaya hazırlanmak için ip atlamıştım ve rakibim önceden haber vermeden ansızın maçı terk etmişti. Ben hâlâ zıplamayı sürdürüyordum ama karşımdaki tek düşmanım kendi gölgemdi.</p>

    <p>Mücadele fırsatı olmadığı için hayatım rüzgâra kapılmış boş bir torba gibiydi, kendi iradesiyle değil, rüzgârın istediği yöne savruluyordu.</p>

    <p>Geleceğim hakkında hiç düşünmemiştim.</p>

    <p>Çocukken belli belirsiz hayallerim vardı: Bunlar (elinde işaret levhası, başında kırmızı şapkası olan) istasyon şefi ya da bir geminin kaptanı, bir sirkte cambaz veya köpek terbiyecisi olmak gibi hayallerdi ama hayal olmaktan öteye gitmiyorlardı; gerçekle hiçbir pratik bağları yoktu; ergenliğimden sonra sana bağımlı olmaktan başka hiçbir görevim olmamıştı. Şimdi sen dâhice bir çalımla alanı terk ettiğinden beri, ben evin içinde Pavlov’un köpeği gibi yürüyor, zincirimi çekiştiriyor, dişlerimi gıcırdatıyordum ama beklediğim zil hiç çalmıyordu.</p>

    <p>Şimdi dünyada tek başıma kaldığımdan beri, günlerimin ne gibi bir anlamı vardı? Sen varken ne anlamı vardı ki? Genel olarak bütün insanoğullarının günlerinin ne anlamı vardır? İnsanlar hangi nedenle hep aynı davranışları tekrarlar? Alışkanlıktan mı, sıkıntıdan mı, değişik bir şey hayal etmekten ya da kendi kendilerine soru sormaktan aciz olduklarından mı? Belki de korkudan böyle davranıyorlardı çünkü daha önce çiğnenmiş olan bir patikayı izlemek daha kolaydı.</p>

    <p>Süpermarket arabasını itelerken neon ışıkları altındaki beyaz yüzlere bakıyor ve kendi kendimi sorguluyordum: Hangi hayatın anlamı vardır? Hayatın anlamı nedir? Yemek yemek mi? Ayakta kalabilmek mi? Üremek mi? Bunları hayvanlar da yapıyordu. Peki, o zaman biz neden iki ayağımız üstünde yürüyorduk ve ellerimizi kullanabiliyorduk? Neden şiir yazıyor, tablo yapıyor, senfoni besteliyorduk? Sadece midemiz dolu olduğu, soyumuzu garanti etmeye yetecek kadar çiftleştiğimiz için mi?</p>

    <p>Hiçbir insan dünyaya kendi isteğiyle gelmez. Hiç bize danışılmadan kendimizi sahneye atılmış olarak buluruz; kimimiz başrolü kapmıştık, kimimiz basit figüranlardık, bazıları oyun bitmeden sahneden çekilir ve temsili –günün programına uygun olarak gülerek, ağlayarak ya da sıkılarak– koltuklardan seyrederdi.</p>

    <p>Bu aşikâr zorbalığa karşın bir kez doğduktan sonra kimse gitmek istemez. Neden? Bu bana bir çelişki gibi görünüyordu: Dünyaya gelmeyi ben arzulamıyorum ama bir kez buraya vardıktan sonra da gitmek istemiyorum. Peki o halde bireyin sorumluluğunun anlamı nedir? Seçen ben miyim, yoksa seçiliyor muyum?</p>

    <p>Gerçek eylem –insanı yücelten ve onu hayvandan ayırt eden– insanın ne zaman çekip gideceğine karar vermesi midir? Dünyaya gelmeyi ben seçmiyorum ama elveda diyeceğim ânı kendim seçebilirim: Binmek benim arzum değildi ama inmek öyle olabilir.</p>

    <p>İyi ama nerede binmek ya da inmek? Bir aşağı ve yukarı var mı? Yoksa mutlak bir boşluk mu söz konusu?</p>
    <hr class="margin" />

    <p>Senin ölümünden sonra evle ilgili olarak aklıma takılan imge bir istiridye kabuğuydu. Daha altı yaşıma basmamıştım ki, sen Gradolu yaşlı bir balıkçıdan bir istiridye kabuğu almıştın; kulağıma dayadığında söylediğin sözler hâlâ aklımda: “Duyuyor musun? Denizin sesi geliyor.”</p>

    <p>Bir süre durup dinlemiştim, sonra birdenbire seni korkutan ve aynı zamanda rahatsız eden o mutlak ve durdurulamaz ağlamalarımdan birini tutturmuştum.</p>

    <p>“Neden? Ne oldu?” diye yineliyordun.</p>

    <p>Seni yanıtlayamıyordum, onun içinde denizin değil, ölülerin iniltileri olduğunu, bu alışılmadık uğultunun onlardan çıktığını, dile getirilemeyişin bütün şiddetiyle kulaklarımıza aktığını, oradan yüreğimize indiğini ve yüreğimizi patlatana dek ezdiğini söyleyemezdim sana.</p>

    <p>Bu kabuk bir zamanlar bir karındanbacaklıyı misafir etmişti (hani yayladaki evin onlarca yıl boyunca bizim ailemizin koruyucu kabuğu olması gibi), sonra bir yengeç ya da denizyıldızı onu yemiş ve kalsiyum karbonattan oluşan kabuğu boş bırakmıştı: İçine sızan su onu sedefe benzeyene dek parlatmıştı, şimdi de iç büklümlerinde o aralıksız ses yankılanıp duruyordu.</p>

    <p>Bizim evde yaşayanlar da aynı kaderi paylaşmışlardı: Hepsi ölmüştü ve rüzgâr onlardan kalan bütün anıların üzerinden geçerek hepsini cilalamıştı. Sarmal büklümler arasında tek başıma dolaşıyor ve bir labirentte kaybolduğumu hissediyordum. Kimi zaman yalnızca bu evin içinde kalarak, sadece arayarak, kazarak ve dinleyerek, sabit olan bir noktaya ulaşabileceğimi sanıyordum.</p>

    <p>Rüzgâr da bir sesti, ölülerin iniltilerini, onların ayak seslerini, birbirlerine söyleyemediklerini taşıyordu.</p>
    <hr class="margin" />

    <p>Duvarları giderek daha düz, daha saydam olan bu evde tek başıma oturdukça, fotoğraftaki sigara dumanına sarmalanmış kadını düşünmeye başladım. Onun sesinin tonunu ya da elinin sıcaklığını anımsamaya çalışıyordum, ortadan kaybolmasından önce bizi birbirimize bağlamış olabilecek bir şeyi merak ediyordum.</p>

    <p>Onun hakkındaki her şeyi bilmek isterdim ama artık soru sorabilecek kimsem kalmamıştı.</p>

    <p>Nasıldı, kimdi, ne gibi zevkleri vardı ve –beni hepsinden çok ilgilendiren– beni neden dünyaya getirmişti?</p>

    <p>Boş odalar arasında dolaşarak ona seslenmeye başladım.</p>

    <p>Bu adı telaffuz etmeye utanıyordum, sana ihanet ediyormuşum gibi geliyordu: Yirmi iki uzun yıl boyunca hep “anneanne” demiştim ve şimdi ansızın sadece “anne” demek istiyordum.</p>
  </div>
</body>
</html>
