<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">5.</h1>

    <p>Bir uçak düştüğü zaman aramaya çıkılan ilk şey kara kutudur, sanırım aynı şey tren kazalarında da yaşanır. O küçücük kutunun içinde her şey – rota, manevralar, duruma neden olacak en küçük ayrıntılar: Kararsızlıklar, raydan çıkmalar, karanlıklar, çarpışmalar, hepsi kayıtlıdır. İnsandaysa bu görev belleğe verilmiştir. İnsanoğlunu oluşturan, onu hem kendi hem çevresindeki dünya hem de tarih içinde bir yere konumlandıran anılarıdır ve sözler arkamızda bıraktığımız izlerdir.</p>

    <p>Sözler, bir seher vakti kumsalda bulduğun izler gibidir. Gece o kum tepeleri arasında tilkiler, fareler, kuzgunlar, martılar, alageyikler, yabandomuzları, çamurcul kuşları, yengeçler ve hatta hep geç kalan hanımlar gibi kumlar arasında hızla uçan kınkanatlı böcekler cirit atmışlardır. Hepsi karanlığın içinden gelip geçerler ve izlerini bırakırlar. Bazıları karşılaşırlar, merakla koklaşırlar, bazıları yere konar ve yeniden havalanırlar, daha şanssız olanlar yutulurlar, kimileri çiftleşir, kimileri gerinir; yengeçler kumların altından yürüyerek kumdan kaleler oluştururlar, çamurcul kuşlarının izleri bir dalga süresi kadar kalırken, kınkanatlılar arkalarında uzun ve düzenli çizgiler bırakırlar ve böylece yuvalarının yeri kolayca bulunabilir.</p>

    <p>Peki, sen hangi inden çıktın, nereye gidiyorsun?</p>

    <p>Ama belki de, nereye gitmekte olduğumuzu sormadan önce, nereden geldiğimizi keşfetmemiz gerekir.</p>

    <p>Kınkanatlı böcek hangi türe ait olduğunu bilmezse, doğru davranmayı nereden bilebilir, hayvan pisliği mi, çiçek tozu mu, yoksa ölü hayvan mı yiyeceğini nasıl kestirir?</p>

    <p>Bir hayvan uzun ve can sıkıcı çocukluğu sırasında neyle beslendiğini öğrenir, onu seçim yapmaya yönelten, o besinin tadıdır, ininin neresi olduğunu, onu oradan çıkmaya iten nedeni de aynı şekilde bilir: Her şey genlerinde kayıtlıdır.</p>

    <p>İnsan söz konusu olduğunda olay karmaşıklaşır.</p>

    <p>Fiziksel işlevler konusunda hayvanlarla benzeşiyoruz ama geri kalan her şeyde son derece farklıyız. Her birimiz sadece kendine ait olan bir öyküye ve çok derinlere, dedelere, büyükdedelere, büyük büyükdedelere kadar uzanan köklere sahiptir; böyle uzaklara, ilk insana kadar ulaşan bağlar yüzünden biz –kınkanatlılar gibi davranmak yerine– seçim yapmaya başlamışızdır.</p>

    <p>Atalarımız ne gibi seçimler yapmıştır? Bize ne gibi yükler yüklemişlerdir? Bu ağırlıklar arasında neden bu kadar çok fark vardır? Neden kimisi bir tüy kadar hafif koşarken, ayağını topraktan kaldıramayanlar da vardır?</p>
    <hr class="margin" />

    <p>Zihnime üşüşmüş bu düşüncelerle, yeniden tavan arasına çıktım. Yaz güneşi havayı ısıtmaya başlamıştı, boğulmamak için çatı altındaki pencereyi açtım. Açık valizin önünde bağdaş kurdum: Dibinde birkaç tozlu mektup ve bir partiden sonra yere atılan konfetiler gibi terk edilmiş, daha yeni görünümlü bir defter vardı; bunlar, kınkanatlıların yuvalarına ulaşmadan önce bıraktıkları son izlerdi.</p>

    <p>Bu kâğıtlar beni nerelere götürecekti acaba?</p>

    <p>Hayal kırıklığına uğramaktan korkuyordum, bunlar belki de büyükdedelerimin bir kaplıca otelinden yolladıkları mektuplardı... “<em>Kürler işe yarıyor... burada güzel yemekler yiyoruz... Perşembe sekiz treniyle dönüyoruz...</em>”</p>

    <p>Onları da aşağıya indirdim ve düzenli bir biçimde mutfak masasına dizdim ama artık geç olmuştu: Bunları günün son saatlerinde açmak gelmiyordu içimden, bu nedenle sabah aydınlığını beklemeye karar verdim.</p>

    <p>Bir yaz festivalinden akıp gelen müzik beni rahatsız ettiğinden, yatağa girdiğimde uykuya dalamadım; bire doğru saate baktığımda, havada <em>Kızıl Bayrak</em> şarkısının notaları uçuşuyordu; sessizlik ancak saat üç gibi indi tepelere; sadece arada sırada geçen TIR’ların sesini duyuyordum. Uzaktan belli belirsiz de olsa limana demirleyen yelkenli teknelerin çarmıklarının tıngırtısı geliyordu. Hafif yaz esintisiyle küçük bir konser verir gibiydiler.</p>

    <p>Uykuya dalarken, “Bu neyin müziği?” diye soruyordum kendime: “Yola çıkış senfonisi mi, yoksa dönüş mü?”</p>
    <hr class="margin" />

    <p>Kapağında bir kış manzarası: En önde karda tavşan izleri, ortada bembeyaz karlara bürünmüş dallarıyla ağaçlar, fonda ufku kapatmak üzere –aydınlık ve temiz bir göğün altında– buzlu tepeleriyle ışıldayan dağ zinciri görünüyordu. Latince ödevi yapmaya ya da evin alışveriş hesaplarını tutmaya yarayan sıradan bir defterdi. Belki de bu nedenle huzurla açtım kapağını.</p>

    <p>Annemin yazısını görür görmez huzurum bir anda buz kesti.</p>

    <p>İlk sayfada <em>Şiirler</em> yazıyordu. Güncesini karıştırmaktan, babama yazdığı mektubu okumaktan utanç duymamıştım ama şimdi bu defter karşısında sarsıldığımı ve çekindiğimi hissediyordum. Annemin böyle lirik bir yönü olacağını hayal etmemiştim.</p>

    <p>Kimi kısa, kimi pek uzun şiirler vardı. Şuradan buradan karıştırarak, bazılarını okudum.</p>
    <hr class="h-margin" />

    <blockquote class="siir">
      <h1 class="s-baslik">Asla Bir Çiçek Olmayacağım</h1>

      <p>Asla bir çiçek olmayacağım</p>

      <p>İlkbaharda taçyapraklarını güneşe sunan.</p>

      <p>Asla bir çiçek olmayacağım</p>

      <p>Çünkü ruhum daha çok ota benzer</p>

      <p>Öteki binlercesi gibi yeşil bir ot</p>

      <p>Ötekiler gibi başını eğen</p>

      <p><em>Kışın ilk dondurucu soğuğunda.</em></p>
    </blockquote>

    <blockquote class="siir">
      <h1 class="s-baslik">Sis</h1>

      <p>Sis her şeyi sarıyor: evleri ve insanları,</p>

      <p>Bisikletler bile ses etmiyorlar.</p>

      <p>Bizimki bir hayaletler dünyası</p>

      <p>Yoksa ben mi hayaletim?</p>

      <p>Yüreğim pamuklara sarılı</p>

      <p>Değerli bir armağandır</p>

      <p><em>Verileceği kimse yoktur.</em></p>
    </blockquote>

    <blockquote class="siir">
      <h1 class="s-baslik">Korku</h1>

      <p>Beni korkutan canavarlar değildir</p>

      <p>Ne de caniler.</p>

      <p>Geceden hiç korkmam</p>

      <p>Ne selden ne tufandan</p>

      <p>Ne cezadan ne ölümden</p>

      <p>Ya da var olmayan bir aşktan.</p>

      <p>Ben yalnızca senin</p>

      <p>Benimkini arayan</p>

      <p>Küçük elinden korkarım.</p>

      <p>Bana neden diye soran</p>

      <p><em>Bakışlarından ürkerim.</em></p>
    </blockquote>
    <hr class="h-margin" />

    <p>Gözlerim buğulandı, bir şeyin sertçe göğsüme bastırdığını hissettim: Vampirleri öldürmeye yarayan sivri kazıklardan biriydi sanki bu. Bir el bu kazığı güçle itiyor, göğüs kafesimi parçalamaya çalışıyordu.</p>
    <hr class="h-margin" />

    <blockquote class="siir">
      <h1 class="s-baslik">Güzel Olurdu</h1>

      <p>Ne güzel olurdu</p>

      <p>Hayatımız bir Sanremo şarkısı gibi</p>

      <p>Mutlulukla yaşansaydı.</p>

      <p>Ben ve sen, el ele,</p>

      <p>Pencerede bir leylak.</p>

      <p>Ne güzel olurdu</p>

      <p>Seninle günbatımını beklemek</p>

      <p>Ve geceden korkmamak.</p>

      <p>Ne güzel olurdu</p>

      <p>Çocuklarımızın adımlarına yol göstermek</p>

      <p>Tek bir elimizle.</p>

      <p>Ama canavara yem oldu</p>

      <p>Şu kısacık zamanımız</p>

      <p>Rezil şöleninden geriye yerde</p>

      <p><em>Kabuklar ve kemikler kaldı.</em></p>
    </blockquote>
    <hr class="h-margin" />

    <p>Kazık biraz daha ilerledi, diyaframıma battı, biraz daha sola kaysa yüreğimi deşecekti.</p>

    <p>Benim annem bu muydu? Günceyi yazan yüzeysel ve huzursuz kıza, mektupları kaleme alan kafası karışık ve çaresiz kadına ne olmuştu? Bunları ölmeden az önce yazmış olmalıydı ama gene de farklı bir insanın düşünceleri gibi görünüyordu.</p>

    <p>Sona yaklaşan bir insan için her şeyin daha açık seçik bir hal aldığını duymuştum; sayılı günümüz kaldığını bilmesek de ansızın bir perde açılır ve o âna dek karanlıkta kalmış olanları pırıl pırıl görebiliriz.</p>

    <p>Annem yaşadığı zamana tamamen uyum sağlamıştı, derin bir uçuruma yaklaşmakta olduğundan kuşku duymayarak kendini o ortak akıntıyla sürüklenmeye bırakmıştı.</p>

    <p>Sağlam kökler geliştiremeden büyüdüğü için coşkun akan ırmağa kapılıp gitmişti, azgın selin üzerinden geçmesine karşın yerinde kalabilecek bir salkımsöğüt değildi, aynen şiirinde söylediği gibi zavallı bir ottu. Üzerinde doğmuş olduğu toprak parçası sele kapılmış, onu yalnız başına olanı biteni seyretmeye terk etmişti. Belki onu az sonra bilinmezliğe sürükleyecek çağlayanın gümbürtüsünü duyduğunda hiçbir zaman sahip olamadığı kökler için pişmanlık duyacaktı.</p>

    <p>Önünde sonunda, diye düşündüm, bir insanın yapısı Carso topraklarından pek de farklı değil: Yüzeyde, günler, aylar, yıllar, tarihsel bir zamanın yüzyılları birbirini kovalar, sürekli bir değişim yaşanır, üstten otomobiller ve at arabaları, sıradan gezginler ya da bozguna uğramış ordular geçer, ama altta hayat hiç dokunulmadan, daima olduğu gibi kalarak yaşanır: O karanlık mağaralarda ne ışık ne sıcaklık değişimleri, ne mevsimler, ne farklılaşmalar görülür; dışarıda yağmur da yağsa, güneş de açsa, semenderler mutluluk içinde yüzerler, sarkıtlar, kötü niyetli bir ilah tarafından ayrılmış âşıklar gibi dikitlere doğru uzanırlar. Su tarafından yaratılmış o dünyada her şey neredeyse hiç değişmeyen bir düzen içinde yaşar ve yinelenir.</p>

    <p>Annem devrim yıllarını coşkuyla yaşamıştı, o hayale uyum sağlayabilmek için kendi duygularının allak bullak olmasına izin vermişti; o zamanlar grubun onayını almak daha önemliydi.</p>

    <p>Hayalî bir buzkıran geminin pruvasında yüzeyin donuk kabuğunu parçalayarak birlik içinde ilerliyorlardı, gözlerini evrensel adaletin ışıklı ufkuna dikmişlerdi.</p>

    <p>Denizin üstünde yol alarak, sonunda yeni bir dünyaya yanaşacaklardı, kötülüğün var olma hakkının bulunmadığı, kardeşliğin hüküm sürdüğü topraklara ayak basacaklardı. Bu ödevin yüceliği tereddütlere ve kararsızlıklara izin vermiyordu, daima ilerlemek gerekiyordu, bireyselliğe, pişmanlığa yer vermeden, birkaç dakikada koca bir fili yutabilen Afrika karıncaları gibi aynı adımlarla yürümeleri gerekiyordu.</p>

    <p>Ne var ki annem bir noktada gruptan ayrılmış olmalıydı. Eski yoldaşlarının pek çoğu silahlara sarılırken, annem içe yönelişin yalnızlık kokan yolunu seçmişti. Kırılganlık ve karmaşa denizinde boğulmaktayken tutunacağı ilk şamandıra gibi Bay G. çıkmıştı karşısında. Ona destek oluyordu, suyun üstünde kalmasına yardım ediyordu ve bu annem için çok iyi bir şeydi. Yıldızlara uzanan bağların arapsaçı gibi olması, ataerkilliğin ve kapitalizmin kestiği çözümlenememiş karmik bağlar bir süre için onu idare etmişti.</p>

    <p>Ama bu görünüşün, ideolojik kabuğun ve soyut evrensel uyuma duyulan hevesin altında aslında varlığının en gizli noktasında aşk hayali kuran genç bir kadın vardı; o gizliden gizliye sadece kendi üzerine çevrilmiş bir bakışı arzuluyor, onunla birlikte bir bebeğin doğumunun huzurunu paylaşmayı istiyordu.</p>

    <p>Nehir derin dehlizlerde akmayı sürdürüyordu ve susuzluğu gidermeye, beslemeye, üretmeye, geliştirmeye ve dünyanın her yerindeki insanları birleştirmeye yarayan hayatın gerçek pınarı bu suydu. Çünkü dünyaya gelen her yaratığın en derin tutkusu devrim yapmak değil, sevmek ve sevilmektir.</p>
  </div>
</body>
</html>
