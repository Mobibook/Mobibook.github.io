<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">4.</h1>

    <p>Ertesi hafta onu görmeye gitmedim.</p>

    <p>Sözleri, mobilyaları örten toz gibi düşüncelerimin üzerini kaplamıştı, çatlaklardan içeri, boşluklara sızmış, onları karartmıştı. Üflemeyle ya da bezle üzerinden geçmeyle temizlenemeyecek, ihmalden oluşmuş masum bir pislik değildi bu; molekülleri arasında –kurşun, arsenik gibi– tehlikeli metaller barındırması olasılığı olan zararlı bir tozdu; bu gibi zehirli maddeler baştan küçük dozlar halinde bünyeye girdiklerinde hiçbir belirti yaratmazlar ama zaman geçtikçe zehirlenmeye ve ölüme yol açarlar.</p>

    <p>Onu dinlerken, pek çok kez sözlerini onayladığımı hissettim; ne olsa ben de dış görünüme, yapmacık duygulara öfke duyuyordum, pek çok kişinin gözlerinde fark ettiğim donukluk beni rahatsız ediyordu ve aynı zamanda korkutuyordu. Bu donuk gözlerin arkasında nasıl bir hayat olabilirdi ki? Elbette asla bana ait olamayacak bir varoluştu bu ama donukluğa nasıl bir alternatifle karşı çıkılabilirdi ki? Benimkiyle aynı olan yaradılışı sayesinde babam kendini koronun dışında tutabilmişti, ama onunki gerçekten özgür bir yaşam sayılabilir miydi?</p>

    <p>Kendini tanımlamak için kullanmayı sevdiği mecaz, boşluğun ortasında tek başına dikilen bir ağaca aitti; görkemli dalları gökyüzüne doğru uzanıyordu.</p>

    <p>İyi ama onun hayatı, kent banliyölerinden birinin kıyısında, köpeklerin çişine, köklerinde biriken çerçöpe, izmaritlere ve teneke kutulara, âşıkların fosforlu boyalarla gövdesine yazdıkları adlara, her mevsim üzerine kazınan daha açık saçık sözlere aldırmadan yükselen heybetli bir çınarınkini andırmıyor muydu?</p>

    <p>Asfalt tarafından boğulan kökleri soluk alamayan, otobüslerin yarattığı titreşimden bitkin düşmüş, yaprakları boz bir renge bürünmüş, gövdesi kurumdan kararmış bu ağaç, her şeye karşın heybetini koruyordu çünkü bütün ağaçlar gibi tek bir şey, ışığa doymak istiyordu ve bunu yapabilmek için yükselmek zorundaydı: Yukarı, daha yukarı uzanıyor, apartmanların gölgesinden sıyrılmaya çalışıyordu. Bu çabası her kış Park ve Bahçeler Müdürlüğü’nün amansız baltaları tarafından hiçe sayılıyor ve budanıyordu; o güzel dallardan geriye minik çıkıntılar kalıyordu. Çınar, budamaya karşın teslim olmaz: Her ilkbaharda budanmış kollarından sürgünler baş verir ve bu incecik dallardan ilk yapraklar çıkar.</p>

    <p>Bu hale düşmüş bir ağacı görmek insanın yüreğini acıtır; özellikle de onun boş bir alanda ne çok yer kaplayabileceğini gören biri için üzücüdür bu. Ama pek çok kişi bu durumu görmezden gelir ve gene de büyülenirler.</p>

    <p>“Şu güzelliğe bak,” der ağacın yanından geçen dede torununa, “yeni yapraklar çıkartmış.”</p>

    <p>O yaşlı adam bu cılız tazelenmenin onlarca yıla dayanan bir can çekişmeden başka bir şey olmadığını bilemez; bu üzeri zıpkınlarla kaplı bir balinanın can vererek okyanus dibine doğru inerken söylediği şarkıdan başka bir şey değildir.</p>

    <p>Babamın yanındayken kendimi bir pitonun sardığı tavşan gibi hissediyordum, yürüttüğü mantığın karmaşıklığı ve gözü pekliği soluğumu kesiyor, başımı döndürüyordu.</p>

    <p>Ne var ki onun yanından uzaklaşır uzaklaşmaz, söylediklerini yeniden düşünmeye başladığımda bu sersemlemem hoşgörüsüzlüğe dönüşüyor ve çınar imgesi ısrarla zihnimde yankılanıyordu. Ağacın apartmanlar arasından ışığı aramakta gösterdiği güçle gerçeği aramıştı ama hayatı yadsıyarak sonunda sadece kendi üzerine kıvrılıp kalmıştı.</p>

    <p>Çöldeki otobüs durağında oturmuş, otobüs bekleyen ama bu hattın yıllardan beri iptal edildiğini bilmeyen bir yolcu gibiydi.</p>

    <p>Sözgelişi annemin gebeliği karşısında ellerini yıkayıp geçeceği yerde, bunun sorumluluğunu üstlenseydi, onunla evlenseydi, kendi ailesiyle ilişkisini sürdürseydi, üniversiteyi bırakmak yerine öğretmenliğine devam etseydi, öğrencileriyle tutkuyla ilgilenseydi ne olurdu?</p>

    <p>Sözün kısası sorumluluklarından kaçacağı yerde, onları yüklenseydi onun –ve çevresinde bulunanların– nasıl bir hayatı olurdu?</p>

    <p>Gerçeklik ve hayat arasında nasıl bir ilişki vardı?</p>

    <p>O aylarda hiç durmadan kendime sorduğum en can alıcı soru buydu. Düşündüğüm aslında oydu ama benim için de geçerliydi.</p>

    <p>En zor an, geceydi.</p>

    <p>O koca evin içinde tek başıma oturur, rüzgârın çarptığı kepenklerin sesini dinlerken emin olduğum şuydu: Onun gerçeklik arayışı, yılların geçmesiyle birlikte bir paravana dönüşmüştü, Çin’de yapılanlar gibi harika bir el işi olan ama önünde sonunda astarlı bir teladan oluşan, arkasına saklanılabilecek, nesneleri saklayabilecek bir paravan.</p>

    <p>Annem aklıma gelince öfkem gazaba dönüşüyordu. Öylesine genç ve saf olan annemi nasıl olup da kaderine terk etmişti? Hiç vicdan azabı duymuyor muydu? Ben, birbirlerine böylesine yabancı iki bedenin yarattığı biyokimyasal bir tepkimenin ürününden başka bir şey değil miydim? Onlara çifteşme dürtüsü veren – hipotalamusu uyararak hormonal fırtınaların yaşanmasına neden olan mart ayının ışığı mıydı? Onların sıvıları birbirine karışmıştı ve hepsi bu muydu?</p>

    <p>Kara kurbağalarına da böyle olur: Şubat ayında bataklıklarda karşılaşırlar, mart ayında ormanlara dönerler ve yumurtalarını oraya bırakırlar. Ama hiçbir kara kurbağası kendine “Ben kimim, hayatımın ne anlamı var?” diye sormaz.</p>

    <p>Annem bir kara kurbağası, bir kirpi, zehirsiz bir yılan mıydı, yoksa farklı bir şey, benzeri olmayan bir kişi miydi? Yaşadığı son, hayat denen cangılda ayakta kalabilme konusundaki doğuştan yetersizliğine yüklenebilir miydi, yoksa bunda başkalarının da sorumluluğu var mıydı; çevresinde bulunan, daha yaşlı ve deneyimli olduğu için ona yardım etmesi gerekenler tarafından yapılmamış –ya da kötü yapılmış– eylemlerin hiç mi etkisi yoktu?</p>

    <p>Hayvanlar, gerçekten de insanlarla karşılaştırılabilir mi?</p>
    <hr class="margin" />

    <p>Pek çok kez –bu tür düşüncelerin içinden çıkılamaz ağının tutsağı– gecelerin bir yarısında telefonu elime aldım ve ona “<em>Senden iğreniyorum. Senden nefret ediyorum. Cehennemin dibine kadar yolun var!</em>” diye haykırmak istedim ama her seferinde, şehir kodunu çevirdikten sonra açıklanamaz bir korku yüzünden vazgeçtim.</p>

    <p>Yoksa alaycı sesinden, ağzına pelesenk ettiği “Böyle sona ereceğini biliyordum,” sözünü duymaktan mı çekindim? Benim korkum –yardım dilenemeden– o küçük gören tarzıyla “ötekileri” mahkûm ettiği helmelenmiş kitlenin içine yuvarlanmak mıydı? Ötekiler, normal olanlar, olduklarıyla yetinenler, ayağa kalkıp ufku gözleyecek kadar zekâsı ve yüreği olmayanlar, hayatın bir anlamı olmadığını fark edemeden günlerin tantanasına kendini kaptıran sefillerdi.</p>

    <p>Annem, (yerli karısı ve melez veletleriyle) babası, ona kafa tutmayı bilemeyen öğrencileri, arkadaşları (eğer olduysa) veya onun peşinden gitme cesaretini gösteremeyen, onunla hiçliğin ileri karakollarını sömürgeleştiremeyen kadınlar normal olanlardı.</p>

    <p>Evet, doğru, kararsızlığımda küçümsenme korkusunun da payı vardı, onun tarafından küçük düşürülmeye hazır değildim. Ne olsa (en azından o zaman öyle sanıyordum) hayatta sahip olduğum tek ve en yakın akrabam oydu. İyisiyle ve kötüsüyle, genlerimin yüzde ellisini ona borçluydum.</p>

    <p>O aylarda bizi bir araya getiren ayrıntıları düşünüyorum; dürbünümü ayarladıkça daha fazla benzerlik yakalıyordum: Bu nedenle, diye düşünüyordum, ilişkimizi sert bir biçimde sonlandırmayı arzu etmiyorum. Zamanı geldiğinde, ona gidecek –sakin ve aklım başında olarak–, onu küçümseme nedenlerimi birer birer sıralayacaktım. Bu ilişkiyi sona erdirmeye karar verecek kişi ben olacaktım, tersi değil. En son isteğim, anneminki gibi bir sona uğramaktı; yolun ortasında sapı kırık bir valiz gibi terk edilmeye katlanamazdım.</p>

    <p>Yazın patlamasıyla o yılın bütün yorgunluğu –senin hastalığın, ölümün, babamla karşılaşmam– üzerime çökmüş ve beni bir paçavraya çevirmişti. Tek isteğim bir yerlere uzanarak yalnız kalmak, yemeden, konuşmadan gücümü toplamaktı; kendimi kışı geçiren bir bitki ya da karların erimesini bekleyen bir dağsıçanı gibi hissediyordum.</p>
    <hr class="margin" />

    <p>Grado’ya ziyaretlerimi keseli üç hafta olmuştu.</p>

    <p>Bir gün akşamüstüne doğru telefonum çaldı. Oydu. Tuhaf bir ses tonuyla –o alaycı umursamazlığı nereye gitmişti?– bana çıkışıyordu:</p>

    <p>“Ne oldu? Gelmeyecek misin artık?”</p>

    <p>Neredeyse farkına bile varmadan, mazeret bildirmeye başladım:</p>

    <p>“Kendimi pek iyi hissetmiyorum. İyi olur olmaz gelirim.”</p>

    <p>Neden “canım istediği zaman ya da canım isterse gelirim” deme hazırcevaplılığını gösterememiştim?</p>

    <p>On kereden fazla görmediğim, suçluluk duygusu bir yana, en ufak bir pişmanlık gölgesi bile göstermeyen bir adama, sanki hiçbir davranışının önemi yokmuş gibi davranan bir çapkına karşı neden suçluluk duygusu duymalıydım ki?</p>

    <p>Kendimi iyi hissetsem de ne ertesi hafta ne de daha sonraki hafta onu görmeye gittim, bunu bildirmek için telefon bile etmedim. Telefonum üç gün boyunca, akşamüstüne doğru hep aynı saatte çaldı ama elimi kaldırıp açmayı hiç düşünmedim. Olasılıkla benim peşime düşmüştü ama bunu başaramıyordu. Onun duyduğu kaygı bende sağır bir tatmin duygusu yaratıyordu.</p>

    <p>En sonunda yanıtladım telefonu.</p>

    <p>“Sen misin?” dedi.</p>

    <p>Sesinde bir tereddüt; neredeyse korku vardı; yaşlı bir insanın sesi gibiydi. Belki de içmişti çünkü sesinin tınısı rüzgârın önüne konmuş mum alevi gibi titriyordu. Bana bir şey söylemesini, nasıl olduğumu, iyileşip iyileşmediğimi sormasını bekliyordum, oysa o ağır bir soluk aldıktan sonra şöyle dedi:</p>

    <p>“Burası artık durulur gibi değil, çılgın bir hal aldı, çocuklar ağlıyor, televizyonlar bağırıyor, merdivenler ellerinde kepçelerle gezen şişman kadınlarla doldu, erkekler ellerinde matkap iş yapıyorlar; karılarını öldürmek yerine, ellerinde çim biçme makinesi komşuların sinirlerini öldürüyorlar. Benim ileri karakolum neye döndü biliyor musun? Vasat bir kıyametin başlangıcına. Her sene aynı şey, hatta daha beter bir hal alıyor. Neyse ki yazın bana Busto Arsizio’daki dairesini bırakan bir arkadaşım var, benim ileri karakol yazın oraya taşınıyor. Yola çıkmak üzereyim; sana adresimi bırakmak istedim, olur ya...”</p>

    <p>“Ne?”</p>

    <p>“Olur ya, belki uğramak istersin. Bir de telefon numarası var... Yazabilecek misin?”</p>

    <p>“Evet,” dedim ve numarayı eski bir kasa fişinin üzerine karaladım.</p>

    <p>“Ama üç kez çaldırmayı unutma. Üç kez çaldır ve sonra yeniden ara. Yoksa yanıtlamam. Çok az kişinin bana ulaşmasına izin veriyorum.”</p>

    <p>“Biliyorum.”</p>

    <p>“Dinle...” Ses tonu neredeyse kaygı verecek bir kırılganlık kazanmıştı: “Sana bir şey daha söylemek istiyordum...”</p>

    <p>“Evet?”</p>

    <p>Çılgın çocuk naraları yüzünden sesi kesildi; sonra da sonuna kadar açılmış bir rap müzik hepsini bastırdı.</p>

    <p>“Bir başka sefer söylerim... Artık dayanamıyorum, kaçıyorum.”</p>

    <p>–En sevdiği söz olan– kaçmak fiilinden sonra telefonu kapattı.</p>

    <p>“Sana bir şey daha söylemek istiyordum,” cümlesiyle kalbim daha hızla çarpmaya başlamıştı; bir açıklama, bir kabullenme, bir anı, bir pişmanlık bekliyordum. Böyle bir şey bizi insaniliğin sıradan yollarına sokar, ona artık Massimo değil, baba dememe yardımcı olurdu.</p>

    <p>Belki sadece gideceğini söyleyecekti ama bu bile bir boyun eğmenin göstergesi değil miydi? Nerede olduğumu sana söylüyorum çünkü sana ihtiyacım var, çünkü aranıp bulunmayı bekliyorum, çünkü artık senin sesini duymadan, senin bakışını görmeden yaşayamıyorum...</p>

    <p>Telefon konuşmasından sonra bahçeye indim.</p>

    <p>Hava ozonla yoğuşmuştu ve doğudan şimdiden yarılmış hızlı ve tehditkâr fırtına bulutları yaklaşıyordu; şimşekler ufku aydınlatmaya başlamışlardı. Fırtına öncesi kuru bir rüzgâr kara çamların seyrek dallarını sarsıyor, sonra erik ağacının altın rengi meyvelerine çarpıp sulu erikleri yere döküyordu. Karşı tarafta güneş yok olmaya başlamıştı ve dünyanın normal döngüsünden kurtulan ışıklar, koşarak gelen bulutlar tarafından örtülüyordu.</p>

    <p>Az sonra tepelerde patlayacak olan fırtına benim zihnim ve yüreğimde çoktan esmeye başlamış, telleri koparmıştı ve elektrik neşeden çıldırmış bir cin gibi dört bir yanımı sarmıştı.</p>
  </div>
</body>
</html>
