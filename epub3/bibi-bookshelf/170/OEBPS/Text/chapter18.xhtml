<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüreğimin Sesini Dinle</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">4.</h1>

    <p>Akşam yemekten sonra odamda Kutsal Kitabı okumaya başladım. Uygun bir hazırlığım olmadığı için belli bir düzen izlemiyordum, kitabı şurasından burasından açıp gözlerimi satırlar arasında dolaştırmakla yetiniyor, içime işleyecek bir şeyler arıyordum. Kim bilir neden sürekli bir şeyler okuduğumuz halde, sen bana bu kitabı hiç önermemiştin. Beni koşullandırmaktan mı korkuyordun? Yoksa benim sorularıma gerçeklikle ve kararlılıkla yanıt veremeyeceğinden mi korktun?</p>

    <p>Bana Ottavio Dayı’dan hiç söz etmeyişinin nedeni de bu muydu?</p>

    <p>Büyük bir olasılıkla bu konuyu ben büyüyünce açmak üzere erteledin, sonra yaşım geldiğinde benim tedirginliğimin şiddeti karşısında altüst oldun; ardından hastalığın pençesine düştüğün için anılarındaki bilgiler silinip süpürüldüler.</p>

    <p>Beni hangi kökler üzerinde yetiştirdin?</p>

    <p>Sevgini verdin, elbette ama bu sevginin temelinde ne vardı, neyle besleniyordu; genetiğin doğal bağının yanı sıra onu dürten neydi?</p>

    <p>Annemi sevmeyi neden becerememiştin, hangi nedenle onun dümensiz bir sandal gibi akıntıda sürüklenmesine izin vermiştin?</p>

    <p>Bir şeyler yapabilir miydin?</p>

    <p>Yoksa hayatları sürükleyen, onları allak bullak eden hep tarihin akışı mıydı? Annem zamanının kızıydı, aynen senin olduğun gibi; ben de öyle mi olacağım?</p>

    <p>Tamam, tarih bir akıntıysa, yönünü belirleyerek ona karşı koyulabilir mi? Ya kurtuluşun gizemi tam da tarihin içinde yuvalanmışsa? Ya kurtuluş gerçekliğin ışıklı yolunu izleyerek eylemde bulunmaksa?</p>

    <p>Ama hangi gerçekliğin?</p>

    <p>O zamana dek gerçekliğin var olmadığını işitmiştim.</p>

    <p>Babam günün birinde “Gerçeklik bakış açılarına göre değişir,” demişti bana, “bakış açıları da sonsuz olduğundan, gerçekliğin sayısı da sonsuzdur. Gerçekliği bir elinde tuttuğunu söyleyen insan, öteki elinde onu korumak için bir bıçak taşıyordur. Tanrı’yı kendi tarafına çeken, bunu daha sonra seni öldürmek için yapıyordur. Nazilerin kemerlerinde ne yazıyordu, hatırla: <em>Got mit Uns</em>, yani Tanrı bizimledir. Katoliklerin, kendileri gibi düşünmeyenleri diri diri yaktıkları büyük ateşleri hatırla. Gerçeklik ve ölüm hep yan yana yürürler.”</p>
    <hr class="margin" />

    <p>Kutsal Kitabı okuyunca, o hafta sonunda nihayet kibutzdan çıkmaya ve ülkeyi dolaşmaya heves ettim.</p>

    <p>Otobüsle Zefat’a gittim ve mutfaktan aldığım yiyeceklerden yemek için kalenin siperlerine oturdum. Surları çevreleyen turistik mekânlardan kulakları tırmalayan bir müzik yayılıyordu; bir rehber, akıcı İngilizcesiyle, yorgun ve bıkkın bir Amerikalı gruba çevrenin güzelliğini anlatıyordu:</p>

    <p>“Zefat, ilk yüzyıllarda bir kale, Romalı askerlerin saldırılarına karşı bir direnç noktası olarak inşa edilmiştir. Ancak on altıncı yüzyılda Yahudi mistisizminin en önemli merkezlerinden biri halini almıştır ve hayranlıkla seyredebileceğiniz en önemli sinagoglar da o dönemde yapılmışlardır.”</p>

    <p>Rehberin sözleri kendini yineleyen tuhaf, metalik sesler tarafından bastırılıyordu: Az ötede, bir çiftin oğlu, gözlerini ekrandan ayırmadan deli gibi bir video oyununun düğmelerine basıyordu. Babası üç kez onu uyardı, dördüncü seferinde elinden oyuncağı kaparak öfkeyle bağırdı: “<em>These are your roots!</em>”<a class="si-noteref epub-type_noteref" href="#f4" id="ref_f4">4</a></p>

    <p>Ovadan yükselen sıcak hava bitkilerin yapraklarını hafif hafif oynatıyordu. Daha ileride bir çift leylek –açık kanatları, gergin bacaklarıyla– havanın yükselen akımlarından yararlanarak büyük çemberler çiziyorlardı.</p>
    <hr class="margin" />

    <p>Öğleden sonranın ilk saatlerinde Tiberias’a doğru indim. Yoksul bir balıkçı kasabasıyla karşılaşacağımı sanırken kendimi Rimini ile Las Vegas arası turistik bir kentte buldum; mevsim dışı olduğu için yazlık yerlerin hüznü her şeyi; yağ kokusunu ve soğuğu, yarı yarıya sönük olan ışıklı levhaları, bir kartpostal almak için girdiğim hediyelik eşya dükkânını sarmıştı</p>

    <p>Kartın arkasına “<em>İşte kendini iyi hissedeceğin bir ileri karakol...</em>” yazdım ve babama postaladım.</p>

    <p>O ilk geceyi Tiberias’ta bir pansiyonda geçirdim, ertesi sabah Kefernahum’a doğru yola çıktım.</p>

    <p>Rüzgâr çıkmıştı ve tehditkâr dalgalarla koca gölün üzeri hareketlenmişti.</p>

    <p>Arkeolojik bir bölge olan Tabgha’yı ziyaret etmek için yolumu değiştirdim. Ben gittiğimde üç turist otobüsü park yerine yerleşmişti bile.</p>

    <p>Merdivenlere vardığımda yurttaşlarımdan oluşan renkli bir kalabalıkla karşılaştım, aksanlarından Venedik bölgesinden olduklarını tahmin ettiğim çoğu emekli ihtiyarlar boyunlarına renkli bir fular bağlamışlar, güneşlikli kasketler takmışlardı. Pek çoğunun yüzünde ömür boyu toprakta çalışmış olduklarını yansıtan izler vardı. Kadınların bazıları son derece şık giyimliydiler –hırka, etek, gömlek–, kollarına modası geçmiş çantalar asmışlardı ve yeni binyılın getirdiği tasalar saçlarındaki permalara dokunmamıştı bile.</p>

    <p>Orta yaşlı bir rahip onlara rehberlik yapmaktaydı; olasılıkla cemaatin bağlı olduğu mahalle kilisesinin pederiydi.</p>

    <p>Okul gezisinin başındaki öğretmen misali telaşla ve hiç durmadan “Buraya gelin... yakınımda durun.... dinleyin...” deyip duruyordu.</p>

    <p>Ama yanından ayrılmayan üç ya da dört cemaat üyesinin dışında kalabalığın büyük çoğunluğu ona pek kulak asmaz gibiydi; onlar mekânın doğal güzellikleriyle ilgiliydiler. İçlerinden en cesur olanları ayakkabılarını çıkartmış, gölün içine doğru yürümüş, çocuklar gibi gürültü yapıyorlardı..</p>

    <p>Dört bir yana dağılmış insanlar en sofistike kayıt araçlarıyla her şeyi ölümsüz kılıyorlardı; fotoğraf, film çekiyorlar, gözlerini ellerindeki kameranın objektifinden ayırmıyorlardı.</p>

    <p>Bu arada gölün kenarına yanaşan otobüsler Almanlardan ve Korelilerden oluşan yeni bir hacı dalgasını boşaltıyordu.</p>

    <p>Tur şirketinin adını yazdığı kartonu havada tutarak konuşan Alman rehber “Bu mekânın varlığının ilk kanıtlarından biri Hacı Egeria’dır...” diye anlatmaya başlamıştı bile. “İşte İS 394 yılında şöyle yazıyordu: <em>Üzerinde Efendimizin durduğu merdivenlerin ve denizin üzerinde çok saman ve palmiye olan otluk bir tarla vardır ve onun yanındaki yedi çeşmeden gür bir su akmaktadır</em>... İşte şimdi sol tarafınıza bakın, o sekizgen yapının altında hâlâ ana kaynak bulunmaktadır, su 32 derecede kaynamaktadır ve hem kükürtlü hem tuzludur, bu nedenle termal su olduğu söylenebilir.”</p>

    <p>Suyun şifalı olduğuna ilişkin sözler Alman hanımları heyecanlandırdı ve hepsi parmaklarını sokacakları bir yer bulmak için toplaştılar, Abano kaplıcalarında yaşadıklarını Tiberias’ta deneyimlemek istiyorlardı.</p>

    <p>Korelilerin grubu daha düzenliydi, hep bir arada duruyorlardı, rahiplerinin arada sırada gösterdiği şeye ilgiyle bakıyorlar, tek bir organizmanın parçalarıymış gibi davranıyorlardı.</p>

    <p>Sonunda Venedikli rahibin çabaları da karşılığını aldı: Onca dil döküp boğaz paraladıktan sonra birkaç kez düdük çalarak (olasılıkla din derslerinde de kullanıyordu bunu) sürüsünü çevresine toplayabilmişti, İncil’in bu mekânda geçen bölümünü yüksek sesle okumaya başladı:</p>

    <p>“O günlerde, yiyeceği olmayan büyük bir kalabalık olduğu için, havarilerini yanına çağırdı ve onlara şöyle dedi: ‘<em>Bu kalabalığa karşı merhamet duyuyorum, üç gündür peşimden geliyorlar ve yiyecek hiçbir şeyleri yok. Onları evlerine aç gönderirsem, yolda yorulacaklar ve içlerinden bazıları uzaktan geliyor.</em>’ Havarileri ona, ‘<em>Bir çölde onları nasıl doyurabiliriz?</em>’ dediler. Ve O, sordu: ‘<em>Kaç ekmeğiniz var?</em>’ Ona ‘<em>Yedi,</em>’ dediler. İsa, kalabalığa yere oturmalarını söyledi. Bundan sonra yedi ekmeği aldı, şükretti ve onları böldü ve ekmekleri dağıtmaları için havarilerine verdi ve onlar ekmekleri kalabalığa dağıttılar.”</p>

    <p>Metin sona erdikten sonra gözlerini kaldırdı:</p>

    <p>“Kaçımız hiç yemek yemeden günlerce İsa’nın peşinden gidebilir? Onun sözlerini dinleyebilmek için böyle bir fedakârlık gösterebilme düzeyinde miyiz? Kaçımız onu karşılamaya hazırız? Bu bizi rahatsız eden bir sözcük müdür, yoksa yumuşak bir yastık gibi bizi rahat ettirebilecek bir sözcük mü?”</p>

    <p>Kendisine eşlik eden kalabalığı “Şimdi hac yolculuğumuzun derin anlamını kavrayabilmek amacıyla bir anlık düşünce ve dua için toparlanalım,” sözleriyle uyarırken, cemaatin bir bölümü hüzünlü bir havaya girer, bir bölümü hafif bir utançla çevrelerine bakarken, bazıları da kumanya yemelerine daha ne kadar olduğunu düşünür gibiydiler.</p>

    <p>Gölden yükselen rüzgâr şiddetini artırarak şapkalardan bazılarını antik taşlar üzerine doğru uçurdu; fularlar bayrak gibi dalgalanırken okaliptüslerin yapraklarının kuru hışırtısı, serçelerin cıvıldamalarına karışıyordu.</p>

    <p>Ben amfitiyatronun merdivenlerine oturmuş çevremdeki yüzleri dikkatle inceliyordum; buraya kadar gelmeye karar verdiklerine göre, diye düşünüyordum, bir şeylere inanıyor olmalıydılar; yoksa Kanarya Adaları’na gider, güneşlenirlerdi.</p>

    <p>O sabah otobüs beklerken, Kutsal Kitap’ta “<em>Bedenin yağ lambası, gözdür; senin gözün aydınlıksa, bütün bedenin ışık içinde olacaktır...</em>” diye okumuştum.</p>

    <p>Bu bedenlerde ışık, bu bakışlarda aydınlık var mıydı? Yoksa olan, törelere bağlılık, duygusallık, batıl inançlar mıydı? Bunu yapıyorum, çünkü ötekiler de yapıyor, çünkü iyi yürekliliğim için bana hayranlık duyulmasını arzuluyorum, çünkü her ne olursa olsun evrene egemen olan güçler tarafından korunmak istiyorum; bu nedenle boynuma mercan bir boynuz yerine haç takıyorum, hatta işi garantiye almak için iki tane bulunduruyorum ve bunu yapmışken bir de Fatma’nın elini onlara ekliyorum.</p>

    <p>İman bu muydu, yoksa insanların reddettiği inanma tarzı tam da bu mu oluyordu? Ve iman ve din arasında ne ilişki vardı? Hiç inanç duymadan bir dinin kurallarına uyulabilir miydi ya da tam tersi yaşanabilir miydi? Gökyüzünden inen neydi ve insanların zaafı hangisiydi? Gerçeklik neydi; onaylanma ihtirası ne?</p>

    <p>Orada oturduğum sürece benimkilere yanıt verecek başka gözler aradım ama sanki buzlu bir yüzey ya da pleksiglas üzerinde kayıyor gibiydim: Olasılıkla ışığı olmayan bendim ama bu kalabalıktan da en küçük bir yansıma almıyordum.</p>

    <p>Tam vazgeçmek üzereydim ki yaşlı ve ufak tefek bir Koreli kadının aydınlık yüzünde ışıldayan bir bakış gözüme çarptı; arkadaşları otobüse binmeye başlamışlardı ama o kim bilir neden, gülümseyerek yanıma geldi ve elleri arasına aldığı elimi sıkarak bana sanki cesaret vermek, böyle devam et demek ister gibi davrandı, sonra hafifçe önümde eğildikten sonra küçük adımlarıyla otobüsüne doğru koştu.</p>

    <p>Saatler sonra Kefernahum’a vardığımda orayı da turist otobüsleri işgal etmişti.</p>

    <p>Rehberlerin ve refakatçilerin değişik dillerdeki sözleri havada birbirine ilmikleniyordu; ben arkeolojik bölgeye doğru renkli kalabalığın arasında ilerlerken, bu değişik dillerdeki sözleri yakalıyordum.</p>

    <p>Antik sinagogdan geriye sadece dört beyaz kireç sütun kalmıştı ve yerde yatan taşların üzerlerinde nar ve üzüm kabartmaları vardı.</p>

    <p>Elinde bir levha taşıyan adam “Suriye ve Mezopotamya’yı, Mısır ve Filistin’e bağlayan Via Maris (deniz yolu) buradan geçiyordu...” diyordu. “Bu özellikle tacirlerin uzun karavanlarının aşmak zorunda oldukları bir yoldu. Ve tam burada, İsa, Nasıra’dan ayrıldıktan sonra vaaz vermek için bu sinagogu seçmişti... İçinizde neden olduğunu hatırlayan var mı?”</p>

    <p>“Çünkü burası bir TIR parkını andırıyordu...”</p>

    <p>“Ya da bir alışveriş merkezini...”</p>

    <p>“Doğru! İsa, merkezi bir geçiş noktası olduğu için burayı seçmişti. Sonra olasılıkla bir deprem yüzünden 665 yılında yıkıldı.”</p>

    <p>Güneş tam tepemizdeydi, hava iyice ısınmıştı.</p>

    <p>Dağınık biçimde hareket eden, kimisi sandviç yiyen, kimisi küçük şişesinden su içen insanların akışını izleyerek ben de gölgelik bir yer buldum; bir şeyler atıştırmak için kazıların en güney noktasındaki bu yere oturdum.</p>

    <p>Petrus’un şehrini oluşturanlardan geriye evin temellerinden başka bir şey kalmamıştı. Hatipler tekdüze sesleriyle “Matta’nın tahsildarlık masası buradaydı, Simon kayınvalidesiyle burada yaşardı,” diye tekrarlıyorlardı.</p>

    <p>Simon Petrus’tan söz edilirken neden sadece bu akrabalık ilişkisinden söz edildiğini, neden karısının ve çocuklarının adlarının anılmadığını kendi kendime sorarken, bakışlarım bütün gölün görüntüsünü karartan, toprağa saplanmış altı büyük ayak üzerinde dikilen, cam ve betondan yapılmış korkunç bir uzay gemisine benzeyen tuhaflığa takıldı.</p>

    <p>Bu neydi?</p>

    <p>İlk bakışta ’60’lı yılların diskoteklerine ya da ufo meraklılarının acayip tapınaklarına benzeyen bir yapıydı.</p>

    <p>Rehberler, heyecanla “Petrus’un evi burada yükseliyordu,” diye anlatırlarken, bu tuhaf uzay gemisinin gölgesinde kalan küçük duvar kalıntılarını gösteriyorlardı.</p>

    <p>Anılarının tonlarca cam ve beton altında ezilmesi mahkûmiyetini ona borçluysa, kayınvalidenin damadından nefret etmeye hakkı varmış, diye düşündüm. Kalın kafalılıkta, kendilerini beğenmekte üstüne olmayan insanoğullarının her yere güçlerinin bir izini bırakma heveslerini bildiğim için kabahatin Petrus’ta olmadığını düşündüm.</p>

    <p>Turistlerin atmış olduğu onlarca para evin temelleri üstünde parlıyordu. Bu davranışın anlamını kavramakta güçlük çekiyordum. Kendilerini güvene almak için iyi dilekler mi diliyorlardı? Yoksa uzak olmayan bir günde Kefernahum’a büyülü güzelliğini iade etmek ve bu canavarı yerle bir etmek için para toplamaya başlamanın bir yolu muydu?</p>
    <hr class="margin" />

    <p>Artık geç olmuştu. Mutluluk Tepesi’ne tırmanmayı da istiyordum ama bunu yaparsam dayıma söz verdiğim gibi zamanında kibutzda olamayabilirdim; bu nedenle otobüs durağına yollandım.</p>

    <p>Manzara hızla karanlık tarafından yutulurken, bütün yol boyunca yaşadığım günü düşündüm: Kutsal Kitap’ta az önce “<em>Bilgelerin çokluğu dünyanın kurtuluşudur</em>” cümlesini okumuştum.</p>

    <p>O gün bilgelerle karşılaşmış mıydım; geçmiş yıllarda yapabilmiş miydim bunu?</p>

    <p>Yolumun üzerinde rastladığım biricik rahipler okulumda görevli olanlardı. Ahlakçı bir duygusallık yayan boğucu halenin dışında konuşmalarından hiçbir şey hatırlamıyordum, sözleri zihnimde hiçbir kapı açmayı başaramamış, yüreğimin kapısını ise mühürlemişlerdi. Bilgelik neydi gerçekten? Yoksa ezelden beri omuriliğimden akıp giden acı o muydu?</p>

    <p>Nasıra hahamı binlerce kişiyi bu kıyılarda doyurmuştu: Hâlâ dağıtacak ekmek ve balık var mıydı? Hangi açlığı doyurmaları gerekiyordu, mideninkini mi, yoksa ruhunkini mi? Kendinden başka her şeye sahip olan modern insan neye açlık duyuyordu? Ruh, neyin açlığını duyuyordu? Şanın, zaferlerin, yargıların, ayrılıkların mı, yoksa sadece önünde diz çökebileceği bir eşiği keşfetmenin açlığını mı?</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f4">
      <a class="si-backref" href="#ref_f4">4</a> <span class="si-footnote-text">Bunlar senin köklerin. (Ç.N.)</span>
    </div>
  </div>
</body>
</html>
