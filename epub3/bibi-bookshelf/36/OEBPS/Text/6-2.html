<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-2.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-2.html" xml:lang="tr-TR">
    <div class="Basic-Text-Frame">
      <p class="bolum" id="toc_marker-3">BÖLÜM 1</p>

      <p class="BASLIK">Gerçeklerin Omzunda Yükselen Teoriler…</p>

      <p class="paragraf">Mete o gece yine eve geç gelmişti. Kapıyı arkasından kapatmasıyla bir süredir birlikte yaşadığı kız arkadaşı Özge hafif bir korkuyla uyanmıştı. Yatağından hafifçe başını kaldıran Özge başucu saatine baktı. Saat gece 2’yi biraz geçiyordu. Bu, son 3 haftada Mete’nin eve dördüncü geç gelişiydi ve Özge bu durumdan hiç memnun değildi. Geç geliyor olması çok sorun değildi ama Mete’nin sürekli gizemli ve endişeli hali onu üzüyor ve korkutuyordu. Geçen sefer geç geldiğinde kendisine ait olmadığından emin olduğu bir kadın parfümü kokusu yayılıyordu gömleğinden. Aynı kokuyu daha önceki seferlerde de belli belirsiz almıştı. Üstelik Mete’nin gömlek yakasının iç yüzünde, tıpkı filmlerdeki gibi, yayılmış ve kurumuş ruj izine benzer bir iz görmüştü. Hele ki Mete geçenlerde duştayken, oturma odasındaki telefonu çalmış ve “Emine Hanım” diye biri aramıştı. Özge çekinip açmamıştı ama Mete genelde tüm tanıdıklarını kendisiyle tanıştırırdı. Bu Emine Hanım da kimdi? Can sıkıntısıyla yastığına kafasını geri koydu ve huzursuz bir uykuya daldı.</p>

      <p class="paragraf">Özge ertesi gün en yakın arkadaşı Ebru ile buluştu ve içini kemiren bu konuyu ona açtı. Ebru her ne kadar Mete’nin Özge’yi aldatacağına hiç ihtimal vermeyerek başka ihtimaller üzerinde durmuş olsa da, sonunda Özge, gergin, kaşları çatık ve yılgın bir şekilde şöyle söyledi: “Sanırım Mete’nin beni aldatmasıyla ilgili bir <span class="italik">teorim</span> var.” Ebru da işin bu düşüncelere geleceğini bilmesine rağmen, şaşırmış bir şekilde ona bakarak nasıl bir teorisi olduğunu sordu. Özge şöyle anlattı:</p>

      <p class="paragraf">“Biliyorsun, Mete uzun bir süredir yamaç paraşütü yapıyor ve bu garip geç gelişleri başlamadan 1 hafta önce bir atlayışa gitmişti. Gitmeden önce Antalya’dan bir diğer grubun geleceğini söylemişti. Birkaç defa daha aynı gruptan bahsettiğini hatırlıyorum. Bana kalırsa bu ekipten bir kızla tanıştı ve onunla görüşüyor. Adı Emine olabilir, çünkü öyle biri aradı geçenlerde. Üstelik gömleğinde tanımadığım bir kadın parfümü kokusu aldım ve ruj izleri olduğunu düşündüğüm lekeler gördüm. Daha ne olsun? Kesin bir başkası var!”</p>

      <p class="paragraf"><span>Kesinlik… Teoriler… Hayatımıza aslında yakın zamanda girmiş olgulardır teoriler. Çünkü bundan birkaç yüz yıl öncesine kadar bilim dilinde sadece</span> <span class="BOLD char-style-override-11">hipotezler</span> <span>(ön-tezler) ve onların ispatından doğan</span> <span class="BOLD char-style-override-11">kanunlar</span><span>dan bahsedilirdi, teoriler pek bilinmezdi, genelde günlük yaşantıda da seyrek olarak kullanılırdı. Hipotezler, çevremizde gördüğümüz sorunlara yönelik geliştirdiğimiz geçici, muhtemel, değişime ve yanlışlanmaya son derece açık cevaplardı. Kanunlar ise, bu hipotezlerin defalarca test edilip, her seferinde aynı sonucu vermesi sonucu artık değişemeyeceği, sonsuza kadar sabit kalacağı anlaşılan doğa yasalarıydı. Ancak bilim diline teorinin girmesiyle birlikte, günlük yaşantıda da bu kelimenin kullanımı arttı. Sonrasında ise garip bir şekilde bilim dilindeki teori sözcüğü ile günlük yaşantıda kullandığımız teori kelimesi zıt yönlere gitmeye başladı. Aslında bu kelime günlük yaşantıda ve bilimde zıt anlamlara gelmiyor; ancak insanlar üzerinde detaylı düşünmedikleri için teorileri yanlış anlıyorlar. Onlara öğretildiği şekilde ve bilimden uzak bir anlamda kullanıyorlar. Şimdi bu yanlış anlaşılmayı hikâyemiz üzerinden gidermeye çalışalım.</span></p>

      <p class="paragraf">Özge, sevgilisinin kendisini aldatmasıyla ilgili gerçekten de bilimsel sayılabilecek bir <span class="italik">teori</span> geliştirdi. Teori kelimesini doğru anlamda kullanmasına rağmen, bunu bu şekilde kullanırken esasında kastettiği, ileri sürdüğü argümanın çok da güvenilir olmadığı, kendisinin de bundan emin olamadığı, test etmenin bir yolu olmadığını düşünmesi, sözcüğün çarpık anlamının süregelmesine neden olan ana unsurdur. Bu, “asılsız iddia” şeklinde kullanımın aksine, kısmen doğru, kısmen yanlış bir kullanımdır, ilerleyen kısımlarda izah edeceğim.</p>

      <p class="paragraf">Özge’nin yaptığı basitçe şuydu: Ortada var olan verileri/gerçekleri (paraşüt gezileri, eve geç gelme, parfüm kokusu, ruj izi gibi) toplamak… Bunlar Mete ile ilgili soruna ait olgulardır, verilerdir. Bunlar birer gerçektir. <span class="italik">“Ne”</span> sorusunun cevaplarıdır. Yani kimse Mete’nin eve geç geldiğini, yamaç paraşütüne gittiğini, Emine isminde birinin aradığını, üzerinin parfüm koktuğunu yanlışlayamaz. Bunlar yalın gerçeklerdir, ortadaki verilerdir. Kimi zaman bulanık olabilirler; fakat yeterince gözlendiklerinde ortaya çıkacaklardır. Burada, Özge’nin tüm verileri net bir şekilde bildiğini ve gördüğünü varsayacağım. Ancak çözülmesi gereken sorun bunların hiçbiri değildir. Çözülmesi veya açıklanması gereken şey, yani <span class="italik">“Neden”</span> sorusunun cevabı, Mete’nin bunlara bağlı olarak geliştiği <span class="italik">düşünülen</span> garip ve alışılmadık davranışlarıdır. Bu davranışlar, Özge’nin <span class="italik">düşündüğü</span> sebeplerden ötürü olabilir veya garipliğinin altında tamamen farklı sebepler yatıyor da olabilir. Sebebi “ne” olursa olsun ortada sıradışı, anlaşılamayan bir durum vardır. Açıklanması gereken sorun budur. Özge bu verileri kullanarak, Mete’nin bu garip, alışılmadık veya sıradışı davranışlarına kapsamlı bir açıklama üretmeye çalışmaktadır ki bu açıklamayı basitçe şöyle isimlendirebiliriz: Aldatma. Bu açıklama, eldeki verilerin tümünü açıklamaya yarar bir argüman olarak karşımıza çıkıyor, bu konuda sanıyoruz kimse itiraz etmeyecektir. Yani Özge, bu gerçekleri bir tür sosyal davranış tipi olan “aldatma” ile birbirine bağlıyor, bunlar arasındaki ilişkiyi bu şekilde kuruyor. Ancak burada can alıcı nokta şudur: Özge’nin elindeki veriler bir konudur (ve teorilerden bağımsız gerçeklerdir), Özge’nin bunlar arasında kurduğu ilişki sonucu gelişen açıklamalar (teoriler) ise bambaşka bir konudur… Bunların, yani gerçekler/veriler ile teorilerin (kuramların) iyi ayırt edilmesi gerekir. Zira aynı gerçek dizisini ya da o dizinin bir kısmını daha iyi açıklayan, başka teoriler geliştirilebilir, bunlara döneceğim.</p>

      <p class="paragraf">Bilimde de yaptığımız temel olarak Özge’nin yaptığına benzemektedir: Öncelikle gözlemler yapar, <span class="BOLD char-style-override-11">doğal gerçekleri/verileri</span> elde ederiz. Bu verilerin elde edilmesi sırasında sorulan soru şudur: <span class="italik">“Ne?”</span> Bu soruyu sorduğunuzda, ortada var olanı yalın haliyle öğrenmeyi hedeflersiniz. Bu sorunun cevabı size herhangi bir neden ya da yöntem vermez, sadece ortada olanı, gerçekleri gösterir. <span class="italik">“Mete ne yapıyor?”</span> diye sorduğunuzda, <span class="italik">“Eve geç geliyor”</span> veya <span class="italik">“Garip davranıyor”</span> cevaplarını alırsınız. Ancak asla geç kalmasının ya da garip davranmasının <span class="C-ZG-">sebeplerine</span> yönelik bilgiyi “ne” sorusu ile elde edemezsiniz. İşte bu veriyi elde ettikten sonra iki ihtimalden bahsedebiliriz: Ya bu veriye ya da gerçeğe <span class="italik">“Neden”</span> sorusunu yönelterek bir cevap ararız ya da daha önceden elde ettiğimiz ve neden o şekilde olduğunu bildiğimiz gerçeklerle arasındaki bağı kurmak için <span class="italik">“Nasıl”</span> sorusunu sorarız. Yani “Ne” <span class="BOLD char-style-override-11">sorusu bize sadece gerçeği verirken,</span> “Neden” <span class="BOLD char-style-override-11">ve</span> “Nasıl” <span class="BOLD char-style-override-11">soruları bize gerçeklerin sebeplerini ve gerçeklerin birbirleriyle olan bağlantılarını verir.</span></p>

      <p class="paragraf">İşte bu soruları sorduğumuzda, cevap olarak ürettiğimiz argümanlara <span class="BOLD char-style-override-11">hipotez</span> diyoruz. Çünkü bu argümanlar sadece kendi bilgi birikimimize dayanarak, olası bir cevabın ileri sürülmesinden ibarettir. Hipotezler, gerçeği yansıtmak zorunda değildir, ancak mutlaka verilerle, geliştireceğimiz teori arasında <span class="BOLD char-style-override-11">köprü</span> görevi görmek durumundadır, yoksa amacına ulaşamamış bir hipotez geliştirmiş oluruz. Daha sonra, belki de en önemli adım, bu hipotezlerimizin defalarca, farklı yöntemlerle, farklı insanlar tarafından test edilmesidir. Bunun tüm detaylarına burada girmeyeceğim, çünkü bilimin ilgilenilen dalına bağlı olarak oldukça farklılık gösteren, sayısız yöntem kullanılabilir. Ancak bu test etme sonucunda, her seferinde aynı sonuçlara ulaşılırsa, bu durumda hipotezlerimizin <span class="BOLD char-style-override-11">geçerli</span> olduğuna kanaat getirebilir ve doğada gördüğümüz gerçekler ile, bu gerçekleri birbirine bağlamak için ileri süreceğimiz teorimiz arasındaki köprülerden en azından birini başarıyla kurduk diyebiliriz. Daha sonra, gerçekler ile bu ilk bağlantımızı birbirine bağlayabilirsek, işte o zaman bir teori inşa etmeye başlamışız ve daha özel açıklamalardan, daha genel açıklamalara gitmeye başlamışız demektir. Sonrasında bu köprüler sınanarak, yeni köprüler inşa edilerek veya yanlış olduğu anlaşılan bağlantılar çürütülerek teori gelişimini sürdürür. Yani bu süreçte, bir hipotez ispatlandığı için asla bir teoriye dönüşmemektedir, bu genel bir yanlış anlamadır. <span class="BOLD char-style-override-11">Bir hipotez, ispatlandığı ya da yanlışlanamadığı zaman teori olmaz!</span> Teoriler, doğadaki gerçekleri birbirine bağlayarak ürettiğimiz <span class="C-ZG-">genel açıklamalar</span> iken, hipotezler bu gerçekler ile teoriler arasındaki <span class="C-ZG-">köprüler</span>, <span class="C-ZG-">bağlantılar</span>dır.</p>

      <p class="paragraf">Buradan da net bir şekilde anlaşılabileceği gibi, teoriler neredeyse hiçbir zaman oldukları gibi kalmazlar. Çoğu zaman bir teori, o konuyla ilişkili başka gerçeklerin fark edilmesi ve bu gerçeklerin teoriye nasıl katkı sağlayabileceğinin açıklanması sonucu teoriler ile gerçekler arasında daha fazla köprünün kurulması ve böylece teorinin güç kazanması sağlanabilir. Tam tersi, ancak benzer bir şekilde ise, gerçekler ile teoriler arasında önceden kurulmuş köprüler, hipotezlerin yanlışlanması (yanlış olduğunun anlaşılması) sonucu yıkılabilir ve böylece teori göreceli olarak güç kaybeder (aslında gerçeğe bir adım daha yaklaşarak bir nevi güçlendiği de ileri sürülebilir; ancak bu ayrı bir tartışmadır). Yani teoriyi genel bir küme olarak düşünebiliriz. Bir teori, kimi zaman tek bir doğa gerçeğinin açıklamasına yönelik olabileceği gibi, birçok doğa gerçeğini yapısında barındırarak çok daha kapsamlı açıklamalar da üretebilir. Bir teorinin kapsamında, tek bir doğa gerçeği ve tek bir hipotez olabileceği gibi, birçok doğa gerçeği ve dolayısıyla bunları teoriye bağlayan birçok hipotez bulunabilir. Belki de, okullarımızda öğretilen “hipotez ispatlanınca teori olur” şeklindeki hatalı bilgi, göreceli olarak nadiren de olsa tek bir gerçeğin neden olabileceğine dair önermenin, oldukça genel bir açıklama gücüne sahip olmasından ötürü teori olarak algılanmasından kaynaklanıyor olabilir. Yine de, bunun bu şekilde öğretilmesi, bilimin genelinin göz ardı edilmesi anlamına gelmekte ve hatalı fikirlere yol açmaktadır.</p>

      <p class="paragraf">Örneğin Özge’nin ileri sürdüğü teori, birçok gerçeği içerisinde barındırmakta ve bunların, “Aldatma Teorisi” ile ilgili bağları, birçok farklı hipotezle kurulmaktadır. Örneğin bölümün başındaki hikâyede Mete’yi, Özge’nin tanımadığı bir kadının araması (ve diğer tüm anlatılanlar) bir gerçektir. Özge, Mete’nin davranışlarındaki genel garipliği, Aldatma Teorisi ile açıklamaktadır. Ve Özge, Mete’nin bir başkası tarafından aranması gerçeğine <span class="italik">“Neden”</span> sorusunu yönelterek, kendince <span class="italik">“Çünkü o kişi Mete’nin gizli ilişkisidir”</span> açıklamasını yapmakta, henüz test edilmemiş olsa da bu yönde bir <span class="italik">hipotez</span> geliştirmektedir. Böylece aranıyor olma gerçeği ile anlaşılır olması “Aldatma Teorisi” olarak adlandırdığımız teorisini birbirine bağlamaktadır. Böylece, Mete’nin genel olarak son dönemde oluşan garip davranışlarının <span class="italik">neden</span> bu şekilde olduğu açıklanmaya çalışılmaktadır. Fakat Özge aynı teoriyi, örneğin Mete sadece eve geç geliyor olsaydı da ileri sürebilir, sadece bu gerçek ile bu test edilmemiş hipotez üzerinden yola çıkarak, doğrudan Mete’nin onu aldattığını iddia edebilirdi. Fakat bu durumda teorisi oldukça zayıf ve dayanaksız olacaktı; çünkü çok az gerçeğe ve hipoteze dayanıyor olacaktı (bu doğru olması için bir engel değil; ancak bilimsel doğruluk önündeki bir tehdittir). Ancak daha fazla sayıda gerçeğe dayanan ve bu gerçeklerin, daha fazla hipotez ile teoriye bağlandığı durumlarda teoriler çok daha güçlü ve sarsılması güç olacaktır. Burada, teorinin gücünü nereden aldığını da görmüş oluyoruz. Ayrıca Özge’nin ileri sürdüğü teorinin bir diğer sıkıntısı da, hipotezlerin düzgün bir şekilde test edilmemiş olmasıdır. Hatırlayacak olursanız Mete’nin geç gelmesi, ruj izi, parfüm kokusu ve benzeri durumların hiçbirinin gerçek nedenleri ortaya koyulmamıştı, sadece hipotezler ileri sürülmüştü. Özge, sadece bu verileri üstünkörü birbirine bağlayarak, kendi düşüncesi dâhilinde bir teori ileri sürdü. İşte tüm bu analizler ışığında, <span class="BOLD char-style-override-11">teorinin gücü</span> olarak izah edebileceğim bir derecelendirme ile karşılaşırız.</p>

      <p class="paragraf">Bir teorinin gücü birçok faktöre dayanır. Örneğin içerisinde barındırdığı doğa gerçeklerinin sayısı çok önemlidir. Sadece bir gerçeğe/veriye dayanarak çok kapsamlı bir açıklama ileri sürmek son derece hatalıdır. Ancak her zaman gerçekler arasındaki ilişkiler o kadar da kolay anlaşılır veya fark edilir olmayabilir, bu sebeple teorileri geliştirmek zordur. Bir diğer önemli nokta, teorinin içerisindeki verilerin gerçek nedenlerinin net bir şekilde ortaya konulmuş olmasıdır. Çünkü eğer ki bir gerçek ile ilgili açıklayıcı ve sınanabilir/test edilebilir bir hipotez ileri sürülmezse, bu gerçek ya da gerçekler kullanılarak yapılacak açıklama temelsiz olacaktır. Teorilerin gücüyle ilgili önemli noktalardan bir diğeri, eğer teori birden fazla gerçeği içeriyorsa, bu gerçeklerin birbirleriyle olan ilişkisinin açık bir şekilde ortaya konulmuş olmasıdır. Yani teorinin içerisinde bulunan gerçekler, düşündüğümüz gibi birbirleriyle ilişkili mi, yoksa hatalı bir bağ mı kuruluyor, bunun tespiti çok önemlidir. Teorilerin gücüyle ilgili son olarak kilit derecede önem arz eden bir diğer durum da, ileri sürülen teorinin, bu teori içerisindeki dayanakların (gerçeklerin) ve bu gerçeklerin birbirine bağlanma yöntemlerinin sadece bir kişi tarafından değil, gerekirse onlarca, yüzlerce, binlerce kişi tarafından test edilmesidir. Çünkü sadece bir kişinin, bir olaya/olguya bakarak yapacağı açıklama, kendi yaşam görüşü ile sınırlı olabilir, bilimin <span class="BOLD char-style-override-11">tarafsızlık ilkesi</span>ni farkında olmadan çiğneyebilir ya da basitçe gözünden kaçan noktalar olabilir. Bu sebeple bilimsel bir teorinin birçok kişi tarafından test edilmesi gerekmektedir.</p>

      <p class="paragraf">Burada bilimsel teorilerle ilgili çok önemli bir özellikten daha bahsetmekte fayda görüyorum: <span class="BOLD char-style-override-11">Yanlışlanabilirlik</span>. Bir kuramın veya hipotezin, bilimsel açıdan geçerli olabilmesi için, yanlışlanabilir olması bir <span class="italik">zorunluluktur</span>. Bir hipotezin ya da teorinin açıklamasının tekrar tekrar doğrulanmaya çalışılması çoğu zaman hiçbir anlam ifade etmez, zira doğrulamaya çalışmak, taraflı bir bakış açısını ister istemez beraberinde getirecektir. Bilim insanları, yeni bir hipotez ya da teori ile karşılaştıklarında onu desteklemeye değil, çürütmeye, eksik taraflarını ortaya çıkarmaya çalışırlar. Zaten bilimin itici gücü de budur. Eğer ki iddia “tüm kediler beyazdır” gibi bir argümansa, sürekli olarak beyaz kediler aramak ve bulduğumuzda argümanın doğru olduğunu görmek ve kendimizi tatmin etmek bilimsel açıdan anlamsızdır. Bir tane siyah kedi bulmak, argümanı çürütmeye yetecektir. İşte bilim insanları da önlerine gelen hipotezler veya kuramlar için aynısını yaparlar. Bu argümanların açıklarını bulmaya ve yapabiliyorlarsa bunları düzeltmeye, geliştirmeye çalışırlar. Dolayısıyla bir teori, farklı bilim insanları onu çürütemediği sürece güç kazanmayı sürdürür.</p>

      <p class="paragraf"><span>İşte bilimsel anlamda bir teorinin özellikleri bunlardır. Peki ya şu meşhur “kanunlar”? Onların bilimdeki yeri neresidir? Gerçekten de, okullarımızda (özellikle lise düzeyinde) genelde öğretildiği gibi, “teoriler</span> <span class="italik">daha da</span> <span>ispatlanınca kanun olurlar” mı? Elbette ki hayır! Bu, skolastik düşünceden ve eski dönemlerdeki bilimden kalma bir düşünüşün günümüzdeki yansımasından ibarettir. Kanunlar, insanların “değişmez ve her durumda geçerli kurallar” olarak gördükleri doğa ilkelerini izah etmek için yarattıkları bir terimdir. İnsan tarihi içerisinde, bir süre boyunca, bu tür değişmeyen, sabit, her koşulda geçerli olmak zorunda olan doğa yasaları olduğuna inanılmıştır. Hâlbuki modern bilim içerisinde “değişmez”, “değişmeyen”, “değişemeyecek” kanunlardan bahsedememekteyiz, çünkü Evren’de hiçbir şeyin değişmez gerçekler olmadığını veya ne zaman bir şeyin “değişmez” olduğunu iddia etsek, sonrasında onun da değişmiş, değişmekte veya değişecek olduğunu artık biliyoruz. Eskiden bilim, günümüzdeki kadar etraflıca bilinmezken, doğaya yönelik bazı açıklamalarımızın değişmez, aksi ispatlanamaz, sabit açıklamalar olduğunu sandık. İşte bu “çok güvenilir” açıklamalara kanun/yasa adını verdik ve bunların aksinin doğru olabileceğini ya da en azından bunlardan daha güçlü açıklamalar yapılabileceğini hiç düşünmedik. Ta ki temel bilimler alanında devrim niteliğinde keşifler yapılana kadar. Bu keşiflerle birlikte, yüzyıllardır açıklamalarından adımız gibi emin olduğumuz “kanunlarımızın” değişmesiyle, artık bilimsel hiçbir açıklamanın bir “kanun/yasa” olacak kadar değişmez olamayacağına ikna olduk. Günümüzde kanun kelimesi kimi kaynakta tanımını önceki sayfalarda yaptığımız doğa gerçekleri (doğal gerçekler veya bilimsel gerçekler de denebilir) ile eş anlamlı olarak kullanılmaktadır ve anlamı yumuşatılmıştır. Eğer tanımı ve açıklaması doğru yapılacak olursa, elbette doğa gerçeklerinden kanunlar, ilkeler veya yasalar olarak bahsedebiliriz; sonuçta bir şeye ne dediğimiz çok önemli değildir, ona neden o şekilde isim verdiğimizi yeterince iyi izah edebiliyorsak. Ancak bugün gördüğümüz salt gerçeklerin bile değişmez olamayabileceğini hatırlatmakta fayda var, buna tekrar döneceğiz. Ben de kitap boyunca “kanun” ve yer yer “ilke” kelimelerini doğa gerçekleriyle eş anlamlı olarak kullanacağım, terminolojik olarak bazı farklar olsa da aralarında…</span></p>

      <p class="paragraf">Bu bağlamda şunu net bir şekilde söyleyebiliriz ki, kanunlar <span class="italik">“Neden”</span> sorusuna cevap vermezler, ancak ve ancak <span class="italik">“Ne”</span> sorusunun cevabı olabilirler. Buradan da görebileceğimiz üzere doğal bir olay/olguya yaptığımız açıklamaların en güçlüsü, en kapsamlısı, en güvenilir olanı <span class="BOLD char-style-override-11">teori</span>lerdir. <span class="BOLD char-style-override-11">Hiçbir teori ispatlandığında kanun olmaz! Tam tersine teoriler, bazı kullanımlarda “kanunlar” olarak geçen “doğa gerçekleri”ni birbirine bağlayan ve daha geniş açıklamalar yapmamızı sağlayan bilimsel açıklamalardır. Teoriler, kanunların omuzlarında yükselir. Bir bilimsel açıklamanın ulaşabileceği son nokta “teori” durumudur.</span></p>

      <p class="paragraf">Şimdi biraz bu örnekler üzerinden gitmek istiyorum, anlaşılmanın kolaylaşması açısından:</p>

      <p class="paragraf">Dalından kopan bütün elmalar (ve benzeri cisimler) Dünya’ya (yere) <span class="italik">doğru</span> hareket etmektedir. Bu bir doğa gerçeğidir, <span class="italik">“Ne”</span> sorusunun cevabıdır. Bir şeylere illa “kanun” diyecekseniz, cisimlerin bu hareket davranışına “kanun” demeniz, sanıyorum en isabetlisi olacaktır. Çünkü bu gözlemden sonra yapacağınız her “kanun” tanımı, bilimsel terminolojide çelişkiler yaratacaktır. Dolayısıyla bir gözleme doğrudan “kanun” yaftasını yapıştırmak doğru olmayacaktır, bundan uzak durmanızı tavsiye ederim. Fizik yasaları (ki bunlar da diğer doğa gerçekleridir) sabit kaldığı sürece bahsettiğim bu “düşme hareketi” varlığını sürdürecektir. Ancak elmanın Dünya’ya <span class="italik">doğru</span> hareket etmesi, olayın ta kendisidir, olayla ilgili bir açıklama yapmamızı sağlamaz. Yani <span class="italik">“Ne”</span> sorusunun cevabı bir açıklama değil, bir durum bildirimidir: <span class="italik">“Cisimler Dünya’ya doğru hareket eder.”</span> Bunun gerçeğin nedenlerini öğrenmek için, adı üzerinde, <span class="italik">“Neden”</span> sorusunu sormak gerekir. Bernard Baruch’un sözleri bu durumu net bir şekilde ortaya koymaktadır: “<span class="italik">Milyonlarca insan elmanın düştüğünü gördü; ancak sadece Newton ‘Neden?’ diye sordu.</span>”</p>

      <p class="paragraf">İşte bu nokta, anlaşılması gereken en önemli noktadır. Elmanın yeryüzüne doğru hareket etmesi gerçeğini açıklayacak bir açıklamaya ihtiyaç duyarız. Bunu yapabilmemizin tek yolu, elmanın hareketi ile ilgili birçok veriyi toplayıp (tıpkı Mete ile ilgili verileri topladığımız gibi), bunları kullanarak bir cevap üretmekten geçer. Newton’un yaptığı da tam olarak budur: Öncelikle belli başlı bazı ilkeleri keşfetmiştir ki bu ilkeler de diğer doğa gerçekleridir. Örneğin Newton, bir cismin üzerinde herhangi bir kuvvet olmadığı sürece hızının sabit kalacağını keşfetmiştir. Daha popüler tanımıyla, bir cisim üzerinde herhangi bir kuvvet yokken sabit olarak duruyorsa durmayı sürdürür. Eğer üzerinde kuvvet yokken hâlihazırda sabit hızla hareket ediyorsa, bu hızda hareketini sürdürür. Buna, <span class="BOLD char-style-override-11">Eylemsizlik İlkesi (Gerçeği)</span> diyoruz ve günümüzde bu, <span class="BOLD char-style-override-11">Newton’un Birinci Hareket İlkesi/Yasası</span> olarak bilinir. Bunun en bilinen uygulaması, hareket halindeki bir araba aniden frene basarsa, içerisindekilerin hızla ileriye doğru hareket etmesi, yani frene basmadan önceki hareketi sürdürme eğilimidir. Benzer şekilde, duran bir araba birden hızlanacak olursa, içerisindekiler hızla geriye doğru hareket edeceklerdir; çünkü hızlanmadan önceki durma hareketini, birer cisim olarak sürdürme eğilimindedirler. Bu bir doğa yasasıdır ve her zaman bu şekilde karşımıza çıkar.</p>

      <p class="paragraf">Newton, sonrasında yaptığı her denemede, elmanın (veya herhangi bir diğer cismin) yeryüzüne doğru yaptığı hareket boyunca üzerine etkiyen kuvvet ile ivmesi (bir cismin ne kadar çabuk hızlandığı bilgisi) arasında, cismin kütlesi üzerinden bir doğru orantı olduğunu keşfetmiştir (aslında Newton doğrudan bunu keşfetmemiştir, cisimlerin doğrusal momentumlarının korunduğunu keşfetmiştir ama kafa karıştırmamak adına bunu burada anlatmayacak, bu konudaki klişe anlatıma sadık kalacağız). Bunu bugün <span class="BOLD char-style-override-11">Newton’un İkinci Hareket İlkesi/Yasası</span> olarak anıyoruz ve meşhur “F=ma” formülü ile ifade ediyoruz. Bunun uygulamasını da, ittiğimiz bir bebek arabasında kolaylıkla görebiliriz. Eğer ki bebek arabasını giderek arttıracağınız bir kuvvetle iterseniz, bebek arabasının hızlanma miktarı da (ivmesi), kütlesi sabit olduğu sürece, giderek artar. Bu basit gerçek, Newton tarafından, yukarıda verdiğim formülle ifade edilmiştir.</p>

      <p class="paragraf">Son olarak Newton, birbiriyle etkileşim halindeki bütün cisimlere etki eden kuvvete karşı bir tepki kuvveti oluştuğunu keşfetmiştir. Buna da <span class="BOLD char-style-override-11">Etki-Tepki İlkesi</span> veya <span class="BOLD char-style-override-11">Newton’un Üçüncü Hareket İlkesi</span> diyoruz. Bunu da her anımızda hissederiz. Örneğin, Dünya üzerinde ayakta durabilmemizin tek sebebi bu ilkedir. Çünkü maddesel yapımızdan kaynaklı kütlemiz, yerçekiminin etkisiyle yere doğru bir kuvvet (ağırlık) yaratır. Bu ağırlık, eğer ki Dünya (veya üzerine bastığımız yer) tarafından eşit ve zıt yönlü bir kuvvetle dengelenmeseydi, ayakta durmamız mümkün olmazdı ve Dünya’nın merkezine doğru çekilirdik. Benzer şekilde, bir buz pistinde, duvarı var gücünüzle itecek olursanız, duvarın sabit olmasından ötürü meydana gelen eşit ve zıt yönlü bir kuvvetle geri kayacaksınızdır. Bu durumda duvar yerine sizin kaymanızın nedeni, duvara uyguladığınız kuvvetin, duvarı yerinden sökecek kadar güçlü olmamasıdır. Fakat sizi buz pistinde tutan kuvvetler çok küçük olduğundan, duvara uyguladığınız etki kuvvetine karşı duvardan aldığınız tepki kuvveti sizi kolayca geri itecektir. Ancak, eğer ki bir alışveriş arabasını aynı şekilde itecek olursanız, siz geriye gitmezsiniz, araba ileri gider, çünkü alışveriş arabası duvar gibi yere sabit değildir ve üzerine uyguladığınız kuvvet, arabayı sabit tutan sürtünme kuvvetini kolayca yenerek hareket etmesini sağlar. Bu sırada, araba da size, sizin ona uyguladığına eşit miktarda ama zıt yönde bir tepki kuvveti uygular. Fakat ayakkabılarınızla yer arasındaki sürtünme kuvveti, bu kuvvetten büyük olduğu için siz geri gitmezsiniz (tıpkı siz ittiğinizde duvarın gitmemesi gibi). Kısaca, uygulanan etki-tepki kuvveti ile diğer kuvvetlerin ilişkisi, hareketi doğurur.</p>

      <p class="paragraf">Dikkat edecek olursanız kanunlar, etrafımızdaki verilerin gözlenmesiyle edinilen doğal gerçeklerden ibarettir, daha fazla bir anlam ifade etmezler. İşte Newton, bu 3 ilkeyi keşfi sırasında bazı hipotezler ileri sürmüş, bunlardan doğru olduğuna sayısız deneme ve araştırma sonrası ikna oldukları, yukarıdaki yasaların ortaya çıkmasına neden olmuştur. Ancak bunların hiçbiri <span class="italik">“Neden”</span> sorusuna cevap değildir, fark edecek olursanız. Bunların hepsi <span class="italik">“Ne”</span> sorusunun cevabıdır. Her biri, ortada olan bir gerçeği açığa çıkarmayı hedeflemektedir. Newton’un yapmak istediği ise bu gerçeklerin ortaya çıkarılmasından çok, bunların birbirine bağlanması sonucu cisimlerin hareketine yönelik yapmaya çalıştığı açıklamayı netleştirebilmektir. İşte burada, teori geliştirme devreye girer.</p>

      <p class="paragraf">Newton yukarıdaki ilkelerini kullanarak cisimlerin hareketi ile ilgili bir teori ileri sürmüştür: <span class="BOLD char-style-override-11">Kütleçekim Teorisi (Kuramı)</span>. Bu, o zamana kadar cisimlerin Dünya’ya doğru hareketiyle ilgili yapılan tek açıklamadır ve o dönem için gerçekten de son derece güçlü bir açıklamadır. Anlaşılır bir biçimde, 17. yüzyılın sonlarında teorisini ilan eden Newton, o dönemde bilimde bir çığır açmış ve cisimlerin bu hareketlerine yönelik yaptığı açıklama, bir bütün olarak “değişmez gerçeklik” olarak kabul görmüştür. İşte bu sebeple o zamanlarda Newton’un açıklamalarına <span class="BOLD char-style-override-11">Kütleçekim Kanunu</span>, bu kanunun Dünya’dan bahsederken kullandığımız versiyonuna ise <span class="BOLD char-style-override-11">Yer (Dünya) Çekimi Kanunu</span> denmiştir. O zamanlardaki insanların, eldeki bilim düzeyine bakarak bu açıklamaları değişmez kabul etmeleri ve birer kanun olarak görmeleri son derece doğaldır.</p>

      <p class="paragraf">Newton basitçe, Evren’deki bütün cisimlerin birbirlerini eşit ve zıt yönlü kuvvetlerle <span class="italik">çektiğini</span> söylemektedir. Bu <span class="italik">çekim</span> kuvvetinden ötürü, sürtünmenin yenilebildiği durumlarda da cisimlerin birbirlerine <span class="italik">doğru,</span> çizgisel (doğrusal) bir rotada hareket ettiğini ileri sürmüştür. Yani Newton’a göre cisimlerin hareketlerinin arkasında yatan temel prensip, cisimlerin birbirlerini <span class="italik">çekiyor</span> olmasıdır; bu iki cismin birbirine hareketi ise <span class="italik">doğrusal</span> biçimdedir.</p>

      <p class="paragraf">Upuzun yıllar, hatta asırlar boyunca Newton’un cisimlere yönelik bu açıklaması bir kanun olarak kabul gördü. Bu açıklaması son derece işlevseldi de, zira Newton gerçekleri etrafına bakarak keşfetmişti ve insanlar artık onun bu keşfini kullanarak, etraflarındaki olayların gelişimine daha mantıklı ve bilimsel açıklamalar getirebiliyorlardı. Bu da bilimde ciddi bir gelişime sebep oldu. Günümüzde bildiğimiz tüm sıradan (aşırı ileri teknoloji olmayan) ev âletleri, telefonlar, bilgisayarlar, arabalar, uçaklar, uydular, gemiler ve daha nicesi Newton’un bu basit açıklaması ve sonrasında gelen bilim insanlarının bu açıklamalara yaptıkları katkılarla gelişen <span class="BOLD char-style-override-11">Newton “Yasaları”</span> ile icat edilmiş ve geliştirilmiştir. İnsanlar bilimdeki bu açıklamaların, teknoloji üzerindeki olumlu etkisini gördüklerinde, Newton’un açıklamasına daha da sıkı sıkıya bağlanmışlardır ve Newton’un açıklamalarının değişmez kanunlar olduğuna daha da ikna olmuşlardır.</p>

      <p class="paragraf">Bu yaklaşım 19. yüzyılın ve belki de bildiğimiz tüm tarihin en parlak zekâlarından birinin doğumu ve keşifleri ile sona ermiştir: Albert Einstein. Einstein ömrü boyunca fizik üzerine sayısız çalışma yapmış ve sonunda bilime birçok ürün vermiştir. Bunların başında da <span class="BOLD char-style-override-11">Görelilik Teorileri (Kuramları)</span> gelmektedir. İki alt teoriden (özel ve genel görelilik kuramları) oluşan bütünün, bilim tarihine birçok önemli etkisi olmuştur; ancak burada bizi ilgilendiren, Newton’un o zamana kadar sarsılmaz olarak görülen tahtının (açıklamalarının) sarsılmış olmasıdır. Einstein, Newton’un yaptığı açıklamayı yetersiz ve hatta belli sınırlar haricinde hatalı bulmuştur. Çünkü Newton etrafında basit olarak gözlenebilir olaylardan yola çıkarak açıklamalarını yapmış, uzay ve zamanın birbirinden bağımsız işleyen olgular olduğunu varsaymış ve bunları birer gerçek olarak kabul ederek teorisini geliştirmiştir. Ancak Einstein, Newton’dan çok daha ileri düzeyde yaptığı hesaplamalar ve gözlemler ile Evren’de uzay ve zamanın birbirinden ayrılamaz bir ikili olduğunu ileri sürmüş (bu yönde hipotezler geliştirmiş) ve dahası, bunu önce teorik, sonra pratik olarak ispatlamıştır. Bu sebeple bu gözlemleri birer <span class="BOLD char-style-override-11">doğa gerçeği</span> niteliği kazanmıştır. Gerçekten de uzay ile zaman birbirine tamamen bağımlıdır ve uzaydaki değişimler zamanı da etkiler ve tam tersi… Yani bir keşif, bir öncekinin bazı varsayımlarını hatalı çıkarmış ve onun eksik taraflarını tamamlayarak daha geniş bir kapsam kazandırmıştır.</p>

      <p class="paragraf"><span>Einstein, bu doğa gerçeğinden ve daha birçoğundan yola çıkarak, tıpkı Newton’un yaptığı gibi bazı ilkeler belirlemiş ve bu ilkeler üzerine teorilerini kurmuştur.</span> <span class="BOLD char-style-override-11">Einstein’ın Genel Görelilik Kuramı</span><span>’na göre cisimlerin birbirlerine “doğru” gibi gözüken hareketi, aslında Newton’un varsaydığı gibi doğrusal bir çekim kuvvetinden kaynaklanmamaktadır. Çok büyük kütleli cisimler (Dünya gibi), uzay-zaman düzlemini bükerek, yakınlarındaki cisimlerin durumlarını etkilerler. Örneğin Dünya, uzay-zamanı bükerek, Dünya’ya yakın konumda bulunan elmayı doğrudan etkiler. Einstein bu etkinin,</span> <span class="italik">üzerine çekme</span> <span>şeklinde değil,</span> <span class="italik">yörüngeye girme</span> <span>şeklinde tanımlanmasının doğru olacağını gösterir. Yani elma aslında “Dünya’ya doğru düşmez”, bunun yerine Dünya etrafında bir yörüngeye girmeye çalışır; ancak bu yörüngenin çapı, elma ile Dünya arasındaki mesafeye göre o kadar büyüktür ki, bu yörünge hareketini biz, elma sanki düz bir şekilde düşüyormuş gibi algılarız ve çarpmadan sonra da iki cisim (Dünya ile elma) dengede kalmasından ötürü “düşmenin tamamlandığı”nı sanırız. Hâlbuki cisimler arasındaki dinamik etkileşim, dışarıdan duruyor gibi gözüktükleri zaman bile devam etmektedir. En azından atomik düzeyde…</span></p>

      <p class="paragraf">Einstein’ın yaptığı bu açıklama fizik dünyasını kökünden sarstı ve bilim insanlarına Newton’un yüzyıllardır kanun olarak kabul edilen argümanlarının tam olarak geçerli olmadığını, en azından “değişmez sabit kanunlar” olmaktan çok uzak olduklarını gösterdi. Bu da hemen bilimin bu yeni duruma adapte olmasıyla sonuçlandı. Bilim literatüründen “kanun” kelimesi hızla çıkmaya başladı, çünkü en güvenilir olarak görülen bilgilerin bile daha iyi ve kapsamlı açıklamalarla değişebileceği görüldü. Bu noktada, teorilerin ispatlanmamış argümanlar değil, çok güçlü doğa gerçekleri üzerine kurulmuş, değişken kapsamdaki açıklama güçlerine sahip olan bilgi bütünleri olduğu anlaşıldı.</p>

      <p class="paragraf">Burada önemli olan nokta, Einstein’ın açıklamalarından sonra Newton’un açıklamalarının çöpe <span class="C-ZG-">atılmamış</span> olmasıdır. Çünkü atılamazlar, o teoriler de doğa gerçekleri üzerine, tekrar tekrar denenerek ortaya konmuş veriler üzerine kuruludur. Bu açıklamaların tamamen yanlış olması mümkün değildir; doğa gerçeklerini çürütmek olanaksıza yakındır, neredeyse hiçbir zaman yapıları değişmez, bunların değişebilmesi için Evren’in dokusunun, yapısının kökünden değişmesi gerekir, zira doğa gerçekleri Evren’in yapısından ötürü oluşan, var olan gerçeklerdir. Einstein eylemsizlik gerçeğini ya da etki-tepki gerçeğini çürütmemiştir. Sadece Newton’un cisimlerin hareketine getirdiği açıklamadan çok daha gerçekçi bir açıklama ileri sürmüştür. Günümüzde, etrafımızda gördüğümüz birçok pratik uygulama, yapı, cihaz ve mekanizma sadece <span class="BOLD char-style-override-11">Newton’un</span> <span class="BOLD char-style-override-11">Kütleçekim Teorisi</span> kullanılarak üretilmektedir. Yani burada olan, bilimin amacına uygun olarak, gerçeğe adım adım yaklaşma çabasıdır. Geliştirilen her bir teori, daha öncekilerden güç alarak gerçeğe daha da yaklaşmayı hedefler, daha fazla doğa gerçeğinden destek alır. Kısaca yeni teorilerin, bir teorinin öncekilerin yerine geçmekten çok, onların kapsamını ve açıklama gücünü geliştirdiğini görürüz. Elbette, eğer ki yeni bulgular, önceki teorilerin temellerini oluşturan hipotezlerin (bağlantı köprülerinin) açıklamalarını yanlışlamayı başarıyorsa, önceki teorilerden tamamen vazgeçilebilir de, bu da bilim tarihinde sıklıkla gördüğümüz bir durumdur. Tahmin edebileceğiniz gibi bu durum genellikle zayıf teoriler için geçerlidir ve güçlü teoriler, zaman zaman güncellenip geliştirilseler de neredeyse hiçbir zaman çöpe atılacak kadar sarsılamazlar. Bunun en güzel örneği Newton’un Kütleçekim Teorisi ve Evrim Teorisi’dir.</p>

      <p class="paragraf">Teorilerin önemli bir özelliği de <span class="BOLD char-style-override-11">ölçek/kapsam etmeni</span> olarak tanımlayabileceğim bir özelliktir. Örneğin Newton’un kuramı ışık hızından çok yavaş hızlarda hareket eden, yani genelde günlük yaşantımızda gördüğümüz tüm cisimlerin hareketlerini açıklamak için çok kullanışlıdır. Çünkü Newton cisimlerin hareketine yönelik teorisini geliştirirken, sadece büyük ölçekte görülebilen gerçeklerden dayanak almıştır, çok küçük veya çok büyük boyutlara teknolojik yetersizliklerden ötürü erişememiş, bu alanlarda daha net görülebilen doğa gerçeklerini hesaba katamamıştır. Bunun sebebi de bunların o dönemde bilinmiyor veya gözlenemiyor olmasıdır. Bunun sonucunda da sadece bizim yaşadığımız, günlük yaşantımızda deneyimlediğimiz büyüklükler için isabetli, bu boyutlarda işe yarar bir teori geliştirebilmiştir. Ancak bir cismin hızı arttıkça ve ışık hızına yaklaştıkça, Newton’un kuramının hataları artmaya başlar ve sonunda bu teorinin öngördüğü Evren modelindeki hatalar göz ardı edilemeyecek kadar büyürler. İşte bu noktadan sonra, yani ışık hızına yakın hızlarda Einstein’ın Görelilik Kuramı kullanılmak zorunda kalır. Yoksa modelleme yanlış olacak, teorik veriler pratik verilerle uyuşmayacak, hata payları devasa boyutlara ulaşacaktır. Yani burada anlaşılması gereken, teorilerin, burada örneklendiği şekillerde, cisimlerin farklı özelliklerine, farklı ölçeklerde ve kapsamlarda yaklaşımlar getirebildikleridir.</p>

      <p class="paragraf"><span>Değişmez görülen kanunların bilimden çıkarılmasının ne kadar yerinde olduğunu, Eintein’ın kuramının aldığı darbe bir kere daha gösterdi. Görelilik Kuramı’nın yeterince, hatta gereğinden fazla iyi olduğunu gören insanlar, bir daha bu gerçeğin değişmeyeceğini düşündüler. Yine de güvenli tarafta kalmak adına asla Einstein’ın açıklamalarına bir “kanun” olarak yanaşılmadı. Bu tarafsız ve güvenilir yaklaşımın meyveleri,</span> <span class="BOLD char-style-override-11">Kuantum Kuramı</span><span>’nın doğuşu ile toplanmaya başlandı. Kuantum Mekaniği ile Einstein’ın bile tam olarak doğru bir çıkarım yapmadığını gördük. Kuantum Kuramı’na göre Evren’de “boşluk” olarak bildiğimiz her yer “karanlık madde” ve “karanlık enerji” ile dolu olmalıdır, bunun sebepleri Kuantum Mekaniği’nin derinlerinde yatmaktadır, bu yüzden burada değinmeyeceğiz. Eğer ki bu karanlık madde gerçekten varsa, Evren içerisindeki cisimlerin birbirlerine doğru hareket etmelerinin sebebi ne</span> <span class="italik">çekim kuvveti</span> <span>ne de yalnızca</span> <span class="italik">yörünge hareketi</span> <span>olmalıdır; bunların yerine cisimlerin birbirine</span> <span class="italik">itilmesi</span> <span>olmalıdır, yani bir nevi</span> <span class="italik">itim kuvveti.</span> <span>Kısaca tıpkı bir kap cıva içerisine parmağımızı soktuğumuzda parmağımız üzerinde bir itilme, baskı, basınç hissetmemiz gibi, Evren de bütün cisimleri birbirlerine doğru</span> <span class="italik">bastırmaktadır</span><span>; ancak aynı zamanda Einstein’ın yaptığı açıklamanın gösterdiği gibi bu ittirilme, uzay-zamanın bükülmesiyle birlikte yörüngesel bir hareketin de doğmasına sebep olmaktadır.</span></p>

      <p class="paragraf">Yani ortaya atılan bir kuram, öncekinin kökünü kazımasa da, onu geliştirmekte ve daha kapsamlı hale getirmektedir, daha isabetli açıklamalar üretilmesini sağlamaktadır. Einstein’ın açıklamalarına rağmen halen Newton Fiziği ile günlük yaşantıda harikalar yaratılabilmektedir. Ancak Newton Fiziği, Evren’de bolca bulunan ve ışık hızına yakın hızlarda hareket eden cisimler için kullanılamaz, yetersizdir; çünkü Newton bunları değil, ışık hızından çok daha yavaş hareket eden cisimleri gözleyerek kuramını geliştirmiştir. Einstein işin içine ışık hızına yakın hızlarda hareket eden cisimleri de katarak, fiziği bir adım öteye götürmüş, hem Newton’un açıklamalarını, hem de daha fazlasını kapsayan bir açıklama yapabilmiş, daha kapsamlı bir kuram ortaya atmıştır. Daha sonrasında gelen Maxwell gibi bilim insanları ise, Einstein’ın da hesaba katmadığı bazı olguları işin içine katarak Kuantum Kuramı’nı ortaya atmışlar ve hem Newton’un hem Einstein’ın açıklamalarını içine alan, daha kapsamlı bir fiziksel açıklama geliştirmişlerdir.</p>

      <p class="paragraf">Bu karmaşık gibi gelen fizik bilgileri aslında sizlere tek bir şeyi göstermek için anlattığım bir tarihsel olaylar silsilesidir: <span class="BOLD char-style-override-11">Bilimde (ve doğada) değişmez gerçekler yoktur!</span> <span class="BOLD char-style-override-11">Bilimde kanunlar yoktur!</span> Bilimde sadece geçici olarak, bildiğimiz Evren dâhilinde her seferinde aynı sonuçları veren <span class="italik">doğa gerçekleri</span> vardır ve bu gerçekler sayesinde geliştirdiğimiz hipotezleri bir araya getirerek kurduğumuz kuramlar (teoriler) vardır.</p>

      <p class="paragraf">İşte bu açıdan bakıldığında, hayatımızdaki birçok bilimsel kuramın ne kadar güçlü olduğunu görebiliriz. Canlıların hücrelerden oluştuğuna dair argümanlar bütünü bile bir teoridir, <span class="BOLD char-style-override-11">Hücre Teorisi</span> olarak geçer. Bir düşünün; eğer teoriler “daha da ispatlanınca” kanun olsaydı, incelediğimiz milyonlarca canlı türünden istisnasız her birinin hücresel yapıda olması yeterince ispatlandığını göstermez miydi, dolayısıyla bu teorinin artık kanun olmasını gerektirmez miydi? Newton’un cisimlerin hareketiyle ilgili açıklaması özellikle 1950’lerden sonra yayınlanan, yani Görelilik Kuramı ve Kuantum Kuramı’nın bilimde yaygınlaşmasından sonra yayınlanmış bütün bilimsel dergilerde <span class="BOLD char-style-override-11">Newton’un Kütleçekimi Teorisi</span> olarak geçer. Sizce bütün cisimler yere düştüğü halde, bu teorinin bir “kanun” olarak anılmaması saçma değil mi? Gazların davranışlarıyla ilgili bilimsel açıklamalarımızın toplamına <span class="BOLD char-style-override-11">Gazların Kinetik Teorisi</span> adı verilir. Elektronların çekirdek etrafındaki dönüşünü açıklayan güncel açıklamalar <span class="BOLD char-style-override-11">Modern Atom Teorisi</span> olarak anılır. Sizce kolaylıkla gözleyebildiğimiz gazların hareketlerini açıklayan ve şu anda gazları kullanarak faydalandığımız her âleti üretmemizi sağlayan açıklamalar neden hâlâ “kanun” değildir? Yoksa gazların hacmi ile basıncı arasındaki ilişki <span class="italik">yeterince</span> ispatlanmamış mıdır? Yoksa <span class="italik">yeterince</span> yaygın olarak kabul görmemekte midir? Elbette bu soruların cevabı açıktır: Bunlar teoridir ve teori olarak kalacaklardır, çünkü teoriler bilimsel açıklama gücümüzün doruğudur. Teorilerden daha kapsamlı bir açıklama grubu bilinmemektedir. Eğer illa ki teoriler ile kanunlar arasında bir hiyerarşi kurulacaksa teoriler, kanunlar üzerine kurulan, onları kapsayan kalelerdir.</p>

      <p class="paragraf">Modern bilime ait bu güncel bakış açısı, Evrim Kuramı’na bakışımızı da değiştirecektir. İşte Evrim Teorisi’nin bir “teori” olmasının sebebi de bu anlattıklarımdır. Basit bir dille, <span class="italik">“Evrim bir teoridir ve teori olarak kalacaktır, çünkü hiçbir bilimsel açıklama gibi, Kütleçekimi gibi, Görelilik gibi, hücre yapısına yönelik açıklamalar gibi, Evrim Teorisi de bir kanun olamaz.”</span> Burada, bu kitabın ana amacı olarak, siz okurlarımda yaratmak istediğim yaşam görüşü değişimlerinin birimlerinden biri olan <span class="BOLD char-style-override-11">birinci değişim noktası</span>na ulaştık: <span class="BOLD char-style-override-11">Evrim Teorisi’nin bir kuram olması onun ispatlanmamış, eksik, zayıf, öylesine ileri sürülmüş bir açıklama olduğu anlamına gelmez.</span> <span class="BOLD char-style-override-11">Tam tersine Evrim Kuramı, 150 yıllık kuramsal tarihi, 2000 küsur yıllık fikirsel (fikri) tarihiyle bilimin gördüğü en güçlü, en az hasar görmüş, en çok sayıda bilim insanı tarafından geliştirilmiş ve geliştirilmekte olan teorilerden biridir.</span> Evrim Kuramı’na baktığımızda, birçok doğa gerçeği üzerine kurulmuş, son derece sağlam temelleri olan, günümüze kadar ulaşan 150 yıllık tarihinde bir defa bile temellerini ya da içerisindeki güçlü bağlantıları tamamen sarsabilecek herhangi bir veriye ulaşılamamış, hayata bakış açımızı ve doğaya yönelik anlayışımızı değiştirebilecek, çok güçlü bir bilimsel açıklama görmekteyiz. İşte bu gerçek, bizi doğa olayları ile onlara yönelik geliştirilen kuramlar arasındaki bir diğer önemli bağlantıya götürür. Bu kitabın içerisinde ilerledikçe, bu kuramın üzerine kurulduğu doğa gerçeklerini yakından tanıyacak, teorinin bu gerçeklerle olan bağlantısını görecek ve bu kuramın neden “bilim tarihinin bilinen en güçlü teorilerinden biri” olarak tanımlandığını anlayacaksınız. Şimdi gelin bu bölümü kapatmadan, kitabın ilerleyen kısımlarına bir giriş amacıyla evrimin ilk olarak nasıl fark edildiğini ve Evrim Kuramı’nın ilk olarak hangi gerçeklere dayanarak ileri sürüldüğüne bir bakalım:</p>

      <p class="paragraf"><span class="BOLD char-style-override-11">Doğa değişir.</span> <span>Kayalar değişir, dağlar değişir, denizler değişir, sular değişir, okyanuslar değişir, hava değişir, her şey değişir. Daha da önemlisi, canlılar değişir. Bu bir doğa gerçeğidir. Bu tartışılmazdır. Doğada var olduğundan beri değişmeyen tek bir yapı bulunmaz, en azından şimdiye kadar hiç rastlanmamıştır. Sadece kendi soyağacındaki değişimleri inceleyen bir birey bile ailesinin ne kadar değiştiğini görecektir. Dedesiyle muhabbet eden bir birey</span> <span class="italik">“Bu yeni nesil de pek uzun”</span> <span>lafını mutlaka duyacaktır. İnternette gezinirken, 1 sene içerisinde her gün kendi fotoğrafını aynı pozisyondan çeken birinin videosuna rastlamışsınızdır belki. 1 sene içerisinde bile bir canlı tamamen değişebilir. Bir türün ortalama boy miktarının artması evrimsel bir değişimken, bir bireyin ömrü içerisindeki ya da 1 yıl içerisindeki değişimleri, gelecek bölümlerde açıklayacağımız gibi, evrimsel değişimler</span> <span class="C-ZG-">değildir</span><span>, ancak</span> <span class="italik">değişim</span> <span>vardır. Çünkü</span> <span class="italik">her şey değişir</span><span>. Bunu ilk olarak keşfedip ifade eden filozof, Milattan Önce 500’lü yıllarda Anadolu’da, bugünkü Aydın’ın Milet bölgesinde yaşamış olan</span> <span class="BOLD char-style-override-11">Herakleitos</span><span>’tur (d: MÖ 535, ö: MÖ 475). Halk arasında bilinen çevirileriyle, “</span><span class="italik">Değişmeyen tek şey, değişimin kendisidir.”</span> <span>demiştir.</span> <span class="italik">“Aynı nehirde iki defa yıkanılmaz”</span> <span>diye eklemiş, zamanın akışı içerisinde her şeyin değişmek zorunda olduğunu felsefi bir dille izah etmeye çalışmıştır.</span></p>

      <p class="paragraf"><span>İşte bugün modern bilimde, canlıların kendi ömürleri içerisindeki değişimlerine</span> <span class="BOLD char-style-override-11">gelişim (ontogenik değişimler)</span><span>,</span> <span>nesiller içerisinde gerçekleşen değişimlerine ise</span> <span class="BOLD char-style-override-11">evrim</span> <span class="BOLD char-style-override-11">(filogenetik değişimler)</span> <span>diyoruz. Yani yukarıda açıkladığımız terminoloji dâhilinde bakıldığında evrim, tıpkı cisimlerin birbirine doğru hareket ediyor olması gibi bir</span> <span class="BOLD char-style-override-11">doğa yasasıdır/gerçeğidir</span> <span>ve</span> <span class="italik">“Ne”</span> <span>sorusunun cevabıdır: “Canlılar, nesiller içerisinde değişmektedir.” Bu gerçek, Evren’in temel dokusu değişmedikçe, Darwin’in önsözde verdiğim sözünde değindiği gibi, Dünya “çekim yasası” etkisi altında dönmeyi sürdürdükçe, varlıklar üzerine mutlaka etki edecektir. Eğer bir bölgede bildiğimiz –ve hatta muhtemelen bilmediğimiz– bir canlılık varsa, zaman içerisinde mutlaka değişecektir, az ya da çok… Dolayısıyla “Evrim’i çürütmek”, havada bırakacağınız bir meşrubat kutusunun normal şartlar altında yere doğru hareket edeceği gerçeğini çürütmek gibidir. Yapılabilirse ne ala…</span></p>

      <p class="paragraf"><span>Öte yandan</span> <span class="BOLD char-style-override-11">Evrim Kuramı</span><span>, bu bahsettiğimiz doğa gerçeğini, yani</span> <span class="BOLD char-style-override-11">evrim</span><span>i açıklamak üzere geliştirilmiş bir argümanlar bütünüdür. Bu argümanların tamamı, tıpkı Newton, Einstein ve diğer fizikçilerin geliştirdikleri kuramlarda olduğu gibi, diğer doğa gerçekleri, bunlardan doğan hipotezler ve bunlar arasındaki bağlantılar üzerine kurulmuştur. Öncelikle farklı doğa ilkeleri tespit edilmiş, sonrasında bunlar arasında birçok farklı bağ kurularak kuram inşa edilmiştir ki bu bağlantılar ve temeller, bu kitabın ilerideki bölümlerinin konusu olacaktır. Bu noktada, hayat görüşümüzde değiştirmemiz gereken,</span> <span class="BOLD char-style-override-11">ikinci değişim noktası</span><span>na ulaşmış olduk:</span> <span class="BOLD char-style-override-11">Evrim ile Evrim Kuramı aynı şey değildir! Evrim, nesillere bağlı olarak meydana gelen değişimin</span> <span>ne</span> <span class="BOLD char-style-override-11">olduğu sorusuna verilen cevaptır, yani bir doğa yasasıdır/gerçeğidir. Evrim Kuramı ise bu yasanın</span> <span>nasıl</span> <span class="BOLD char-style-override-11">işlediğine ve canlıların</span> <span>neden</span> <span class="BOLD char-style-override-11">evrim geçirdiklerine yönelik açıklamalar bütünüdür.</span></p>

      <p class="paragraf"><span>Evrim Kuramı bu açıdan bakıldığında, bilim tarihinin gördüğü en güçlü teorilerden biridir. Çünkü sadece kendi alanı olan biyoloji tarafından değil, ekonomiden siyaset bilimine, psikolojiye, tıp bilimlerine, mühendislik bilimlerine, antropolojiye, sosyolojiye, paleontolojiye, moleküler genetik bilimine,</span> <span>daha nice bilimler tarafından kullanılmakta ve geliştirilmektedir. Bu alanlarda çalışan yüz binlerce bilim insanı kendi alanlarındaki araştırmalarını sürdürürken, her seferinde Evrim Kuramı’nı farklı açılardan destekleyen verilere ulaşmışlardır ve ulaşmaktadırlar. Şimdiye kadar Evrim Kuramı’yla, Evrim Kuramı’nı anlamanın bize kattığı yaşam görüşüyle veya canlılığın nasıl çeşitlendiğine yönelik bilgilerimizle açıklanamayacak şekilde ters düşen tek bir veriye dahi ulaşılamamıştır, bunu rahatlıkla iddia edebiliriz. Bilimin alanlarının sınırsızlığı düşünülürse bu durum, kuramın ne kadar güçlü olduğunu açık bir şekilde gösterecektir.</span></p>

      <p class="paragraf">Elbette Evrim Kuramı kusursuz değildir; hiçbir zaman olmamıştır ve bugün de öyle değildir. Örneğin Darwin ilk ortaya attığında, kalıtımın nasıl gerçekleştiğini bilmiyordu ve “pangenez” adını verdiği, günümüz modern bilimi açısından oldukça hatalı olduğunu bildiğimiz bir açıklama ileri sürdü. Bu hatayı düzelten, elbette ki yine bilimin kendisi ve diğer bilim insanları oldu, bir başka bilgi türü değil. Darwin, kalıtım ile ilgili bu açıklamasından tam olarak emin olmadığı için (hipoteziyle ilgili yeterli test yapmadığı için, teorisi için zayıf bir açıklama olacağını düşündüğünden, teorisiyle arasındaki bağın zayıf olacağını fark ettiğinden) pangenez fikrini Evrim Kuramı’na asla dâhil etmedi (ki bu onun ne kadar dürüst bir bilim insanı olduğunu göstermektedir). Ama yine de Evrim Kuramı’nın sürekliliği için canlıların bilgileri nasıl gelecek nesillere aktardığını açıklamak gerekmekteydi. Bunu Mendel ve sonrasında gelen bilim insanları yaptı ve Darwin’in bu konudaki açıklaması yanlış olsa bile, kuramının bundan etkilenmediği görüldü. Çünkü Darwin, kalıtımsal bir süreç olduğunu görmüştü (bu doğa gerçeğini fark etmişti), ancak ona <span class="italik">“Nasıl”</span> sorusunu yönelterek, hipotez geliştirmeye çalıştığı noktada hatalı bir hipotez geliştirebildi (neyse ki bu zayıf hipotezi kuramına dâhil etmeyecek kadar bilinçliydi). Genetik yasalarının (ilkelerinin, gerçeklerinin) keşfi, Darwin’in Evrim Kuramı’nı desteklerken, pangenez fikrini çürüttü ve doğadaki kalıtım gerçeğinin “nasıl” işlediğini ortaya koydu. Kısaca ortaya atılan bir gerçek, kuramın bir parçasını geliştirdi ve güncelledi, onu yıkmadı. İşte bilimin güvenilirliği de buradan gelmektedir. Bilim, hata yapabileceğini kabul eden ve hatalarını düzeltip, bunlardan ders almayı bilen bir bilgi türüdür.</p>

      <p class="paragraf">Tüm bunlara rağmen bir kuramın kusursuz olmaması veya eksiklerinin bulunması, onun tamamen çürüyebileceği anlamına gelmez. Kaldı ki Evrim Kuramı gibi bir teori için bu söz konusu dahi değildir. Böylesine kapsamlı kuramlar değişebilir, gelişebilir, güncellenebilir. Newton’un Kütleçekimi Teorisi, Einstein ve kuantum kuramcıları tarafından sarsılmıştır; ancak asla tamamen çökmemiştir. Yerine yenilerinin getirildiği teorilerin kullandığı gerçekler en nihayetinde doğal gerçeklerdir ve değişmezler. Gelen yeni teoriler, daha önceki gerçekleri de işin içine katan, daha kapsamlı, daha açıklayıcı teorilerdir. İşte <span class="BOLD char-style-override-11">üçüncü değişim noktası</span> burada karşımıza çıkmaktadır: <span class="BOLD char-style-override-11">Bir kuramı tamamıyla çürütmek/yanlışlamak istiyorsanız, o kuramın dayandığı doğa gerçeklerini teoriye bağlayan, test edilmiş hipotezlerin her birini, tek tek çürütmeniz/yanlışlamanız gerekmektedir; yani gerçekler ile teori arasındaki bağı/köprüleri kırmanız gerekmektedir.</span> Newton’un kuramını dayandırdığı doğa gerçekleri asla çökmedi, sadece bu dayanaklardan yola çıkarak geliştirdiği açıklamadan daha iyi bir açıklama ortaya atılabildi. Veya Darwin’in Evrim Kuramı asla tamamen çökemez, çünkü bugüne kadar elde ettiğimiz sayısız veri, canlıların değişim sürecinden geçerek günümüze geldiğini ispatlamaya yetmektedir. Çünkü evrim, daha önce de dediğimiz gibi doğanın bir gerçeğidir (elmanın yere doğru hareketi gibi). Ancak Darwin’in bu gerçeğe yönelik açıklamaları (teorisi) güncellenip geliştirilebilir. Bu güncellemeler ve geliştirmeler, evrimin gerçekliğini değiştirmeyecektir. Benzer şekilde, Evrim Kuramı’nı çürütmek istiyorsanız, kuramın üzerine kurulu olduğu temelleri yıkmanız gerekir. Bu temeller, bu kitabın ana konusu olacak olan Evrim Mekanizmalarıdır. Bir diğer deyişle, Evrim Kuramı’nı çürütmek isteyen biri sadece bir doğa yasası olarak evrimi değil, diğer doğa yasaları olan seçilim ve genetik çeşitlilik gerçeklerini de yanlışlamak durumundadır. Bunların yapılması, eldeki veriler düşünüldüğünde, pratik olarak imkânsızdır. Ancak teorik olarak her zaman bunları yanlışlamaya çalışabilirsiniz, çünkü hatırlayabileceğiniz gibi, gerçek bilimsel teoriler ve hipotezler yanlışlanabilir olmalıdır ve Evrim Kuramı için de bu aynen geçerlidir ve tüm dayanakları yanlışlanabilirdir. Ancak bunu yapmak, kuramın gücü ve bugüne kadar yapılan gözlemler, geliştirmeler ve düzeltmeler düşünüldüğünde olanaksızdır.</p>

      <p class="paragraf">Bahsettiğim gibi, Evrim Kuramı da, kendi gelişimi sırasında birçok değişime uğradı. Darwin’e kadar zaten birçok bilim insanı tarafından çeşitli şekilde izah edilmişti; ancak mekanizmaları (yasaları, ilkeleri, doğa gerçekleri) net bir şekilde ortaya konmamıştı. Darwin, en temel mekanizmaları ortaya koyan bilim insanı olduğu için “Evrim’in Babası” olarak bilinmektedir. Hâlbuki Darwin de son değildir. Darwin’in yaptığı birçok hata, kendisinden sonra gelen bilim insanlarınca düzeltilmiştir (başta genetik ile ilgili hataları olmak üzere). Ancak Darwin’in çağının çok ötesinde bir başarı oranına ulaştığını görmekteyiz. Darwin’den sonra, Evrim Kuramı’nı kullanan, ancak Darwin’in açıklamalarını farklı açılardan ele alan birçok kuram geliştirilmiştir. Bu alternatif kuramların varlığı evrimin bir doğa yasası olmadığı anlamına gelmemektedir. Sadece nesiller içindeki değişime sebep olan doğa gerçekleri arasındaki bağlar farklı kurularak, evrime farklı açıklamalar elde edilmiştir (Gould ve Lewontin’in Sıçramalı Evrim Kuramı gibi). Canlıların değiştiği ve evrim geçirdiği gerçeği asla değişmemiştir, Evren’in ve Dünya’nın yapısı bu şekilde kaldığı sürece değişmeyecektir de. Olan tek şey, bu değişimin “nasıl” olduğuna dair sorunun cevaplarının belli sınırlar dâhilinde değişimidir, dayanak noktalarının birbirine bağlanma biçimlerindeki ve bu dayanakların önem sırasındaki değişimdir.</p>

      <p class="paragraf">Peki, bir kuram nasıl değişebilir? Eğer ki kuramı ortaya atan kişi, doğa gerçekleri ile bu gerçekler arasındaki bağlantıyı hatalı ya da eksik kurduysa, ondan daha iyi yapabilen biri ve/veya daha fazla gerçeği ortaya çıkaran biri bunu başarabilir, bir kuramı değiştirip geliştirebilir. Doğada herkes tarafından görülen gerçeklerin, açıklanmak üzere beklemekte olan sorun ile arasındaki bağlantılarını daha iyi kurarak (daha başarılı hipotezler geliştirerek), var olan teorilerden daha başarılı teoriler geliştirebilir. Ayrıca gözlem havuzuna eklenen yeni bilgiler ve gerçekler de, yeni bağlantılar kurulmasını ve kuramların geliştirilmesini sağlayabilir. Özge ve Mete’yi hatırlıyor musunuz? Hikâye sona ermemişti, sonunu merak ediyor olabilirsiniz, onların hikâyesine kulak verelim:</p>

      <p class="paragraf"><span>Özge, Mete’nin kendisini aldatmasından şüphelenerek ülkemizde bolca bulunabilecek bir ilişki dedektifi tutar, çünkü kendisine açıkça sormaya ve eğer Mete aldatmıyorsa, kendisini ve ilişkisini zor duruma düşürmeye hiç niyetli değildir. Dedektif, şehirde oldukça ün salmış, özellikle bu tip ilişki sorunlarını ortaya çıkarmakta uzman olan biridir.</span></p>

      <p class="paragraf">Dedektifin araştırması yaklaşık 2 ay sürer. Mete’yi sürekli takip eder; yaptıklarını, yediklerini, içtiklerini, hareketlerini, her şeyini takip eder, <span class="italik">gözler.</span> Mete ile ilgili elde edebileceği bütün <span class="italik">verileri</span> ortaya dökmeye çalışır. Böylece bu verileri kullanarak bazı <span class="italik">gerçeklere</span> ulaşabilecektir. Sonrasında ise bu gerçekleri kullanarak, Mete’nin bu davranışlarını ve Özge’nin şüphelerinin kaynağını açıklayacak (<span class="italik">hipotezler</span> geliştirecek), davranışlarının neden garipleştiğini ortaya koyacak bir <span class="italik">teori</span> oluşturabilecektir. Bir diğer ihtimal de, diğer bütün hipotezleri ya da bir kısmını silecek bir diğer <span class="italik">gerçeğe</span> ulaşmak olabilir. Bu keşfedilen gerçek, Özge’nin daha önceki teorisini ve teorisinde kullandığı veriler arasında kurduğu hipotezleri yanlışlayabilecektir. Gerçekten de, uzun çabaları sonucunda elde ettiği veriler, Özge’nin sandıklarından tamamen farklı bir noktaya götürür onu:</p>

      <p class="paragraf">Mete’nin sürekli kullandığı kuru temizlemecide çalışan genç kızın çok ciddi ailevi sorunları olduğunu keşfeder. Bu sorunları onun kafasını sürekli bulandırmakta ve işine odaklanmasına engel olmaktadır. Özge’nin gördüğü ruj lekeli gömlek, bu genç kızın dikkatsizliğinin bir ürünüdür. Aslında gömleğe dökülen ruj değil, kuru temizlemeci kızın küçük kuzeni için aldığı akrilik boyadır. Dedektifin kızla konuşmasına göre; kız gömleği teslim etmeden 15 dakika kadar önce boyayı elinden düşürerek cam kabını çatlatmış ve çatlaktan gömleğin yakasına dökülen açık kırmızı boyayı zar zor, temizleyebildiği kadar temizleyip, dükkânın sert ve aksi sahibine (patronuna) rezil olmamak adına çaktırmadan gömleği lekeli teslim etmişti. Çünkü Mete’nin işinin önemini ve gömleğinde bir leke olduğunu bilerek onu iş yerinde giyemeyeceğini, dolayısıyla Mete’nin öfkeleneceğinden ve yine kendi başının yanacağından korkmuştu. Düşen boyanın bıraktığı iz yakanın iç kısmında olduğu ve pek görülmediği için Mete’nin boyanın farkına varmayacağını düşünmüştü ve gerçekten de öyle oldu. Ancak Özge bunu görerek bir ruj izi olduğunu sanmıştı.</p>

      <p class="paragraf">Araştırmaları daha ilginç bir diğer noktaya götürmüştür dedektifi. Mete’nin, Özge’nin dahi bilmediği bir kız kardeşi vardır. Bu kardeşinin küçüklükten beri çok ciddi zihinsel sorunları bulunmaktadır ve bu sebeple yıllardır özel bir bakımevinde gözetim altında tutulmaktadır. Mete, sadece birkaç haftadır tanıdığı Özge’nin ondan korkmasını istemediği, gelecekte olabilecek çocuklarında da bu tip zihinsel sorunlar olabileceğini düşünerek ondan uzak durmasını istemediği için Özge’den bunu gizlemiştir. Bu sebeple de işten çıkınca, aralıklarla toplantısı olduğunu söyleyerek veya başka bahanelerle kardeşini ziyarete gitmektedir. Ancak son zamanlarda kardeşinin sorunları artmıştır ve bu sebeple daha sık ziyarete gitmek, daha uzun süreler yanında bulunmak zorunda kalmıştır. Kızın bakıcısının adı Emine isminde yaşlı bir bakıcıdır ve Özge’nin telefonda adını gördüğü, tanımadığı kişi de odur. Dedektif, kız kardeşinin bakım gördüğü eve girdiğinde, bakıcının bolca sıktığı, ağır parfümün kokusunu hemen almıştır. Bu parfüm, Özge’nin ona koklattığı parfümle tıpatıp aynıdır. Muhtemelen Mete sıklıkla ve uzun saatler bu evde kaldığı için üzerine sinmektedir. Özge, Mete’nin üzerine sinen bu kokuyu, aldattığı kadın olduğunu düşündüğü Emine’nin kokusu olduğunu sanmıştı.</p>

      <p class="paragraf">Şaşırtıcı, değil mi? Gerçekler, baş döndürücü karmaşıklıkta karşımıza çıkabiliyor. Bunları görebilmek için çok detaylı araştırmalar, çok uzun yıllar süren eğitimler ve bu konuda derin bir deneyim gerekiyor. Bunlara sahip olmadan yapılan her yorum, günümüzde popüler medyada duyduğumuz, bilim insanları için içler acısı ve son derece gülünç olan, birçok cahil ve konudan uzak insanın yaptığı yorumlara benzeyecektir. Evrim Kuramı bu yüzden bu kadar güçlüdür. Üzerinde bugüne kadar yüz binlerce bilim insanı çalışmıştır, çalışmaktadır ve çalışacaktır. Bu bilim insanlarının verileri, tıpkı dedektifin, Özge’nin yüzeysel olarak elde ettiği verilerden kat kat fazla araştırmayla edindiği veriler gibi, kuramın gelişiminde, gerçeklerin ortaya çıkarılmasında rol oynayacaktır, oynamıştır. Kuram’ın bugüne kadar, trilyonlarca, belki daha fazla veriyle destekleniyor olması, Evrim Kuramı’nın gücünü açıklamaya yeter de artar bile. Unutmayın, bahsettiğimiz evrim gerçeği değildir, bunun gerçekliğini tartışmıyoruz bile, canlılar, kabul etsek de, etmesek de değişirler; az veya çok. Önemli olan bu değişimin mekanizmalarıdır, nasılıdır, niçinidir. İşte Evrim Kuramı bunları görmeye, bunları ortaya çıkarmaya çalışır, tıpkı Özge’nin ve dedektifin, Mete’nin garip davranışlarıyla (ki bu gariplikler gözlenebilir, salt gerçeklerdir, evrim gibi) ilgili sonuçlara varmak amacıyla araştırmalar ve açıklamalar yapmaları gibi.</p>

      <p class="paragraf">Eğer ki hipotezler ve teorilerin ne olduğu ve bunlar arasındaki ilişkiler anlaşılabildiyse, bu noktadan sonra sizlere öncelikle canlılığın başlangıcına yönelik bilimin en güçlü açıklamalarından ve ekollerinden biri olan Abiyogenez Kuramı üzerine bazı açıklamalar yapacağım. Sonrasında ise evrimin nasıl işlediğini, yani Evrim Kuramı’nın bir teori olarak dayandığı bilimsel gerçekleri aktarmaya başlayacağım. Eğer ki buraya kadar sizin hayat ile ilgili bilimsel bakış açınıza yönelik olarak bazı şeyleri değiştirebileceğime ikna edebildiysem, ilerleyen sayfalarda çok daha etkileyici gerçeklerden bahsedeceğimden emin olabilirsiniz. Sizi Evrim Kuramı’nın baş döndürücü dünyasından geçirerek, canlılığın bugüne kadar nasıl doğal süreçlerle gelebildiğini anlatacağım bir yolculuğa çıkaracağım. Böylece canlılık çeşitliliğine bakış açınızı tamamen değiştirebileceğimi ve Evrim Kuramı’nın ne olduğunu tam olarak anlayabilmenizi sağlamayı hedefliyorum. Hazırsanız, devam edelim.</p>
    </div>
  </div>
</body>
</html>
