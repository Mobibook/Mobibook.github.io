<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-5.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabaslik" id="toc_marker-1">Çevirmenin Sunuşu</p>

      <p class="paragraf">Kraliçe Victoria’nın ölümünden sonra büyük bir değişim geçiren İngiliz toplumunda eski ve yeni yaşam tarzları ve toplumsal değerler arasında hatırı sayılır bir fark oluşmuştu; bir kısım insanlar Viktorya devrinin (1837-1901) geleneksel değerlerine bağlı kalırken bazıları daha çağdaş ve liberal bir yaşam tarzını seçtiler. Ailevi değerlere saygı, ama bunun sonucunda zaman zaman ikiyüzlü davranma zorunluluğu, bireyin toplumsal durumundan memnun olup karşı çıkmaması, soylularla sıradan halk arasındaki sınıf farklılığının öne çıkması, cinsel konularda tutuculuk ve evliliğin ne olursa olsun kutsanması, paranın önemi, dar kafalılık, iffet taslama vb. kavramlar şeklinde özetlenebilecek bir hayata bakış açısına karşı çıktılar. Virginia Woolf’un, kendisi ve eşi gibi düşünen felsefeci, sanatçı, yazar ve entelektüellerle birlikte katıldığı Bloomsbury Grubu mevcut toplumsal ritüellere bu karşı çıkışın yoğunlukla somutlaştığı yerdi. Özellikle feminizm, savaş karşıtlığı ve cinsellik konusundaki farklı görüşleriyle öne çıkan Bloomsbury Grubu’nun felsefesi çerçevesinde ve 20. yüzyıl başı Londrası’nda oluşan bu hava içinde yazıldı <span class="char-style-override-2">Orlando</span> ve konusuyla ses getirdi.</p>

      <p class="paragraf">Virginia Woolf’un en eğlenceli romanı sayılan <span class="char-style-override-2">Orlando</span>, aslında ölümsüz kahramanını 400 yıla yakın bir yaşam sürecinden geçiren fantastik bir biyografi. On altıncı yüzyılın başından 1928 yılına uzanan bir zaman diliminde süren upuzun bir yaşam. Woolf’un 6 ay gibi kısa bir zamanda tamamladığı <span class="char-style-override-2">Orlando</span>, onun bir dönem birlikte olduğu Vita Sackville-West üzerine kurulu; bu kitaba yazarın daha yapısal ve yoğun romanlarının arasında kendine verdiği bir tatil gibi de bakılabilir. Otuz altı yaşındayken erkekten kadına dönüşen Orlando’nun hikâyesi, Viktorya döneminin geleneksel biyografilerini hicveder nitelikte. Hikâye, cinsiyet, özgüven, hakikat, kimlik, toplumdaki yerimiz, edebiyat gibi konulara Woolf’un şiirsel üslubuyla dokunuyor. Woolf’un Vita’ya ve tercihlerine duyduğu romantik hayranlık kadar tarihe ve biyografilere uzun zamandır duyduğu ilgi de <span class="char-style-override-2">Orlando</span>’yu büyük bir hızla ve coşkuyla yazmasına neden olmuştur. Sackville-West de kitaptaki Orlando gibi varlıklı bir kadındı, köklü ve soylu bir aileden geliyordu. Evliydi, ama Virginia Woolf’la da eleştirilere neden olan bir ilişkisi vardı. Roman, cinsiyet farklarını ve cinsel kimliği araştırırken eşcinselliği ayrıntılı bir biçimde betimlemekten uzak dursa da Orlando’daki cinsiyet değişimi cinslerötesi bir aşka işaret ediyor. Kitapta yer alan fotoğrafların ancak bir kısmının Vita’ya ait olduğunu, ötekilerinse Vita’nın babaevi olan Knole malikânesinde asılı portrelerden alındığını belirtmemiz gerek.</p>

      <p class="paragraf">Yaşamımız boyunca yanıtlamaya çalıştığımız önemli bir soruyla meşguldür Orlando: Ben kimim ve hayatımı nasıl yaşamak istiyorum. Erkek olmanın ve kadın olmanın ne anlama geldiğini kahramanı üzerinden inceleyen Woolf, bu bağlamda iktidar ve kimlik sorununu da ele alıyor. Feminist söyleminin savunuculuğunu yapmaktan da geri kalmıyor. “<span class="char-style-override-2">Bir erkeği düşündüğü sürece, bir kadının düşünmesine kimse itiraz etmez,</span>” diyor kitabın bir yerinde, istihzayla.</p>

      <p class="paragraf">Kimlik kavramını incelerken fantastikle gerçeklik arasındaki çizgiyi bulanıklaştırıyor. Kendi ifadesiyle “<span class="char-style-override-2">Orlando</span>’nun gerçeğe bağlı ama fantastik” olmasını istiyor. Bu fantastik öğelerden biri de romanda sunduğu şekliyle zaman kavramı. Geçmişteki zamanla şimdiki zaman arasındaki hassas ilişki, geçmişle şimdinin, nesnel gerçeklikle öznel bilincin birleşmesi ve şimdiyi oluşturması, altı çizilen konular.</p>

      <p class="paragraf">Orlando asırlar boyunca hayatta kalıyor, böylece Woolf, sadece bir tek bireyin hayatını anlatmıyor, bu uzayıp giden hayat içinde İngiliz İmparatorluğu’nun ve toplumunun geçirdiği değişimleri ve değişen zamanın bir bireyi uzun bir zaman sürecinde nasıl etkilediğini de gösteriyor.</p>

      <p class="paragraf">Kitabın ilginç bir özelliği Orlando’nun erkek olduğu dönemde İstanbul’a büyükelçi olarak atanması ve orada kaldığı sürede yaşadıkları. En önemlisi de Orlando’nun hayatının dönüm noktasını, erkekten kadına dönüşmesini İstanbul’da yaşaması. Virginia Woolf iki kez geldiği Türkiye’den ve bu farklı kültürden etkilenmiş olabilir; yazarın romandaki bu önemli olay için neden bu şehri seçtiği çok açık değilse de Vita Sackville-West’in 1912-14 arasında İstanbul’da diplomat olarak bulunan kocasına eşlik etmesi nedenlerden biri olmalı. Vita orada hamile kalmıştı; Woolf, Vita’daki bu değişikliği, Orlando’daki erkek/kadın değişikliğine yansıtmış olmalı. Romanda Vita’nın kimliği gizlenmiş ve kadınlar arası aşk yerine her iki yönde cinsiyet değişikliği konmuştur, ancak Vita’nın ailesinin kitaba itiraz ettiğini, ilk başta yayınını engellediğini de söylemeliyiz. Vita da, yazdıklarında büyük etkisi olan, Virginia Woolf’u ve kuşkusuz <span class="char-style-override-2">Orlando</span>’nun kurgusunu da etkileyen İstanbul ile ilişkisini kanıtlamıştır; ilk şiir kitabının adı <span class="char-style-override-2">İstanbul: Sekiz Şiir</span>’dir.</p>

      <p class="paragraf"></p>

      <p class="paragraf">İlknur Özdemir</p>

      <p class="paragraf">Eylül, 2014</p>
    </div>
  </div>
</body>
</html>
