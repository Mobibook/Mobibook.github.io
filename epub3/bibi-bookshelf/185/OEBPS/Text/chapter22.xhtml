<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir İdam Mahkûmunun Son Günü</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter22">
  <div class="html5_section">
    <h1>XXII</h1>

    <p class="place">Conciergerie’den</p>

    <p>Şimdilik buraya nakledildim, tutanakta yazılı olduğu gibi.</p>

    <p>Fakat yolculuğum da anlatılmaya değer.</p>

    <p>Mübaşir yeniden hücremin eşiğinde göründüğünde, saat yedi buçuğu çalıyordu. “Bayım, sizi bekliyorum,” demişti.</p>

    <p>Ayağa kalktım, bir adım attım; ikincisini atamayacakmışım gibi geldi bir an; başım ağırlaşmış, kollarım ise güçten düşmüştü adeta... Yine de gücümü topladım, yürümeye çalıştım. Hücreden dışarı çıkmadan önce, son bir kez baktım içeriye, sevmiştim onu; benim hücremdi burası, sonra onu boş ve kapısı açık bıraktım; bu da bir hücreye garip bir hava veriyor.</p>

    <p>Nasıl olsa, uzun bir süre böyle kalmaz. Gardiyanlar şöyle diyorlardı: “Bu gece birini bekliyoruz. Şu anda Ağır Ceza Mahkemesi’nde yargılanmakta olan bir mahkûm...”</p>

    <p>Koridorda ilerlerken rahip bize yetişti. Kahvaltısını yapıp gelmişti.</p>

    <p>Hapishaneden çıkarken, müdür, bütün içtenliğiyle elimi sıkıp muhafız takımına dört asker daha ekledi.</p>

    <p>Revirin kapısının önünde, ölmek üzere olan yaşlı bir adam bana şöyle bağırıyordu: “Tekrar görüşmek üzere.”</p>

    <p>Avluya ulaşmıştık. Derin bir soluk aldım; bu bana iyi geldi.</p>

    <p>Açık havada uzun bir süre yürümedik. At koşulmuş, posta arabasına benzer bir araba birinci avluda bekliyordu; bu, beni buraya getiren arabaydı: Örülmüş gibi duran kalın tellerden bir parmaklıkla enlemesine ikiye bölünmüş körüklü türünde uzun bir arabaydı. Her iki yanında bir kapısı vardı; biri önde, ötekisi arkadaydı. Her şey o kadar pis, o kadar karanlık ve tozluydu ki yoksulların cenaze arabası bile bunun yanında saltanatlı kalırdı.</p>

    <p>Onlar, beni bu iki tekerlekli lahde gömmeden önce, avluya son bir kez baktım, duvarları yıkabilecek ümitsiz bir bakışla... Ağaçlarla çevrili küçük bir meydana benzeyen avluda, kürek mahkûmları için toplanmış izleyici topluluğundan daha büyük bir kalabalık vardı. Daha şimdiden toplanmışlar!</p>

    <p>Şimdi de tıpkı o günkü gibi, mevsim yağmuru yağıyordu; bu yazıları yazdığım anda bile hâlâ yağan, kuşkusuz bütün gün yağacak ve benden sonra da yağmayı sürdürecek olan ince, ama soğuk bir yağmur...</p>

    <p>Yollarda seller akıp gidiyordu; avlu, çamur ve suyla dolmuştu. Bu çamura batmış kalabalığı görmekten büyük bir sevinç duydum içimde.</p>

    <p>Mübaşir ile bir jandarma öndeki bölmeye; ben, rahip ve bir başka jandarma da arkadaki bölmeye binmiştik. Arabanın çevresinde, dört atlı jandarma vardı. Böylelikle, sürücünün dışında, bir adam için toplam sekiz görevli sayılabilirdi.</p>

    <p>Ben arabaya binerken, gri gözlü, yaşlı bir kadın şöyle diyordu: “Bunu forsa gösterilerinden daha çok seviyorum.”</p>

    <p>Onu anlıyorum. Bu, bir bakışta kolayca görülebilecek bir gösteriydi; sanki önceden görülmüş gibi... Çok güzel ve çok rahat. Hiçbir şey sizi alıkoymuyor. Ortada yalnızca bir insan var; bütün kürek mahkûmlarının zavallılığının tümünü üzerinde toplamış bir tek insan. Yalnız biraz daha az dağınık; özlü, daha lezzetli bir içecek bu.</p>

    <p>Araba sarsıldı. Büyük kapının kemerinin altından geçerken boğuk bir gürültü çıkardı, sonra caddeye çıktı ve Bicêtre’in büyük, ağır kapıları arabanın ardından kapandı. Kendisinin gömüldüğünü duyan; ama ne kımıldayabilen ne de bağırabilen, baygın bir adam gibi şaşkınlık içine düşmüştüm. Atların boyunlarına takılı çıngırak kümelerinin aralıklı çınlamalarını, demir tekerleklerin taşların üzerinde çıkardığı hıçkırığı andıran sesleri ya da yol değiştirirken araba kasasının yere çarpışını, çevremizdeki jandarmaların dörtnala ilerleyen atlarının çınlamalarını, arabacının kamçısını şaklatmasını dalgın dalgın dinliyordum. Beni alıp götüren bir kasırga gibiydi, bütün bunlar...</p>

    <p>Bakışlarım, önümdeki küçük pencerenin parmaklıkları arasından, Bicêtre’in büyük kapısının üzerine büyük harflerle yazılmış bir tabelaya takılıp kalmıştı: YAŞLILAR YURDU.</p>

    <p>“Bak şu işe,” dedim kendi kendime, “demek orada yaşlanan insanlar da varmış.”</p>

    <p>Ve uyku ile uyanma ânı arasındaymış gibi, acıdan duyarlılığını yitirmiş belleğimde evirip çeviriyordum bu düşünceyi. Anayoldan büyük bir sokağa geçen arabanın küçük penceresindeki görüntü birden değişiverdi. Paris sisinin içinde, mavi ve yarı yarıya silik görünen Notre Dame’ın kulelerini bu pencere çerçeveliyordu. O anda ruhumun bakış açısı da değişmişti. Araba gibi ben de makineleşmiştim. Bicêtre düşüncesinin yerini şimdi Notre Dame’ın kuleleri almıştı.</p>

    <p>“Bayrağın dalgalandığı kulede olanlar iyi görecekler,” dedim kendi kendime aptalca gülümseyerek.</p>

    <p>Sanırım işte o anda rahip bana bir şeyler söylemeye başladı. Onu, büyük bir sabır içinde okuduğu dualarıyla baş başa bıraktım. Tekerleklerin gürültüsü, atların nal sesleri, arabacının kırbacı hâlâ kulaklarımda yankılanıyordu. Fazladan bir gürültüydü bu.</p>

    <p>Arabanın önünde oturan mübaşirin sert ve kesik kesik konuşması, beni birden sarstığı sırada, bir çeşmenin mırıltısı gibi düşüncelerimi yatıştıran ve anayolun eğri karaağaç fidanları gibi, her zaman farklı ama her zaman aynı biçimlerde önümden geçip giden bu tekdüze sözlerin akışını suskunluk içinde dinliyordum.</p>

    <p>“Hey, rahip efendi,” diyordu daha neşeli bir tonla, “daha başka neler biliyorsunuz?”</p>

    <p>Bunları söylerken, mübaşirin yüzü rahibe dönüktü.</p>

    <p>Durmadan bana dua okuyan ve arabanın sağırlaştırdığı rahip yanıtlamadı onu.</p>

    <p>“Hey! Hey!” diye yineledi mübaşir, tekerleklerin gürültüsünü bastırmak için sesini yükseltti. “Ne biçim araba bu! Berbat bir araba!”</p>

    <p>Berbat! Gerçekten.</p>

    <p>Sözlerini sürdürdü:</p>

    <p>“Herhalde bu sarsıntı yüzünden birbirimizi duyamıyoruz. Ne sormuştum ki ben? Biraz önce söylediklerimi bana aktarabilir misiniz, rahip efendi? Ah! Bugün, Paris’in en önemli haberini biliyor musunuz?”</p>

    <p>Titremeye başladım, sanki benden söz ediyordu.</p>

    <p>“Hayır,” diye karşılık verdi rahip; sonunda onu duymuştu. “Bu sabah gazetelere bakacak zamanım olmadı. Bu akşam okurum. Böyle bütün gün meşgul olduğumda, kapıcıya gazeteleri saklamasını söylüyorum. Eve dönünce okurum onları.”</p>

    <p>“Ah!” diye söze başladı mübaşir. “Bunu bilmemeniz olanaksız. Paris haberi bu! Bu sabahın haberi!”</p>

    <p>Ben de konuşmaya başladım: “Galiba ben biliyorum.”</p>

    <p>Mübaşir bana baktı.</p>

    <p>“Siz mi? Gerçekten mi? Peki, ne diyorsunuz o zaman?”</p>

    <p>“Meraklısınız,” diye karşılık verdim.</p>

    <p>“Neden, bayım?” diye sordu mübaşir. “Herkesin kendine özgü bir siyasal görüşü vardır. Bence sizin de bir görüşünüz vardır. Bana gelince; ulusal muhafızların yeniden örgütlenmesi yanlısıyım. Bölüğümün çavuşuyum. Ve bana göre çok hoş bir şey...”</p>

    <p>Onun sözünü kestim:</p>

    <p>“Ben bunun böyle olduğunu sanmıyorum.”</p>

    <p>“Peki, nasıl yani? Haberi bildiğinizi söylüyordunuz...”</p>

    <p>“Bugün, Paris’in ilgili olduğu başka bir haberden söz ediyorum ben.”</p>

    <p>Aptal adam anlamamıştı; üstelik merakı da artmıştı.</p>

    <p>“Başka bir haber mi? Allah aşkına, siz bu haberleri nereden öğreniyorsunuz? Söyleyin, sevgili bayım, hangi haber bu? Siz biliyor musunuz, rahip efendi? Benden daha fazlasını mı biliyorsunuz? Söyleyin, rica ederim. Nasıl bir haber? Bakın, haberleri severim ben. Başkan beye anlatırım; onu eğlendirir bu.”</p>

    <p>Ve daha bunun gibi bir yığın saçma sapan sözler. Hem bana hem de rahibe dönüyordu ve ben de omuz silkerek karşılık veriyordum.</p>

    <p>“Eh söyleyin artık! Ne düşünüyorsunuz öyle?” diye sordu.</p>

    <p>“Artık, bu gece düşünemeyeceğimi düşünüyorum.”</p>

    <p>“Ah! Bu mu!” diye konuştu. “Aman, ne kadar da hüzünlüsünüz! Sanki Bay Castaing konuşuyor.”</p>

    <p>Bir anlık sessizlikten sonra:</p>

    <p>“Bay Papavoine’a da eşlik etmiştim. Samur kürkü şapkası vardı başında, sigara içiyordu. La Rochelleli gençler ise yalnızca kendi aralarında konuşurlardı. Ama konuşurlardı.”</p>

    <p>Biraz sustu yine ve şöyle sürdürdü:</p>

    <p>“Deliler! Aptallar! Dünyayı küçümsüyorlardı. Sizin için ne düşündüğümü sorarsanız eğer, sizi pek düşünceli buluyorum, delikanlı.”</p>

    <p>“Delikanlı mı!” dedim. “Ben sizden daha yaşlıyım; akıp giden saatin her çeyreği beni bir yıl yaşlandırıyor.”</p>

    <p>Bana doğru döndü, birkaç dakika aptal gibi, şaşkın şaşkın yüzüme baktı, sonra ağır ağır gülmeye başladı.</p>

    <p>“Öyle mi? Siz gülmek istiyorsunuz... Benden daha yaşlısınız ha! Ben sizin büyükbabanız yaşındayım.”</p>

    <p>“Ben gülmek istemiyorum,” diye karşılık verdim sertçe.</p>

    <p>Tabakasını açtı.</p>

    <p>“Buyurun bayım. Kızmayın; alın lütfen ve bana kin beslemeyin.”</p>

    <p>“Korkmayın; kin beslemek için vaktim yok zaten.”</p>

    <p>O anda, bana uzattığı tabaka bizi ayıran parmaklığa rastgeldi. Bir sarsıntı, onun sert bir biçimde parmaklıklara çarpmasına neden oldu; kutu açıldı ve jandarmanın ayaklarının dibine düştü.</p>

    <p>“Allah kahretsin şu parmaklıkları!” diye bağırdı mübaşir.</p>

    <p>Bana doğru döndü.</p>

    <p>“Eh! Ne kadar şanssızım, değil mi? Bütün tütünüm gitti!”</p>

    <p>“Ben sizden daha çok şey yitiriyorum,” diye karşılık verdim gülümseyerek.</p>

    <p>Dağılan tütünü toplamaya çalıştı; bu arada dişlerinin arasından bir şeyler mırıldanıyordu:</p>

    <p>“Benden daha çok şey yitiriyormuş! Söylemesi kolay. Paris’e varana kadar tütün yok! Ne kadar kötü!”</p>

    <p>Rahip onu yatıştırmak için birkaç söz söyledi; aklım başka bir yerde miydi bilemiyorum, ama rahibin söyledikleri, bana başladığı bir vaazın devamı gibi gelmişti. Rahiple mübaşir arasındaki sohbet yavaş yavaş koyulaştı; ben de onları baş başa bıraktım ve kendi düşüncelerime daldım.</p>

    <p>Geçide vardığımızda, hiç kuşkusuz, düşünüp duruyordum hâlâ; fakat Paris’in gürültüsü her zamankinden daha yoğunmuş gibi geldi bana.</p>

    <p>Giriş vergisinin ödendiği yerde, araba birkaç dakikalığına durdu. Kentin gümrükçüleri arabayı denetledi. Eğer arabada kasaba götürülen bir koyun ya da bir sığır olsaydı, vergi ödemek gerekirdi. Fakat insan kellesi için vergi alınmıyordu. Geçtik.</p>

    <p>Araba, bulvarı geçtikten sonra, Saint-Marceau Mahallesi’nin ve Cité’nin, bir karınca yuvasının içindeki binlerce geçit gibi kıvrılan ve birbirleriyle kesişen, dolambaçlı ve eski sokaklarında doludizgin ilerlemeye başladı. Bu dar sokakların döşeme taşları yüzünden, arabanın gürültüsü öylesine artmıştı ki dışarıdan gelen sesleri artık duyamaz olmuştum. Küçük kare pencereden baktığımda, yayaların durup arabaya baktığını ve arkamızdan çocukların koşturduğunu görür gibi oluyordum. Arada sırada, sokak aralarında, orada burada, geçenlerin kapmak için çekiştikleri basılı kâğıt destelerini ellerinde tutan bir adam ya da paçavralar içindeki yaşlı bir kadının, bazen de ikisinin birlikte, çığlık atar gibi, ağızlarını açtıklarını gördüğümü sanıyorum.</p>

    <p>Conciergerie’nin avlusuna girdiğimizde, sarayın saati sekiz buçuğu çalıyordu. Büyük merdivenin, karanlık küçük kilisenin, pencerelerin hüzünlü görüntüsü beni korkutmuştu. Araba durduğunda, kalp atışlarım da duracakmış gibi oldu bir an.</p>

    <p>Kendimi topladım. Kapı bir şimşek hızıyla açıldı; tekerlekli hücreden dışarıya atladım ve iki sıra halinde dizili askerlerin arasından büyük adımlarla ilerleyerek kemerin altından içeri girdim. Yolumun üzerinde daha şimdiden kalabalık toplanmıştı.</p>
  </div>
</body>
</html>
