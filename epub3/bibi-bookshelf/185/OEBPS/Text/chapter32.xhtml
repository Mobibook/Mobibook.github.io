<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir İdam Mahkûmunun Son Günü</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter32">
  <div class="html5_section">
    <h1>XXXII</h1>

    <p>Ve sonra başıma gülünç bir olay geldi.</p>

    <p>Benim yaşlı, iyi jandarmamın nöbeti dolmuştu; onu almaya geldiler. Ona karşı o kadar nankör bir bencillik içindeydim ki elini bile sıkmadım. Bir başkası geldi onun yerine; çökük alınlı, öküz gözlü, aptal yüzlü bir adam.</p>

    <p>Hiç dikkat etmedim gerisine; masanın önünde oturarak, kapıya sırtımı dönüyordum, elimle alnımı serinletmeye çalışıyordum ve düşüncelerim aklımı karıştırıyordu.</p>

    <p>Sırtıma vuran hafif bir darbe başımı çevirmeme neden oldu. Bu, kendisiyle baş başa kaldığım yeni jandarmaydı.</p>

    <p>Yaklaşık olarak şöyle dedi bana:</p>

    <p>“Suçlu, yüreğiniz iyi midir?”</p>

    <p>“Hayır,” dedim ona.</p>

    <p>Yanıtımın sertliği onu şaşırtmış gibi görünüyordu. Yine de duraksayarak, yeniden konuşmaya başladı:</p>

    <p>“İnsan, zevk için kötü olmaz.”</p>

    <p>“Neden olmasın?” diye karşılık verdim. “Bana söyleyeceğiniz buysa, beni yalnız bırakınız. Sözü nereye getirmek istiyorsunuz?”</p>

    <p>“Kusura bakma, suçlum,” diye yanıtladı. “Yalnızca iki sözcük. İşte yoksul bir insanı mutlu edebilirseniz; bu da, size hiçbir şeye mal olmazsa, yapar mısınız bunu?”</p>

    <p>Omuz silktim.</p>

    <p>“Charenton’dan mı geliyorsunuz? Mutluluğu aramak için garip bir yer seçmişsiniz. Ben mi birini mutlu edeceğim?”</p>

    <p>Sesini alçalttı ve aptal yüzüne hiç yakışmayan garip bir havaya büründü.</p>

    <p>“Evet, suçlu, evet, mutluluk; evet, servet. Hepsi de bana sizden gelecek. Evet. Yoksul bir jandarmayım ben. İşim ağır; ücretim düşük. Bindiğim at kendi atım ve yük oluyor bana. Masraflarımı karşılamak için piyangoya vurdum kendimi. Bir ustalık istiyor bu iş de. Bugüne kadar, iyi numaraları hep kıl payı kaçırdım. Her yerde arıyorum ondan; hep de tam isabet olmuyor. 76’ya koyuyorum, 77 çıkıyor. Ne kadar koysam gelmiyor. Biraz sabredin lütfen, bitiriyorum şimdi. Oysa benim için iyi bir şans var önümde. Affedersiniz, bugün gidiyorsunuz galiba öteki tarafa. Böyle öldürülen ölülerin piyangoyu önceden gördükleri söylenir. Yarın akşam bana geleceğinize söz verir misiniz? Bana üç tane numara söyleseniz, üç tane isabetli olanından. Ne dersiniz? Hortlaklardan korkmam ben; sakin olunuz. İşte adresim: Popincourt Kışlası, A merdiveni, numara 26, koridorun sonunda. Beni tanıyorsunuz, değil mi? Sizin için daha kolay olacaksa, bu akşam da gelebilirsiniz.”</p>

    <p>Çılgın bir umut rüzgârı aklımdan geçmemiş olsaydı, bu aptal adama yanıt vermeyi bile istemezdim. İçinde bulunduğum bu umutsuz konumda, bazı anlar oluyor ki insan bir saç teliyle bir zinciri kırabileceğine inanıyor.</p>

    <p>“Dinle,” dedim ona yakında ölecek birinin becerebileceği kadar iyi bir komedyen rolü yaparak, “aslında seni kraldan bile daha zengin yapabilir, sana milyonlar kazandırtabilirim. Ama tek bir şartla.”</p>

    <p>Şaşkın şaşkın gözlerini açtı.</p>

    <p>“Nedir? Nedir? Sizi memnun etmek için her şeyi yaparım, suçlum.”</p>

    <p>“Üç numara yerine, sana dört tanesi için söz vereceğim. Giysilerini değiştir benimle.”</p>

    <p>“İstediğin yalnız buysa!” diye bağırdı üniformasının ilk kopçalarını çözerek.</p>

    <p>Sandalyemden kalkmıştım. Onun bütün hareketlerini izliyordum; kalbim bütün hızıyla çarpıyordu. Jandarma üniformasının önünde kapıların açıldığını görüyordum gözümün önünde ve meydan, sokak, Adalet Sarayı arkamda kalıyordu.</p>

    <p>“Ah! Bunu buradan çıkmak için istemiyorsunuz, değil mi?”</p>

    <p>Her şeyin bittiğini anladım. O anda yararsız ve mantıksız son bir çaba denedim.</p>

    <p>“Öyle, ama senin de servetin olacak...” dedim ona.</p>

    <p>Sözümü kesti:</p>

    <p>“Tabii ki hayır! Bakınız! Numaralarımın tutmaları için, sizin ölmeniz gerek.”</p>

    <p>Suskun ve her zaman sahip olduğum umuttan yoksun, oturdum tekrar yerime.</p>
  </div>
</body>
</html>
