<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir İdam Mahkûmunun Son Günü</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter43">
  <div class="html5_section">
    <h1>XLIII</h1>

    <p>Kızım tertemiz ve pembe, kocaman gözleri var ve güzel benim kızım!</p>

    <p>Ona yakışan küçük bir elbise giydirmişler üstüne.</p>

    <p>Onu aldım, kollarımla kaldırdım, dizlerimin üstüne oturttum, saçlarını öptüm.</p>

    <p>Neden yok annesi? Annesi hasta, anneannesi de öyle. İyi.</p>

    <p>Şaşkın şaşkın bakıyordu bana; okşadım onu, sarıldım, öpücüklere boğdum ve bütün bunları yapmama izin veriyordu, ama arada sırada, köşede ağlayan bakıcısına kaygıyla bakıyordu.</p>

    <p>Sonunda konuşabildim.</p>

    <p>“Marie!” dedim. “Küçük Marie’m!”</p>

    <p>Hıçkırıklarla şişmiş göğsüme bastırdım onu sıkıca. Küçük bir çığlık attı.</p>

    <p>“Ah! Canımı yakıyorsunuz, bayım,” dedi bana.</p>

    <p>“<em>Bayım!</em>” Zavallı çocuk, beni görmeyeli neredeyse bir yıl olmuştu. Unutmuştu beni, yüzümü, konuşmamı, ses tonumu; hem sonra kim tanıyabilirdi beni bu sakalımla, bu giysiler ve bu solgunluk içinde? Bu bellekten çoktan silinmiştim, var olmayı istediğim biricik bellekten! Tanrım! Artık baba değilim! Bu sözcüğü, çocukların kullandığı bu sözcüğü insan dilinin en güzel sözcüğü olan “<em>Baba</em>!” sözcüğünü duymamaya mahkûm olmuştum.</p>

    <p>Ve yine de bu sözcüğü bu ağızdan duymak, bir kez daha, yalnızca bir kerecik olsun duyabilmek; işte benden alınan kırk yıllık bir yaşam karşılığı olarak isteyeceğim tek şey.</p>

    <p>“Dinle, Marie,” dedim ona, küçük ellerini benimkilerimin içine alarak. “Beni tanımıyor musun?”</p>

    <p>Güzel gözleriyle bana baktı ve yanıtladı:</p>

    <p>“Tabii ki hayır!”</p>

    <p>“İyi bak,” diye yineledim. “Nasıl? Benim kim olduğumu bilmiyor musun?”</p>

    <p>“Evet,” dedi. “Bir beysiniz.”</p>

    <p>Ne yazık! Karşınızda duran, sizi gören, size bakan, sizinle konuşan, sizi yanıtlayan, ama sizi tanımayan birini dünyanın biricik varlığı olarak tutkuyla sevmek, onu bütün kalbinizle sevmek! Yalnızca ondan bir teselli umut etmek ve onun, öleceğiniz için, size gerekli olan şeyi bilmeyen tek varlık olması!</p>

    <p>“Marie,” diye konuştum yine, “baban var mı?”</p>

    <p>“Evet, bayım,” dedi çocuk.</p>

    <p>“Peki, nerede?”</p>

    <p>Şaşkın bakışlı iri gözlerini kaldırdı.</p>

    <p>“Ah! Bilmiyor musunuz? Öldü.”</p>

    <p>Sonra bağırdı; az kalsın yere düşürecektim onu.</p>

    <p>“Öldü!” dedim. “Marie, ölü olmak ne demektir, bilir misin?”</p>

    <p>“Evet, bayım,” diye yanıtladı. “O, şimdi yerde ve gökyüzünde.”</p>

    <p>Kendiliğinden sürdürdü konuşmasını:</p>

    <p>“Her sabah ve her gece annemin kucağında onun için Tanrı’ya dua ediyorum.”</p>

    <p>Onun alnına bir öpücük kondurdum.</p>

    <p>“Marie, duanı okusana bana.”</p>

    <p>“Yapamam, bayım. Öyle gündüz vakti dua okunmaz ki. Bu akşam evime gelin; orada okurum size.”</p>

    <p>Dayanamıyordum artık. Sözünü kestim:</p>

    <p>“Marie, senin baban benim.”</p>

    <p>“Ah!” dedi.</p>

    <p>Sonra da ekledim: “Senin baban olmamı ister misin?”</p>

    <p>Çocuk başını çevirdi.</p>

    <p>“Hayır, benim babam daha yakışıklıydı.”</p>

    <p>Onu öpücüklere ve gözyaşlarına boğdum. Bağırarak kollarımdan kurtulmaya çalışıyordu.</p>

    <p>“Sakalınız canımı acıtıyor.”</p>

    <p>Bunun üzerine, ondan gözümü ayırmaksızın, dizlerimin üzerine oturttum ve sonra sordum:</p>

    <p>“Marie, okumayı biliyor musun?”</p>

    <p>“Evet,” diye yanıtladı. “Okumayı biliyorum. Annem benim mektuplarımı bana okutturur.”</p>

    <p>“Haydi bakalım, oku biraz,” dedim ona ve ellerinden birinin içinde tuttuğu buruşuk bir kâğıdı gösterdim.</p>

    <p>Tatlı başını salladı.</p>

    <p>“Olmaz! Ben yalnızca masal okumayı biliyorum.”</p>

    <p>“Sen dene yine de. Görelim, oku.”</p>

    <p>Kâğıdı açtı ve parmağını sözcüğün üstüne koyarak hecelemeye başladı.</p>

    <p>“K.A. KA. R.A.R. RAR. KARAR...”</p>

    <p>Elinden aldım bu kâğıdı. Okuduğu benim cezamın infaz kararıydı. Dadısı önemsememişti. Halbuki bana daha pahalıya mal oluyordu.</p>

    <p>Hissettiklerimi anlatmak için sözcük bulamıyordum. Hareketlerimin şiddetli olması onu korkutmuştu; neredeyse ağlayacaktı. Birden:</p>

    <p>“Kâğıdımı geri verin, lütfen! O benim oyuncağım.”</p>

    <p>Onu dadısına verdim.</p>

    <p>“Götürün onu.”</p>

    <p>Ve sandalyeme çöktüm, içim kararmış, yapayalnız, umutsuz. Artık gitmeliydiler; hiçbir şey istemiyordum; yüreğimin son duyarlı teli kırılmıştı. Ne yapacaklarsa yapsınlar artık, ben hazırım.</p>
  </div>
</body>
</html>
