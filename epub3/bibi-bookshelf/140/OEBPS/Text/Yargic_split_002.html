<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yargıç</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre9">Acosta, avukat masasında yanımda oturuyordu. Arkasında tedbirli bir koruma memuru vardı. Mahkeme salonunun bizden uzak tarafında iki defans oyuncusu kılıklı memur daha Cevizkafa karşı koyacak olursa müdahale etmek üzere hazır bekliyorlardı.</p>

  <p class="calibre9">Lili, bir sıra arkamda oturuyordu. Acosta ile aralarında parmaklıklar vardı ve birbirlerine dokunmalarına izin verilmiyordu.</p>

  <p class="calibre9">Basından gelenlerin hiçbiri fazla bilgiye sahip görünmüyordu.</p>

  <p class="calibre9">İki hafta önce Kline, uyarıda bulunmadan, damdan düşer gibi herkesin unuttuğu fuhuş davası için bir mahkeme tarihi belirlemişti.</p>

  <p class="calibre9">Amacı jüriden bir karar çıkartmak değildi. Kline, Acosta’yı mahkemede değil halkın önünde yargılamak istiyordu. Geniş bir kitleyi ahlak masasının öne sürdüğü suçlamalarla zehirlemekti amacı. Jüri üyesi olmaları muhtemel kişiler, bu suçlamaları duyduklarında gerçek dava ile ilgili kararlarını biz onları inceleyip seçme olanağı bulamadan hemen hemen vermiş olacaklardı. Fuhuş davasında kendimizi savunmak zorunda bırakabilirse elimizdeki kartlara da göz atmış olacaktı.</p>

  <p class="calibre9">Lenore da kabul etmeliydi ki, Kline onun düşündüğünden daha zeki ve yaratıcı çıkmıştı.</p>

  <p class="calibre9">Kline’ı küçümsemenin hata olduğunu düşünüyordum. Yöntem konusundaki eksikliğini inatçılığı ile kapatıyordu. Saldırgan, mücadeleci ve açıktı. Adam kendinden fazlasıyla emindi. Kendini kaybettiğini, sadece Lenore ile ofisinde, Acosta davası ve tanıkla görüşmeyi kimin yapacağı konusunda yaptıkları ağız dalaşı yaptıkları güngörmüştüm. Sanırım Kline ile Lenore’ın kimyaları pek uyuşmuyordu. Her an bir patlama olabilirdi.</p>

  <p class="calibre9">Kline, yardımcılarından biriyle kendi masasında oturuyordu. Sonra konuşmasına ara verip boş alana doğru yürüdü. Gözümün kenarıyla ona baktığımda, bileklerinden dirseklerine kadar kolalı gömleğine taktığı altın kol düğmelerinin parıltısından gözlerim kör oldu.</p>

  <p class="calibre9">"Bay Madriani."</p>

  <p class="calibre9">Ona doğru döndüm.</p>

  <p class="calibre9">"Konuşmaya zamanımız olmadı," dedi. "Ofisime geldiğiniz günden beri. Size iyi şanslar dilemek isterdim, ama bu koşullarda..." Sözünü bakışları ile tamamladı. "Ancak umarım rekabetimiz dostluk içinde başlar ve aynı şekilde sona erer," dedi. "Gerçek profesyonellerin yaptığı gibi."</p>

  <p class="calibre9">Yüzündeki geniş gülümseme yüzünden içten olup olmadığını anlayamadım. Kline böyleydi. Anlayamazdınız.</p>

  <p class="calibre9">Elini sıktım.</p>

  <p class="calibre9">Çok rahat gülünüyordu. Uzattığı eli hâlâ oradaydı. Lenore ondan yana baktı ama hiçbir şey söylemedi. Elini de sıkmadı.</p>

  <p class="calibre9">"Pekâlâ," dedi Kline. "En azından denedim."</p>

  <p class="calibre9">Bir kez daha gülümsedi ve kendi yerine gitti.</p>

  <p class="calibre9">Acosta, Lenore’a bakıyordu. Eski bir savcı olan Lenore’un etki altında kalabileceğine dair bütün düşünceleri paskalya tavşanı<sup class="calibre11"><small class="calibre12"><span class="calibre13">(l6)</span></small></sup> ile beraber uzaklara gitmişti.</p>

  <p class="calibre9">"İyi hareket!" Ağzımın kenarı ile fısıldayarak konuştum. "Mahmuzları daha derine batır. Bakalım, onu gerçekten motive edebilecek miyiz?"</p>

  <p class="calibre9">Lenore, söylediklerime gülerek karşılık vermeye hazırlanırken kürsünün arkasındaki koridorda bir hareketlenme oldu. Görevli tarafından anons edilen yargıç Radovich kapıda belirdi.</p>

  <p class="calibre9">Harlon Radovich, kuzeyden, sönmüş bir volkan ile üç yargıçlı mahkeme binasının arasında yer alan ve sığır çiftçiliğinin hâlâ bir yaşam biçimi olduğu, geniş düzlüklerde dolaşılabilen, etrafı dağlarla çevrili ilçelerden birinden geliyordu. Radovich, adli konseyde kısa kibriti çekmiş ve ilçe dışı yargıç adayı olarak, ön duruşma için giydiği süslü koşum takımları ile Acosta’nın davasının üstüne pike yapmıştı.</p>

  <p class="calibre9">Yaşını belli etmiyordu. Tahmin yapmak zorunda kalsam, ellilerinin ortalarında olduğunu söyleyebilirdim. Ayağına kovboy çizmeleri giymişti. Saç kesimi Oklahomalılara özgüydü. Açık havada dolaşmaktan dolayı kızarmış elma yanakları vardı ve taramakla yatmayan inatçı saçları, alnından mısır koçanının sarmal ucu gibi dökülüyordu. Bir hukuk uzmanıymış gibi davranmıyordu. Ama sağduyulu bir insan olduğu izlenimini veriyordu. Yaratılışından geldiğini düşündüğüm bu özelliği, toprağa ve doğaya yakın olması ile ilişkilendirilebilirdi.</p>

  <p class="calibre9">Acosta’nın onun hakkında ne düşündüğünü anlamak zordu. Radovich ve Armando ayrı gezegenlerin varlıklarıydılar.</p>

  <p class="calibre9">"Günaydın," dedi yargıç.</p>

  <p class="calibre9">Kline’ın halkı, Lenore’ın da bizi temsil ettiği kayıtlara geçirildi. Bu, Lenore’ın davasıydı ve ben mümkün olduğunca gözlerden uzak durmaya çalışıyordum. Zamanından önce onun yerine geçmem gerekirse diye hazırlanmıştım.</p>

  <p class="calibre9">Geçtiğimiz gün Avukatlar Günü’ydü. Hepimiz kendimizi dışarıya atmış gezinirken önemli hukuksal konularda tartışmıştık. Bir bağlaç sorunu ile karşı karşıyaydık. Fuhuş ve cinayet davaları birbirleri ile yeterince ilgili miydi? İddia edildiği gibi, biri diğerinin itici gücü olmuş muydu? O halde ikisini tek bir davada toplamak gerekirdi. Fuhuş davasının ayrı bir duruşmada ele alınmasını önlemek Lenore’ın işiydi. Acosta’nın bir dava tanığının öldürülmesinden suçlu bulunacak olması, eyaletin ölüm cezası talep etmesi için gerekli zemini oluşturacaktı.</p>

  <p class="calibre9">Radovich, günün tamamına yakınını başını kaşıyarak geçirmişti. Eğer bir saman sapı bulsaydı dişlerinin arasına sokacaktı. İleri düzeyde mantık meraklısı bir adam değildi.</p>

  <p class="calibre9">Kline bunu çok daha önceden keşfetmişti ve yargıcı bir piyano gibi çalıyordu.</p>

  <p class="calibre9">Kline, ayrı iki duruşma yapılmasına olan itirazımızı hukuksal sağduyuya karşı bir saldırı olarak niteledi ve eyaletin kanuna karşı gelenleri adalet önüne çıkarma hakkının kutsal olduğunu savundu. Ayrıca, yargıca mahkemenin suçlamaları belirlerken verdiği kararların değiştirilemeyeceğini hatırlattı.</p>

  <p class="calibre9">Kürsüde kaşlarını çatmış oturan Radovich’e baktığımda, bu noktanın onun için hassas bir konu olduğunu fark ettim. Ne de olsa, o sadece ilçemize gelen bir ziyaretçiydi ve buradaki seçmenlerle yüzleşmesi gereken biri değildi.</p>

  <p class="calibre9">Kline’ın fikirlerinin politik yanı hukuksal yanından daha ağır basıyordu. Radovich’i enine boyuna incelemiş ve zekice bir seçim yapmıştı. Şu anda kürsüde oturan yargıç adli yetkilerini geniş biçimde kullanmaya istekli olmayan eski ekolden tutucu bir kovboydu. Yargıca rakibinizin düşüncelerinin hükümetin herhangi bir kanadının hoşuna gitmeyebileceğini söyleyin, sonra geri çekilişini izleyin.</p>

  <p class="calibre9">İki davanın birleştirilmesi tartışmasını kaybetmiştik ve bu sabah Cevizkafa’nın günahlarının ortaya döküleceği bir felaket olacak olan mini duruşmayı engellemek için son kozlarımızı oynamak zorundaydık. Bir kadınla bir adamın pazarlık etmesi çok önemli bir olay olmayabilirdi, ama jüri üyelerinin aklında bir kez yer etmesi, Kline’in müvekkilimizin işini bitirmesi için yeterli olurdu.</p>

  <p class="calibre9">Mücadelemizi deliller konusunda veriyorduk. Eyaletin elinde Acosta’yı suçlayacak kadar yeterli delil gerçekten var mıydı? Brittany Hall’un ölümü ve kayıt cihazının konuşmaları kaydedemeden bozulmuş olması nedeniyle, ellerinde kanıt olmadığını iddia ediyorduk.</p>

  <p class="calibre9">Ancak yine becerikliliğini gösterdi. Her şeyi kanıtlayabilecek bir tanığı olduğunu söyledi.</p>

  <p class="calibre9">"Dinleyelim bakalım," dedi Radovich.</p>

  <p class="calibre9">Birkaç saniye sonra görevli eşliğinde, otuz yaşlarında, günlük elbiseleri içinde bir adam tanık kürsüsüne çıktı. Yemin ettikten sonra yerine geçip oturdu.</p>

  <p class="calibre9">Lenore yanımda buharlar çıkararak otururken, Kline adamla konuşmaya başladı.</p>

  <p class="calibre9">"Kayıtlara geçmesi için adınızı söyleyin lütfen."</p>

  <p class="calibre9">"Harold Frost."</p>

  <p class="calibre9">Harold, karakteri nedeniyle polis kuvvetlerinde 'Jack' olarak da tanınırdı.</p>

  <p class="calibre9">O buzdan adamdı. Bir kovalamaca sırasında sizi dört kere vurabilir, yine de duyduğu vicdan azabı bir kayanınkinden fazla olmazdı. Fasulye sırığı gibi uzun boylu, kulaklarının üstünde kalan kısa kahverengi saçları dışında kel, gözleri birbirine yakın ve bazılarının dediği gibi, vicdansızlığına uygun, eğri atmaca burunlu bir adamdı. Eğer, polis gücü içinde tanık kürsüsünde gerçekle yüz yüze gelindiğinde yaşanan gerilime dayanabilecek bir adam bulmam gerekseydi, bu kişi Jack Frost olurdu.</p>

  <p class="calibre9">"Bize ne iş yaptığınızı söyler misiniz?"</p>

  <p class="calibre9">"Şehir merkezi emniyet amirliğinde görevli çavuşum."</p>

  <p class="calibre9">"Ne kadar zamandır bu görevdesiniz?"</p>

  <p class="calibre9">"On üç yıl."</p>

  <p class="calibre9">"Hangi bölümde çalışıyorsunuz?"</p>

  <p class="calibre9">"Ahlak masası."</p>

  <p class="calibre9">Kline yine ustaca davranmış ve doğrudan zayıf noktadan saldırıya geçmişti. Tanığın dikkatini Acosta’nın Hail ile otel odasındayken tutuklandığı geceye yönlendiriyordu. Frost üç erkek ve bir kadından oluşan bir ekip halinde Fairmore Oteli’nde olduklarını söyledi. Görevleri şehrin aşağı kısımlarındaki lüks otellerdeki yüksek cüretli telekızları arayıp yakalamakmış.</p>

  <p class="calibre9">"Müşterileri yakalayıp ticareti engellemeye çalışıyorduk," şeklinde tanımladı görevini.</p>

  <p class="calibre9">"O gece hiç tutuklama yaptınız mı?" diye sordu Kline.</p>

  <p class="calibre9">"Yaptım."</p>

  <p class="calibre9">"Kimi tutukladığınızı hatırlayabiliyor musunuz? Hangi suçtan olduğunu da hatırlamaya çalışın lütfen."</p>

  <p class="calibre9">"Şurada oturan kişi." Frost parmağı ile müvekkilimizi gösterdi. "Bölüm altı- kırk yedi B’den tutuklandı"</p>

  <p class="calibre9">’Tanığın sanığı Armando Acosta olarak teşhis ettiği kayıtlara geçsin."</p>

  <p class="calibre9">Radovich onayladı.</p>

  <p class="calibre9">"Bu bir ceza yasası maddesi mi?" diye sordu Kline.</p>

  <p class="calibre9">"Doğru."</p>

  <p class="calibre9">"Ceza Yasası Bölüm altı - kırk yedi B nedir çavuş?"</p>

  <p class="calibre9">"Fuhuşa teşebbüs. Bu bir suçtur," dedi Frost.</p>

  <p class="calibre9">"Aynı zamanda ahlak dışı bir eylem, öyle değil mi?"</p>

  <p class="calibre9">"İtiraz ediyorum. Tanık yargıda bulunamaz," dedi Lenore.</p>

  <p class="calibre9">"Kabul edildi."</p>

  <p class="calibre9">Kline bunu kullanmak isteyecekti. Bu sayede cinayet nedenini ortaya koyacaktı. Kürsüden indirilme ve mesleğini kaybetme tehdidi, bir yargıcı pekâlâ tanığı susturma yolunu seçmeye yöneltebilirdi.</p>

  <p class="calibre9">"O gece tutuklama memuru siz miydiniz?"</p>

  <p class="calibre9">"İki kişiden biri," dedi Frost.</p>

  <p class="calibre9">"Öteki kişi kimdi?"</p>

  <p class="calibre9">"Ortağım, Jerry Smathers."</p>

  <p class="calibre9">"Söyleyin bize çavuş, böyle bir durumda şüpheliyi gözaltına almak her zaman yapılan bir işlem midir?"</p>

  <p class="calibre9">"Genellikle şüpheli tutuklandıktan sonra mahkeme celbi imzalattırılır ve serbest bırakılır."</p>

  <p class="calibre9">"Bize işlemlerden söz edin."</p>

  <p class="calibre9">"İtiraz ediyorum," dedi Lenore. "Konu ile ilgisi yok. Buradaki sorun, müvekkilimizin tutuklanıp tutuklanmadığı ya da mahkeme celbi imzalayıp imzalamadığı değil, eyaletin elinde suçlama yapabilecek ya da konuyu sadece mahkemeye getirebilmeye yetecek delil olup olmadığıdır."</p>

  <p class="calibre9">"Reddedildi," dedi yargıç.</p>

  <p class="calibre9">Kline tanığa cevap vermesini işaret etti.</p>

  <p class="calibre9">"Çoğu davada," dedi Frost, "kimlik tespiti yapılır, genellikle ehliyet belgesine bakılır. İkamet ettiği yer belirlenir ve şüpheliden mahkemeye geleceğine söz verdiğine dair bir belge imzalaması istenir."</p>

  <p class="calibre9">’Trafik cezası gibi mi?"</p>

  <p class="calibre9">"Doğru."</p>

  <p class="calibre9">"Peki neden bu olayda böyle olmadı?"</p>

  <p class="calibre9">"Çünkü sanık celbi imzalamayı reddetti."</p>

  <p class="calibre9">"Red mi etti?"</p>

  <p class="calibre9">Kline basına doğru döndü. Onlara rol kesiyordu şimdi.</p>

  <p class="calibre9">"Evet."</p>

  <p class="calibre9">"Nedenini söyledi mi?"</p>

  <p class="calibre9">’Tam olarak değil."</p>

  <p class="calibre9">"Ne söyledi?"</p>

  <p class="calibre9">"Bunun saçmalık olduğunu söyledi."</p>

  <p class="calibre9">"Böyle mi söyledi?"</p>

  <p class="calibre9">"Her şeyin saçmalık olduğunu ve hepimizin pezevenk olduğumuzu söyledi."</p>

  <p class="calibre9">Kline, bir süre gazetecileri süzdü. Bir yığın kalem tavukların kâğıtları eşelemesi gibi gürültü yapıyordu.</p>

  <p class="calibre9">"Sanık belgeyi neden imzalamadığına dair başka bir açıklamada bulundu mu?</p>

  <p class="calibre9">"Bize kim olduğunu bilip bilmediğimizi sordu."</p>

  <p class="calibre9">Kline yüzüyle şaşırmış gibi bir takım hareketler yaptı. Bunu iyi beceriyordu.</p>

  <p class="calibre9">"Sonra ne söyledi?"</p>

  <p class="calibre9">"Bana kâğıdı kıçıma sokmamı söyledi."</p>

  <p class="calibre9">Acosta omzuma eğildi, dudaklarını kulaklarıma yaklaştırarak, "Hepsi doğru," dedi. "Çok sinirlendim," diye fısıldadı. "Pezevenk olduğu da doğru," diye ekledi.</p>

  <p class="calibre9">"Şüphelinin mahkemeye kayıtlı bir yargıç olduğunu biliyor muydunuz?" dedi Kline.</p>

  <p class="calibre9">"Kim olduğunu biliyordum."</p>

  <p class="calibre9">"Bu sizi etkiledi mi?"</p>

  <p class="calibre9">Jack Frost gibi adamlar böyle bir şeyden etkilenmedikleri gibi, şüphelinin gözünün üstüne bir de yumruk çakarlardı.</p>

  <p class="calibre9">"Hayır, bu beni etkilemedi."</p>

  <p class="calibre9">"Onu o zaman mı tutukladınız mı?"</p>

  <p class="calibre9">"Ona mantıklı olmasını söyledik."</p>

  <p class="calibre9">Frost’un insanı mantıklı olmaya hangi yöntemlerle davet ettiğini merak ettim.</p>

  <p class="calibre9">"İmzalarsa onu tutuklamak zorunda kalmayacağımızı ve evine gidebileceğini söyledik."</p>

  <p class="calibre9">"Doğru değil," dedi Acosta. Yine kulağımın içindeydi. "Beni hemen kelepçelediler. Kâğıt falan imzalatmaya kalkmadılar ve haksız nedenden tutukladılar."</p>

  <p class="calibre9">"Yine de belgeyi imzalamayı reddetti, öyle mi?" diye sordu Kline.</p>

  <p class="calibre9">"Evet. Ağzını bozmaya başladı."</p>

  <p class="calibre9">"Yine küfür etti, öyle mi?"</p>

  <p class="calibre9">"İtiraz ediyorum. Tanığı yönlendiriyor."</p>

  <p class="calibre9">"Kabul edildi. Bırakın da tanık kendi cevaplarını kendi düşünsün."</p>

  <p class="calibre9">"Sayın hâkim." Kline ’Mahkeme nasıl olur da burada gerçeğin dışında bir şeylerden söz edilebileceğini düşünebilir’ der gibi gülümsedi.</p>

  <p class="calibre9">"Devam edin," dedi Radovich.</p>

  <p class="calibre9">"Peki siz ne yaptınız çavuş?"</p>

  <p class="calibre9">"Onu tutuklamak zorunda kaldık."</p>

  <p class="calibre9">Bir duraklama anı oldu ve Kline kürsüye doğru geri çekildi ve yaslandı.</p>

  <p class="calibre9">"Sizden dikkatinizi sanığı tutuklamadan, o otel odasına girmenizden önceki ana çevirmenizi istiyorum. O anda Fairmore Oteli’ndeki odada kimlerin olduğunu mahkemeye söyleyin."</p>

  <p class="calibre9">"Ben girmeden önce mi?"</p>

  <p class="calibre9">"Evet."</p>

  <p class="calibre9">"Yem olarak kullandığımız bayan, yani Brittany Hail ve sanık."</p>

  <p class="calibre9">"Sadece ikisi mi odadaydı, başka memurlar ya da tanıklar yok muydu?"</p>

  <p class="calibre9">"Yoktu."</p>

  <p class="calibre9">"Siz o sırada neredeydiniz?"</p>

  <p class="calibre9">"Oda kapısının dışındaydım."</p>

  <p class="calibre9">"Kapının dışında ne yapıyordunuz?"</p>

  <p class="calibre9">"Dinlemeye çalışıyordum."</p>

  <p class="calibre9">"Niçin?"</p>

  <p class="calibre9">"Güvenlik için," dedi polis. "Yemin üstündeki elektronik kabloların arıza yaptığını söylemişlerdi."</p>

  <p class="calibre9">"Böyle mi söylediler size?"</p>

  <p class="calibre9">"Evet."</p>

  <p class="calibre9">"Siz de kızın yardıma ihtiyacı olabilir diye kapının dışında duruyordunuz, öyle mi?"</p>

  <p class="calibre9">"Evet."</p>

  <p class="calibre9">"Dinliyor muydunuz?"</p>

  <p class="calibre9">"Doğru."</p>

  <p class="calibre9">"Yeminiz kadın polis miydi?"</p>

  <p class="calibre9">"Hayır. Yedek memurdu, bu tip görevlerde gönüllü çalışan bir suçbilimi öğrencisiydi."</p>

  <p class="calibre9">"Bu tip operasyonlara katılmış mıydı daha önce?"</p>

  <p class="calibre9">"Bildiğim kadarıyla dört ya da beş kez," dedi Frost.</p>

  <p class="calibre9">"O gece, siz Fairmore Oteli’ndeki odanın kapısının dışındayken sanık ile Bayan Hall’un arasında geçen konuşmalara herhangi bir bölümünü duydunuz mu?"</p>

  <p class="calibre9">"Evet"</p>

  <p class="calibre9">"Ne duydunuz?"</p>

  <p class="calibre9">"Sanık kıza para öneriyordu." Lenore’ı gözlerini devirirken gördüm.</p>

  <p class="calibre9">"Bu doğru değil," dedi Acosta. Radovich tokmağını kürsüye vurdu, Acosta dilini ısırdı.</p>

  <p class="calibre9">"Sanık Bayan Hall’a kendisiyle seks yapması için ne kadar para teklif etti?"</p>

  <p class="calibre9">"İki yüz dolar," dedi Frost.</p>

  <p class="calibre9">"Peki, tam olarak istediği neydi, açıkça söyledi mi?"</p>

  <p class="calibre9">"Karışık istediğini söyledi," dedi Frost. Kline’ın bakışı soru işareti şekline dönüştü.</p>

  <p class="calibre9">"Cinsel ilişki ve oral seks," dedi Frost.</p>

  <p class="calibre9">Basın sırasındaki kalemler çılgınca yazıyorlardı.</p>

  <p class="calibre9">"Bunu sanık mı önerdi yoksa Bayan Hail mi?"</p>

  <p class="calibre9">"Hayır, hayır. Sanık önerdi."</p>

  <p class="calibre9">"İşte bu yüzden ön duruşma istememiştim," diye fısıldadı Acosta. "Neler yaptıklarını görüyorsunuz. Hepsi yalan," dedi. Lili’ye döndü ve başını salladı. Bütün bunları alenen inkâr edemeyeceği için, bari en azından özel olarak inkâr etmek istemişti. Anlatılardan en çok etkilenip incinecek insan olan karısına döndü ve dudaklarını sessizce oynatarak, "doğru değil," dedi.</p>

  <p class="calibre9">"Sayın hâkim." Kline Acosta’nın arkaya döndüğünü fark etmişti. Basın Acosta’nın dudaklarını okuyordu.</p>

  <p class="calibre9">"Bay Acosta." Radovich eliyle yüzünü bizden tarafa çevirmesini işaret etti. Bebek bakıcılığı işimi iyi yapamamışım gibi bakıyordu bana.</p>

  <p class="calibre9">"Devam edin, savcı bey." Radovich bu işten pek zevk almıyor gibiydi.</p>

  <p class="calibre9">"Yani siz sanığın seks karşılığında para önerdiğini açıkça duydunuz, öyle mi?"</p>

  <p class="calibre9">"Evet."</p>

  <p class="calibre9">"Ve bunu açık mahkemede yeminli olarak beyan ediyorsunuz, öyle mi?"</p>

  <p class="calibre9">"Tabi."</p>

  <p class="calibre9">Kline şu an için istediğini elde etmişti. Para önermek. İlk suç unsuru. Birkaç klişe soru da sormuştu: "Seks önerisi kızdan mı geldi? Seks konusunu kim açtı?"</p>

  <p class="calibre9">Bütün bunların amacı Acosta’nın tuzağa düşürülmediğini göstermekti. Suç işlemeye kendi özgür iradesi ile karar vermişti.</p>

  <p class="calibre9">"Sanık daha sonra bir şey yaptı mı?"</p>

  <p class="calibre9">"İtiraz ediyorum," dedi Lenore. "Dayanağı yok. Tanık ne yaptıklarını gördüğünü hiç söylemedi."</p>

  <p class="calibre9">"Onları görebiliyor muydunuz?" diye sordu yargıç.</p>

  <p class="calibre9">"Hayır."</p>

  <p class="calibre9">"Kabul edildi. Diğer soruya geçin."</p>

  <p class="calibre9">Kline diğer unsurları araştırıyordu. Açıkça gözlemlenebilen eylemler. Bunlar çeşitli şeyler olabilirdi: Paranın ödenmesi, pantolonların çıkarılması. Sorun, soyunurken ya da kız eğer parayı saymıyor veya fatura kesmiyorsa, para ödenirken kelimelere gereksinim olmamasındaydı.</p>

  <p class="calibre9">Kline, tanık kürsüsündeki polisi bir süre inceledikten sonra, "Çavuş Frost, o akşam kapının dışından başka neler duydunuz?" diye sordu.</p>

  <p class="calibre9">"Ne yani, kadının elbiselerin hışırtıları ya da para şıkırtıları mı? Saçmalamayın," dedi Lenore.</p>

  <p class="calibre9">"Acaba bu cümlenin bir yerinde bir itiraz mı var?" dedi Radovich.</p>

  <p class="calibre9">"Baş tarafında," dedi Lenore.</p>

  <p class="calibre9">"Reddedildi."</p>

  <p class="calibre9">"O akşam kapının dışından başka neler duydunuz?" Kline tekrar bastırdı.</p>

  <p class="calibre9">"Ben, şey... Bayan Hail galiba dedi ki..."</p>

  <p class="calibre9">"İtiraz ediyorum. Tanık emin değil."</p>

  <p class="calibre9">"Kabul edildi."</p>

  <p class="calibre9">"Size başka bir soru sorayım," dedi Kline. "Bayan Hail ve sanığın bulunduğu odaya nasıl girebildiniz?"</p>

  <p class="calibre9">"Elektronik kart anahtarım vardı. Odaya giriş kartı," dedi Frost.</p>

  <p class="calibre9">"Çok güzel çavuş. Ve odaya girmek için bu kartı kullandınız, öyle mi?"</p>

  <p class="calibre9">"Evet."</p>

  <p class="calibre9">"Peki bu anahtarla odaya girdiğinizde ne gördünüz?"</p>

  <p class="calibre9">Frost bir süre düşündü. Hâlâ anlamamıştı.</p>

  <p class="calibre9">"Sanık ve Bayan Hail," dedi.</p>

  <p class="calibre9">Kline, anladığını belli etti. Lafı ağzından almaya çalıştı, ama Frost anlamadı. Sonunda Kline vazgeçti ve soruyu sordu.</p>

  <p class="calibre9">"Çavuş, o gece odaya girdiğinizde sanık tam olarak ne yapıyordu?"</p>

  <p class="calibre9">"Haa," dedi Frost. "Elleri Bayan Hall’un üstündeydi. Onu yatağa doğru itiyordu."</p>

  <p class="calibre9">"Yalan bu!" Acosta, ben onu tutamadan ayağa fırlamıştı. Şerifin yardımcılarından biri hemen arkasına geldi.</p>

  <p class="calibre9">"Bay Acosta, sessiz olun. Size de konuşma fırsatı vereceğiz," dedi Radovich.</p>

  <p class="calibre9">İşler umduğumuzdan daha kötüye gidiyordu. İşin içine zor kullanma da girmişti. Kızın daha sonra öldürüldüğünü bilenler önyargılı düşünmeye başlayacaklardı.</p>

  <p class="calibre9">"Tanık yalan söylüyor, dedi Acosta.</p>

  <p class="calibre9">"O zaman bırakın da avukatınız ilgilensin bu konuyla," dedi yargıç. Kline’a devam etmesini işaret etti.</p>

  <p class="calibre9">Şerif yardımcısı, ellerini Acosta’nın omuzlarına koyarak onu yerine oturttu.</p>

  <p class="calibre9">"Demek sanığı Bayan Hall’u yatağa doğru iterken gördüğünüzü söylüyorsunuz. Bu gerçek mi?"</p>

  <p class="calibre9">"Benim gördüğüm bu."</p>

  <p class="calibre9">"Peki, bu gördüğünüzden ne sonuç çıkardınız."</p>

  <p class="calibre9">"İtiraz ediyorum, tahminde bulunmaya zorluyor."</p>

  <p class="calibre9">"Kabul edildi."</p>

  <p class="calibre9">"Kızı yatağın üstüne iterken gördünüz mü onu?"</p>

  <p class="calibre9">Frost bir saniye durakladı.</p>

  <p class="calibre9">Kline doğru cevabı alması gerektiğini biliyordu. Aksi takdirde kısa kesecekti.</p>

  <p class="calibre9">"Evet," dedi Frost.</p>

  <p class="calibre9">Kline’ın duruşunda rahatlık vardı. Yüzündeki ferahlık açıkça görülüyordu.</p>

  <p class="calibre9">"Teşekkür ederim," dedi. "Tanık sizin."</p>

  <p class="calibre9">Kanıt diye getirdiği tanıktan zorla aldığı bir yığın yanıt.</p>

  <p class="calibre9">Maalesef, bütün sorular gerçeklerle ilgiliydi. Ve gerçekleri jüri belirleyecekti, bunu yapmayı biz istemezdik.</p>

  <p class="calibre9">Lenore, bir fareyi kovalayan bull terrier<sup class="calibre11"><small class="calibre12"><span class="calibre13">(17)</span></small></sup> köpeği gibi kürsüye yöneldi.</p>

  <p class="calibre9">"Günaydın." Bunu dudaklarını iki kauçuk bant gibi sımsıkı tutarak gülümseyen Frost’a söylemişti.</p>

  <p class="calibre9">"Çavuş Frost. Dediğinize göre, size Bayan Hall’un taktığı elektronik donanımın arıza yaptığı bildirilmiş. Doğru mu?" "Evet"</p>

  <p class="calibre9">"Ne zaman söylediler bunu size?"</p>

  <p class="calibre9">"Bilmiyorum. Yukarı çıkmadan birkaç dakika önce."</p>

  <p class="calibre9">"O halde bütün süre boyunca kapının dışında değildiniz." "Hayır."</p>

  <p class="calibre9">"Ne kadar zaman boyunca oradaydınız?"</p>

  <p class="calibre9">"Bilmiyorum. Saatime bakmadım." Ayrıntılardan kaçıyordu.</p>

  <p class="calibre9">"Bir dakika kadar mı?"</p>

  <p class="calibre9">"Evet."</p>

  <p class="calibre9">"Beş dakika kadar mı?"</p>

  <p class="calibre9">"Bilmiyorum."</p>

  <p class="calibre9">"İki dakika kadar mı?"</p>

  <p class="calibre9">"Dediğim gibi, bilmiyorum."</p>

  <p class="calibre9">"Öyleyse iki dakikadan az olabilir mi?"</p>

  <p class="calibre9">"Herhalde daha fazladır."</p>

  <p class="calibre9">"Ayakta mıydınız, yoksa diz mi çökmüştünüz?" "Ayaktaydım, sanırım."</p>

  <p class="calibre9">"Hatırlamıyor musunuz?"</p>

  <p class="calibre9">"Tam olarak değil," dedi Frost.</p>

  <p class="calibre9">"Yerde mi yatıyordunuz yoksa?" Frost, Lenore’a bu soru onu aptal göstermek niyetiyle sorulmuş gibi baktı.</p>

  <p class="calibre9">"Hayır."</p>

  <p class="calibre9">"Öyleyse siz ne ayaktaydınız, ne de diz çökmüştünüz, orada iki ya da beş dakika kaldınız ve yukarı çıkmadan önce elektronik donanımın bozulduğunu size ne zaman söylediklerini de kesin olarak bilmiyorsunuz, doğru mu?"</p>

  <p class="calibre9">Frost ona öldürecekmiş gibi baktı ama başka cevap vermedi.</p>

  <p class="calibre9">"Kablonun arıza yaptığını size kim söyledi?"</p>

  <p class="calibre9">Bir an düşündü. "Hatırlamıyorum. Öteki memurlardan biri."</p>

  <p class="calibre9">"Pekâlâ, deneyelim ve bulalım. Söylediğinize göre o gece ekipte sadece dört kişiydiniz, doğru mu?"</p>

  <p class="calibre9">"Evet."</p>

  <p class="calibre9">"O halde Bayan Hail olamaz. O meşguldü, değil mi?"</p>

  <p class="calibre9">"Doğru."</p>

  <p class="calibre9">"Öyleyse, ya ortağınız Smathers, ya da öteki kişi olmalı. O gece görevli olan diğer kişi kimdi?"</p>

  <p class="calibre9">"Memur Smathers söylemişti," dedi Frost. Birden hafızası geri gelmişti. "Donanımı gözleyen oydu."</p>

  <p class="calibre9">Lenore’ın dikkati dağılmadı. "O gece ekipte görevli olan dördüncü kişi kimdi?"</p>

  <p class="calibre9">"Brass," dedi Frost. Tereddüt içindeydi. Başını salladı. "Tanımadığım birisi. Merkezden tayin edilen bir teğmen. Sanırım operasyonları gözlemliyordu."</p>

  <p class="calibre9">"O sizin performansınızı gözlemliyordu ve siz onun adını hatırlamıyorsunuz, öyle mi?"</p>

  <p class="calibre9">"Söylemişti," dedi. "Ama hatırlamıyorum."</p>

  <p class="calibre9">"Ama Bayan Hail ile sanık arasında geçen konuşmanın bütün ayrıntılarını hatırlıyorsunuz."</p>

  <p class="calibre9">"Çünkü o konuşmaya konsantre olmuştum."</p>

  <p class="calibre9">"Emmim öyledir," dedi Lenore.</p>

  <p class="calibre9">"Yorumlarınızı dinlemesek de olur," dedi Radovich.</p>

  <p class="calibre9">"Affedersiniz, Sayın Yargıç."</p>

  <p class="calibre9">"Merkezden birinin atanması alışılmış bir durum mu çavuş?"</p>

  <p class="calibre9">"Arada sırada," dedi Frost. "İşimizi nasıl yaptığımızı görmek isterler. Şikâyet olmasın diye."</p>

  <p class="calibre9">"Sizden şikâyetçi olan çok kişi var mı çavuş?"</p>

  <p class="calibre9">"Hayır."</p>

  <p class="calibre9">"Yani siz bu teğmenin ismini hatırlamıyorsunuz öyle mi?"</p>

  <p class="calibre9">Bir an düşündü. "Hayır. Raporda yazıyor olmalı."</p>

  <p class="calibre9">Gerçek şu ki, yazmıyordu. Frost o gece ekipte dört kişi olduğunu beyan ettiğinde yan gözle Lenore’a bakmıştım. Tutuklama raporunda sadece üç kişi olduğu yazıyordu: Hail, Frost ve Smathers. Bu gizemli adam, denklemdeki yeni bilinmeyendi. "O zamandan beri bu memuru gördünüz mü?"</p>

  <p class="calibre9">"I -ıh." Herhalde "hayır" demek istiyordu.</p>

  <p class="calibre9">"Şu kablodan konuşalım biraz," dedi Lenore. "Daha önce de olmuş muydu bu tür elektronik sorunlar?"</p>

  <p class="calibre9">"Birkaç kere," dedi Frost.</p>

  <p class="calibre9">"Sebebini biliyor musunuz?"</p>

  <p class="calibre9">Frost yüzünü buruşturdu. Milyonlarca nedeni olabilirdi.</p>

  <p class="calibre9">"Bu şeyler hassas oluyorlar. Bazen ıslanıyorlar," dedi.</p>

  <p class="calibre9">"O gece odanın içinde yağmur yağıyor muydu, çavuş?"</p>

  <p class="calibre9">Basın sırasından gülüşmeler geldi.</p>

  <p class="calibre9">Frost, Lenore baktı. İnceden alaya alındığını fark etmişti. "Hayır."</p>

  <p class="calibre9">"Bayan Hail duş mu alıyordu?"</p>

  <p class="calibre9">"Hayır, ama terlemiş olabilir."</p>

  <p class="calibre9">"Terliyor muydu?"</p>

  <p class="calibre9">"Nereden bilebilirim? Hanımefendinin sütyeninin içinde değildim ki."</p>

  <p class="calibre9">"Onu göremiyordunuz öyle değil mi?"</p>

  <p class="calibre9">"Hayır."</p>

  <p class="calibre9">"Kapıda anahtar deliği yoktu değil mi?"</p>

  <p class="calibre9">"Hayır."</p>

  <p class="calibre9">"Ne tür bir kilitti?"</p>

  <p class="calibre9">"Elektronik," dedi. "Kartı slotun içinde kaydırıp çekiyorsunuz ve kilit açılıyor. Mandalı itince de kapı açılıyor."</p>

  <p class="calibre9">"Çavuş Frost, kapının kalınlığı ne kadardı?"</p>

  <p class="calibre9">"Bilmiyorum. Hiç dikkat etmedim."</p>

  <p class="calibre9">"Üç santim miydi, beş santim miydi?"</p>

  <p class="calibre9">"Dediğim gibi, hiç dikkat etmedim."</p>

  <p class="calibre9">"Ağır mıydı, ittirmesi zor muydu, kilitli değilken?"</p>

  <p class="calibre9">"Orası bir otel odasıydı," dedi. "Kapıyı kırmadım. Sadece açtım."</p>

  <p class="calibre9">"Tahta mıydı yoksa metal mi?"</p>

  <p class="calibre9">"Laboratuvara analize yollamadım. Söyleyemem."</p>

  <p class="calibre9">"Çavuş Frost, size kapının dört santim kalınlığında, çelik çerçeveli ve yalıtım malzemesi ile doldurulmuş olduğunu söylesem şaşırır mıydınız? Bu sayede sadece yangına dayanıklı olmakla kalmıyor, aynı zamanda ses de geçirmiyor."</p>

  <p class="calibre9">Yüzünü buruşturdu ve omuzlarını silkti. "Belki duvarlar inceydi," dedi.</p>

  <p class="calibre9">"Bayan Hail ve davalı o gece konuşurlarken hangi ses tonunu kullanıyorlardı?"</p>

  <p class="calibre9">"Soruyu anlayamadım."</p>

  <p class="calibre9">"Yani, bağırıyorlar mıydı, fısıltıyla mı, yoksa normal bir tonda mı konuşuyorlardı?"</p>

  <p class="calibre9">"Bilmiyorum."</p>

  <p class="calibre9">"Biraz önce bize onları duyduğunuzu söylemiştiniz."</p>

  <p class="calibre9">"Bu doğru," dedi.</p>

  <p class="calibre9">"Öyleyse söyleyin, hangi ses tonuyla konuşuyorlardı?"</p>

  <p class="calibre9">"Normal," dedi. "Normal konuşma."</p>

  <p class="calibre9">Lenore, Frost’a arkasını döndü. Sesini alçaltarak, "Çavuş kulaklarınızı en son ne zaman kontrol ettirdiniz?" dedi.</p>

  <p class="calibre9">"Ne?"</p>

  <p class="calibre9">"İtiraz ediyorum Sayın Yargıç. Çok ucuz bir numara," dedi Kline. "Sayın avukattan daha iyisini beklerdim doğrusu."</p>

  <p class="calibre9">"Sizi hayal kırıklığına uğrattığım için beni bağışlayın, ama siz beni duyabildiniz." Lenore, Kline’ı kendi tanığı ile karşı karşıya getirmişti.</p>

  <p class="calibre9">"Yüzünüz bana dönüktü, tanıktan uzaktaydınız," dedi Kline.</p>

  <p class="calibre9">"Tanık ifadesinde, o gece odada olan iki kişi ile kendisi arasında dört santim kalınlığında, çelikten ve ses geçirmeyen kilidi bir kapı bulunduğunu kabul etti ve bize bu kişilerin normal bir ses tonu ile konuştuklarını söyledi. Tanık eğer beni duyamadıysa onları da duymuş olamaz."</p>

  <p class="calibre9">"Şimdi de akustik uzmanı mı oldun?" dedi Kline. "Onun o gece neler duyduğu hakkında hiçbir fikrin yok."</p>

  <p class="calibre9">"Onun da yok." Lenore Frost’u gösterdi. "Biraz sonra bize gözleri ile X ışını gönderebildiğini söyleyecek herhalde. Sonra da bir telefon kabininde süpermen elbiselerini giyip odanın içinde uçmaya başlayacak."</p>

  <p class="calibre9">"Avukat" Radovich bundan hoşlanmamıştı. "Eğer itirazınız varsa doğru yere ifade ediniz, yani mahkemeye."</p>

  <p class="calibre9">"Bu... Bu... Bu..." Kline, Lenore’ın eğlenceli tavırlarını tanımlayacak en küçültücü sözcükleri arıyordu. "... Bu gösterinin -bulabildiği en iyi kelimeydi- kayıtlardan çıkarılmasını talep ediyorum."</p>

  <p class="calibre9">"Reddedildi," dedi Radovich. "Tanığın ’ne’ si kayıtlarda kalacak."</p>

  <p class="calibre9">"Soruma bir yanıt istiyorum," dedi Lenore. "Kulaklarınızı en son ne zaman kontrol ettirdiniz?" Onur kırıcı bir soruydu.</p>

  <p class="calibre9">"Her sene genel kontrolden geçerim."</p>

  <p class="calibre9">"Bu kontrole duyma testi de dâhil mi, yoksa sadece kulaklarınızın içine mi bakıyorlar?"</p>

  <p class="calibre9">"İçine bakıyorlar."</p>

  <p class="calibre9">"İçeride bir şey buldular mı?"</p>

  <p class="calibre9">"İtiraz ediyorum." Kline ayağa fırladı.</p>

  <p class="calibre9">"Kabul edildi. Bayan Goya bu mahkemenin sabrının sınırlarını deniyorsunuz galiba."</p>

  <p class="calibre9">"Özür dilerim, Sayın Yargıç."</p>

  <p class="calibre9">"Devam edin."</p>

  <p class="calibre9">Kline tekrar oturdu.</p>

  <p class="calibre9">Lenore bir süre mahkeme salonunun tavan süslemelerini inceledi, düşüncelerini toplamaya çalıştı.</p>

  <p class="calibre9">"Çavuş," dedi. "Bayan Hall’un kişisel güvenliğini garanti altına almak için o gece kendisine verilmiş bazı emirler var mıydı?"</p>

  <p class="calibre9">"Ne gibi?"</p>

  <p class="calibre9">"Bu genç bayan tuhaf adamlarla kapalı kapılar ardında bulunuyordu. Kim bilir, belki potansiyel bir suçlunun üstünde silah olabilirdi. Daha önce alınmış önlemler olması gerek. Hall’un silahı var mıydı?"</p>

  <p class="calibre9">"Hayır."</p>

  <p class="calibre9">"Başı derde girerse gönderebileceği bir tür sinyal yok muydu?"</p>

  <p class="calibre9">"Ne gibi?"</p>

  <p class="calibre9">"Örneğin anahtar bir kelime. Yardım istediğini bildirebileceği bir yöntem."</p>

  <p class="calibre9">"Bir sinyalimiz vardı," dedi Frost.</p>

  <p class="calibre9">"Öyleyse, Anahtar kelime söylendiğinde siz elektronik donanım sayesinde bunu duyup kızın başının dertte olduğunu anlıyor ve koşarak geliyordunuz, doğru mu?"</p>

  <p class="calibre9">"Doğru."</p>

  <p class="calibre9">"Polis raporuna göre o gece yedek güvenlik cihazı kullanılmış."</p>

  <p class="calibre9">"Bir panik düğmesi vardı," dedi Frost.</p>

  <p class="calibre9">"Mahkemeye bir panik düğmesinin ne olduğunu söyleyebilir misiniz?"</p>

  <p class="calibre9">"Raporda yazıyor."</p>

  <p class="calibre9">"Çok iyi. Söyleyin bize ne olduğunu."</p>

  <p class="calibre9">"Bu, diğer aletten farklı frekansa ayarlanmış elektronik bir düğmedir. Bazen, yem olarak kullandığımız kızın iç çamaşırlarına iğneleriz. Genellikle çantasındadır."</p>

  <p class="calibre9">"Bir tür son çare sinyali mi?" dedi Lenore.</p>

  <p class="calibre9">"Öyle de diyebiliriz."</p>

  <p class="calibre9">"Bu düğmeyi her zaman kullanır mısınız?"</p>

  <p class="calibre9">"Hayır. Sadece belirli durumlarda."</p>

  <p class="calibre9">"Bu olayda neden kullanıldı peki?"</p>

  <p class="calibre9">"Bilmiyorum."</p>

  <p class="calibre9">"Acaba birisinin elektronik donanımın bu olayda arızalanacağını önceden tahmin etmiş olması nedeniyle olabilir mi?"</p>

  <p class="calibre9">"Hayır. Böyle bir şey mümkün değil," dedi. "Biz panik düğmesini her zaman kullanmadık. Sadece bazı durumlarda."</p>

  <p class="calibre9">Bunun anlamı açıktı. Eğer polisler Acosta’yı oyuna getirmek istedilerse, uydurma bir nedenle Hail ile buluşturmuş olmalıydılar. Doğal olarak, konuşmaların kaydedilmesini istememişlerdi. Acosta sinirlenecek olursa elektronik donanım çalışmayacağı için, güvenlik sinyali olan anahtar kelime de işe yaramayacaktı. Hail’un tek güvencesi panik düğmesiydi.</p>

  <p class="calibre9">"Bayan Hall’a verdiğiniz emirler nelerdi? Güvenlik sinyalini ve panik düğmesini ne şekilde kullanması gerekiyordu?"</p>

  <p class="calibre9">"Önce anahtar kelime," dedi Frost. "Sonra düğme, ama sadece birincisi işe yaramadığında."</p>

  <p class="calibre9">"Neden panik düğmesi daha önce değil?"</p>

  <p class="calibre9">"Çünkü her zaman daha riskli olur. Adam görebilir. Sinirlenebilir."</p>

  <p class="calibre9">"Bayan Hail akıllı mıydı? Başı dertte olduğu zaman sakinliğini koruyabilir miydi?"</p>

  <p class="calibre9">"Evet"</p>

  <p class="calibre9">"Ne yaptığını bilir miydi?"</p>

  <p class="calibre9">"Bunu söylemek mümkün."</p>

  <p class="calibre9">"Emirlere iyi uyar mıydı?"</p>

  <p class="calibre9">Yüzünü buruşturdu, başı ile onayladı.</p>

  <p class="calibre9">"Bu evet anlamında mıydı?"</p>

  <p class="calibre9">"Evet."</p>

  <p class="calibre9">"Bildiğiniz kadarı ile, daha önce bu güvenlik prosedürünü uyguladığı olmuş muydu?"</p>

  <p class="calibre9">"Güvenlik parolasını birkaç kere kullanmak zorunda kalmıştı, birkaç adam yüzünden. Ama panik düğmesini ilk defa görüyordu. Ona nasıl kullanıldığını anlatmak zorunda kaldık.</p>

  <p class="calibre9">"O geceki sinyal kelimeniz neydi?"</p>

  <p class="calibre9">"Bir cümle. Hatırlayamıyorum. Her zaman değiştiririz."</p>

  <p class="calibre9">"-Bu gece hava çok sıcak- olmasın sakın?" dedi Lenore.</p>

  <p class="calibre9">Bu bilgi polis raporunda yer almıyordu. Kline, kısılmış riyakâr gözleri ile Lenore’a baktı. Lenore’ın bu bilgiyi nereden aldığını çok iyi biliyordu. Ofisinde o gün Brittany Hail ile yaptığı görüşme. Ona bakarken elindeki dosyanın üstüne not aldığını gördüm.</p>

  <p class="calibre9">"O gecenin güvenlik sinyali bu muydu?" dedi Lenore."</p>

  <p class="calibre9">"- Bu gece hava çok sıcak-"</p>

  <p class="calibre9">"Olabilir," dedi Frost. "Doğru gibi."</p>

  <p class="calibre9">"Bayan Hall’un o gece bu sözleri kullandığını, -bu gece hava çok sıcak- dediğini duydunuz mu?"</p>

  <p class="calibre9">"Hayır."</p>

  <p class="calibre9">"Ama kapıyı dinliyordunuz, öyle değil mi?"</p>

  <p class="calibre9">"Evet."</p>

  <p class="calibre9">"Sanık ile Bayan Hail arasındaki konuşmayı duymadınız mı, normal bir tonda söylenen bütün ticari terimleri?" dedi Lenore.</p>

  <p class="calibre9">"Evet, doğru."</p>

  <p class="calibre9">"Ama -bu gece hava çok sıcak- dendiğini hiç duymadınız, öyle mi?"</p>

  <p class="calibre9">"Hayır."</p>

  <p class="calibre9">"Çavuş Frost, Bayan Hall’un o gece bu cümleyi bir değil, ayrı ayrı tam üç kere söylediği ama sizin duymadığınız, çünkü o kapının ardından bir şey duymanızın mümkün olmadığı bir gerçek değil mi?"</p>

  <p class="calibre9">"Hayır, bu doğru değil," dedi Frost.</p>

  <p class="calibre9">Lenore bunu sadece Hall’dan öğrenmiş olabilirdi ve Kline bunu biliyordu.</p>

  <p class="calibre9">"Madem öyle, son çare olarak kullanılan panik düğmesinden gelen sinyal ile harekete geçtiğiniz gerçeğini nasıl açıklayacaksınız, hani Bayan Hail bu düğmeyi güvenlik kelimesinin işe yaramadığı anlaşılana kadar kullanmama emri almıştı?"</p>

  <p class="calibre9">Bu polis raporunda kayıtlıydı ve yadsınamaz bir gerçekti. Frost odaya sinyalin alındığı haberini aldıktan sonra girmişti.</p>

  <p class="calibre9">"Belki paniğe kapılmıştır," dedi. "Hata yapmıştır."</p>

  <p class="calibre9">"Doğru."</p>

  <p class="calibre9">Tutarsızlıklar bir kez başlamaya görsünler, sivrisinek gibi çoğalırlar.</p>

  <p class="calibre9">"Çavuş Frost, bize sanık ile Bayan Hail arasındaki konuşmayı kapının dışında bulunduğunuz pozisyondan duyduğunuzu söylüyorsunuz. Tam olarak ne işittiniz?"</p>

  <p class="calibre9">"Sanığın Bayan Hall’a seks karşılığında para önerdiğini duydum."</p>

  <p class="calibre9">"Evet bunu söylediğinizi hepimiz duyduk. Ancak sanığın kesin olarak hangi kelimeleri kullandığını bilmek istiyoruz." dedi Lenore.</p>

  <p class="calibre9">"Yazmadım," dedi Frost.</p>

  <p class="calibre9">"Demek sanığın söylediği kelimeleri hatırlamıyorsunuz?"</p>

  <p class="calibre9">Bu, Kline’ın iddiasını çürütebilirdi.</p>

  <p class="calibre9">"Ben öyle söylemedim."</p>

  <p class="calibre9">"Ne söylediniz peki?"</p>

  <p class="calibre9">"Onunla görüşüyordu," dedi Frost.</p>

  <p class="calibre9">"Pazarlık mı yapıyordu?"</p>

  <p class="calibre9">Tanık yüzünü buruşturdu. Sanki böyle şeyler hep olur demek istiyordu.</p>

  <p class="calibre9">"Hangi kelimeleri kullandı, çavuş Frost?"</p>

  <p class="calibre9">Bir an için düşündü. "İki yüz dolar olur mu- ya da iki tekliğe ne dersin- bunun gibi bir şeyler."</p>

  <p class="calibre9">"Bu kadar mı hatırlıyorsunuz?"</p>

  <p class="calibre9">Frost kafasını kaldırdı. Bir süre düşündü.</p>

  <p class="calibre9">"Dedi ki..." Biraz durdu. "-Sana seks yapmak için iki yüz dolar veririm-"</p>

  <p class="calibre9">Lenore buna gülmemek için kendini tuttu. Günlük konuşma diline bak. Adam sanki süt satın alıyordu.</p>

  <p class="calibre9">"Tam olarak böyle mi söyledi, - Sana seks yapmak için iki yüz dolar veririm-?"</p>

  <p class="calibre9">"Evet."</p>

  <p class="calibre9">"Daha önce karışık seks yapmak istediğini söylemiştiniz."</p>

  <p class="calibre9">"Ne farkı var?"</p>

  <p class="calibre9">Acosta kulağımın içine girdi. "Hepsi yalan."</p>

  <p class="calibre9">Fısıldayarak, "O halde biz de bunu kanser gibi kesip atarız," diye cevap verdim.</p>

  <p class="calibre9">Gözlerimiz karşılaştığında, ilk kez zihinlerimizin anlaştığını fark ettim. Yüzündeki ifade beni ona inanmaya zorluyordu. Cevizkafa’nın böyle şeyler yapamayacağına inandığımdan değildi bu. Öyle ya da böyle, çok kereler yapmış olabilirdi bunları. Ama bu kez yapmış olduğuna inanmıyordum.</p>

  <p class="calibre9">"Belki de sana karışık seks için iki yüz dolar veririm demiştir," dedi Frost.</p>

  <p class="calibre9">"Hangisi?"</p>

  <p class="calibre9">"Karışık," dedi. "Evet, karışık dedi." Tatmin olmuş bir bakış. Bu hikâye ile yaşayabilirdi. Gerçeği biraz saptırmış olmanın ne zararı olabilirdi?</p>

  <p class="calibre9">"İki yüz dolarlık kısımdan emin misiniz?"</p>

  <p class="calibre9">"Kesinlikle."</p>

  <p class="calibre9">Acosta benden tarafa eğildi. "Boktan bir yalan!" Doğru küfrü bulmuştu.</p>

  <p class="calibre9">"Tanıklık yapmak istiyorum," dedi. Bu bir felaket olurdu şu anda. Ona sessiz olmasını söyledim.</p>

  <p class="calibre9">Lenore bir süre tanığa arkasını döndü ve bazı kâğıtları karıştırdı. Uzandı ve Kline’ın masasına bir kâğıt bıraktı. Kline kâğıdı aldı ve okudu. Bitirmeden önce Lenore hâkimden tanığa yaklaşmak için izin istedi. Radovich kabul etti. Lenore bu arada bir sayfa da yargıca verdi.</p>

  <p class="calibre9">"Çavuş, size bir belge göstereceğim. Bu belgeyi tanımlayabilir misiniz?" Üçüncü bir sayfayı da tanığa uzattı. Frost kâğıda baktı.</p>

  <p class="calibre9">"Bunun ne olduğunu biliyor musunuz?"</p>

  <p class="calibre9">"Envanter kâğıdı," dedi Frost.</p>

  <p class="calibre9">"Nereden geliyor? Bu belgeleri kim hazırlar?"</p>

  <p class="calibre9">"İlçe hapishanesi."</p>

  <p class="calibre9">"Bu özel form ne amaçla hazırlanır?"</p>

  <p class="calibre9">"Şüpheli, hapse girdiğinde özel eşyalarının kaydını tutmak için."</p>

  <p class="calibre9">"Bu formlardan daha önce gördünüz mü? Belki özellikle bunu değil ama benzerlerini görmüşsünüzdür."</p>

  <p class="calibre9">"Tabi."</p>

  <p class="calibre9">Kâğıdı tanık kürsüsünün önündeki bölmeye bıraktı ve dikkatini başka yöne çevirdi.</p>

  <p class="calibre9">"Bu özel formun üstünde bir isim var mı acaba?"</p>

  <p class="calibre9">"Evet." Bakmıyordu.</p>

  <p class="calibre9">"Kimin ismi?" dedi Lenore.</p>

  <p class="calibre9">"Sanığın. Armando Acosta."</p>

  <p class="calibre9">"Suçu neymiş?"</p>

  <p class="calibre9">"Altı- kırk- yedi B," dedi Frost.</p>

  <p class="calibre9">"Bu o geceki kişisel eşya kayıt belgesi mi?"</p>

  <p class="calibre9">"Öyle gibi."</p>

  <p class="calibre9">"O formda -cebindeki nakit para- başlıklı bir kutucuk var mı çavuş?"</p>

  <p class="calibre9">Frost aniden boş boş bakmaya başladı. Gözleri, kendi iç âlemine dalıp da, artık orada olmayan ruhunu arayan bir adamın gözleri gibiydi.</p>

  <p class="calibre9">"Çavuş rica etsem -cebindeki nakit para- başlıklı kutucuğa bakıp bana orada ne yazdığını söyler misiniz?"</p>

  <p class="calibre9">Frost kâğıdı aldı ve baktı ve aniden taş kesildi. Tanık kürsüsünde bir kaya oluşmuştu. Lenore’ın sorusuna yanıt vermiyordu.</p>

  <p class="calibre9">"Söyleyin çavuş, yem olarak kullandığınız bayan kredi kartı kabul ediyor muydu? Belki de kişisel çek alma alışkanlığı vardı. O kutuda ne yazıyor çavuş?"</p>

  <p class="calibre9">Frost, Kline’a baktı ama Kline ona yardım edemezdi.</p>

  <p class="calibre9">"Anlatın bize çavuş. Sanık, cebinde sadece kırk-iki dolar yirmi sent olduğu halde, nasıl oluyor da Bayan Hall’a hizmetlerinin karşılığı olarak iki yüz dolarlık ücret teklif edebiliyor? Bayan Hail indirim kuponu mu veriyordu? Anlatın çavuş."</p>

  <p class="calibre9">"Bilmiyorum," dedi Frost. "Ben sadece duyduğumu biliyorum."</p>

  <p class="calibre9">"Bu tip gizli operasyonlarda, tutuklamadan önce şüphelinin parayı ödemesini beklemez misiniz? Yaygın uygulama bu değil midir?"</p>

  <p class="calibre9">Polisin sorunu buydu. Raporlarda Hall’a hiçbir ödeme yapılmadığı açıkça görülüyordu.</p>

  <p class="calibre9">Frost’un yüzü şimdi teslimiyet duygularıyla şekilden şekle giriyordu. "Bazı durumlarda," dedi.</p>

  <p class="calibre9">"Hemen hemen bütün durumlarda. Size söylenen bu değil mi? -Paranın rengini görene kadar bekleyin- Bir tutuklama yapmak için gereken eylem paranın ödenmesi değil mi?"</p>

  <p class="calibre9">"Bazen," dedi Frost.</p>

  <p class="calibre9">"Bazen değil, çavuş. Size böyle söylemiyorlar mı? Böyle bir tutuklama sırasında uygulanacak standart operasyon prosedürü değil mi bu?"</p>

  <p class="calibre9">"İtiraz ediyorum, avukat tanıkla tartışmaya giriyor," dedi Kline.</p>

  <p class="calibre9">"Bana ilginç bir tartışmaymış gibi geldi," dedi Radovich.</p>

  <p class="calibre9">"Reddedildi." Yargıç bir yanıt bekliyordu.</p>

  <p class="calibre9">"Söyleyin çavuş, Neden o gece odaya sanık parayı ödemeden girdiniz?"</p>

  <p class="calibre9">"Bilmiyorum," dedi Frost. "Elektronik donanım arıza yapmıştı. Sanırım paniğe kapıldım."</p>

  <p class="calibre9">"Ama içeride olan biten her şeyi duyduğunuzu söylemiştiniz. Doğru değil mi?</p>

  <p class="calibre9">"Evet."</p>

  <p class="calibre9">"Gerçek mi, değil mi, söyleyin çavuş. Hiç para ödenmedi çünkü sanık tarafından o gece hiçbir teklif gelmedi. Sanıkla Bayan Hall’un konuşmalarının da fuhuşla falan ilgisi yoktu. Doğru mu, değil mi?"</p>

  <p class="calibre9">Geri plandan aceleyle çiziktirilen notların gürültüsü geliyordu. Basın tarafından yoğun ilgi dolu bakışlar geliyordu. Acaba ne hakkında konuşuyorlardı?</p>

  <p class="calibre9">"Bu doğru değil," dedi Frost.</p>

  <p class="calibre9">"O zaman sanığın cebinde iki yüz doları olmadığı halde iki yüz dolarlık teklifte bulunmasını nasıl açıklıyorsunuz?"</p>

  <p class="calibre9">"Belki hesaba yazmasını istemiştir," dedi Frost.</p>

  <p class="calibre9">"Sayın Yargıç, bu bir yanıt değil," dedi Lenore.</p>

  <p class="calibre9">"Evet," dedi yargıç. "Soruyu cevaplayın." "Yapamam," dedi Frost. "Bilmiyorum." Yalan söylemenin zor yanı da buydu işte.</p>

  <p class="calibre9">---</p>

  <p class="calibre9" id="filepos364413"><span class="calibre10"><span class="bold">BÖLÜM 12</span></span></p>

  <p class="calibre9">RADOVİCH SANA SÖYLEDİĞİM GİBİ ÇIKTI," dedi Harry. "Yasaları iyi bilmiyor olabilir, ama adam altıncı hissiyle neyin doğru olduğunu anlıyor." Harry, inek çiftliğinden gelen bu yargıcı sevmişti.</p>

  <p class="calibre9">"Muhtemelen bir demokrat," dedi. Harry, davalılara sempati duyan yufka yürekli yargıçları severdi. Müvekkillerine baktığım zaman nedenini anlıyordum. Öte yandan, bu sabah bizim için Radovich’ten büyüğü yoktu. Hepimizin gözünde, Lenore da dâhil, o bir tanrıydı çünkü itiraz başvurumuzu kabul etmişti. Fuhuş suçlaması için ayrı bir duruşma olmayacaktı.</p>

  <p class="calibre9">"Sanırım, iki davanın birleştirilmesi yargıcın pek umurunda değildi," dedi Lenore.</p>

  <p class="calibre9">"Olabilir," dedi Harry. "Ama şapkasını asmak için sağlam bir çengel bulması lazımdı." Harry elindeki, Radovich’in kararını bildiren tek sayfalık mahkeme emrine bakıyordu. Kâğıdı bana verdi. Harry’ye göre yargıç, Frost’un bariz yalanlarıyla jüriyi zehirlemesine izin vermeyecekti. Güvenilirliği korumak jürinin görevi olduğundan, yargıç iki davanın birleştirilmesine karar vermişti.</p>

  <p class="calibre9">Kazanmış olmasına karşın, Lenore sinirli görünüyordu. Ona göre yargıç sonuca göre karar verme eğilimindeydi. "Yanlış nedenlerle doğru karar," diyordu.</p>

  <p class="calibre9">"Fazla kurcalama," dedi Harry. "Kazandık işte."</p>

  <p class="calibre9">"Kazanmak her şey demek değildir," dedi Lenore.</p>

  <p class="calibre9">"Hayır. Önemli olan tek şey budur," dedi Harry.</p>

  <p class="calibre9">"Boş ver. Sen anlamazsın," dedi Lenore.</p>

  <p class="calibre9">Sanırım, Kline’ı devirmek istemişti, ama kendi istediği biçimde. Ona göre, yargıcın iddianamesindeki yasal nüansı yakalayamamış olması, kazandığı başarıyı değersiz yapıyordu. O, zekâsı ile kazanmış olmayı yeğliyordu.</p>

  <p class="calibre9">Onlar tartışırken, ben mahkeme emrini okudum. Belge Kline’a, eğer iki davayı -Acosta’nın fuhuş nedeniyle tutuklanması ve sonrasındaki cinayet davalarını- birleştirmek istiyorsa, mahkemenin bu teklifi gerekli süre içinde kabul edeceğini bildiriyordu. Kline en son mahkeme salonundan fırtına gibi çıkarken görülmüştü. Lenore’ın ahlaki eksikliğinden şikâyet ederken onun yerleştirdiği mızrak hâlâ kıçındaydı. Burada olanlar yalnızca bir duruşmanın başlangıcı değildi. Aynı zamanda bir kan davasının ilk çarpışması yaşanmıştı.</p>

  <p class="calibre9">Bu sabah büromda yeni bulgular hakkında konuşmak için toplanmıştık. Eyalet bize sürekli yeni bilgi yolluyordu.</p>

  <p class="calibre9">"Bütün bunları kendileri mi uyduruyorlar sence," diye Harry’ye sordum. Devletin bizden sakladığı bir şeyler mi vardı, yoksa bütün delilleri önümüze mi seriyorlardı öğrenmek istiyordum.</p>

  <p class="calibre9">Harry belgelerimizden sorumlu kişi olduğu için, ofisinin tavanına kadar yükselen kâğıt yığınları içinde yüzüyordu. Avukatlar böyle yapardı. Ağaçları ormanda saklarsan kimse bulamaz.</p>

  <p class="calibre9">Lenore odanın içinde, onun arkasında, bir kolunu, yanağını yasladığı öbür kolunun dirseğine destek yapmış, ruh gibi oradan oraya sürükleniyordu. Bu, onun derin düşünce içinde olduğu zamanki klasik pozuydu.</p>

  <p class="calibre9">"Kim bilir?" dedi Harry. "Hepimiz oyun oynuyoruz."</p>

  <p class="calibre9">Harry bu konuda uzmandı. Belirsizlik faktörü.</p>

  <p class="calibre9">"Sürprizler olmasaydı bir duruşma neye benzerdi kim bilir." Eğer Harry’ye kalsa bütün tanıklar kürsüye sürpriz yumurta paketini içinde getirilirlerdi.</p>

  <p class="calibre9">Elinde neler olduğunu kısaca anlatmaya başladı. Belli ki, kızın dairesinde yapılan parmak izi araştırmasının sonucu negatif çıkmış. Hall’un parmak izlerini bile bulmakta zorlanmışlar. Kızın ya çok titiz bir temizlikçi kadını varmış, ya da katil dairedeki bütün izleri silmiş- ön kapıda buldukları bulanık parmak izi hariç.</p>

  <p class="calibre9">Bunu duyduğumuzda Lenore ile birbirimize kocaman açılmış gözlerle baktık. Avuç içleri yukarı dönük biçimde omuzlarını silken Lenore, bu izlerin ona ait olamayacağını söylemeye çalışıyordu. Lenore, Harry’nin arkasında olduğu için onun görüş alanında değildi.</p>

  <p class="calibre9">"Acaba parmak izleri kapıdakine uyan birini bulabilmişler mi?" diye sordum.</p>

  <p class="calibre9">"Kızı dışarıda bırakmışlar. Ondan başka, raporda bir şey yazmıyor," dedi Harry. "Ama Adliye’deki o büyük bilgisayarla birtakım sihirbazlıklar yapabilirler."</p>

  <p class="calibre9">Sırtımdan aşağı buz gibi terler indi.</p>

  <p class="calibre9">"Acaba onları memnun etmek için bir iki bilgi parçası göndersem mi?" Kendi araştırmamızdan elde ettiğimiz bilgilerden söz ediyordu. Kanuna göre iki taraf da birbirine bilgi vermek zorundaydı.</p>

  <p class="calibre9">Ona dalgın dalgın baktım. O an aklım başka yerdeydi. Ölen kızın kapısındaki o mikroskobik helezoni kıvrımları düşünüyordum.</p>

  <p class="calibre9">"Ne yapmak istiyorsun?" dedi. "Elimizde göz doktorundan gözlük camları ile ilgili edindiğimiz bilgi var. Kendimize mi saklayalım yoksa Kline’a verelim mi?"</p>

  <p class="calibre9">"Bilmiyorum." Lenore’a ne düşündüğünü sordum.</p>

  <p class="calibre9">"Ne? Affedersin. Dinlemiyordum." Düşüncelerimiz aynı çizgideydi. Panik öncesi duygular içindeydik.</p>

  <p class="calibre9">Karşı tarafa vermemiz gereken bilgileri aceleyle gözden geçirdik.</p>

  <p class="calibre9">"Tamam, ver," dedim sonunda.</p>

  <p class="calibre9">Lenore da kabul etti. "Verelim ama tanık listesi bizde kalsın. Bu kadar cömert olmamız anlamsız."</p>

  <p class="calibre9">Harry kabul etti. Hâlâ telefon defterinden tanık listemize isimler ekliyordu. Bu şekilde Başsavcı’nın kafası karışacak ve polisler de bu isimleri araştırmakla zaman kaybedeceklerdi. Ama biz listeyi açıkladığımızda uzmanlarımızın isimleri hemen yüzeye çıkacaktı.</p>

  <p class="calibre9">Harry, onların kendi tanık listelerini göndermediklerini söyledi. Bu bizim için önemliydi. Sadece uzmanlar nedeniyle değil. Ayrıca Acosta’nın Hall’a yönelik ölüm tehditleri sıralayarak ruhunu açtığı yargıç olan Oscar Nichols’in polislere bundan söz edip etmediğini de henüz bilmiyorduk.</p>

  <p class="calibre9">"Onunla görüşebiliriz," dedi Harry. "Öğreniriz."</p>

  <p class="calibre9">Lenore, Harry’nin yanındaki sandalyelerden birine çöktü ve sonunda parmak izi ile ilgili daldığı derin düşüncelerinden sıyrılarak, "bu bir hata olur," dedi. "Bu ince bir mesele. Belki Nichols, Acosta’nın yorumlarını ciddiye almamıştır. Arkadaşına güvendiği için Acosta’nın söyledikleri onun için bir şey ifade etmemiş olabilir. Araştırma yapacaksak bunu göz önünde bulundurmalıyız. Ortaya çıkmak ve polislere açıklama yapmak için kendini zorunlu hissetmeye başlayabilir sonra."</p>

  <p class="calibre9">Bu iyi bir noktaydı.</p>

  <p class="calibre9">"Bence şimdilik adamı rahatsız etmeyelim, en iyisi beklemek," dedim Harry’ye.</p>

  <p class="calibre9">Harry bana bakarken ’Yine onun tarafını tutuyorsun,’ demek ister gibiydi.</p>

  <p class="calibre9">Ondan son bulguları sırayla açıklamasını rica ettim.</p>

  <p class="calibre9">"Önce kötü haber; kıllar ve lifler," dedi Harry.</p>

  <p class="calibre9">"Hayvan kıllarını hatırladınız mı?"</p>

  <p class="calibre9">Başımı salladım. "Kalın ve kırmızımsı kahverengi olanlar mı?"</p>

  <p class="calibre9">"Müvekkilimiz bize hayvanı olmadığını söylemişti," dedim. "Alerjisi varmış."</p>

  <p class="calibre9">"Belki öyledir," dedi Harry. "Ama polisler evinde ve halılarının üstünde aynı yapıda ve renkte kıllar bulmuşlar."</p>

  <p class="calibre9">Harry, bakışlarıyla, ben sana söylemiştim diyordu.</p>

  <p class="calibre9">"Çok fazla yokmuş," dedi Harry. "Ama gırtlağında bir kıl yumağı bulmaları gerekmiyor, öyle değil mi?"</p>

  <p class="calibre9">"Nereden geliyormuş bu kıllar?" dedim.</p>

  <p class="calibre9">"Atlar, bayan biniciymiş."</p>

  <p class="calibre9">"Lili mi?" dedi Lenore.</p>

  <p class="calibre9">"Doğru. Kırsal bölgede bir ahır. At kiralayıp ders alıyormuş. Rapora göre sekiz ay önce başlamış. Polislerin teorisine göre, kıllar kadının üstünde eve gelmiş ve yargıcın elbiselerine geçmiş. Sandalyeden, ya da her neyse. Oradan da bir şekilde kızın cesedinin sarıldığı battaniyeye ulaşmışlar."</p>

  <p class="calibre9">Lenore’a baktım. Acosta’yı sorguladığımız gün hapishanede birlikteydik ve yargıç hayvanlara alerjisi olduğunu ve eve hayvan girmediğini özellikle vurgulamıştı.</p>

  <p class="calibre9">"Böyle bir şeyi unutmuş olması çok zor," dedim.</p>

  <p class="calibre9">"Bir at," dedi Harry. "Sence bir atı hatırlar mıydı?"</p>

  <p class="calibre9">"Ona ev hayvanı besleyip beslemediğini sormuştun," dedi Lenore. "Hayır demişti."</p>

  <p class="calibre9">"Umarım tanık sandalyesinde daha açık olur," dedim.</p>

  <p class="calibre9">"Belki evet, belki hayır," dedi Harry.</p>

  <p class="calibre9">"Kıllarla bir şey kanıtlanmaz," dedi Lenore. "Sadece aynı kıllar olduğunu söyleyebilirler. Herkes ata biniyor. Bölgedeki ahırlara gidip örnekler alırız. Uzmanlarımızı kullanırız ve muhtemelen farklı ahırlardan aynı tüyü döken bir düzine at buluruz."</p>

  <p class="calibre9">"Evet, ellerindeki sadece kıllar olsa iyi," dedi Harry. "Sonra lifler var. Battaniyenin üstünde, cesede birlikte bulunan küçük mavi lifler. Hatırladınız mı?"</p>

  <p class="calibre9">Harry, savcılık raporunun aynı zamanda o gün ilçe hapishanesinde Lano’nun bize verdiği kötü haberi de doğruladığını söyledi. Bu mavi lifler, Acosta’nın resmi arabasında bulunan halıya uyuyordu.</p>

  <p class="calibre9">"İçinde aynı halıdan olan milyonlarca benzer araba vardır" dedi Lenore. "Bahse girerim, belediyenin kendi elinde yirmi tane vardır. Belki daha fazla."</p>

  <p class="calibre9">Harry, müvekkilimizle bir 'gel Tanrı'nın huzurunda doğruyu söyle' toplantısı yapmamız için diretiyordu.</p>

  <p class="calibre9">"Serolojiden<sup class="calibre11"><small class="calibre12"><span class="calibre13">(8)</span></small></sup> ne haber? Kan testlerinden sonuç çıktı mı?" diye sordum. Bu her şeyi açıklayabilirdi. Suçlu o ölümcül kavgada yaralandıysa, kan Acosta’nın kanıysa, Harry’ye katılacak, copları alıp ertesi gün hapishanenin yolunu tutacaktım.</p>

  <p class="calibre9">"A grubu," dedi. "Kızınkiyle aynı. Bütün buldukları bu. Battaniyenin üstündeki de aynı."</p>

  <p class="calibre9">"Yargıcın arabasında hiç kan bulmamışlar mı? Bagajda kan yok mu?"</p>

  <p class="calibre9">"Buldularsa da söylemiyorlar," dedi Harry.</p>

  <p class="calibre9">Bu bilgiyi sürpriz yapmak için saklıyor olabilirlerdi. Ama bu bir riskti. Radovich delil saklamaktan cezalandırabilirdi onları.</p>

  <p class="calibre9">"Soruşturma sonuçlarını teslim etmek için ellerinde dört günleri var," dedi Harry. "O güne kadar her an gönderebilirler."</p>

  <p class="calibre9">"Neden beklesinler ki?" dedi Lenore. "Eğer arabasında kan buldularsa dört gün neyi değiştirir? Kontrol etmek için elimizde dünyanın zamanı var. DNA testi evet mi hayır mı olduğunu söyler."</p>

  <p class="calibre9">Sanırım Lenore haklıydı; aramışlar ama hiçbir şey bulamamışlardı. O halde, duruşmada onlara araçta kan bulunup bulunmadığını soracağımızdan emin olmalarına karşın, bunu rapora koymamaları daha iyi olurdu onlar için.</p>

  <p class="calibre9">Harry bize Hall’un takvimindeki, kızın öldürüldüğü gün öğleden sonra Acosta ile buluşması olduğunu gösteren nottan söz etti. Harry, yargıcın yalan söylediğini düşünüyordu. Notun ne anlama gelebileceği üstüne uzun bir süre konuştuk ve hep aynı noktaya geri döndük. Yanıtımız yoktu. Ben, en azından bu konunun ortaya çıkmış olmasından dolayı ferahlamıştım. Artık dikkatsiz bir anımızda Harry’nin önünde bunu ağzımızdan kaçırma derdimiz yoktu.</p>

  <p class="calibre9">"Cinayet silahı var mı?" dedi Lenore.</p>

  <p class="calibre9">"Hiçbir şey yok," dedi Harry. "Bir kelime bile geçmiyor. Düşerken kafasını vurmuş olabileceği kuramına geri dönebilirler. Evde çok ağır mobilyalar var. Gidip bir baksanız iyi olur."</p>

  <p class="calibre9">"Haklısın," dedim. "Not alır mısın Lenore?"</p>

  <p class="calibre9">Lenore öldürecek gibi baktı bana.</p>

  <p class="calibre9">Harry’nin elinde birkaç küçük bulgu daha vardı. Anlatmayı sürdürdü.</p>

  <p class="calibre9">"Kızın küçük siyah not defteri," dedi. "Telefon numaraları ve benzeri şeyler."</p>

  <p class="calibre9">Bu ilgimi çekti.</p>

  <p class="calibre9">"Çok ilginç değil. Bazı polislerin telefon numaraları," dedi Harry. Defterin fotokopisin çektirmişti ve sağ üst köşesinden zımbaladığı kâğıtları bana uzattı.</p>

  <p class="calibre9">"Kızda polislerin telefon numaralarının olması bence normal. Onlarla sıkça beraber oluyormuş. Kızın amacı belliymiş. Suç bilimi uzmanı olmak. Defterde başka numaralar da var."</p>

  <p class="calibre9">"Doğru," dedim. Aceleyle numaralara göz gerdirdim. Yaklaşık otuz sayfa vardı. Önemli bir keşifte bulunamadım. Ama bazı sayfalar eksikti. Bunu Harry’ye sordum.</p>

  <p class="calibre9">"Evet. A, I, K ve L harflerinin olduğu sayfalar," dedi. "Polisler bu sayfaların defterden yırtıldığını söylüyor. Onlar da bu sayfaların nerede olduğunu ve neden yırtıldığını bilmiyorlar."</p>

  <p class="calibre9">"Ahlak masasının numarası varmış kızda," dedim.</p>

  <p class="calibre9">"Normal, orada çalışıyordu."</p>

  <p class="calibre9">"Patoloji raporu da elimize ulaştı." Harry anlatmaya devam ederken ben hâlâ kâğıtlara bakıyordum. Raporu kısaca özetledi.</p>

  <p class="calibre9">"Tecavüz testi sonucu negatif çıktı. Cinsel saldırı olmamış. Adli tıbba göre, okuyorum, cinsel saldırı olduğuna dair bulguya ve kurbanın cinsel organı çevresinde yabancı maddeye rastlanmadı. Yabancı madde dedikleri kasık bölgesi kılı oluyor," dedi Harry. "-Vajina girişinde sperm bulgusuna rastlanmadı-. Katilin cinsel ilişki kurmaya niyeti yokmuş anlaşılan."</p>

  <p class="calibre9">"Ayrıca, kurbanın boğazının ön ve arka taraflarında yaralar ve izler bulunmuş."</p>

  <p class="calibre9">Harry raporu masamın kenarına bıraktı, sandalyesinden kalktı ve Lenore’ın arkasına geçti.</p>

  <p class="calibre9">"Hey," dedi Lenore.</p>

  <p class="calibre9">"İşte bu şekilde," dedi Harry. İki eli ile Lenore’un boynuna arkadan sarıldı. İki işaret parmağını gırtlağının ortasında birleştirip âdemelmasını sivilce sıkar gibi sıktı.</p>

  <p class="calibre9">"Kes şunu," dedi Lenore.</p>

  <p class="calibre9">"Hayır, bıçak kullanmamış," dedi Harry. Elleri hâlâ Lenore’ın boğazındaydı. Harry şansını fazla zorluyordu.</p>

  <p class="calibre9">"Boğazın ön yan bölümünde ve ensede dört parmaklık karşılıklı iki iz bulunmuş," dedi.</p>

  <p class="calibre9">Hâlâ ellerini Lenore’ın boğazından çekmemişti. Lenore masamın üstündeki tel zımbayı almak için uzandı.</p>

  <p class="calibre9">"Kız düşmüş mü, yere mi itilmiş, yoksa ağır bir cisimle kafasına mı vurulmuş belli değil."</p>

  <p class="calibre9">Harry’ye göre, patoloji raporu üçünü de olası senaryolar haline getiriyordu. Polisler bu noktada bütün seçenekleri açık bırakmıştı.</p>

  <p class="calibre9">Kadının tırnaklarının içinde bulunan kalıntıları konuştuk. "Küçük ilginç kirler ve pamuk lifleri," dedi Harry. "Ama yabancı doku yok." Harry’nin çıkardığı sonuç kurbanın öldürülmeden önce tepki verecek çok az zaman bulabildiği, ya da bilincini kaybetmiş olduğuydu.</p>

  <p class="calibre9">"Birisi sizi ensenizden yakaladığında vereceğiniz en doğal tepki pençelerinizi açıp kurtulmaya çalışmak olur." dedi Harry.</p>

  <p class="calibre9">Bu mantıklıydı.</p>

  <p class="calibre9">Harry tekrar sandalyesine yerleşti.</p>

  <p class="calibre9">"Ölüm nedeni neymiş?" diye sordum.</p>

  <p class="calibre9">"Kafatasının parçalanması, büyük çaplı beyin kanaması," dedi Harry. "Şimdi adam bunu yapabilir mi diye sorun bana." Acosta’dan bahsediyordu.</p>

  <p class="calibre9">İkimizin de ona baktığımızın farkına vardı.</p>

  <p class="calibre9">"Çok güzel," dedi. "Kafanızı kuma gömmeye devam edin bakalım. Ama bir an için düşünün, bunun bir ihtiras cinayeti olduğuna dair bütün deliller mevcut. Bir anlık kızgınlık, planlamadan, hesaplamadan işlenmiş bir cinayet bu. Yargıcın soğukkanlı bir katil olmadığına ben de katılıyorum."</p>

  <p class="calibre9">"Müvekkiline olan güvenin şaşırtıcı," dedi Lenore.</p>

  <p class="calibre9">"Ona zarar veriyor olabiliriz," dedi Harry. "Cinayet davasında onu savunuyoruz ama adam baş aşağı gidiyor.</p>

  <p class="calibre9">Burada konuştuğumuz adamın hayatı. Bütün yumurtaları aynı sepete koyuyoruz."</p>

  <p class="calibre9">"Sen ne öneriyorsun," dedi Lenore.</p>

  <p class="calibre9">"Kasıtsız cinayet olabilir. Bir kaza. Sertleşen ve kontrolden çıkan bir tartışma."</p>

  <p class="calibre9">"Unuttuğun bir şey var. Adam yapmadım diyor."</p>

  <p class="calibre9">"Tamam," dedi Harry.</p>

  <p class="calibre9">"Ne yani, biraz kıl ve lif yüzünden çadırı toplayıp eve mi gitmek istiyorsun?"</p>

  <p class="calibre9">"Ve bir cinayet nedeni ve adamın cinayet tehditlerini duyan olası bir tanık ve cinayet anında nerede olduğunu kanıtlayamaması ve üstünde adamın ismi yazılı olan kızın takvimi ve belki ön kapının üstünde bir parmak izi. Bir de adamı o gece bölgede gören bir tanık bulurlarsa Tanrı yardımcımız olsun," dedi Harry.</p>

  <p class="calibre9">"Bir yığın zan," dedi Lenore</p>

  <p class="calibre9">"Evet, cinayet davaları zanlar üstüne kurulur," dedi Harry.</p>

  <p class="calibre9">"Belki çok uzun zamandır bu iştesin," dedi Lenore. "Görüş yeteneğin körleşmiş."</p>

  <p class="calibre9">"Bu saçmalıklara artık katlanamam," dedi Harry. Sandalyesinden kalktı. "İşiniz bittiğinde beni arayın." Sonra kapıya yöneldi. Son duyduğum şey, Harry kapıyı arkasından çarptığında sallanan camın takırtısıydı.</p>

  <p class="calibre9">Lenore gözlerini devirerek," Özür dilerim," dedi. "Çok ileri gittim. Ama benden rahatsız olduğunu hissediyorum."</p>

  <p class="calibre9">"Ona biraz anlayış göstermelisin," dedim. "Onu kendi haline bırak. Kadınlarla beraber çalışmaya alışık değil."</p>

  <p class="calibre9">"Farkındayım."</p>

  <p class="calibre9">"Onu tanımalısın. İyi bir adamdır. İyi bir avukat ve iyi bir arkadaştır."</p>

  <p class="calibre9">"Hey, ben de iyi bir arkadaşım." Bunu neredeyse kendini savunur gibi söyledi. Üzüldüğü her halinden belli oluyordu.</p>

  <p class="calibre9">Hiç düşünmeden ayağa kalktım ve kolumu Lenore’ın omzuna koydum. "Biliyorum," dedim. "Bundan asla şüphe duymadım."</p>

  <p class="calibre9">Yüzünü bana döndü. Bir an için bakışlarımız kenetlendi. Zihinlerin birleştiği o ruhsal anlardan biriydi ve hiç sözü edilmeyen bir gerçek vardı: Lenore artık bir arkadaştan çok öteydi.</p>

  <p class="calibre9">Lenore ile Harry arasında kalmıştım. Ona Harry ile konuşacağımı ve aralarındaki gerginliği yumuşatmaya çalışacağımı söyledim.</p>

  <p class="calibre9">"Ben düşüncemi değiştirmem," dedi Lenore. "Bu şekilde savunma yapamayacağımızı düşünüyor. Eğer kalbini bu işe koymazsa onu kullanamayız."</p>

  <p class="calibre9">"Bu fikre ısınacaktır," dedim. Söylemediğim şey ise, benim de Harry’den farklı olmadığımdı. Acosta’nın karısı ve bindiği at konusunda bizi açıkça kandırmış olması yüzünden düşünceliydim.</p>

  <p class="calibre9">"Savunmamızın durumunu nasıl görüyorsun," diye sordum.</p>

  <p class="calibre9">"Senin düşündüğün gibi," dedi. "Elimizde büyük jüri soruşturmasını önemli bir polis yolsuzluğuna yönlendirmek isteyen bir yargıç var. Galiba, neşteri ne kadar kemiğe yakın bir yere vurduğunu bilmiyordu."</p>

  <p class="calibre9">"Sendikanın hortumladığı paradan mı söz ediyorsun?"</p>

  <p class="calibre9">Lenore alnını kırıştırdı. "Evet, ondan ve diğer şeylerden," dedi.</p>

  <p class="calibre9">"Uyuşturucu baskınında ölen polis mi?"</p>

  <p class="calibre9">"Bilmiyorum." Bu Lenore için hassas bir konuydu. Tony işin içinde olabilirdi ve Lenore bunu biliyordu.</p>

  <p class="calibre9">"Diyelim ki, bir şehirde bazılarının özel girişimcilik olarak tanımlayabileceği işlere kalkışmış bir takım kötü polisler olması duyulmamış bir şey değil. Program dışı baskınlarla uyuşturucu satıcılarından elde ettikleri para ve uyuşturucuları yok edip hiçbir suçlamada bulunmuyorlarmış. Senin arkadaşın böyle söylemişti değil mi? İsmi neydi?...mmmmm"</p>

  <p class="calibre9">"Leo Kerns," dedim.</p>

  <p class="calibre9">"Evet. Leo Kerns. Sana böyle söylemişti değil mi?"</p>

  <p class="calibre9">"Yani sen bu polislerin Acosta’ya tuzak kurduğunu düşünüyorsun, öyle mi?"</p>

  <p class="calibre9">"Bu önemli bir olasılık."</p>

  <p class="calibre9">"Cinayeti de mi onlar işledi?"</p>

  <p class="calibre9">"Olabilir," dedi. "Kızın kim tarafından ve neden öldürüldüğünü kimse bilmiyor. Ama yargıcın işler kötüye gittiğinde zarar görebileceği çok hassas bir mevkide oturduğunun ve kızı öldürmek için çok güçlü nedenleri olduğunun aksini kimse iddia edemiyor."</p>

  <p class="calibre9">"Ve birçok ayrıntılı kanıt bunu doğruluyor," dedim. "Ne dersin, acaba bu mavili çocuklardan bazılarının katkısı olmuş mudur bu yönde?"</p>

  <p class="calibre9">"Sahte kanıt mı?" dedi Lenore.</p>

  <p class="calibre9">Başımı salladım.</p>

  <p class="calibre9">"Böyle düşünmek istemem," dedi. Kanun görevlisi yanı kendini göstermişti. "Üç kuruş için ya da birkaç bin dolar için eğer kendi içlerinden birini öldürmüşlerse büyük olasılıkla kaza ile olmuştur. Ama eğer öyleyse bazı delilleri ört bas etmek o kadar büyük bir suç olmaz. En azından onlar böyle düşünmüştür."</p>

  <p class="calibre9">"Bana bir şey mi söylemeye çalışıyorsun?"</p>

  <p class="calibre9">"Sadece kuram oluşturmaya çalışıyorum."</p>

  <p class="calibre9">Sandalyesinden kalktı ve kapıya doğru yürüdü. Belli ki, aklında tartışmak istediği başka bir şey kalmamıştı.</p>

  <p class="calibre9">"Dediğim gibi, o halı liflerinin bulunduğu bir yığın araba vardır. At kıllarının da belirleyici bir özellikleri yok. İlk akla gelen çıkarımların üstüne atlamamalıyız," dedi Lenore. "Ve biz ne düşünürsek düşünelim, o kızı polislerin öldürmediğinden de eminim."</p>

  <p class="calibre9">O bunları söylerken ben hâlâ Brittany Hall’un telefon defterini inceliyordum. Küçük defterin bazı sayfaları eksikti. Kayıtların ilk isim düzeyinde olması dikkatimi çekti. Birisi bu küçük defterden L harfini çıkarmak için zahmetlere katlanmış ama G harfinin olduğu sayfayı ıskalamıştı. G sayfasında bir numara ve parantez içine alınmış bir isim vardı: Gus Lano.</p>

  <p class="calibre9">---</p>

  <p class="calibre9" id="filepos391618"><span class="calibre10"><span class="bold">BÖLÜM 13</span></span></p>

  <p class="calibre9">KISA VE ŞİŞMANDI. Gizlilik onun tarzı olmamıştı hiç. Ama bugün kendini otoparkın içindeki beton sütunun ardına gizlemiş, caddenin karşısındaki şehir merkezi parkını gözetliyordu. Parkın yanında içinde Emniyet müdürlüğü karargâhının olduğu McGowen binası bulunuyordu. Buraya şeytanla anlaşma yapmaya gelmiştik. Bilgi değiş tokuşu yapacaktık. Leo bana şubeden bir adamı gösterecekti.</p>

  <p class="calibre9">"Henüz bir belirti yok," dedi Leo. "Ama adam her gün burada öğle yemeği yer. Herif saat gibi düzenlidir."</p>

  <p class="calibre9">Leo bunu söylerken sosisli sandviçini yiyor ve hardal çenesinden aşağı süzülüyordu. Sandviçi ona köşedeki tekerlekli sosisçilerden birinden ben almıştım. Sandviç ve bir kola. Kolayı yanındaki çöp kutusunun üstüne koymuştu. Onu öğle saatlerinde buraya ben sürüklemiştim ve o da ancak ona öğle yemeği için bir sosisli ısmarlarsam geleceğini söylemişti.</p>

  <p class="calibre9">"Biliyorsun bu sefer bana acayip borçlandın," dedi. Ağzı sosisini yerken yamulmuştu.</p>

  <p class="calibre9">"Ne oldu? Bir sosisli daha mı istiyorsun Leo?"</p>

  <p class="calibre9">"Siktir," dedi. "Sana yardım ettiğimi öğrenirlerse boku yiyecek olan benim. Konuştuğumuzu bile görseler yeter."</p>

  <p class="calibre9">Leo şu anda ona hayatımı borçlu olduğuma inanmamı istiyordu. Leo için insanların işlediği suçların hesabını tutmak bir işti. Tıpkı kilisenin günah paraları basması ve günahkârlara izin belgesi satması gibi.</p>

  <p class="calibre9">"En azından bana neler olup bittiğini söyleyebilirsin," dedi. "Niye bu adamı görmek istiyorsun?"</p>

  <p class="calibre9">"Bırak da onu ben bileyim Leo."</p>

  <p class="calibre9">"Evet, haklısın. Ben tıpkı bir mantara benziyorum," dedi "Herkes beni karanlıkta tutmak istiyor ve inek bokuyla besliyor." Leo homurdanıyordu. "Çok özel bir davranış bekliyorum sayılmaz, öyle değil mi? "</p>

  <p class="calibre9">En iyi özelliğinin bu olduğunu sanıyordu.</p>

  <p class="calibre9">"Bana artık hiçbir bok anlatmıyorlar. Sanki ben yokmuşum gibi davranıyorlar," dedi.</p>

  <p class="calibre9">Leo’nun egosu son birkaç ayda darbe almıştı. Kline’in seçilmesinden sonra eskisi kadar rahat hareket edemiyordu. Eski hareket alanını yeniden elde edebilmesi sandığından daha zordu.</p>

  <p class="calibre9">"Adam yalanına gelmeme izin vermez," dedi. "Yardım etmek istiyorum, ama izin vermez." Leo şu anda patronunun kıçını öpmek için dudaklarını sürekli büzmek zorunda kalan bir adamın zihinsel şekilsizliğini sergiliyordu.</p>

  <p class="calibre9">Bugünlerde, onu alkollü araba kullanma ya da yaralanmaların meydana geldiği trafik kazaları davalarında görevlendiriyorlar, suç mahallinde unutulmuş bir şey var mı baksın diye gönderiyorlardı. Bir yıldır hiç cinayet davası görmemişti.</p>

  <p class="calibre9">Leo’yu endişelendiren, otuz yaşlarında dedektiflerden oluşan yeni yetme ekipti. Leo’nun çekilmesi onların yararına olacaktı. Kern, zaman zaman, gereğinden fazla laf edilmeyen o iş konuşmaları sırasında kaçamak bakışlar yakalıyordu. Bütün gözler onun üstündeydi. İlk başlarda paranoya gibi gelen bu durum zamanla gerçeğin bir parçası olmaya başlamıştı.</p>

  <p class="calibre9">Kline, Leo’nun üstüne üç ay önce ofisteki yardımcılarından Carl Smidt adında birini getirmişti. Adam Kerns’i hiçe sayıyordu. -Balta- olarak da tanınan Smidt, yönetimin erken emekliliğe çabuk ulaştıran çözümüydü. Leo bu adama ukala herif diyordu -arkasından tabi- ve tam Kline’a yakışan bir adam olduğunu söylüyordu. İşin doğrusu, bu adamlar Leo’nun unutkan olduğu söylentisini yaymışlardı. Ona eski çağlardan kalan beceriksiz bir kalıntı gözüyle bakıyorlardı. -SDÖ- çağından. Yani, Siyasi Düzelme Öncesi çağı.</p>

  <p class="calibre9">Caddeye göz attı tekrar. O uzaklara bakarken ona bir kemik attım.</p>

  <p class="calibre9">"Smidt tamamı ile ruhsuz bir adam değildir herhalde," dedim. "Ne de olsa, adam hakkında yapılmış resmi şikâyet var, tacizden."</p>

  <p class="calibre9">Leo bana doğru gelirken neredeyse sandviçini düşürüyordu.</p>

  <p class="calibre9">"Cinsel taciz demek istiyorum," dedim.</p>

  <p class="calibre9">"Nerden duydun bunu?" dedi.</p>

  <p class="calibre9">"Şikâyeti okudum."</p>

  <p class="calibre9">Cinsel taciz hükümetin en güncel konusuydu ve büyük suç sayılıyordu. Bu tür hareketler yüzünden devlet memurları işlerinden kovuluyordu.</p>

  <p class="calibre9">"Ciddi misin?" dedi Leo. Gülümsemesini ardından gelecek haber için saklıyordu.</p>

  <p class="calibre9">"Hanımın avukatını tanıyorum," dedim.</p>

  <p class="calibre9">Leo bu arkadaşımla mutlaka arkadaşlık kurmak isteyecekti.</p>

  <p class="calibre9">"Bana onlardan bahset. Bir isim ver," dedi. "Sözünü ettiğimiz sadece kelimeler mi yoksa dokunmuş mu?" Leo bütün ayrıntıları bilmek istiyordu.</p>

  <p class="calibre9">"Birincisi, fotokopi makinesinin üstünde üçüncü dereceden samimi bir vücut teması," dedim.</p>

  <p class="calibre9">"Oh, Tanrım!" Leo boşalmak üzere olan bir adama benziyordu.</p>

  <p class="calibre9">"Kutsal beyefendimizin bu adamı harcamaktan başka seçeneği kalmaz. Kutsal tapınağa izinsiz girmiş resmen adam," dedi. Şimdiden Smidt’i başsavcının sunağında asılmış ve kendisini hançeri Kline’ın eline verirken hayal etmeye başlamıştı.</p>

  <p class="calibre9">"İkincisini dinle, koridorda aynı sekreterin yanından geçerken gereksiz sürtünmeler ve kalça kıvırmalar."</p>

  <p class="calibre9">Leo’nun bakışlarından zihninde mızrağının ucunu bilediğini görebiliyordum. "Bu şikâyetin, bir kopyasını getirebilir misin bana acaba?" dedi.</p>

  <p class="calibre9">"Henüz gerekli mercilere gönderilmedi. Belki de hiç gönderilmez," dedim.</p>

  <p class="calibre9">Bunun üzerine Leo adeta derisinden sıyrıldı. Beton otoparkın içinde oraya buraya hareket ediyor, Mevleviler gibi dönüyordu. Durduğunda gömleği üstündeki sarı hardal lekeleri ile soyut bir ressamın elinden çıkma sanat eserine dönüşmüştü.</p>

  <p class="calibre9">"Hasiktir yahu, neden?" dedi. "Çok önemli bu be. Federal mahkemelik resmen."</p>

  <p class="calibre9">Sorgulayan bakışlarımı üstüne diktim.</p>

  <p class="calibre9">"Evet," dedi. "Bunun banka soymaktan farkı yok. Bir eksik eteğin adını lekeleyenler için çıkartılmış federal yasa var."</p>

  <p class="calibre9">Leo aniden, kadınların onurunu korumak için kurulmuş olan UKDO -Ulusal Kadın Dayanışma Örgütü’nde- çalışmak için yoğun bir istek duymaya başlamıştı.</p>

  <p class="calibre9">"Kadının avukatı tereddüt ediyor, elinde biraz daha fazla kanıt olsaydı... "&nbsp;dedim.</p>

  <p class="calibre9">"Daha ne istiyor, resimler mi? Kadına bir dahaki sefere yüzünü fotokopi makinesinin üstüne koymasını söyleyin bari."</p>

  <p class="calibre9">Leo, sütunun önünde hayal kırıklığı içinde yürürken bu fırsatın yavaş yavaş yok olmaya başladığını hissetti.</p>

  <p class="calibre9">"Bendeki şansa bak" dedi. "Kahrolası avukatlar, neden ayakaltından çekilmiyorlar? Niye bırakmıyorlar adalet kendi işini halletsin?" Adalet dediği kendisiydi aslında. Leo’nun istediği Smidt’i topuklarından ofisinin kapısına asmaktı. Böylece adamı nişan tahtası gibi kullanıp kafasına küçük oklar fırlatabilecekti.</p>

  <p class="calibre9">"Kanunun halledemeyeceği bir şey değil bu," dedi. "Bir yolunu buluruz. Şu arkadaşına söyle, biraz taşaklı adam olsun, korkmasın."</p>

  <p class="calibre9">"Avukat arkadaşım bir kadın," dedim.</p>

  <p class="calibre9">Leo kısa bir süre sustu.</p>

  <p class="calibre9">"O zaman başka birininkileri ödünç alsın," dedi. "Kadın kızgın olmalı. Smidt denen adamın varlığı bile kadınlara hakarettir." Leo bu konuda uzmandı.</p>

  <p class="calibre9">"Ona şikâyet başvurusunu yapmasını ve acele etmesini söyle ki, bu göt herifin kıçına tekmeyi basalım." Leo’nun gerçekte istediği şey, Smidt onun kıçına tekmeyi basmadan önce erken davranmaktı.</p>

  <p class="calibre9">"Biliyorsun," dedi. "Bana bu bilginin nereden geldiği konusunda bir ipucu verebilirsin ve ben gerisini halledebilirim." Leo’yu arkadaşımın kafasına silah dayarken düşündüm.</p>

  <p class="calibre9">"Avukat tanıklara doğrulatamadığı için şikâyete dâhil edilmeyen başka bilgiler var," dedim.</p>

  <p class="calibre9">"Ne gibi?"</p>

  <p class="calibre9">"Smidt’in diğer görevlilerden bazılarını da yatağa götürmeye çalıştığı ve bunu yaparken hiç de nazik davranamadığı gerçeği gibi."</p>

  <p class="calibre9">Homurdandığını duyabiliyordum. Bu şansı kaybetmek istemiyordu.</p>

  <p class="calibre9">"Bana isimlerini ver ki, onlarla görüşebileyim," dedi. "Dava açarız." Çalışma aşkı.</p>

  <p class="calibre9">"Yapamam," dedim.</p>

  <p class="calibre9">"Şu öteki kurban, adını vermediğin," dedi Leo. "Tanıdığım biri mi?"</p>

  <p class="calibre9">Yirmi soru oyunu oynamak istiyordu. "Söyleyemem."</p>

  <p class="calibre9">"Bari ilk harfini söyle."</p>

  <p class="calibre9">Azarlarcasına baktım.</p>

  <p class="calibre9">"Gizli bilgi mi?" dedi.</p>

  <p class="calibre9">"İyi tahmin," dedim.</p>

  <p class="calibre9">"Yahu şimdi sen bana bu boktan bilgiyi mi veriyorsun? Ben ne yapayım böyle bilgiyi?"</p>

  <p class="calibre9">Leo için başka birinin sefaletine dönüştürülemeyen pislik can alıcı esprisi eksik fıkra gibiydi.</p>

  <p class="calibre9">"Bir yolu var," dedim.</p>

  <p class="calibre9">"Neymiş o?" Leo beni gözleri ile yemek üzereydi.</p>

  <p class="calibre9">"Eğer birisi doğru kelimeleri, inandırıcı bir biçimde ayrıntıları ile basının kulağına fısıldayıp baskıya girmesini sağlamış olsa, Smidt de açığa çıkıp inkâr etmek zorunda kalırdı.</p>

  <p class="calibre9">"Ne yani? Bu şekilde hiçbir şey kanıtlanmaz," dedi Leo.</p>

  <p class="calibre9">"Evet. Ama bana söylendiğine göre, Smidt’in yalan söylediğini gören diğer kurbanlar bir bir açığa çıkabilirlermiş."</p>

  <p class="calibre9">Leo bu önerinin şeytani doğasını kavramaya çalışırken derin bir ciddiyet anı yaşadık.</p>

  <p class="calibre9">"Ooooh." Sanki körükten hava çıkıyordu. Önerinin parlaklığı yüzünde gülücükler açmasına neden oldu. Bu tür bürokratik tabutlara biçim vermesini Kerns iyi bilirdi. Kapağının vidalarına kadar. Ve düşmanın ölçülerine en uygun şekliyle.</p>

  <p class="calibre9">"Tabi ki, bu belgeler olmadan hareket edebilen bir gazeteci tarafından yapılmalı, ikinci bir kaynak aramadan baskıya gidebilecek biri," dedim.</p>

  <p class="calibre9">Leo, sadece saniyenin milyarda biri kadar bir süre düşündü.</p>

  <p class="calibre9">"Sorun değil," dedi. Herhalde cebinde bu tip adamlardan en az bir düzine vardı.</p>

  <p class="calibre9">"Avukat arkadaşım ve müvekkili diğer tanıklardan teyit almaya çalışacaklar," dedim. "Belki bir iki müvekkil daha."</p>

  <p class="calibre9">"Ve ilçemiz bir götten daha kurtulacak," dedi Leo.</p>

  <p class="calibre9">Yüzümü buruşturdum. "Yaşamdaki karşılıklı çıkar ilişkisi noktalarından biri daha," dedim.</p>

  <p class="calibre9">"Doğru," dedi.</p>

  <p class="calibre9">"Sıra sende," dedim. "Brittany Hail hakkında neler duyuyorsun?"</p>

  <p class="calibre9">Leo’nun görevi, dışarıda yediği yemeğin faturasına kadar her şeyi araştırmak ve kurban hakkında bilgi toplamaktı.</p>

  <p class="calibre9">Hall’un da poliste dosyası olduğuna göre, Kern bu iş için doğal olarak seçtiğim kişiydi.</p>

  <p class="calibre9">"Bulmacadaki eksik parçaları sen tamamlarsan bana yardımcı olursun," dedi. "Bazı şeyler öğrendim, ama ne anlama geldiklerini bilmiyorum."</p>

  <p class="calibre9">"Bilmen gerekmiyor ki Leo."</p>

  <p class="calibre9">"Biraz suyuma gitsen iyi olacak," dedi. Leo artık istediğini almıştı. Şu anda sosisli sandviçini alıp gidebilir, beni kurumuş hardalı ile baş başa bırakabilirdi.</p>

  <p class="calibre9">"Ufak tefek bilgi kırıntıları," dedim. "Hepsi bu."</p>

  <p class="calibre9">Başını salladı. Ne öğrense kârdı.</p>

  <p class="calibre9">"Kızın küçük siyah defterini bulmuşlar," dedim. "Bol miktarda telefon numarası. En az bir düzinesi polislere ait. Ev numaraları.</p>

  <p class="calibre9">Leo bu bilginin raporlarda geçmeyeceğini biliyordu.</p>

  <p class="calibre9">"Tanıdığım birileri var mı?" dedi.</p>

  <p class="calibre9">"Daha çok tek bir bölümden," dedim. "Ahlak masası."</p>

  <p class="calibre9">"Bundan bir şey çıkmaz," dedi. "Orada çalışıyordu."</p>

  <p class="calibre9">"Defterde polislere ait toplam yedi telefon numarası vardı," dedim. "Bazı sayfalar eksik. Bir ismin üstü çizilmiş."</p>

  <p class="calibre9">Bana baktı. Burnunun altında hardal vardı. Bir an çiğnemeyi kesti ve devamını bekledi.</p>

  <p class="calibre9">"Zack Wiley," dedim.</p>

  <p class="calibre9">Leo’nun gözlerine tuhaf bir ifade yerleşti.</p>

  <p class="calibre9">"Hadi ya," dedi. "Wiley’yi tanıyor muymuş?"</p>

  <p class="calibre9">Uyuşturucu baskınında vurularak ölen polisti bu.</p>

  <p class="calibre9">"Ve öldüğü gün Wiley ile beraber olan diğer üç polisi de," dedim.</p>

  <p class="calibre9">Yüksek perdeden bir ıslık öttürdü. Leo’ya o gün oradaki dördüncü kişi olan Tony Arguillo’nun ismini defterde bulamadığımı söylemedim. Burada şüphelenmeme neden olan şey, A harfinin olduğu sayfanın yırtılmış olmasıydı.</p>

  <p class="calibre9">"O zaman doğruymuş," dedi. "Kız oyun oynuyormuş."</p>

  <p class="calibre9">Leo hep böyledir. Beyninin çalışması için ağzının işlemesi gerekir.</p>

  <p class="calibre9">"Ne demek istiyorsun?"</p>

  <p class="calibre9">"Hiçbir şey," dedi.</p>

  <p class="calibre9">"Söyle Leo."</p>

  <p class="calibre9">"Karşılığında bana ne vereceksin?" Güldü.</p>

  <p class="calibre9">"Karşılığında taşakların tek parça olarak sende kalacak," dedim.</p>

  <p class="calibre9">"Tamam, tamam. Şaka yapıyordum.</p>

  <p class="calibre9">"Ne duydun Leo?"</p>

  <p class="calibre9">"Kız düzenli olarak birileriyle takılıyormuş."</p>

  <p class="calibre9">Bu bilginin nereden geldiğini merak ettiğimi biliyordu.</p>

  <p class="calibre9">"Ofiste duymuştum." Leo’nun burnu yer mantarı arayan domuzunki gibiydi.</p>

  <p class="calibre9">"Bunu duyduğumda," dedi. "Önce şu gececilerin peşinde koşturan trafik polisleri sandım. Şu motosikletli tipler, hani bu işi motorlarının arkasında yaparken ayaklarını gaz pedalından bile çekmeyen herifler."</p>

  <p class="calibre9">İyi bilmesem, Leo’nun tecrübelerinden kaynaklanan bilgileri anlattığını sanabilirdim.</p>

  <p class="calibre9">"Ama başka bir şey buldun, öyle mi?"</p>

  <p class="calibre9">"Evet," dedi. "Kaynaklarıma sordum. Çok bilgili insanlar. Hepsi çok güvenilir." Bu adamlardan üniversite hocalarıymış gibi bahsediyordu.</p>

  <p class="calibre9">"Bu insanlar bana asla palavra sıkmazlar," dedi.</p>

  <p class="calibre9">"Duyduğuma göre, ilişkisi ya gerçek aşkmış ya da daha yüksek amaçları varmış. Bir adamla romantik bir beraberliği varmış. Önemli bir adamla."</p>

  <p class="calibre9">"Kim?"</p>

  <p class="calibre9">"Beni ne sandın, lanet olası bir kâhin mi?" dedi. "Eğer bilseydim seninle bu yağlı sokakta dikiliyor olmazdım. Bu bilgiyi terfi etmek için kullanıyor olurdum. Kendimi vazgeçilemez bir adam haline getirirdim."</p>

  <p class="calibre9">"Savcılar kızın bu şehvetli maceralarını araştırıyor mu acaba?"</p>

  <p class="calibre9">"Kusura bakma. Onlar adamlarını buldular." Leo yargıçtan bahsediyordu.</p>

  <p class="calibre9">"Ama başka birisinin de cinayet nedeni olabilir."</p>

  <p class="calibre9">"Beni inandırman gerekmiyor. Buradaki sorun, bütün delillerin senin müvekkilini işaret ediyor olması."</p>

  <p class="calibre9">Leo önemli bir noktaya parmak basmıştı.</p>

  <p class="calibre9">"Defterde başka bir isim ve özel bir telefon numarası vardı," dedim Leo’ya "Gus Lano."</p>

  <p class="calibre9">Leo parçaları kafasında yerleştirmeye çalışıyordu.</p>

  <p class="calibre9">"Eğer Lano ile yattıysa," dedi Leo. "Tahminime göre bunu bir amaç uğruna yapıyordu." Yani gerçek aşk olmadığını söylemek istiyordu.</p>

  <p class="calibre9">"Ben de aynen öyle düşündüm."</p>

  <p class="calibre9">Savcılar da Hall’un defterini dikkatle okumuşlardı. Lano’nun numarasını görmüş olmaları gerekiyordu. Leo’nun da elde etmiş olduğu bu bilgiyi telefon numarasına eklemek ve merakla beklemek polisler için büyük bir atılım sayılmazdı. Yine de birçok savcı genelde en kolay yolu seçmeyi tercih ederdi ve şimdi en kolay yol, benim müvekkilimi suçlamaktı.</p>

  <p class="calibre9">"Lano’nun isminin o defterde olması bir başka soruyu da yanıtlıyor," dedi Leo.</p>

  <p class="calibre9">"Neymiş o soru?"</p>

  <p class="calibre9">"Acosta’nın tutuklandığı gece Lano’nun kıza olan kişisel ilgisinin nedenini. Sanırım onu Acosta’nın cinsel taleplerinden koruyordu."</p>

  <p class="calibre9">Leo’nun suratına aptal aptal baktım. Neden bahsettiğini bilmiyordum.</p>

  <p class="calibre9">"Oradaydı. Sen bilmiyor muydun?" dedi Leo. "Acosta’yı fuhuştan yakaladıklarında Lano oradaydı."</p>

  <p class="calibre9">Frost’un kürsüde ismini veremediği şu teğmen denen gizemli adam. Adamın hafızasını kaybetmiş olmasına şaşmamak gerek. Birkaç kaştan fazlasını havaya kaldırırdı bu.</p>

  <p class="calibre9">Neden sendikanın başı Acosta’nın tutuklanması sırasında orada bulunsun, eğer işi kendi planlamadıysa?</p>

  <p class="calibre9">"İşte orada." dedi Leo. Sırtını betona yasladı ve kafasını sütunun arkasından uzattı. Bir blok ötede bir adam McGowen merkezinin basamaklarından geniş adamlarla iniyordu.</p>

  <p class="calibre9">"Uzun boylu olan mı, kahverengi pantolonlu, beyaz gömlekli?" dedim.</p>

  <p class="calibre9">"Evet" Leo bir kez daha bakmak istemedi.</p>

  <p class="calibre9">"Sakin ol. Adam bir blok ötede," dedim. "Sen garajın gölgesinin içindesin. Seni göremez."</p>

  <p class="calibre9">"Sen öyle san. Bu adamın gece görüş gözlükleri vardır mutlaka," dedi. "Burada açıktayım."</p>

  <p class="calibre9">Sanırım Leo altına işeyecekti.</p>

  <p class="calibre9">"Nerede o?" dedi.</p>

  <p class="calibre9">"Bu tarafa yöneldi. Parka giriyor," dedim. "Aman Tanrım. Bu tarafa doğru koşmaya başladı. Leo, galiba seni gördü."</p>

  <p class="calibre9">"Hassiktiiir," dedi. "Nereye saklansam?" Sütunun önünde, çok acele işemesi gereken bir adam gibi olduğu yerde dönüp duruyordu. "Eyvah. Neden beni bu işe bulaştırmana izin verdim sanki?"</p>

  <p class="calibre9">"Çünkü sen bir stand-up’çısın Leo, gerçekler ve adaletle ilgilenirsin."</p>

  <p class="calibre9">"Buradan çıkmam lazım," dedi.</p>

  <p class="calibre9">"Rahatla biraz." Artık yüksek sesle gülüyordum. Mideme ağrılar giriyordu. "Arkadaşın parkın öteki tarafında bir bankın üstünde oturuyor."</p>

  <p class="calibre9">"Vay adi," dedi. "Hayatımdan beş sene aldın götürdün, siktir." Ayaklarını yere vuruyordu. Sonra durdu ve korkuyla etrafına bakındı. Gürültü adamın dikkatini çekebilirdi.</p>

  <p class="calibre9">Sonra Leo aniden yerinden fırladı. Beton duvarı park ile arasına alarak caddenin karşısına doğru koştu. Omzunun üstünden hizayı bozmamak için arkasını kolluyordu. Küçük bebek adımları atıyordu.</p>

  <p class="calibre9">"Görüşürüz," dedim.</p>

  <p class="calibre9">"İnşallah," dedi Leo. Garajın gölgesine doğru ilerledi ve üç saniye sonra topuklarının betonun üstünde çıkardığı tıkırtıları duyar oldum sadece. Köşeyi dönüp yok olmuştu.</p>

  <p class="calibre9">Güneşe çıktım ve trafik lambasının olduğu kavşağa doğru yürüdüm. Bu arada gözümü uzun boylu, kahverengi pantolonlu, beyaz gömlekli adamdan ayırmadım. Adam ince, bir seksenden uzun boylu ve koyu kahverengi saçlıydı. Geniş bir ağacın altında bankın üstünde oturuyordu ve parkın merkezindeki çeşmeden otuz kırk metre uzaktaydı. Yanına yaklaştım. Elindeki metal bir nesne güneşte parlıyordu. Bir kutu yoğurt ve elma almıştı. Bir elinde metal kaşığı vardı. Böyle bir öğlen yemeği Leo için şaşırtıcı olurdu.</p>

  <p class="calibre9">"Jim Cousins." İsmini normal bir ses tonu ile söylemiştim ve oturduğu banktan birkaç metre uzaktaydım. Başını kaldırdı ve güneşten gözlerini kısarak baktı. Koyu renk gözlükleri gömleğinin cebinden sarkıyordu.</p>

  <p class="calibre9">"Tanışıyor muyuz?"</p>

  <p class="calibre9">"Benim adım Madriani," dedim. Yaklaştım. "İsminizi bana ortak bir dostumuz verdi."</p>

  <p class="calibre9">"Kimmiş o?"</p>

  <p class="calibre9">"Bir arkadaş," dedim.</p>

  <p class="calibre9">Yüzündeki ilk gülümseme kayboldu.</p>

  <p class="calibre9">"Ne istiyorsunuz?"</p>

  <p class="calibre9">"Konuşmak," dedim.</p>

  <p class="calibre9">Sinirlenmeye başladığını hissedebiliyordum. Ben de emniyet müdürlüğünde çalışıyor olsaydım ve bir yabancı yanıma gelip ismimi söyleseydi sinirlenirdim.</p>

  <p class="calibre9">"Şimdi öğlen yemeği saatim. Eğer işle ilgili ise beklemeniz gerekecek."</p>

  <p class="calibre9">Beni tekrar tepeden tırnağa süzdü. Bu kez koyu gözlüklerini takmıştı.</p>

  <p class="calibre9">"Yabancı gelmiyorsunuz," dedi. "Daha önce tanışmış mıydık?"</p>

  <p class="calibre9">"Sanmıyorum. Ben bir avukatım," dedim. Ona kartımı verdim.</p>

  <p class="calibre9">"Siz şu yargıcı savunan avukatlardan birisiniz," dedi.</p>

  <p class="calibre9">"Doğru."</p>

  <p class="calibre9">"Sizi televizyonda gördüm." Meşhurdum. Endişesi kaybolur gibi oldu. Ne de olsa kartımı veriyordum, üstüne kurşun boşaltmıyordum.</p>

  <p class="calibre9">"Oturabilir miyim?" dedim.</p>

  <p class="calibre9">"Keyfinize bakın," dedi.</p>

  <p class="calibre9">"Birkaç sene önce meydana gelen bir olayla ilgili bir şeyler bilebileceğinizi söylediler bana."</p>

  <p class="calibre9">"Galiba siz beni başka birisiyle karıştırdınız," dedi. "Ben polis değilim."</p>

  <p class="calibre9">"Doğru. İsminiz James Cousins. Polis malzeme deposunda çalışıyorsunuz."</p>

  <p class="calibre9">"Hakkımda çok şey biliyorsunuz. Dediğim gibi, eğer iş konuşmak istiyorsanız beni ofiste yakalamanız gerek."</p>

  <p class="calibre9">Gömleğinin içinden küçük bir hikâye kitabı çıkardı, açtı ve okumaya başladı.</p>

  <p class="calibre9">"Sizinle Zack Wiley’nin öldürülmesi hakkında konuşmak istiyorum," dedim.</p>

  <p class="calibre9">Bunun üzerine başını kaldırdı ve "Nedir bu? Birdenbire bütün millet Zack Wiley hakkında konuşmak istemeye başladı. Danışma memuruna benziyor muyum sizce ben?" dedi.</p>

  <p class="calibre9">"Sizinle konuşmaya çalışan başkaları da mı var?"</p>

  <p class="calibre9">"Bakın, hiçbir şey söylemeyeceğim tamam mı? Ya gidin, ya da ben gidiyorum."</p>

  <p class="calibre9">"Büyük jüri mi?" dedim.</p>

  <p class="calibre9">Bana bakıyordu ama tek kelime etmedi. Koyu renk gözlüklerinin ardından gözlerini okuyamıyordum. Yüzü taş gibiydi. Kaşığını ve yoğurdunu aldı. Elmasını cebine koydu, kalktı ve yürümeye başladı.</p>

  <p class="calibre9">"Ya burada hallederiz, ya da sizi mahkemeye davet ederim, orada açıkça konuşuruz," dedim.</p>

  <p class="calibre9">"Çok güzel, mahkemede halledelim," dedi.</p>

  <p class="calibre9">"Basının önünde, birlikte çalıştığınız herkes söylediklerinizi öğrenecek... Ya da en azından benim hangi soruları sorduğumu."</p>

  <p class="calibre9">Bu onu durdurdu. Döndü ve bana baktı.</p>

  <p class="calibre9">"Bu demek oluyor ki siz doğru soruları biliyorsunuz," dedi.</p>

  <p class="calibre9">Gözlüklerini çıkardı. Ukala ukala baktı.</p>

  <p class="calibre9">"A, sanırım evet. Silah başından beri düzmeceydi. Ne yaptılar, günün birinde uygun bir şüphelinin cebine sokuşturuvermek için bir kenara mı sakladılar?"</p>

  <p class="calibre9">Bakışları düşünceli bir hal aldı.</p>

  <p class="calibre9">"Silah malzeme odasına geldiğinde seri numarası konusunda karar veremediler. Bu çok kolay anlaşılırdı," dedim. "Başka bir şey gerekliydi."</p>

  <p class="calibre9">Şu anda beni bakışları ile bir yerlere götürebilseydi soğuk bir yere, hatta daha soğuk bir yere, hatta ve hatta en soğuk yere götürür orada donmaya bırakırdı.</p>

  <p class="calibre9">"Neydi?" dedim. Çenemi kaşıdım. Etkili görünmek için hafifçe güneşe döndüm. Aniden parmaklarımı şaklattım ve tekrar ona baktım. "Model numarası!"</p>

  <p class="calibre9">Çenesinin bir milimetre kadar aşağı düştüğünü görebildim.</p>

  <p class="calibre9">"Evet, evet. Bu işe yarardı," dedim.</p>

  <p class="calibre9">Az miktarda salya boğazından aşağı doğru indi.</p>

  <p class="calibre9">"Malzeme odasında biraz yardıma ihtiyaçları olmuş olmalı. Doğru seri numarasını, markayı ve kalibreyi gösteren bir tanımlama etiketi gerekmiştir, ama model numarasının belirtilmesinin unutulmuş olması lazım. Smith&amp;Wesson aynı kalibrede en az bir düzine farklı model üretmiştir, öyle değil mi?"</p>

  <p class="calibre9">Neredeyse bana cevap verecekti ama son anda kendini tuttu.</p>

  <p class="calibre9">"Üretici aynı seri numarasını farklı modellerde tekrar tekrar kullanıyordur. O halde elinizde hem seri numarası hem de model numarası olmadan belli bir silahı tanımlamanın imkânı yok. Çok akıllıca," dedim.</p>

  <p class="calibre9">Konuşmak istiyordu ama cesaret edemiyordu.</p>

  <p class="calibre9">"Peki, ne oldu da yüzlerine gözlerine bulaştırdılar işi?" dedim. "Büyük jüriye bu silahın Wiley’yi öldürmek için kullanılmadan önce malzeme odasında olduğuna dair tüyoyu kim verdi?"</p>

  <p class="calibre9">"Bakın, konuşamam," dedi. "Burada değil, şimdi değil."</p>

  <p class="calibre9">"Arkadaşlarınız tanıklık ettiğinizi bilmiyorlar değil mi?" Birden kafama dank etti. Ben şu anda büyük jürinin yıldız tanığı ile konuşuyordum ve Wiley’yi her kim öldürdüyse bunu bilmiyordu.</p>

  <p class="calibre9">"Yardımcım sizi nerede bulabilir?" diye sordum. "Ofisinizde mi?"</p>

  <p class="calibre9">"Biraz da beni dinleyin," dedi. "İş bitene kadar neler olup bittiğini bilmiyordum."</p>

  <p class="calibre9">"Doğru, siz öteki tarafa bakıyordunuz," dedim.</p>

  <p class="calibre9">’Tatmin oldular. Benim peşimde değiller," dedi.</p>

  <p class="calibre9">"Size dokunulmazlık verdiler, öyle değil mi?"</p>

  <p class="calibre9">Bunu yanıtlamadı. Gerek yoktu. Çünkü yanıtı kaçamak bakışlarından okunuyordu.</p>

  <p class="calibre9">"Büyük jüri nasıl öğrenmiş? Sizi nasıl buldular? Parmak izlerinden mi? Silah malzeme odasındayken parmak izlerinizi mi bıraktınız üstünde?"</p>

  <p class="calibre9">"En son ne zaman tabancadan alınmış parmak izi gördünüz?" dedi. Gülüyordu. "Bu ancak filmlerde olur. Gerçek hayatta sadece bulanık izler elde edilebilir. Silahı tutmak zordur. Yağ, geri tepme. Bütün bunlar sonucunda sadece bulanık lekeler kalır silahın üstünde. On bin tane tabancayı inceleseniz ancak bir tane parmak izi bulursunuz."</p>

  <p class="calibre9">"Ama ateş eden siz değildiniz," dedim.</p>

  <p class="calibre9">"Parmak izlerinden değil," dedi.</p>

  <p class="calibre9">"Nasıl o halde?"</p>

  <p class="calibre9">Cousins kapana kısılmıştı ve o da bunu biliyordu.</p>

  <p class="calibre9">"Size söylersem beni mahkemeye çağırmaktan vazgeçecek misiniz?"</p>

  <p class="calibre9">"Belki evet, belki hayır."</p>

  <p class="calibre9">"O zaman neden söyleyeyim size?"</p>

  <p class="calibre9">"Mutlaka ile belkiyi terazinin iki kefesine koyun ve cevabınızı alın," dedim.</p>

  <p class="calibre9">Boğazından aşağı daha fazla tükürük akmaya başladı. Âdemelması, çeşmenin yanındaki çocuğun omzunda taşıdığı portatif müzik setinde çalan parçanın ritmine uygun olarak inip kalkıyordu.</p>

  <p class="calibre9">"Silahın malzeme odasında olduğunu nereden öğrenmişler?"</p>

  <p class="calibre9">"Silindirin üstündeki bir çizikten," dedi. "Ve kabzanın altındaki işaretten."</p>

  <p class="calibre9">"Ne?"</p>

  <p class="calibre9">"Malzeme odasına bir tabanca geldiği zaman genellikle boşaltılmış olur, güvenlik için," dedi. "Her bir mermi ya da boş şarjör alınır, ayrı ayrı zarflara konur ve silindir işaretlenir. Metale küçük bir çizik atılır. Silah ele geçirildiği zaman kovanların hangi yuvadan çıktığını göstermek için. Ayrıca içinde kolay görülemeyecek bir yere de bir işaret konur. Prosedür böyle," dedi. "Görevliler, Wiley vurulduktan sonra silahı aldıklarında böyle yaptılar. Farkına varmadıkları şey, silahın üstünde zaten ikinci bir işaret bulunduğuydu. İlk ele geçirilişinden kalma. İç ilişkilerde çalışan balistik uzmanı bir adam farkına varmış."</p>

  <p class="calibre9">Suç işlemek istememeniz için birçok neden vardı. Bilemeyeceğiniz milyonlarca şey. En dikkatli zekânın bile fark edemeyeceği mikroskobik ayrıntılar.</p>

  <p class="calibre9">"Tetiği çeken kimmiş?"</p>

  <p class="calibre9">"Hey artık konuşmuyorum. Beni mahkemeye çağırmak istiyorsanız, siz bilirsiniz."</p>

  <p class="calibre9">Cevabını biliyormuş gibi sormuştum. Aslında şüphem vardı.</p>

  <p class="calibre9">"O zaman silahı malzeme odasından kimin aldığını söyleyin bari" dedim.</p>

  <p class="calibre9">"Bilmiyorum."</p>

  <p class="calibre9">"Büyük jüriye de böyle mi söylediniz?"</p>

  <p class="calibre9">"Gerçek olan bu," dedi. "Onları görmezden gelmemi ve birkaç dakikalığına kahve içmeye gittiğimde kapının kilidini açık bırakmamı istediler. Ne aldıklarını bile bilmiyordum."</p>

  <p class="calibre9">"Görmezden gelmenizi isteyen kimdi?"</p>

  <p class="calibre9">Sert bir ifadeyle baktı. Herhalde çok fazla ileri gitmişti. Büyük jüriye bile bu kadar samimi davranmamıştı.</p>

  <p class="calibre9">"Başka tek kelime etmem," dedi. Aniden bakışları uzakta bir yere kilitlendi. Otopark yönünde bir şeyin hareket ettiğini görür gibi oldum. Belki de Leo geri dönmüştür ve ne kadar zamandır konuşuyoruz diye meraklanıp bizi gözetliyordur diye düşündüm.</p>

  <p class="calibre9">"Gitmeliyim," dedi. "Bütün yemek saatimi mahvettiniz."</p>

  <p class="calibre9">"Evet. Birisi de Zack Wiley’nin tüm yaşamını mahvetti," dedim.</p>

  <p class="calibre9">"Ben değildim," dedi. "Eğer sizin için iyi olanı yapmak niyetindeyseniz, beni izlemezsiniz."</p>

  <p class="calibre9">Son gördüğüm şey, adamın uzun adımlarla çeşmenin etrafından geçip köşedeki trafik ışığına doğru yürüyüşü oldu.</p>

  <p class="calibre9">Biz konuşurken park insanlarla dolmuştu. Saat 12.30 olmuştu ve işçiler belediye binasından çıkıyorlardı. Kahverengi torbaları olan, süslü topuklu ayakkabılar giymiş kadınlar, yoğun günün ortasında biraz güneşlenmek istiyorlardı. Yolun karşısındaki kaldırımda yürüyen, mahkeme binasından iki blok ötedeki lokantalar sokağına doğru günlük gezintilerini yapan iki yargıç gördüm.</p>

  <p class="calibre9">"Avukat!" Arkamdan, otopark tarafından geliyordu ses.</p>

  <p class="calibre9">Döndüm.</p>

  <p class="calibre9">Tony Arguillo, Jack Nicholson gibi sırıtarak bana bakıyordu. Parlak beyaz dişleri, pilot gözlükleri ve yanık teniyle Karaib sahillerinden yeni dönmüş gibiydi.</p>

  <p class="calibre9">"Geziyor musun?" dedi.</p>

  <p class="calibre9">"Tony. Nasılsın?"</p>

  <p class="calibre9">"İyiyim. İyiyim. Tanıdığım bazı kişilerin şu anda olduğundan daha iyiyim diyebilirim." Bir an için başka bir yöne baktı. Bakış açısını izlediğimde Cousins’i gördüm. Merdivenleri çıkıyor, ofisine dönüyordu.</p>

  <p class="calibre9">Tony tekrar bana baktı. Küçük çocukların birbirlerine ’ayıp ayıp’ derken yaptıkları gibi işaret parmağını bana doğru salladı. Bu sırada McGowen merkezine doğru geri geri uzaklaşıyordu.</p>

  <p class="calibre9">"Tehlikeli bağlantılar," dedi. "Kendine dikkat et." Sonra dans eder gibi, topuklarının üstünde döndü ve ellerini bacaklarının iki yanına vurdu. Uzaklaştı.</p>

  <p class="calibre9">---</p>

  <p class="calibre9" id="filepos430124"><span class="calibre10"><span class="bold">BÖLÜM 14</span></span></p>

  <p class="calibre9">TANIK LİSTELERİMİZİ DEĞİŞ TOKUŞ ETTİĞİMİZDE onların listelerinde Oscar Nichols adına rastlamadık. Harry, uyuyan köpeği dürtmemek gerektiği konusunda Lenore’ın haklı olduğunu kabul etmişti. En azından şimdilik, Lenore ile aralarındaki farklılıkları bir kenara bırakmışlardı. Duruşma hazırlıklarının son aşamasında ikisi de kavga edemeyecek kadar meşgul ve yorgundu.</p>

  <p class="calibre9">Tony ile parkta yaşadığım tatsız karşılaşmadan bu yana on gün geçmişti. Tony tam bir çocuk polisti. Beşinci sınıftaki bir çocuğa da tabanca ve rozet verseniz aynı sonucu alırdınız. Belki bir gün büyüyecekti. Ama Tony’ye baktığınızda bunun bu yaşamda gerçekleşemeyeceğini anlayabilirdiniz.</p>

  <p class="calibre9">"Anlaştık mı?" Lenore kulağıma eğilmiş fısıldıyordu. "Bayan Ramirez’i ne yapıyoruz? Var mı yok mu? Yoksa kadınla biraz daha mı konuşmak istiyorsun?"</p>

  <p class="calibre9">Bugün Cevizkafa’nın adli mayın tarlasının ortasında sıkışıp kalmıştık. Dördümüz, Harry, Lenore, Acosta ve ben, Radovich’in mahkeme salonundaki savunma avukatı masasında kamp kurmuş, bir yığın jüri üyesi biyografisini inceliyorduk.</p>

  <p class="calibre9">Geçtiğimiz hafta, bazı yasal engelleme girişimlerinde bulunmuş ve Acosta’nın arabasından halı parçalarını ve evinden hayvan kıllarını toplarken polislerin yetki alanlarının dışına çıktığını iddia eden itiraz önergeleri vermiştik.</p>

  <p class="calibre9">Radovich onlara geniş manevra alanı sağlamıştı. Eğer bu yargıçla bir dava kazanacaksak, anayasaya fazla bağlı kalamayacağımız belli olmuştu.</p>

  <p class="calibre9">Önergelerimizi şöyle bir inceledikten sonra açıkça, yetkilerin gayet iyi tanımlandığını ve ele geçirilen halı parçalarıyla tüylerin devlet için çok önemli bulgular olduğunu söyledi.</p>

  <p class="calibre9">Kline intikam almaya niyetli görünüyordu. Yargıca fuhuş davası ile cinayet davasını birleştirmek istediğini söylemişti. Karşı çıkmadık. Bu zaten bizim de başından beri istediğimiz şeydi. Böylece iki dava birleştirildi ve tek bir dava haline getirildi.</p>

  <p class="calibre9">Kline’ın bu şekilde bir yere varmayı hedeflediği düşünüyorduk ama nereye olduğunu bilemiyorduk. Kline, daha sonra Radovich’e, işimiz bittiğinde odasında konuşmak istediği başka bir meselenin olduğunu söyledi.</p>

  <p class="calibre9">"Yargıç bekliyor," dedi Lenore. Bayan Ramirez’i hatırlattı bize. "Engelleme hakkımızı kullanıyor muyuz yoksa bırakıyor muyuz?"</p>

  <p class="calibre9">"Belki de onu istemezler," dedi Harry. "Akdeniz kökenli. Bu onları mutlu etmeyebilir."</p>

  <p class="calibre9">"Bu da ne demek?" dedi Acosta. Harry üstündeki kötü bakışları hissetti.</p>

  <p class="calibre9">"Yanlış anlamayın," dedi Harry. Ama ben savunma yapıyor olsaydım sizin halkınızdan olan kişilere jüride geniş yer ayırırdım. Çünkü Engizisyon döneminden beri kimse hakkında suçlu kararı vermedi onlar."</p>

  <p class="calibre9">"Ben öyle düşünmüyorum," dedi Acosta. "Etnik köken etkeni olduğu doğru. Ama o kadında hoşlanmadığım bir şeyler var."</p>

  <p class="calibre9">Jüri seçiminde hep böyle olurdu. Ne kadar sayıda hukukçu olursa o kadar da farklı sayıda kuram ortaya atılırdı.</p>

  <p class="calibre9">Normal olarak davalının jüri seçiminde aktif rol oynamasını beklemezdim. Ama Acosta’nın eğitimli bir kanun adamı olması onun da seçime katılmasını gerekli hale getiriyordu. Burada merak ettiğim şey, böyle yaparak muhtemel bir kötü sonuç karşısında kendimizi daha fazla sorumlu hale getirip getirmediğimizdi.</p>

  <p class="calibre9">"Bize bir süre daha izin verebilir misiniz Sayın Yargıç," dedi Lenore, Radovich’e.</p>

  <p class="calibre9">"Acele etmeyin," dedi Radovich. "Bu jüriden memnun kalmanızı isterim."</p>

  <p class="calibre9">Eğer mesele bu olsaydı, Acosta’nın koridorda bu jüriye katılmaktan mutluluk duyacak birkaç yüz akrabası vardı.</p>

  <p class="calibre9">"Hadi çocuklar, karar vermemiz lazım," dedi Lenore.</p>

  <p class="calibre9">"Şuraya bakın," diye fısıldadı Harry. Dudaklarının hareketi zor fark ediliyordu. "Kadının uyuşturucu geçmişi var. Araba satıcısı arabasının klimalı olduğunu söylüyordu sanki.</p>

  <p class="calibre9">Acosta, kadının özgeçmişindeki bu ayrıntıyı görmemişti. Jüri üyeleri bu derece kişisel bilgileri genellikle açıklamazdı.</p>

  <p class="calibre9">Harry, Acosta’nın dikkatini bu konuya çekti. "Herhangi bir ceza almamış ama terapistine göre kadın tam bir bağımlıymış. Yani bir ruh doktoru hayat boyu öğlen yemeği parasını garantilemiş."</p>

  <p class="calibre9">"Belki de kadın hakkında yanlış hüküm verdim," dedi Acosta. Burası, kişinin geçmişinde suç işlediğine dair kayıt bulunmasının pozitif referans sayıldığı dünya üzerindeki tek yerdi.</p>

  <p class="calibre9">Özgeçmişi daha dikkatli okudum. Ramirez, yirmili yaşlarının sonlarında, iş yerinde bir arkadaşından kokain satın alırken yakalanmıştı. İşverenini onu yetersiz iddiayla kovmakla suçlamıştı ve otuz yedisine geldiğinde on bir yıldır Sosyal Güvenlik yardımı alıyordu. Çünkü kendiliğinden uyuşturucu bağımlısı olmak, Parkinson hastalığına yakalanmış olmaktan farklı değildi sosyal yaşamda. Bir grup tedavi evinde kalıyordu ve belli ki doktoru, ona asla -en azından hükümet yardımı tükenene kadar- iyileşemeyeceğini söylemişti. Geçen yıl, terapistinin politik bağlantıları ve Uyuşturucu Bağımlılarına Yardım Derneği sayesinde ilçe merkezinde bir iş bulmuştu. Artık belediyede çalışacak ve öteki bağımlılara yardım edecek, bölgenin ’uyuşturucu kraliçesi’ olacaktı. Kendisine bu iş için resmi bir araba, sürekli aldığı EGY’si (Ek Güvenlik Yardımı) ile geçinebilmesi için bir miktar da maaş bağlanmıştı. Böylece devletten aldığı yardım da artmıştı.</p>

  <p class="calibre9">"Bizim için mükemmel bir jüri üyesi olur," dedi Harry.</p>

  <p class="calibre9">"Görünüşte öyle," dedim. "Ama beni düşündüren nokta, neden birisi böyle şaşırtıcı türde bir bilgiyi zorunlu kalmadıkça açıklasın?"</p>

  <p class="calibre9">"Neden kadının kendisine sormuyorsun?" dedi Lenore.</p>

  <p class="calibre9">Hassas konuların diğer jüri üyelerinin gözleri önünde ayıklanması çok zordu. Ama yine de bu durumu görmezden gelemezdik.</p>

  <p class="calibre9">Lenore ’siz buyurun’ anlamında bir jest yapıp yerine oturdu.</p>

  <p class="calibre9">Bayan Ramirez, jüri bölmesinin ortasına yakın bir yerde, ikinci sırada oturuyordu. Mahkeme salonu, çoğunlukla biz onların atalarını araştırırken sıralarını bekleyen jüri adaylarıyla doluydu.</p>

  <p class="calibre9">Basın için tek sıra ayrılmıştı. Bu sıranın tamamına yakını boştu. Jüri seçimi fazla reyting yapmıyordu anlaşılan. Arka sırada Lille Acosta tek başına oturuyordu. Onun yanındaki boşluğun karşısında yaşlı bir adam ve kadın ile daha genç bir adam yan yana sıralanmışlardı. Öğrendiğime göre bu kişiler, Brittany Hall’un annesi, babası ve erkek kardeşiydi. Buraya adaletin yerine geldiğini görmeye gelmişlerdi.</p>

  <p class="calibre9">Birçok konuda olduğu gibi, Radovich, jüri üyeleri ile kendine özgü tarzda görüşme yapıyordu. Bu davanın zamanından önce gözler önüne serilmiş olması nedeniyle Radovich beş yüz tane jüri adayı çağırmıştı. İlk toplantımız, ilçe binası toplantı salonundaydı ve Radovich insanlara ne gördükleri ve ne bildikleri hakkında bazı ön sorular sormaktaydı. İçinde kocası polisler tarafından fuhuş nedeniyle yakalanmış bir kadın da bulunan iki yüz kadarını ayıklamıştık. Kadın polisleri çabaları nedeniyle suçlamakta mıydı yoksa Acosta’nın çok aptal olduğunu mu düşünüyordu anlayamadık. Radovich de pek aldırmadı.</p>

  <p class="calibre9">"Bugün nasılsınız Bayan Ramirez?" dedim.</p>

  <p class="calibre9">"Çok iyiyim." Gülümsedi ama dişlerini göstermedi. Daha çok iş kadını gülümsemesi gibi. Otuzlu yaşlarının sonlarında olmalıydı, ama daha yaşlı gösteriyordu. Zayıf ve kısa boyluydu. Bir toka ile arkasına topladığı siyah, dalgalı saçları ile neşeli bir Latin perisiydi.</p>

  <p class="calibre9">"Jüri sorgulamasında çok rahat davrandınız," dedim. "Geçmişinizle ilgili birçok ayrıntıyı gönüllü olarak açıkladınız. Size teşekkür etmek istiyorum."</p>

  <p class="calibre9">"Dürüst olmak istedim," dedi. "Ben tedavi görmüş bir uyuşturucu kullanıcıyım. Bana gerçekleri kabul etmenin bütün tedavilerde ilk adım olduğu öğretildi. Geçmişimi inkâr edemem."</p>

  <p class="calibre9">Daha yirmi dakika bunu anlatabilirdi. Günahkâr olduğunu kabul et ki ruhun iyileşsin, ıslah edilmiş fanatikler kilisesi, ama onu engelledim.</p>

  <p class="calibre9">"Sağlıklı bir yaklaşım," dedim.</p>

  <p class="calibre9">Beynimde büyük kırmızı bayraklar dalgalanıyordu. Böyle görüşleri olan birisi için Cevizkafa inkâr eden birisi konumunda görünebilirdi. İnkâr, daha ileride gerçekleşebilecek büyük aşağılanmaların tek tedavisi idi.</p>

  <p class="calibre9">Tertemiz giyinmişti. İpek baskı elbisesi, yüksek topukları ve zevkli küpeleri ile insanları etkilemek için donatılmıştı. Bu jüride mutlaka bulunmak istediğini düşünmeme neden olan şey neydi?</p>

  <p class="calibre9">"Siz bize karşı dürüst olduğunuz için, bizim de size ve topluluğun geri kalanına karşı dürüst olma zorunluluğumuz bulunuyor. Sabıka kaydınız yok. Doğru mu?"</p>

  <p class="calibre9">"Hayır."</p>

  <p class="calibre9">"Ve uyuşturucu kullanmaktan hiç tutuklanmadınız değil mi?"</p>

  <p class="calibre9">"Hayır." Bunu söylerken sandalyesinin üstünde birkaç santim yükseldi. Yürüyen bir eczaneydi belki de, ama polisler onu hiç yakalamamışlardı.</p>

  <p class="calibre9">"Ve hiç kimseye para karşılığı uyuşturucu satmadınız, öyle mi?" Bastığım zemin sağlam değildi, bu yüzden soruyu olabilecek en basit haliyle sormuştum. Yanıtlayana kadar nefesimi tuttum.</p>

  <p class="calibre9">Yüzünü buruşturdu. Herhalde vereceği cevabı tartıyordu-belki başkalarına verdim ama asla para karşılığı değil. Sonunda söyledi: "Hayır."</p>

  <p class="calibre9">Kürsüdeki Radovich, yüzündeki rahatlama ifadesi ile 'teşekkür ederim’ der gibiydi.</p>

  <p class="calibre9">Ramirez’in yanında oturan ama gözle görülür biçimde ondan uzak durmaya çalışan beyaz tenli, gri saçlı, yaşlı kadının gözleri Ramirez’in çantasındaydı. Çantada ne olduğunu mu merak ediyordu acaba? Küçük sarma sigaralar ve hap şişeleri ile iğnelerin korkunç görüntüsü.</p>

  <p class="calibre9">Acosta’ya gizlice baktım. Ramirez’e gülüyordu. Eminim kafasında görüşmeler sırasında jüri masasının etrafında elden ele dolaşan cigaralık görüntüleri dans etmekteydi. Ardından da şüphesiz yumuşak bir karar çıkardı.</p>

  <p class="calibre9">Ona söz konusu sorunları ve bir duruşmada kanıtın mantıklı bir şüphenin ötesinde önemi olduğunu anlattım. Bunu anlıyordu. Eyalet kanıtı bulmak zorundaydı ve davalının hiçbir şey kanıtlama zorunluluğu bulunmuyordu. Bunu da anladı. Ona eğer aksine bir kanıt olmadığı sürece müvekkilimin masum olduğunu düşünmekte bir zorluk yaşayıp yaşamayacağını sordum. Böyle bir sorun olmadığını söyledi.</p>

  <p class="calibre9">"Anladığım kadarıyla ilçe kurulunda bir tür sorumlu mevkide görevlisiniz," dedim.</p>

  <p class="calibre9">"Ayda iki kere toplanırız," dedi. "Federal ödeneklerin dağıtımı için program belirleyen bölgesel bir finansal organizasyon olarak hareket ediyoruz."</p>

  <p class="calibre9">"Sanırım, bu organizasyonda hatırı sayılır bir otoriteye sahipsiniz."</p>

  <p class="calibre9">"İkinci başkanım," dedi. "Gelecek sene, eğer bana karşı bir aday çıkmazsa, başkan olacağım."</p>

  <p class="calibre9">Ona tebriklerimi, ardından sorumu sundum. "Muhalefet olmasını bekliyor musunuz?"</p>

  <p class="calibre9">"O! hayır. Ama iki sene önce bir çekişme olmuştu. Ama o farklıydı," dedi Ramirez. "Bazı kişilik farklılıkları. Ben herkesle iyi geçinirim."</p>

  <p class="calibre9">"O zaman bu göreve seçimle geliniyor, öyle mi?"</p>

  <p class="calibre9">"Evet"</p>

  <p class="calibre9">"Başkan olmak önemli bir ödül olsa gerek."</p>

  <p class="calibre9">"Sicilime geçecek," dedi.</p>

  <p class="calibre9">"O halde resmi dairelerde gereken sorumluluk hakkında fikriniz vardır."</p>

  <p class="calibre9">Bana baktığında yüzündeki ifadeden "mesleğim gereği" demek istediğini anladım. Kayıtlara geçmesi için soruyu yanıtlamasını rica ettim ve "evet," dedi.</p>

  <p class="calibre9">"Daha önce bir yargıç olan Bay Acosta’ya yöneltilen suçlamaları biliyorsunuz. Bu suçları işlediği iddia edilen bir adam hakkında ne düşünürdünüz?"</p>

  <p class="calibre9">"Bunlar önemli konular," dedi. "Eğer gerçekse tabi. Şüphesiz hiçbir kanıta rastlamadım," diye ekledi.</p>

  <p class="calibre9">"Tabi ki." İçimde kötü bir his vardı. Herkesle bütün gayretiyle iyi geçinmek ve ardında bıraktığı sorunlu geçmişinden kurtulmak isteyen bir kadın.</p>

  <p class="calibre9">"Bir polis memurunun tanıklığı karşısında ne yargıya varırdınız Bayan Ramirez?"</p>

  <p class="calibre9">"Anlayamadım."</p>

  <p class="calibre9">"Yani, inanma eğiliminde mi olurdunuz? Yoksa güvenmez miydiniz?"</p>

  <p class="calibre9">"İkisi de değil," dedi. "Önce dinlerdim ve bütün diğer ifadelerle birlikte değerlendirirdim."</p>

  <p class="calibre9">Bence çok iyiydi.</p>

  <p class="calibre9">"Polis departmanıyla bir ilginiz oldu mu acaba?"</p>

  <p class="calibre9">"Hiç tutuklanmadım." Benden fazilet nişanı almak istiyordu herhalde.</p>

  <p class="calibre9">"Ben bunu kastetmedim. Polisle birlikte çalıştınız mı hiç?"</p>

  <p class="calibre9">"O! anladım."</p>

  <p class="calibre9">"Emniyet müdürlüğünde değil," dedi.</p>

  <p class="calibre9">"Memurlarla mı?" dedim.</p>

  <p class="calibre9">"Kurulda," dedi.</p>

  <p class="calibre9">"Kurulda polis memurları ile olan ilginiz neydi?"</p>

  <p class="calibre9">"Zaman zaman bize katılıp çeşitli programların uygulanması için önerilerde bulunurlar."</p>

  <p class="calibre9">"Hepsi bu mu?"</p>

  <p class="calibre9">Bir süre düşündü. "Şey, kurulun iki üyesinin polis kuvvetleri mensubu olması kanun gereğidir," dedi. "Bir tane şehirden, bir tane de ilçeden."</p>

  <p class="calibre9">İşte aradığım buydu.</p>

  <p class="calibre9">"Kurulda kaç üye var?"</p>

  <p class="calibre9">"Beş."</p>

  <p class="calibre9">"Sizi başkan seçebilmek için üç üyenin oyu mu gerekiyor?"</p>

  <p class="calibre9">Birdenbire, gözlerindeki bakıştan lafı nereye getirmek istediğimi anladığını fark ettim.</p>

  <p class="calibre9">Radovich daha iyi görebilmek için kürsünün önündeki bölmeye yaslandı. Kırsal burnu iyi koku alıyordu.</p>

  <p class="calibre9">Ramirez sorumu yanıtlamadı. Ben dürtükleyince, "evet," dedi.</p>

  <p class="calibre9">"Bayan Ramirez, ya polis kuvvetlerinden olmayan diğer iki kurul üyesinden bir tanesi size karşı başkanlık yarışına girmeye karar verirse? Eğer o kişi desteklerini almak için iki polis mensubu üyeye yakın olmak istediğinde, sizin bu polis üyelerle iyi geçinmeniz gerekecek, öyle değil mi?"</p>

  <p class="calibre9">Ramirez yüzünü buruşturdu. Bir tür itiraf gibi, "Böyle bir şey pek olmaz," dedi.</p>

  <p class="calibre9">"Ama ya olursa?" Çok kısıtlı olan engelleme haklarımızdan bir tanesini yakmak istemiyordum artık. Ramirez gitmeliydi.</p>

  <p class="calibre9">"Doğru olanı yapardım," dedi.</p>

  <p class="calibre9">"Kuruldaki başkanlık konumunuzu kaybetmeniz anlamına gelse bile mi? Bunu sicilinize yazdıramasanız bile mi? Bir ağır ceza davasında jüri koltuğunda oturabilmek için ödenecek çok ağır bir bedel."</p>

  <p class="calibre9">"Bu önemli bir dava," dedi. Kelimeler ağzından çıkar çıkmaz yanlış bir laf ettiğini anladı.</p>

  <p class="calibre9">"Kimin için önemli?" diye sordum.</p>

  <p class="calibre9">"Yani, sadece önemli demek istedim," dedi. "Büyük bir dava."</p>

  <p class="calibre9">Sezonun olayı demek istiyordu.</p>

  <p class="calibre9">"Sizinle birlikte kurulda oturan polisler için önemli olabilir mi?"</p>

  <p class="calibre9">"Bilmiyorum," dedi.</p>

  <p class="calibre9">"Bu davada sanığın suçsuz olduğu yönünde oy kullanacak olursanız bu kişilerin sizden pek memnun kalmayacağını düşünmemiz adil olur mu?"</p>

  <p class="calibre9">"Onlar adil adamlardır," dedi Ramirez.</p>

  <p class="calibre9">"Ama sizin sanığın suçlu olduğu yününde oy kullanmanızı tercih ederler değil mi?"</p>

  <p class="calibre9">"Bilmiyorum. Bunu onlarla hiç konuşmadım."</p>

  <p class="calibre9">"Bir karar verildiği zaman sizin nasıl oy kullandığınızı bilecekler, çünkü bir karara varılabilmesi için oy birliği gerekmiyor mu?"</p>

  <p class="calibre9">Belki Ramirez’in daha önce bir sorunu yoktu ama şimdi olmuştu. Yukarıdaki güçlerin baskısı.</p>

  <p class="calibre9">"Çok güzel Bay Madriani. Artık devam etmenize gerek yok," dedi Radovich.</p>

  <p class="calibre9">"Bayan Ramirez?"</p>

  <p class="calibre9">Ramirez yargıca doğru baktı.</p>

  <p class="calibre9">"Bugün buraya geldiğiniz ve zamanınızın büyük bölümünü bize ayırdığınız için size teşekkür etmek istiyorum."</p>

  <p class="calibre9">Ramirez anlamamıştı.</p>

  <p class="calibre9">"Gidebilirsiniz."</p>

  <p class="calibre9">"Çok adilce olabilirdi."</p>

  <p class="calibre9">"Anlıyorum, ama yine de gidebilirsiniz."</p>

  <p class="calibre9">Radovich kürsüsünde biraz öne doğru eğildi. Kırsal yüzündeki geniş bir gülümsemeyle, jüri bölümünde ve parmaklıkların arkasında oturan jüri üyelerinin duyamayacağı bir sesle fısıldadı. "Hatırlat da o zehirli dilinle benim bölgeme yaklaşmana izin vermeyeyim sakın bir daha." İyi huylu ancak tedbirli bir gülümseme saldığında yerime oturuyordum.</p>

  <p class="calibre9">Ramirez, öldüren bakışlarla jüri bölmesindeki yerini terk etti.</p>

  <p class="calibre9">Vakit öğlene yaklaşıyordu ve Radovich ertesi gün sabah devam etmek için avukatların fikrini sordu. Jüri seçiminin ertesi gün tamamlanması konusunda oy birliği sağlandı.</p>

  <p class="calibre9">"Avukatları odama bekliyorum," dedi. "Bay Kline konuşmak istediğiniz bir şey mi var?"</p>

  <p class="calibre9">Yargıcın odasına girerken Kline bir deste kâğıt ile kıçıma vurdu.</p>

  <p class="calibre9">"Çok iyi," dedi. "Bayan Ramirez listemizdeki en önemli isimlerden biriydi."</p>

  <p class="calibre9">"Bahse girerim öyledir," dedim. "Dur tahmin edeyim. Beraat aleyhindeki bir numaralı isminiz oydu öyle değil mi?"</p>

  <p class="calibre9">Söylemedi. Ama benim tahminime göre, jüri görüşmelerinde kader aniden bizden yana dönecek olursa jüri kararını sürüncemede bırakması için Ramirez’e güveniyorlardı.</p>

  <p class="calibre9">"İşinizi çok iyi yaptınız," dedi. Kline tam bir sportmen gibi davranmaya çalışıyordu. Kin beslemenin dinine aykırı bir davranış olduğuna beni inandırmak istiyordu. Ona göre böyle bir ilkeye Lenore asla bağlı kalamazdı.</p>

  <p class="calibre9">"Onu jüride tutmak, ya da en azından bir karşı çıkış hakkınızı kullanmanız için sizi zorlamak istiyorduk," dedi.</p>

  <p class="calibre9">"Savaşın kaderi," dedim.</p>

  <p class="calibre9">"Yo yo, savaş değil," dedi. Bir süre doğru kelimeyi aradı. "Belki adli dostluk muharebesi desek daha iyi olur." Sonra aklına başka bir fikir gelince gözleri parladı. "Yine de meslektaşınızın esir almamaya kararlı olduğundan şüpheleniyorum." Lenore'dan bahsediyordu.</p>

  <p class="calibre9">Ona bunun daha çok savaş meydanında sakat bırakmak olduğunu söyleyebilirdim. Ama o zaten bunu da düşünmüş olmalıydı.</p>

  <p class="calibre9">"Yılmaz, boyun eğmez Bayan Goya," dedi. "Bakalım gelecek bize neler gösterecek." Bakışı sözlerinin içinde bir tür kehanet saklı olduğunu bildiriyordu sanki. Sonra döndü ve Radovich’in tam karşısında bir yere oturdu.</p>

  <p class="calibre9">Yargıç, cüppesini ve ayakkabılarını çıkarıp masanın üstüne koydu. Yerde, koltuğunun yanında içinde kitaplar olan kutular vardı. Radovich’in gezici kütüphanesi. Onun işine yarayan bu kitapların hepsi yakılmalıydı aslında.</p>

  <p class="calibre9">Radovich’in taşıdığı tek ciltlik Ceza Kanunu’nun iki yıl eski olduğunu gördüm. Yargıç şüphe yok ki, iyi şarap konusunda olduğu gibi, yasama kurulu kararlarının meyvelerinin tadına bakılabilmesi için bir süre olgunlaşmaya bırakılmaları gerektiği kuramına göre hareket ediyordu.</p>

  <p class="calibre9">Lenore, Harry ve ben tek parça halinde kanepeye dizilmiştik. Kline ve yardımcılarından biri, iki müvekkil koltuğunu işgal etmişlerdi.</p>

  <p class="calibre9">"Umarım hemen halledebileceğimiz bir şeydir," dedi Radovich. "Başyargıçla öğle yemeği yiyeceğim."</p>

  <p class="calibre9">Kline ona hızlı hareket edeceğini ancak mahkemenin önüne getirdiği bu meselenin önemli olduğunu söyledi.</p>

  <p class="calibre9">"Bu konuyu gündeme getirmek zorunda olmak beni rahatsız ediyor," dedi uğursuz bir ses tonuyla.</p>

  <p class="calibre9">"Neymiş o?" dedi yargıç.</p>

  <p class="calibre9">"Çıkar çakışması," dedi Kline. "Bayan Goya’nın durumu ile ilgili."</p>

  <p class="calibre9">"Hass ..., buna inanamıyorum." Lenore kanepeden kalktı. Galiba tırnaklarını Kline’ın kafasının arkasına gömmeye hazırlanıyordu.</p>

  <p class="calibre9">Radovich ona daha önce bir kadının bu küfrü etmeye niyetlendiğini hiç görmemiş gibi baktı.</p>

  <p class="calibre9">"Neden bahsediyorsunuz siz?" dedi Lenore.</p>

  <p class="calibre9">"Fuhuş davasının başlangıcında bizim büroyu temsil ediyor olmanızdan bahsediyorum. Bayan Hail ile ofisinizde yaptığınız görüşme. Bu davada sanığın aleyhindeki fuhuş suçlamalarının bulunduğu dosyaları ve gizli çalışma belgelerini gördünüz. Çok ciddi bir çıkar çakışması bu," dedi Kline.</p>

  <p class="calibre9">"Yapmayın lütfen," dedi Lenore. Gözlerini devirirken mızmızlanan bir okul çocuğu tavrı takındı.</p>

  <p class="calibre9">Lenore bunun uydurma olduğunu ve konuyu mahkemenin önüne duruşmadan hemen önce getirerek Kline’in geç kalmış olduğunu söyledi.</p>

  <p class="calibre9">"Uydurma değil," dedi Kline.</p>

  <p class="calibre9">"İkiniz de sakin olsanız iyi olur," dedi Radovich. "Daha fazla ileri gitmeden önce mahkeme kâtibini çağırmamız gerekiyor."</p>

  <p class="calibre9">Görevliye kâtibi çağırması için emir verdi.</p>

  <p class="calibre9">"Davalının da bunu duyması için çağrılmasını öneriyorum." dedi Kline. "Çünkü savunmasını etkileyecek bir konu."</p>

  <p class="calibre9">Radovich kabul etti ve Acosta’nın içeri getirilmesini istedi.</p>

  <p class="calibre9">Bütün bunlar olurken Harry ve ben duyduklarımızdan şaşkına dönmüş, oturuyorduk. Mesele bu problemi önceden görmemiş olmamız değildi. Ofiste yaptığımız görüşmelerde bir çakışma olasılığını ayrıntılı olarak konuşmuştuk. Ama Kline’ın meseleyi ön duruşma sırasında ortaya koymaması nedeniyle konunun önemsiz addedildiğini düşünmüştük.</p>

  <p class="calibre9">Mahkeme kâtibi içeri alındı ve stenograf makinesini kurdu, bir sekreter sandalyesine oturdu.</p>

  <p class="calibre9">Acosta’yı iki hapishane görevlisinin kollarında içeri aldılar. Acosta adeta yarı çıplaktı. Takım elbisesinin pantolonunun üstünde bir T-shirt vardı ve pantolon askıları arkasından sarkıyordu. Toplum içinde bu şekilde görülmekten son derece rahatsız olduğu açıkça belli oluyordu. Radovich özür diledi ve görevlilerden birine gidip ona bir ceket bulmasını söyledi. Öteki görevli mahkûmuna bir sandalye çekti ve sonra ikisi kapının girişinde nöbet tutmaya başladılar.</p>

  <p class="calibre9">Acosta ceketini giyerken bizden yana baktı ve "Neler oluyor?" diye fısıldadı.</p>

  <p class="calibre9">Lenore çok heyecanlı olduğundan ona cevap veremedi. O sırada Radovich’in masasının yanında kendine yer ayarlıyordu.</p>

  <p class="calibre9">"Savcı Bayan Goya ile ilgili çıkar çakışması konusunu gündeme getirdi," dedim Acosta'ya.</p>

  <p class="calibre9">"Ya." Bütün söylediği bu oldu. Ama yüzündeki ciddi ifade bu durumun yaratacağı sonuçları tarttığını ve kendi kaderinin bundan nasıl etkileneceğini düşündüğünü belli ediyordu.</p>

  <p class="calibre9">Kâtip makinesine kâğıt taktı. Artık hazırdık.</p>

  <p class="calibre9">"Şimdi," dedi Radovich. Kline’a başla işareti vermişti.</p>

  <p class="calibre9">"Savcılık, Lenore Goya’nın bu davadaki savunma görevinden çıkar çakışması nedeniyle azledilmesini öneriyor. Bu kadar basit," dedi Kline. "Bayan Goya bu davada karşıt çıkarları temsil etmiştir. Kanuna göre usulsüzlük yaptığı açıktır."</p>

  <p class="calibre9">Yargıca daha önceki davalardaki çıkar çakışması iddialarının bulunduğu belgeleri verdi. Bunlar üç dakika önce kıçıma çarptığı kâğıt yığınıydı.</p>

  <p class="calibre9">Lenore artık kendini dizginleyemiyordu. "Nedir bu? Bize hiçbir şey bildirilmedi, ya da önceden duyma fırsatı tanınmadı," dedi.</p>

  <p class="calibre9">Ayağa kalktım ve Radovich’in masasının yanına yürüdüm ve Lenore’a katıldım. Birlik olduğumuzu göstermek istiyordum.</p>

  <p class="calibre9">"Sayın Yargıç, biz bu belgeleri görmedik."</p>

  <p class="calibre9">"Doğru," dedi Radovich. "Karşı tarafa verecek kopyalarınız var mı?" Radovich’in bu tuzağa düşürme manevrasından hoşlanmadığı açıkça belliydi ve Kline yaptığı bu yanlıştan dolayı büyük pişmanlık içindeymiş gibi görünüyordu. Yanlışlık için yardımcısını azarladı ve adamı yasal kuralları ihlal etmekle suçladı.</p>

  <p class="calibre9">Kline’ın şamar oğlanı çantasını alt üst etti ve iki kopya ile geri döndü. Bir düzine çift aralıklı daktilo edilmiş sayfa zımbalanmış ve davaların altı çizilmişti.</p>

  <p class="calibre9">İddia kısa kesilmişti. Ağır ceza ya da başka bir davada aynı kanuni yoldan iki farklı çıkarı temsil etme ile ilgili eyalet yasaları ve profesyonel ahlak kuralları falan. Kuralların uygulanışında iyi noktalar ve farklılıklar olmasına karşın çakışmanın cezası davadan alınmak ve avukatın azledilmesiydi.</p>

  <p class="calibre9">"Kuralların ne söylediği hakkında kuşkumuz yok," dedim Radovich’e. "Ama çok önemli bir feragat sorunu var. Savcı bu konuyu öne sürmek için neden duruşmanın arifesine kadar bekledi?"</p>

  <p class="calibre9">"İyi bir nokta," dedi yargıç. "Bay Kline şimdi de bir gecikme sorunu ile karşı karşıyasınız."</p>

  <p class="calibre9">"Ben buna katılmıyorum," dedi Kline. "Davalı gayet iyi biçimde temsil ediliyor. Bir avukattan fazlası ile." Harry ile beni kastediyordu.</p>

  <p class="calibre9">"Ben yokum," dedi Hinds. "Ben hiçbir zaman bütünüyle görev almayı kabul etmedim."</p>

  <p class="calibre9">"Ama buradasınız," dedi Kline. "Size ödeme yapılıyor, öyle değil mi?"</p>

  <p class="calibre9">"Tam olarak sayılmaz," dedi Harry.</p>

  <p class="calibre9">Acosta, Harry’ye pis pis baktı, buyurgan bir ifade ile dudağını büktü.</p>

  <p class="calibre9">"Bir şeyi açıklığa kavuşturmak istiyorum," dedi Acosta. "Ben zamandan feragat etmiyorum." Söylemek istediği, hâlâ hızlı bir yargılama istediğiydi.</p>

  <p class="calibre9">Kline, müvekkilimizi bir konuşmanın içine sürüklemek istiyordu ama ben araya girerek onu durdurdum. Başarısız olan Kline, bize hızlı bir yargılamanın bir sorun olmadığını, yargılama sürecinin jüri seçimiyle birlikte zaten başladığını söyledi ve başka bir iddia attı ortaya.</p>

  <p class="calibre9">"Biz Bayan Goya’nın bazı ayrıcalıklı bilgiye sahip olduğuna inanıyoruz," dedi Kline. "Bu bilgilere ancak daha önce ofisimdeki görevi esnasında ulaşmış olabilir. Bu halkın aleyhinde bir durum."</p>

  <p class="calibre9">"Halkın aleyhinde olan tek durum, avukatlarının beceriksiz olmasıdır," dedi Lenore.</p>

  <p class="calibre9">"Evet. Siz de onlardan birisiniz ve çıkar çakışması ile suçlanıyorsunuz," dedi Kline. "Belki de yasaları daha iyi öğrenmelisiniz."</p>

  <p class="calibre9">"Kesin." Radovich elini uzattı ve ilk eline geçen şey olan metal bir kâğıt ağırlığını masanın üstüne vurdu. Tahtanın üstünde bir göçük oluştu. Bu göçüğe bakarken Lenore’un daha önce etmeye niyetlendiği küfrü kendisi savurdu. "Hass...".</p>

  <p class="calibre9">"Charlie beni öldürecek," dedi. Bu duruşma için Charlie Johnson’ın odasını ödünç almıştı ve şimdi masasının üstünde kalıcı bir iz bırakmıştı.</p>

  <p class="calibre9">"Neden bunu açık mahkemede görüşmüyoruz?" dedi Lenore.</p>

  <p class="calibre9">"Neden ikiniz de çenenizi kapatmıyorsunuz," dedi Radovich. "Ve birisi bana mobilya cilası bulsun, çabuk. Bir de bez parçası." Telaşla kâhyaya işaret etti ve adam öteki odaya doğru gözden kayboldu.</p>

  <p class="calibre9">Herhangi bir temyiz mahkemesi bu kayıtları okuduğunda nasıl bir sonuca varacaktı acaba? Düşününce ürperdim.</p>

  <p class="calibre9">Kline’ın bu çarşafı, yargıcın özel odasında havalandırmaya karar vermesinin nedeni açıktı. Halka açık bir tartışma kendi ofis yönetimi ve Lenore’ın ayrılmasını gerektiren koşullar hakkında soru işaretleri doğmasına neden olacaktı. Ve belki de Kline’ın engellemek istediği şey, hoşnutsuzluk içindeki savcılarla ilgili sorular sorulmasıydı.</p>

  <p class="calibre9">"Bunu ortaya getirmek için neden bu kadar uzun süre beklediniz?" dedi Radovich. Başparmağıyla masanın üstündeki izi ovalıyordu. Üstüne biraz tükürdükten sonra tekrar ovalamaya başladı.</p>

  <p class="calibre9">"Bayan Goya’nın önceki gün Çavuş Frost’u kürsüde sorguladığı ana kadar sızdırılan bilginin boyutu hakkında tam olarak fikir sahibi değildik," dedi Kline.</p>

  <p class="calibre9">Bunu bir çırpıda, dümdüz bir ifadeyle söylemişti. Öyle ciddiydi ki, benim bile bu açıklamanın samimiyetinden kuşku duymamamı sağlamak istiyordu. Galiba gerçekten samimiydi de.</p>

  <p class="calibre9">"Frost yalancı şahitlik yapıyordu ve ben de bunu açığa çıkardım," dedi Lenore.</p>

  <p class="calibre9">"Sizin düşüncenize göre yalancı şahitlik," dedi Kline.</p>

  <p class="calibre9">"Benim ve o gün o salonda bulunan bütün diğer dürüst insanların," dedi Lenore.</p>

  <p class="calibre9">"Bu şekilde sonsuza kadar tartışabiliriz," dedi Kline. "Ve eminim ki asla anlaşamamayız. Ama tek bir şey çok açık. Tanığı sorguya çekerken elinizde daha önce ofisimdeki göreviniz sırasında elde edilmiş gizli bilgiler bulundurma ayrıcalığına sahiptiniz."</p>

  <p class="calibre9">Söylediği şey, Lenore’ın Frost ile olan mücadeleyi kazandığı ama buradaki savaşı kaybettiğiydi.</p>

  <p class="calibre9">Kâhya bir parça bez ve bir şişeyle geri döndü ve elindekileri yargıcın önüne bıraktı.</p>

  <p class="calibre9">"Ben limon yağı istemedim ki," dedi Radovich. "Renkli bir şeyler yok mu?"</p>

  <p class="calibre9">Memur avuç içlerini yukarı çevirip, omzunu silkti. En ufak bir fikri yoktu. Sonra birden aklına bir şey geldi. Kapıdan çıktı ve biz konuşmaya başlamadan bir teneke kahverengi ayakkabı boyası ile geri geldi.</p>

  <p class="calibre9">"Evet," dedi Radovich.</p>

  <p class="calibre9">"Sayın Yargıç, devam edebilir miyiz," dedim.</p>

  <p class="calibre9">"Buyurun," dedi Radovich, ama aklı başka yerdeydi.</p>

  <p class="calibre9">"Sayın Yargıç, çakışma konusunda çok geniş bir tercih alanına sahipsiniz," dedim. Tıpkı Kline’ın yaptığı gibi kısa keserek bir noktaya parmak bastım, "Mahkeme bir avukatın azledilmesine karşı olmalıdır."</p>

  <p class="calibre9">"Avukatın davranışları duruşmanın güvenilirliğine leke sürer hale gelmediği sürece," dedi Kline. "Bayan Goya’nın davranışı tam bir lekedir. Kendisi savcılığın tanığı ile görüşmüştür."</p>

  <p class="calibre9">Mahkemeye bütün bunların sadece varsayım olduğunu, tanık şu anda ölü olduğu için ifade veremeyeceğini ve sözlerinin asla delil olarak kullanılamayacağını hatırlattım.</p>

  <p class="calibre9">"Ama yine de, Bayan Goya zihnini zaten bildiği bir şeyden arındıramaz," dedi Kline.</p>

  <p class="calibre9">"Peki ya, sanığın kendi tercih ettiği avukatı tutma hakkı?" dedim.</p>

  <p class="calibre9">"Bu önemli bir nokta," dedi Radovich. Burnunu masanın yüzeyine, tükürük, limon yağı ve ayakkabı boyasının içine gömmüştü.</p>

  <p class="calibre9">"Kabul etmelisiniz ki, sanığa kendi seçtiği avukatı tutamayacağını söylersem onu zor durumda bırakmış olurum."</p>

  <p class="calibre9">Radovich’in işaret parmağı ayakkabı boyası yüzünden kahverengi olmuştu. Başını kaldırıp Acosta’ya baktı.</p>

  <p class="calibre9">"Siz ne düşünüyorsunuz bu konu hakkında?" dedi. Bir an için müvekkilimize zarar görmüş masa hakkında bir tavsiyesi olup olmadığını soruyor sandım. Belki Acosta’nın bildiği gizemli bir sır vardı. Formülünü sadece yargıçların bildiği bir karışım.</p>

  <p class="calibre9">"Avukatınızı kastetmiştim," dedi. "Ne yapmam gerekir sizce?"</p>

  <p class="calibre9">"Sayın Yargıç, itiraz ediyorum. Bunlar müvekkil ve avukat arasındaki özel konular," dedim.</p>

  <p class="calibre9">"Zarar yok," dedi Acosta. Kendini biraz şişirdi. Cinayet davasındaki bir sanık değil, meslektaşına öğüt veren bir yargıçtı artık.</p>

  <p class="calibre9">Bağırsaklarımda tuhaf hareketlenmeler hissettim.</p>

  <p class="calibre9">"Bütün ayrıntıları bilmiyorum." diye başladı. Bir karar vermeden önce tüm gerçekleri öğrenmek Cevizkafa’ya çok uzak bir yöntemdi. "Zor bir mesele," dedi. "Ben, müvekkil olarak Bayan Goya’ya güven duyuyorum."</p>

  <p class="calibre9">"İşte, Sayın Yargıç gördünüz mü?" Lenore sözünü kesmeye çalıştı.</p>

  <p class="calibre9">"Ama sanırım, iş o raddeye gelirse, Bay Madriani ve Bay Hinds tarafından da gayet iyi temsil edilebilirim. Onlar da bana yeterli bir savunma sağlayabilecek yetenekli avukatlar.</p>

  <p class="calibre9">"İyi," dedi Kline. "O halde sorun yok."</p>

  <p class="calibre9">Acosta’ya ifadesi için teşekkür edebilirdim. Onun yerine, döndüm ve eğer çivi gönderebilse onu sandalyesine mıhlayabilecek bir bakışla Acosta’yı oturduğu yerde sabitledim.</p>

  <p class="calibre9">"Yargıç Radovich sordu," dedi Acosta. "Ben sadece gerçeği söylüyorum."</p>

  <p class="calibre9">Yeni bir kaçış taktiği uygulamak için tekrar Radovich’e döndüm.</p>

  <p class="calibre9">"Duruşma hazırlıklarımız açısından bu aşamada Bayan Goya’ya yol verilmesi davamıza önemli zarar verir," dedim.</p>

  <p class="calibre9">"Bu bir takım çalışması. Savunmayı temsilen her birimizin ayrı ayrı belirlenmiş görev alanları var."</p>

  <p class="calibre9">"Bir tahminde bulunayım," dedi Kline. "Bayan Goya’nın uzmanlık alanı güven istismarı olsa gerek."</p>

  <p class="calibre9">Lenore cevap vermeye hazırlanırken Radovich bunu gereksiz kıldı.</p>

  <p class="calibre9">"Bay Kline, Bir kez daha bu tür bir ifade kullanırsanız cezasına katlanırsınız." Radovich bu sırada kahverengi parmağını Kline’a sallıyordu. Eğer Kline sözünü geri almazsa cezanın içinde iki gün boyunca hasarlı yüzeyi burnuyla zımparalamak da olabilirdi.</p>

  <p class="calibre9">Yargıç Kline’ın özürlerini kabul etti.</p>

  <p class="calibre9">"Eyalet Bayan Lenore’ın ilk davadaki rolünü başından beri biliyordu. Buna rağmen bu tür endişelerle ortaya çıkmak için vakit artık çok geç," dedim Radovich’e.</p>

  <p class="calibre9">"Bizi engellemeye çalışıyorlar," dedi Lenore.</p>

  <p class="calibre9">"Eğer burada bir engelleme söz konusu ise bunu siz yapıyorsunuz. Biz hâlâ araştırma yapıyoruz," dedi Kline. "Bayan Goya’nın Ofisi terk ederken beraberinde herhangi bir dosya ya da kayıt götürüp götürmediğini araştırıyoruz Sayın Yargıç."</p>

  <p class="calibre9">Bunun Lenore’a atılmış bir parça yem anlamına geldiği apaçıktı ve beklenen etkiyi gösterdi.</p>

  <p class="calibre9">"Sayın Yargıç bu sözün içerdiği anlama çok içerledim," dedi Lenore. Kekelemeye başlamıştı. "Nasıl? Nasıl mümkün olabilir? Yani siz ve"- Kline’dan Radovich’e döndü, yanlış kişiye konuştuğunu fark etmişti- "kafadar arkadaşınız o gece ofisimi talan ederken ve binadan ayrılırken bana eşlik eden o koruma görevlisi yanımdayken, nasıl herhangi bir dosya ya da belge alabilirdim? Bu inanılmaz."</p>

  <p class="calibre9">"Kişisel hakaretlerinizi duymamız gerekmiyor," dedi Radovich. "İkiniz de sakin olun." Parmağı ile masayı çılgın gibi ovalıyordu ve masanın yüzeyinin altı yedi santimlik bir bölgesini geri kalan bölümden iki ton daha koyu bir gölge haline getirmeyi başarmıştı.</p>

  <p class="calibre9">Başını kaldırıp bize baktı ve hepimizin onu seyrettiğini fark etti. Paçavrayı bir kenara koydu ve masanın üstündeki kurutma kâğıdını on beş santim sağa kaydırarak lekeyi örttü. Biz gittikten sonra zımpara kâğıdı avına çıkacaktı.</p>

  <p class="calibre9">"Sayın Yargıç, elime kişisel eşyalarla dolu olan bir kutu tutuşturdular ve beni ofisimden attılar," dedi Lenore. "Halen alamadığım başka kişisel eşyalarım da orada kaldı."</p>

  <p class="calibre9">Tartışma davetiyesini kabul ettikten sonraki ses tonu Lenore’ın şu anda yargılanan kişinin kendisiymiş gibi görünmesine neden oluyordu.</p>

  <p class="calibre9">"Eminim çok küçük düşürücü bir durum olmuştur," dedi Radovich. "Ama burada bulunmamızın nedeni bu değil."</p>

  <p class="calibre9">Acosta tek kaşını kaldırdı. Savcılık bürosundaki nüfuzu nedeniyle, eski bir savcıyı avukat olarak tutma girişimi geri tepmişti. Lenore katrana bulanmıştı ve artık bu durumun davasının üstünde ne tür etkileri olacağını merak etmeye başlaması gerekiyordu.</p>

  <p class="calibre9">Bütün olan biten süresince, Kline sandalyesinde hâlâ sakin sakin oturmaktaydı. Sonunda Lenore, odadaki tek heyecanlı kişinin kendi olduğunun farkına vardı, soğukkanlılığını yeniden kazanıp konuya geri döndü.</p>

  <p class="calibre9">"Yeterli bir yanıt vermediniz," dedi. "Neden bu kadar beklediniz bu..." Elinin tersiyle havayı itti, yeterli hakareti içeren bir kelime arıyordu, "saçmadığı ileri sürmek için." Kısa kesmişti.</p>

  <p class="calibre9">"Oysa ben çok anlaşılır bir nedeni olduğunu düşünmüştüm." dedi Kline. "Fuhuş davası ile cinayet davasını daha bu hafta birleştirdik. Ayrıca bunu sizin talebiniz ile yaptığımızı da hatırlatayım. Daha önce çakışma yoktu."</p>

  <p class="calibre9">Kline’in yanıtı karın boşluğuna vurulmuş bir aparküttü. Lenore’ın soluğunun kesildiğini hissedebiliyordum. İnsanın cevabının ne olacağını önceden kestiremediği bir soruyu asla sormak istememesinin nedeni işte buydu.</p>

  <p class="calibre9">"Sizi anladım," dedi Radovich.</p>

  <p class="calibre9">Lenore’ın verecek yanıtı yoktu.</p>

  <p class="calibre9">Bir adım attım ve Lenore’a yanaştım.</p>

  <p class="calibre9">"Bu durum yine de savunmada aksaklığa neden olacaktır," dedim Radovich’e. "Sanığın adil yargılanma haklarının elinden alınıp alınmadığı konusu ciddi bir sorundur."</p>

  <p class="calibre9">"Konunun özü bu," dedi Radovich. "Önerinizi kabul ettiğimde ortaya çıkacak sonuçlar beni rahatsız ediyor, Bay Kline. Özellikle böyle geç kalınmışken."</p>

  <p class="calibre9">Yargıcın devrilmeye başladığım hissettim. Bizim tarafımıza düşmek üzereydi. "Sayın Yargıç, kanun gayet açık... "</p>

  <p class="calibre9">"Doğru," dedi Radovich, "ama ben aynı zamanda adil bir yargılama ve yeterli bir yasal temsil edilme için sanığın haklarını da dengelemek zorundayım."</p>

  <p class="calibre9">Bir yargıç sizin fikirlerinizi sizin yerinize dile getirmeye başladığında kazandığınızı bilirsiniz.</p>

  <p class="calibre9">"Sayın Yargıç kararınızı vermeden önce yardımcımla görüşmeme izin verebilir misiniz lütfen?"</p>

  <p class="calibre9">"Çabuk olun," dedi Radovich. İki savcı odanın arkasına doğru, avuçları ile kulaklarını ve dudaklarını fısır fısır konuştukları işitilmesin diye örterek yürürken Radovich de saatini kontrol etti. Ne entrika çeviriyorlardı acaba yine? Kline’ın yardımcısı çantasından başka bir kâğıt parçası çıkardı ve ikisi bu kâğıdı inceledi.</p>

  <p class="calibre9">Lenore’a baktım. Ne konuştukları hakkında en ufak bir fikri olmadığı belliydi onun da.</p>

  <p class="calibre9">Sonunda anlaşmaya varıp öne çıktılar.</p>

  <p class="calibre9">"Bunu yapmak zorunda kalmayacağımı umuyordum," dedi Kline, "ama bu tüm konuya bambaşka bir boyut kazandıracak. Bu belge dün öğleden sonra ofisimize gönderildi."</p>

  <p class="calibre9">Tek sayfalık belgeyi Radovich’e uzattı.</p>

  <p class="calibre9">"Bu bir rapor," dedi savcı, "eyalet suç laboratuvarından gönderildi, çok açık bir suçlu teşhis raporu."</p>

  <p class="calibre9">"Bunun çakışma konusu ile ne ilgisi var," dedim.</p>

  <p class="calibre9">"Bu rapor, kurbanın cesedinin bulunmasından bir gün sonra dairesinin ön kapısından alınan belirsiz parmak izi hakkında," dedi Kline.</p>

  <p class="calibre9">Kanım soğuk akmaya başladı.</p>

  <p class="calibre9">Kline dikkatini aniden Lenore’a yöneltti ve bir projektörün parlak ışığı gibi gözlerini üstüne odakladı.</p>

  <p class="calibre9">"Bayan Goya, öldürüldüğü gece kurbanın dairesinde ne yapıyordunuz, bilmek isterdik."</p>

  <p class="calibre9">Lenore tam anlamıyla kekelemeye başladı.</p>

  <p class="calibre9">"Cevap verme," dedim.</p>

  <p class="calibre9">Neyse ki, Lenore’ın aklı bunu kabul etmeyecek kadar başındaydı. Aksine, bunu kalitesiz bir numara, savcılık tarafından atılan yeni bir çamur olarak niteledi.</p>

  <p class="calibre9">"Parmak izinin o gece bırakıldığını nasıl bilebiliyorsunuz?"</p>

  <p class="calibre9">Kline güldü. "Avukat hanım, bu davanın en kendine özgü yanı da bu zaten. Dairenin içindeki ya da çevredeki yüzeylerin hemen hemen hiç birinde parmak izine rastlamadık. Sizce de bu tuhaf değil mi?" Yüzünde alaycı bir gülümsemeyle bana baktı.</p>

  <p class="calibre9">Cevap vermedim.</p>

  <p class="calibre9">"Sizce de kurbanın kendi izlerinin bile orada bulunmaması biraz özel bir durum değil mi? Kapıda. Tokmağın üstünde. Banyoda. Mutfakta." Durumu iyice kavramamız için bir süre bekledi. "Belli ki birisi orayı temizlemek için bayağı zahmete girmiş."</p>

  <p class="calibre9">"Yine de, bu Bayan Goya’nın parmak izi olsa bile, hem ayrıca onun olması da şart değil... "</p>

  <p class="calibre9">"Yok yok, bu iz onun. Bu kesin."</p>

  <p class="calibre9">"Yine de bu izin o gece bırakılmış olduğunu kanıtlayamazsınız."</p>

  <p class="calibre9">"Bu jürinin sorunu," dedi Kline. Radovich’e dönerek iddiasını sürdürdü. "Birisinin kapıyı silip sadece tek bir izi unutmuş olması mümkün mü, bu olabilir mi, Bayan Goya’nın parmak izini?" dedi. "Bu inandırıcı mı?"</p>

  <p class="calibre9">Kline haklıydı. Jüriyi bu bulguyla besleyebilirdi ve verecekleri kararın ne olacağının önemi olmazdı. Lenore daha önce hayal edemeyeceğimiz biçimde başını belaya sokmuştu.</p>

  <p class="calibre9">"Sizi tanık kürsüsüne oturttuğumuzda da aynı soruyu soracağımızdan kuşkunuz olmasın," dedi Kline, Lenore’a.</p>

  <p class="calibre9">Lenore nutku tutulmuş, elleri Radovich’in masasına yapışmış halde dikiliyordu. Bir anlamda kendi evreninin sınırına ulaşmıştı.</p>

  <p class="calibre9">"Sayın Yargıç," dedi Kline, "karşıt çıkarlar konusu tartışmalı olabilir. Ama eğer tanıkların etkilenmesi söz konusu ise, yasa son derece kesin. Bir kişi yasal olarak, hiçbir koşul altında, tanıklık yapacağı bir davada taraflardan birini temsil edemez. Kanun böyle. İstisnasız."</p>

  <p class="calibre9">Lenore’a döndü ve doğrudan yüzüne baktı.</p>

  <p class="calibre9">"Bayan Goya, bu vesileyle, eyaletin Armando Acosta aleyhine açtığı davada sizi tanık olarak çağırmaya karar verdiğini bildirmek istiyorum."</p>

  <p class="calibre9">---</p>

  <p class="calibre9" id="filepos481913"><span class="calibre10"><span class="bold">BÖLÜM 15</span></span></p>

  <p class="calibre9">OFİSE DÖNDÜĞÜMÜZDE, BASIN ÇOKTAN Lenore’ın davadan alındığını öğrenmiş ve hikâyenin üstüne atlamıştı. Telefonun üstündeki bütün lambalar yanıyordu. Başka çaresi kalmadığından, sekreter bütün hatları beklemeye almıştı.</p>

  <p class="calibre9">"Piç kurusu haberi yaymak için bekleyemedi," dedi Lenore. Sözünü ettiği Kline, hiç şüphesiz, mahkeme merdivenlerinde, kameraların önünde bir konferans vermişti.</p>

  <p class="calibre9">"Adamın bir boğazımı kesmediği kaldı," dedi.</p>

  <p class="calibre9">Ofisimin kapısını ittirdi. Harry ve ben peşi sıra yürüdük.</p>

  <p class="calibre9">"Bana öyle geliyor ki bunu kendine sen yaptın," dedi Harry.</p>

  <p class="calibre9">"Kahrol," dedi Lenore.</p>

  <p class="calibre9">"Sen onu da gayet iyi başardın zaten," dedi Harry. "Ben, Paul ve müvekkilin kahrolduk."</p>

  <p class="calibre9">"Rahat bırak beni," dedi Lenore.</p>

  <p class="calibre9">Harry’ye geri durmasını işaret ettim.</p>

  <p class="calibre9">"Sence ben zaten yeterince kötü hissetmiyor muyum?"</p>

  <p class="calibre9">"Sahi mi? Vay be!" dedi Harry. "Neden bir grup terapisi seansı yapmıyoruz? Kimin daha kötü hissettiğini görürüz. Neden şu koltuğa uzanmıyorsun?" Alaycı bir jestle kanepeyi işaret etti, Lenore’ı uzanmaya davet ediyordu.</p>

  <p class="calibre9">"Sen nasıl hissediyorsun, Paul? Anlat bize. Düzülmüş gibi mi hissediyorsun?" Harry alaycılığının doruğundaydı. "Aman Tanrım, nasıl bu kadar duyarsız olabilirim?" dedi. "Dur düzelteyim. Bugün mahkemede seni düzdüklerini mi düşünüyorsun?"</p>

  <p class="calibre9">Harry’nin paranoyası gitgide azıyordu.</p>

  <p class="calibre9">"Neler dönüyor burada?" dedi. "Onun Hall’un dairesinde olduğunu biliyor muydun?" Harry bir yanıt bekleyerek bana bakıyordu. Kızgındı. Kendini kandırılmış hissediyordu.</p>

  <p class="calibre9">Sanırım, ona söylemediğimiz halde, benim de Lenore ile, birlikte o gece kurbanın dairesinde olduğumdan kuşkulanıyordu. Bu onun çığlıklar atarak ofisi terk etmesine neden olurdu.</p>

  <p class="calibre9">Ben cevaplayamadan elini uzattı. "Cevap verme," dedi. Sanırım Harry zihnimi okuyabiliyordu. Bazı şeylerin öğrenilmeden ya da en azından söylenilmeden kalmasının daha iyi olacağını kavrayacak kadar anlayışlıydı.</p>

  <p class="calibre9">"Size ne söyleyeceğimi bilmiyorum," dedi Lenore.</p>

  <p class="calibre9">"İkimizi kastediyor," dedi Harry bana.</p>

  <p class="calibre9">Lenore onu duymazdan geldi. Harry karşı en iyi ilaç.</p>

  <p class="calibre9">"Özür dilerim," dedi Lenore. "Sizi bu işe soktum. Şimdi nasıl çıkaracağım bilmiyorum."</p>

  <p class="calibre9">Şu anda kendi sorunlarıyla meşguldü Lenore. Kline onu tanık olarak çağırmaya niyetli olduğunu üstüne basa basa söylemişti. Lenore’la bu öğleden sonra polis karargâhında bir görüşme yapmaları için iki detektif görevlendirmeye çalışmıştı, ama ben Radovich’i izin vermemesi için ikna etmiştim. Polisler, dava kuramımızı araştırabilmek için olağanüstü büyük bir fırsat yakalayabilirlerdi bu şekilde. Lenore’ın suç mahallindeki kanıtları değiştirdiğini gösterebildiklerinde, onu kapıyı zorlayıp içeri girmek ve adaleti engellemekle suçlayıp suçlamayacaklarını söylemiyorlardı.</p>

  <p class="calibre9">"Ne yapmam gerektiği hakkında fikriniz var mı?" dedi Lenore.</p>

  <p class="calibre9">"Evet. Onlara aklını kaybettiğini söyle," dedi Harry. "Sana inanırlar."</p>

  <p class="calibre9">Şu anda Harry’nin bu tavrı sürdürmesinin nedeni Lenore’ın davranışından çok, ikimizin arasında oluşan ve onu içine almadığımız gizli bir gruplaşmadan şüpheleniyor olmasıydı. Eğer o gece onu da çağırmış olsaydık, Lenore’ a bir dakikada ısınırdı. Onun politikası buydu. Harry, çoğumuzun olduğu gibi, müzmin bir ikiyüzlüydü.</p>

  <p class="calibre9">"Az kalsın unutuyordum," dedi. "İşinize yarar mı bilmiyorum. İşte, alın."</p>

  <p class="calibre9">Harry belgelerden ve üstünde tanıdık bir logo olan basılı formlardan oluşan yığını elime tutuşturdu.</p>

  <p class="calibre9">"Bu öğleden sonraya kadar bunun bizim taraf için bir şans olduğunu sanmıştım," dedi. "Kurbanın söz konusu süre içinde yaptığı telefon konuşmalarının kayıtları."</p>

  <p class="calibre9">Bir sayfa işaretlenmişti ve üstünde Harry’nin el yazısı vardı.</p>

  <p class="calibre9">"O sayfa öldürüldüğü güne ait," dedi. ’Tabii, Hail bu telefon konuşmasını gerçekleştirdiği sırada belki sen de oradaydın." Lenore’a baktı. "Bu belge olmasa belki o ikisinin birbirlerine ne söylemiş olmaları gerektiğini de sen planlayacaktın."</p>

  <p class="calibre9">"Neden bahsediyorsun sen?" diye sordum.</p>

  <p class="calibre9">Parmağı ile kâğıdı gösterdi. "Gus Lano ve Hail. Hail adamı küçük siyah defterde olan numaradan aramış; öldürülmeden ortalama iki saat kadar önce. Eğer polislerin ölüm saati konusundaki tahminleri doğruysa, bu kaydedilen son telefon konuşması oluyor. Şu anda bize pek bir faydası yok bunun." Harry’nin görüşüne göre, adımız Lenore’ın yaptıkları yüzünden öyle kötüye çıkmıştı ki, şu anda hiçbir şey bize yardımcı olamazdı.</p>

  <p class="calibre9">Ona Lenore ile bir süre ofisimde yalnız kalmam gerektiğini söyledim.</p>

  <p class="calibre9">"Tabi," dedi, "umurumdaydı sanki. Ben gidiyorum. Allah’ım, neden beni bu işe girmeye ikna etmenize izin verdim sanki?"</p>

  <p class="calibre9">Harry hâlâ söyleniyordu. Küfürler ve özenle seçilmiş başka kelimeler savurarak çıktı ve kapıyı ardından kapattı.</p>

  <p class="calibre9">"Sana bir arkadaşa mal olmuş olabilirim," dedi Lenore.</p>

  <p class="calibre9">"Harry kızgın olmayı sever," dedim ona. "O bundan hoşlanır. Onu hayata bağlar."</p>

  <p class="calibre9">Doğruydu. Göründüğü kadarıyla öfke, onun hayatında kalan tek yaşamsal güçtü. Yarın tüylerini kabartacak başka bir şey bulur ve ertesi gün çabucak unuturdu.</p>

  <p class="calibre9">"İlk kez kendimi bir sağlık iksiri olarak görüyorum," dedi Lenore.</p>

  <p class="calibre9">Bu söylediğinde onun sandığından daha büyük gerçek payı vardı.</p>

  <p class="calibre9">"Ne yapmamı önerirsin, beni sorgularlarsa?"</p>

  <p class="calibre9">"Radovich’in cesedini çiğnemeleri lazım," dedim. "Buna izin vereceğini sanmam."</p>

  <p class="calibre9">"Onlara kapıya gittiğimi, dışına dokunduğumu ama içeri girmediğimi söyleyebilirim."</p>

  <p class="calibre9">"Bu, parmak izinin kapının dışında bulunduğunu varsaymak demek," dedim. Kline, parmak izi raporunun bir kopyasını bize vermediği için şu anda izin nerede bulunduğunu bilmiyorduk.</p>

  <p class="calibre9">Lenore da bir avukattı ve daha sakin bir anında yalan söylemenin bir hata olduğunu kavrayacaktı.</p>

  <p class="calibre9">"Yalanını yakalamak için milyon tane yol var," dedim. "Her yalan yeni sorular sorulmasına neden olur. ’Neden, Bayan Goya, öldürülen kadının dairesine gittiniz ve sadece ön kapıya dokundunuz?"</p>

  <p class="calibre9">Utanarak bana baktı.</p>

  <p class="calibre9">"Yalnız olup olmadığımı soracakları kesin," dedi.</p>

  <p class="calibre9">Şimdi sıra benim için yalan söylemesine gelmişti.</p>

  <p class="calibre9">"Orada ne gördüğünü, bir şey elleyip ellemediğini bilmek isteyecekler. Ama ilk soru kesinlikle neden oraya gittiğin olacak. Sonra da beraberinde biri olup olmadığı sorusuna gelecekler."</p>

  <p class="calibre9">"Onu benim öldürdüğümü düşünemezler. Ne gibi bir nedenim olabilir? Üstelik polisler kızın cesedini bulduktan sonra Tony ile sokakta konuşurken görüldüm. İki ile ikiyi toplayıp, sonuçta Hall’un dairesine cinayetten sonra gitmiş olduğum sonucuna varacaklar. Bu beni bir katil yapmaz."</p>

  <p class="calibre9">"Hayır, ama delillerin üstünde dolaşan biri yapar," dedim. "Ve yine aynı soruyu sorarlar." Şimdiye kadar benim de incelikle sormaya çalıştığım ama onun yanıtlamaktan kaçındığı soru. "Orada ne yapıyorduk?"</p>

  <p class="calibre9">Sıkıntı içindeydi. "Sadece merakımı gidermek için desem inanır mıydın?"</p>

  <p class="calibre9">"Sözün kısası, hayır," dedim.</p>

  <p class="calibre9">O geceki eylemleri basit bir meraktan öte amaçlar içeriyordu. Oraya gitmesinin bir nedeni vardı. Tahminime göre mutfakta bir şey vardı. Hall’un mutfağında görüş alanımdan çıktığı kısa an dışında orada bulunduğumuz sürenin tamamında onunla birlikteydim.</p>

  <p class="calibre9">"Beni zor durumda bırakıyorsun," dedi.</p>

  <p class="calibre9">"Başka bir çakışma mı?" dedim.</p>

  <p class="calibre9">"Gibi."</p>

  <p class="calibre9">"İstersen bırak ben tahmin edeyim."</p>

  <p class="calibre9">Yüzündeki bir anlık ifadeden yakın bir tahminde bulunursam söyleyebileceğini sanmıştım.</p>

  <p class="calibre9">Sonra yine vazgeçti.</p>

  <p class="calibre9">"Tony ile ilgiliydi değil mi?"</p>

  <p class="calibre9">Yüzü ifadesizdi, ama gözlerindeki kıpırtı onu ele verdi.</p>

  <p class="calibre9">"Hail ile görüşüyor muydu?" Tony gözlerini tek bir defa Hall’un üstüne odaklasa, azgın bir çihuahua<sup class="calibre11"><small class="calibre12"><span class="calibre13">(19)</span></small></sup> gibi kızışırdı kuşkusuz ve bu gerçeği bildikten sonra tahmin etmek kolaydı.</p>

  <p class="calibre9">Harry, Hall’un komşusuna bir iki soru sormuştu. Hall’u gözünde morluklarla görmüş olan kadın bunu yapan adamı hiç görmemişti. Ama Tony Arguillo, süratle bir aday haline geliyordu. Adamın bir maçoluk krizi esnasında tek yumrukta Hall’ın ışıklarını söndürmüş olması muhtemeldi.</p>

  <p class="calibre9">"Dur tahmin edeyim. Arkasında bir şey mi bıraktı?"</p>

  <p class="calibre9">Lenore cevap vermedi.</p>

  <p class="calibre9">"Yaklaşırsam söylersin değil mi?" dedim.</p>

  <p class="calibre9">Bir elimi başıma koydum ve yüce bir kâhinmişçesine tahminde bulundum. "İçine Tony’nin kendisinin en iyi örneklerini boşalttığı kullanılmış bir prezervatif mi?"</p>

  <p class="calibre9">Güldü ve bu fikri aşağıladı.</p>

  <p class="calibre9">"Tekrar deneyeyim." Kısa bir süre düşünceye daldım.</p>

  <p class="calibre9">"Aile asasını örtmeye yarayan üzeri pullarla kaplı kocaman bir suspansuvar ipi?"</p>

  <p class="calibre9">Kıkırdamaya başladı. Kara mizah dayanılması zor durumlarda yatıştırıcı ilaç gibiydi.</p>

  <p class="calibre9">"Bir tahmin daha, ey yüce kâhin," dedi.</p>

  <p class="calibre9">"Tony’nin ikinci kişiliği ruhsuz Willard için simetrik bir jimnastik aleti mi?"</p>

  <p class="calibre9">"Willard da kim?"</p>

  <p class="calibre9">"Balıkçı yaka kazak giymiş tek gözlü canavar," dedim.</p>

  <p class="calibre9">Bir kahkaha patlattı. "O kadar korkunç bir şey değil," dedi.</p>

  <p class="calibre9">"Ne öyleyse?" Kâhin ciddileşmişti birdenbire.</p>

  <p class="calibre9">Lenore derin bir iç çekti. Eğlence ve oyun sona ermişti. Şimdi itiraf zamanıydı ve o da bunu biliyordu.</p>

  <p class="calibre9">"O gece bir randevuları vardı," dedi. "Tony ve Hail. Tabii kız öldürüldü ve cesedi Tony randevuyu örtbas edemeden bulundu.</p>

  <p class="calibre9">"Bu onun sana söylediği," dedim.</p>

  <p class="calibre9">"Dinle Paul, kızı o öldürmedi."</p>

  <p class="calibre9">"Bu bir inanç mı sadece?"</p>

  <p class="calibre9">"Onu tanıyorum. Böyle bir şey yapamaz."</p>

  <p class="calibre9">"Ben de öyle düşünmüştüm. Öyleyse orada bıraktığı şey neydi?"</p>

  <p class="calibre9">"Hiçbir şey bırakmadı."</p>

  <p class="calibre9">Hâlâ oraya gitmesinin bir nedeni olduğunu düşünüyordum.</p>

  <p class="calibre9">"Bunu Acosta’nın savunmasında kullanmayacağına dair bana söz vermelisin."</p>

  <p class="calibre9">"Böyle bir söz veremem. Bunu sen de biliyorsun."</p>

  <p class="calibre9">"Dinle," dedi Lenore. "Ona inanıyorum. Bu cinayetle hiçbir ilgisi yok onun."</p>

  <p class="calibre9">"İnandır beni o zaman."</p>

  <p class="calibre9">Lenore’ın yüzünde kızgınlık vardı. "O gece," dedi. "Onunla cesedi buldukları yerde buluşmaya gittiğimizde, o sokakta, Tony ile bir süre yalnız kaldık."</p>

  <p class="calibre9">"Hatırlıyorum." O kısa süre içinde yanımdan ayrılmış ve Arguillo’ya doğru uzaklaşmıştı. Aralarında geçen kısa konuşmayı duyamamıştım.</p>

  <p class="calibre9">"Bana randevudan söz etti. Söylediğine göre Brittany bir yerlere bir not almış. Belli ki kız not almaya meraklıymış. Belleğine güvenemiyormuş."</p>

  <p class="calibre9">"Cevizkafa ile otel odasında yaptıkları konuşmanın bütün ince ayrıntılarını hatırlamakta zorluk çekmemiş ama," dedim.</p>

  <p class="calibre9">"Kızda yaratıcı zekâ çok gelişmişti," dedi Lenore. "Hikâyesini duyduğumda anlattıklarının hiçbirine inanmadım. Sanırım, Kline’in da sorunu bu. Kızın öyküsünde boşluklar var. Acosta’yı yalnızca kızın ifadesine dayanarak mahkeme önünde çıkardıklarında, yargıç davayı savcının kulağına sokuverir."</p>

  <p class="calibre9">"Ama savcılığın yaptığı buydu."</p>

  <p class="calibre9">Lenore emin değildi. Bana ofiste anlaşma sağlanamadığını ve duruşma için direten tek kişinin Kline olduğunu söyledi. Hail da güvenilirliğin sorgulandığını gördüğü için davadan yanaydı.</p>

  <p class="calibre9">"Hail, savcılık böyle önemli bir davada ona inanmazsa, bunun okulu bitirdiğinde polis kuvvetlerinde iş bulma şansını azaltacağını düşünüyordu. İnsanlar onun dürüstlüğünden şüpheye düştüğü için kızgındı."</p>

  <p class="calibre9">"Belki iyi bir nedenleri vardı," dedim. "Hail, birçoğu gerçeklere yabancı olan insanlarla çalışıyordu. Bu bulaşıcı olabilir."</p>

  <p class="calibre9">"Sence Acosta’yı tuzağa düşürmek için onu kullandılar mı?" dedi. "Lano’yu mu düşünüyorsun?"</p>

  <p class="calibre9">Bunun mümkün olabileceğini söyledim.</p>

  <p class="calibre9">"Bu benim tahminim," dedi.</p>

  <p class="calibre9">"Her neyse, daireye gittin," dedim. "Ne arıyordun?"</p>

  <p class="calibre9">"Küçük sarı bir kâğıt parçası. Tony bana Hall’un unutmamak için bazı şeyleri küçük kâğıtlara yazıp takviminin üstüne yapıştırma alışkanlığı olduğunu söyledi."</p>

  <p class="calibre9">"Buldun mu kâğıdı?"</p>

  <p class="calibre9">"Evet. Üstünde Tony’nin ismi ve telefon numarası vardı. Öğleden sonra yedi diye not düşülmüştü. Öldürüldüğü günün tarihi üstüne yapışıktı. O anda Acosta ile olan randevusu ile ilgili notu gördüm. Tony’nin isminin yazılı olduğu kâğıt bu notun üstüne yapıştırılmıştı."</p>

  <p class="calibre9">"Dinliyorum, devam et."</p>

  <p class="calibre9">"Tony’nin randevusunun yazılı olduğu notu aldım."</p>

  <p class="calibre9">"Hayır. Hayır. Nerede bulmuştun notu, onu anlat."</p>

  <p class="calibre9">"Takvime yazılmış notların üstüne yapışıktı."</p>

  <p class="calibre9">Hala anlamamıştı.</p>

  <p class="calibre9">"Acosta ile olan buluşması," dedim.</p>

  <p class="calibre9">Sonunda dank etti. "Hay Allah," dedi.</p>

  <p class="calibre9">"Acosta ile olan buluşması iptal edilmiş anlamına gelebilir mi bu?" dedim.</p>

  <p class="calibre9">"Sanmam," dedi. Lenore en azından böyle bir kanıtı yok etmemiş olduğunu umuyordu.</p>

  <p class="calibre9">"O şekilde yapıştırılmamıştı kâğıt," dedi. "Daha çok bir ekleme gibiydi, sanki takvimin üstünde yer kalmamış da oraya yapıştırmış gibi."</p>

  <p class="calibre9">"Ama bunu bilmiyorsun değil mi?"</p>

  <p class="calibre9">Lenore işin ciddiyetini kavramıştı. Not polisler için mi bırakılmıştı? Bunu tartışabilirdik. Ama Lenore, istemeden, tek eliyle, davadaki kanıtlardan birini müvekkilimize zarar verecek şekilde değiştirmişti.</p>

  <p class="calibre9">"Notta kötü bir şey yoktu ki," dedi. "Tony sadece öteki polislerin notu görmesini istemedi. Utanıyordu."</p>

  <p class="calibre9">"Tabi. Üstelik cinayet anında nerede bulunduğunu ispatlayamadığında yaşayacağı utancı da düşünecek olursak," dedim.</p>

  <p class="calibre9">"Bunu kullanmayacaksın değil mi?"</p>

  <p class="calibre9">Ne evet ne hayır demeden ifadesiz bir yüzle Lenore’a baktım.</p>

  <p class="calibre9">"Ama dedin ki.... "</p>

  <p class="calibre9">"Ben hiçbir şey demedim. Benim söylediğim, ikimizin de cinayetle suçlanan bir müvekkili temsil etmek için taahhütte bulunduğumuz."</p>

  <p class="calibre9">"Eğer mecbur kalırsam, notu takvimden aldığımı, kâğıdın Acosta’nın isminin geçtiği notun tam üstüne yapıştırılmış olduğunu, Hall’un Acosta ile olan randevusunun iptal edildiğinin açıkça belli olduğunu söyleyeceğim. Ama Tony’nin ismini vermeyeceğim. Bunu o yapmadı."</p>

  <p class="calibre9">"Bu adamda özel olan şey nedir?"</p>

  <p class="calibre9">"Sadece ben onun bu işle ilgisi olmadığını düşünüyorum."</p>

  <p class="calibre9">"Bu önemli değil," dedim. "Sen de en az benim kadar iyi biliyorsun ki, kürsüye geldiğinde kimse sana inanmayacak. Hikâyenin düzmece olduğunu düşünecekler. Kline da jüriye yalancı tanıklık yaptığını ve bunun suçlu bir müvekkili kurtarmak için son umutsuz girişim olduğunu söyleyecek."</p>

  <p class="calibre9">"Hem de gözleri parlayarak," dedi Lenore. "İşin kötüsü notu saklamadım."</p>

  <p class="calibre9">"Hall’un küçük defterinin sayfalarını kim yırttı? Telefon numaralan olan sayfalar," dedim.</p>

  <p class="calibre9">"A harfinde Tony’nin numarası mı vardı?"</p>

  <p class="calibre9">"Hiç fikrim yok," dedi. "Bütün bildiğim, Tony’nin bana anlattığı ve notta ne yazdığı."</p>

  <p class="calibre9">Soluk almadan sordu. "Nasıl çıkacağız bu işin içinden? Ne yapmam lazım?"</p>

  <p class="calibre9">Zor durumdaydık.</p>

  <p class="calibre9">"Şu aralar fazla dikkat çekmesen iyi olur."</p>

  <p class="calibre9">"Kayıp mı olayım?"</p>

  <p class="calibre9">"O kadar da değil. Sadece bir süre gözlerden uzak ol."</p>

  <p class="calibre9">"Bütün pislikle sen mi uğraşacaksın?"</p>

  <p class="calibre9">"Başka çare yok. Acosta ile konuşacağım. Eğer devam etmek isterse Radovich izin verir sanırım."</p>

  <p class="calibre9">"Peki, Kline tanıklık etmem için mahkeme emri çıkarırsa?"</p>

  <p class="calibre9">"Karşı çıkacağız."</p>

  <p class="calibre9">"Ya başaramazsak?"</p>

  <p class="calibre9">"Kapı zorlamak ve içeri girmek hâlâ bir suç," dedim. "Beşinci Madde’den yararlanıp onlara hiçbir şey söylemezsin-yasal bir avukatın tavsiyesi ile." Göz kırptım.</p>

  <p class="calibre9">Gülümsedi. "Bırak da ben tahmin edeyim," dedi. Beni gösteriyordu.</p>

  <p class="calibre9">"Ben seni savunamam," dedim. "Çıkar çakışması olur. Sana bu öğüdü verecek başka birini bulacağım."</p>

  <p class="calibre9">Harry davayı bırakmak istiyordu. Benim de balonun ipini çözüp ona katılmam gerektiğini söylüyordu. Acosta’yı savunmak, Harry’nin yüksek adalet ideallerine uygun değildi.</p>

  <p class="calibre9">Yine de dava ile ilgili bir yığın belge bulup getiriyordu. Başlıca görevi, -artık gönüllü olarak yapıyordu-, içinde Lano’nun sendikasının hesap defterlerinin de bulunduğu kayıtları elde etmek ve polis malzeme deposundan Zack Wiley’yi öldüren tabanca ile ilgili bilgi bulmaktı. Harry, gizli belgeleri yasal yollardan yağmalama konusunda uzmandı. Yazılı emir eline ulaştığında Lano’nun ulumalarının bizim ofisten, telefona gerek kalmadan duyulabileceğini söylüyordu. Bu adımlarla savunmamızı yavaş yavaş şekillendirmeye başlıyorduk.</p>

  <p class="calibre9">Bu sabah tek başıma, Acosta ile konuşmak için ilçe hapishanesine doğru yola koyuldum.</p>

  <p class="calibre9">Oraya vardığımda Lili kocasıyla konuşuyordu. İkisinin de beni beklediği belli oluyordu. Lenore’ın davadan ayrılmasının ardından hepimiz bir dönüm noktasındaydık.</p>

  <p class="calibre9">Acosta yorgun görünüyordu. Bir davanın ilk aşamalarındaki tekdüze süreç insanda sonunda ölüme bile neden olabilen uyuşturucu ilaç etkisi yaratırdı. Yüzü çekilmiş, gözleri içeri çökmüştü. Tutuklandığından beri altı yedi kilo vermiş olmalıydı. Buna rağmen Acosta mahkemeden erken çıktığımız günlerde hapishanenin jimnastik salonunda kaslarım güçlendirmek için çalıştığını ve bunun çok zor olmadığını söyledi. Sonuçta bu rutin bir yaşamdı.</p>

  <p class="calibre9">Lili’ye gelince, kadının yaşantısı paramparça olmuştu. En azından fiziksel olarak kaya gibi sert ve gururlu görünen yüzü ile kalın camın ardında, kendi tarafında oturuyordu. Ama kendisi ile baş başa kaldığı anlarda belirsizliğin acısını yaşıyordu mutlaka. Kocasını kaybedecek olursa nasıl yaşayacağını, ne yapacağını bilmiyordu. Bunu hayalimde canlandırmak benim için de çok zordu. Armando Acosta, Lili’nin yörüngesinde döndüğü güneşiydi.</p>

  <p class="calibre9">Yirmi yıllık profesyonel düşmanlıktan sonra, son haftalarda Acosta’ya farklı bir gözle bakar olmuştum. Umutsuz bir adamdı o ve alçakgönüllü olmak insan ruhunu nasıl da yüceltebiliyordu.</p>

  <p class="calibre9">"Umarım burada bulunmamın sizce bir sakıncası yoktur," dedi Lili. "Artık konuşacak çok fazla zaman bulamıyoruz."</p>

  <p class="calibre9">Radovich’in mahkemesi bugün karanlıktı. Sanırım Lenore’ı mahveden fırtınanın ardından bize tekrar toparlanma şansı vermek için günlük çalışmalarını bitirmiş, gitmişti. Dünkü son işi jüri yemin ettikten sonra, basın ile şiddetli bir tartışma yapmak olmuştu.</p>

  <p class="calibre9">Radovich, televizyon kameralarının duruşmayı filme almasına izin vermiyordu. O bu yüzden zaman kaybına uğrayacağımızı düşünüyordu.</p>

  <p class="calibre9">"İnsan egosu," demişti. "Karşısında mercekleri bulduğunda kendini balon gibi şişirip yükseklerde uçma eğilimindedir."</p>

  <p class="calibre9">Yaptığı haksızlığın üstüne bir de hakaret eklemek için avukatlar, bağlı oldukları şirketler, dedektifler, polisler ve listemizde bulunan bütün tanıklar ile ilgili konuşma ve yazma yasağı koymuş ve medyanın büyük bir endüstriden faydalanma şansını ortadan kaldırmıştı.</p>

  <p class="calibre9">Yayıncı şirketlerin avukatları, kendilerini anayasal haklarla donatmış olarak kürsüye saldırdıklarında, Radovich onlara anayasada filme almakla, daha da kötüsü canlı yayın kameralarıyla ilgili hiçbir maddeye rastlamadığını, kalemlerini iyi yontmalarını, onlara ön sırada bir yer ayarlayacağını söylemişti.</p>

  <p class="calibre9">O şekilde ya da bu şekilde, canlı yayına karşıydım. Ama televizyonun, özellikle Kline gibi seçimle gelmiş bir savcı karşısında, savunmadan yana olmaya eğilimli toplumsal bir gücü olabilirdi. Televizyon spotlarının ışığı altında adamımız muhtemelen, kitabına uygun, düzenli bir savcılık performansı gösterecekti. Sonucunda ortaya bir yığın karmakarışık dava örneği getirilecek, bu davalarda savcılığın ya da jürinin dikkatsizliği yüzünden bir sürü katilin serbest kaldığı anlatılacak ve savunma tarafından aşağı çekilen medya reytingleri savcılık eliyle yükseltilecekti. Her türlü hikâyeyi anlatabilecek ve on beş dakikalık şöhret uğruna yalan yere yemin etmek için sıraya girecek tanıklar vardı ve buna izin verecek yargıçlar da. Dangalaklık çağının ufkundaydık.</p>

  <p class="calibre9">"Bayan Goya nasıl karşılıyor?" dedi Acosta. "... uzaklaştırılmasını ?"</p>

  <p class="calibre9">"Kızgın. Daha çok kendine," dedim. "Yaptığı aptalcaydı."</p>

  <p class="calibre9">"Zamanını tam olarak kavrayamadım," dedi. "Ancak tahminime göre Bayan Goya bu küçük yolculuğu yaptığında başsavcılık bürosu ile birlikte çalışmıyordu değil mi?"</p>

  <p class="calibre9">"Bürodan ayrıldıktan hemen sonraydı," dedim.</p>

  <p class="calibre9">"O zaman otoriteyi kötüye kullandığı yönünde soru işaretleri doğacak," dedi. "Sahte kimlik mi kullanmış?"</p>

  <p class="calibre9">"Kline’in eline yeni fikirler vermeyelim," dedim.</p>

  <p class="calibre9">"Kesinlikle," dedi. "Ama söyler misiniz, neden gitmiş oraya?"</p>

  <p class="calibre9">Bunu bilmeye hakkı vardı ama ona bunun Lili gittikten sonra özel olarak konuşmamız gereken bir konu olduğunu söyledim. Lenore’ın uzaklaştırılmasının ardından ne konumda bulunduğumuzu konuştuk. Acosta sarsılmış gibi durmuyordu.</p>

  <p class="calibre9">"Daha kötüsü de olabilirdi," dedi. "Bu jüri yemin ettikten sonrada olabilirdi ve o noktada çok ölümcül bir kayıp olurdu."</p>

  <p class="calibre9">Kürsüdeyken insanlara karşı et satırı kullanmış olabilirdi, ama duruşma sürecini algılamakta gerçekten becerikliydi.</p>

  <p class="calibre9">"Bu şekilde," dedi. "Sizin öne çıkıp boşalan yeri daha fazla zarar meydana gelmeden doldurma fırsatınız var."</p>

  <p class="calibre9">"Yine ilk soruya geliyoruz," dedim. "Şimdi ne yapacağız?"</p>

  <p class="calibre9">"Devam edeceğiz," dedi.</p>

  <p class="calibre9">"Eğer başka bir avukat tutmak isterseniz, "dedim. "Radovich size bir erteleme verebilir."</p>

  <p class="calibre9">"Bizi bırakıyor musunuz?" dedi Lili.</p>

  <p class="calibre9">"Ne bu böyle?" dedi Acosta. "Bütün fareler batan gemiyi terk mi ediyor? Savunma yapmayı beceremeyecek misiniz yani?"</p>

  <p class="calibre9">"Lider, avukat Lenore’dı," dedim. "Bu onun davasıydı."</p>

  <p class="calibre9">"Siz de ortak olmuştunuz," dedi. Nakit para için yaptığım konuşmayı ve ilk buluşmamızda istediğim yüksek ücreti hatırlatıyordu.</p>

  <p class="calibre9">"Evimizi ipotek ettirdik," dedi Lili.</p>

  <p class="calibre9">"Sizin her türlü çekilme girişiminize direneceğim," dedi Acosta.</p>

  <p class="calibre9">"Birbirimizi uzun süredir tanıyoruz," dedim. "Çok hoş anılarımız olmadı sizinle. Düşündüm ki, belki de başka bir avukatla daha rahat edersiniz."</p>

  <p class="calibre9">"Birbirimizle evlenmiyoruz," dedi Acosta. "Cinayet suçlamasına karşı savaşıyoruz. Siz buna it dalaşı diyorsunuz. Ve farklı yanlarımız olduğu da doğru."</p>

  <p class="calibre9">Buruşuk yüzünde bilgelik ve eski dünyalardan gelen bir hava vardı.</p>

  <p class="calibre9">"Sanırım benimle geçinmek her zaman o kadar kolay olmuyor," dedi. Bir şeyi olduğundan hafif göstermekte Acosta’nın eline kimse su dökemezdi.</p>

  <p class="calibre9">"Ve eğer gerçeği bilmek istiyorsanız," dedi. "Uzun yıllar boyunca sizin bir orospu çocuğu olduğunuzu düşündüm."</p>

  <p class="calibre9">"Armando!..." Lili dehşet içinde, bir eliyle ağzını kapatmıştı.</p>

  <p class="calibre9">"Aslında sizi mahkemedeki en büyük orospu çocuğu olarak değerlendiriyordum," dedi Acosta. "Ama eğer akıllıysa, it dalaşına giren bir kişinin isteyeceği de budur. Ve şu anda önemli olan," dedi. "Sizin benim orospu çocuğum olmanız. Sizi satın aldım ve eğer sakıncası yoksa muhafaza etmek istiyorum."</p>

  <p class="calibre9">Ciddi bir andı. Çekilmeye çalıştığımda bunu benim için zorlaştırabileceğini biliyordum. Radovich duruşma arifesinde avukatım elinde tutmaya çabalayan bir davalıya sempati ile yaklaşacaktı. Ama kalmanın asıl nedeni bu değildi. Bu adama kızmak için bir evren dolusu neden vardı: Aceleci kişiliği, kürsüdeki, efsane haline gelmiş önyargılı tavrı, kendini onun şimdi olduğu yerde bulmuş olan kişilere karşı ikiyüzlülüğü-hepsi bu şeytanı soru sormadan kolayca yakabilmemi sağlayacak nedenlerdi- ama işlemediği bir günah yüzünden bunu yapamazdım.</p>

  <p class="calibre9">"Evet, ne diyorsunuz?"</p>

  <p class="calibre9">"Beni istiyorsanız, kalacağım."</p>

  <p class="calibre9">"Ya Bay Hinds?" dedi. "İkinizin birlikte iyi çalıştığınızı biliyorum."</p>

  <p class="calibre9">"Harry adına konuşamam. Ama sanırım kabul eder."</p>

  <p class="calibre9">"Güzel."</p>

  <p class="calibre9">Sorun çözülünce, Lili iş konuşabilmemiz için yanımızdan ayrıldı ve ben Acosta’ya Lenore’un o gece Hall’un dairesinde olma amacını anlattım. Acosta hiçbir ayrıntıyı kaçırmadan dikkatle dinledi.</p>

  <p class="calibre9">"Bayan Goya, Tony Arguillo’yu iyi tanıyor mu?" diye sordu. Bilmek istediği aralarında cinsel bir yakınlık olup olmadığıydı.</p>

  <p class="calibre9">"Arkadaşlar. O kadar," dedim. "Çocukluklarından beri," diye ekledim.</p>

  <p class="calibre9">"Sence Hail ile olan şey, onların söylediği gibi sadece tek gecelik bir ilişki mi?"</p>

  <p class="calibre9">"Bilmiyorum."</p>

  <p class="calibre9">"Bayan Goya’ya sorabilirsiniz."</p>

  <p class="calibre9">"O Tony’nin bu cinayetle ilgisi olduğuna inanmıyor."</p>

  <p class="calibre9">"Benim yaptığıma inanmıyor. Onun yaptığına inanmıyor. Peki, kimin yaptığına inanıyor?"</p>

  <p class="calibre9">Acosta’nın söylemek istediği, oyunun sonuna gelindiğiydi ve Tony katil olduğu düşünülebilecek uygun bir adaydı. Ayrıca bunu kanıtlamak zorunda da değildik.</p>

  <p class="calibre9">"Biraz delil, jüriye küçük bir öneri, bize çok yol aldırır."</p>

  <p class="calibre9">"Ama bu Lenore’dan gelirse inanmazlar. Lenore savcı için çok kolay bir hedef."</p>

  <p class="calibre9">"Doğru." Problemi o da görüyordu.</p>

  <p class="calibre9">Ona takvimin üstündeki notun yok olduğunu söyledim.</p>

  <p class="calibre9">"Bu çok kötü. Arguillo’yu çağırabilir ve ona bu notla ilgili sorgulayabilirdik."</p>

  <p class="calibre9">"Bir temel oluşturmalıyız," dedim. "Notun nerede bulunduğunu saptamalıyız." Lenore’a geri dönmüştük.</p>

  <p class="calibre9">Başını salladı. Yararı olmazdı. Hâlâ Tony’nin Lenore’ı kâğıdı alması göreviyle oraya göndermiş olduğu gerçeğinden rahatsızlık duyuyordu.</p>

  <p class="calibre9">"Size her şeyi anlattığına emin misiniz?"</p>

  <p class="calibre9">"Neden yalan söylesin?"</p>

  <p class="calibre9">"Arguillo’yu korumak için."</p>

  <p class="calibre9">"Bayan Goya sizin avukatınızdı. Bu davayı almak zorunda değildi ki?"</p>

  <p class="calibre9">"Kesinlikle."</p>

  <p class="calibre9">"Siz Bayan Goya’nın sizin davanızı almasının maksatlı olduğunu mu söylüyorsunuz?"</p>

  <p class="calibre9">"Bu da bir olasılık."</p>

  <p class="calibre9">"Hayır. Benim kitabımda değil," dedim. "Bence Lenore bize bildiği her şeyi anlattı."</p>

  <p class="calibre9">"Belki," dedi. Ama yüzündeki ifadeden Lenore’ı desteklememin nedeninin sadece kendi inancım olduğunu düşündüğünü adayabiliyordum.</p>

  <p class="calibre9">"Başka bir şey var mı?" dedi.</p>

  <p class="calibre9">"Bir şey daha."</p>

  <p class="calibre9">"Nedir?"</p>

  <p class="calibre9">"Ölen kızın dairesinde bir takvim bulundu. Öldürüldüğü güne ait sayfaya kızın kendi el yazısı ile bir not düşülmüş. Sizin isminiz. O öğleden sonra kızla randevunuz varmış gözüküyor."</p>

  <p class="calibre9">Eğer bu bilgiyle ilgili önceden en ufak bir şey duyduysa bile, şu anda yüzünden bunu anlamak mümkün değildi. Yüzünde en ufak bir işaret yoktu. Söylediğimi düşünürken mezar gibi sessizdi.</p>

  <p class="calibre9">"Anlamıyorum. Ne söyleyeceğimi bilemiyorum," dedi. "İsmimin nasıl olup da orada olduğuna dair hiçbir fikrim yok. Beni o otel odasında tuzağa düşürdükleri günden sonra o kadınla ne konuştum, ne de karşılaştım. Daha önce onu hiç görmemiştim. Sonra da görmedim."</p>

  <p class="calibre9">Gerçekten şaşırmıştı.</p>

  <p class="calibre9">"İlk seferinde beni kandırdıktan sonra o kızla neden tekrar buluşayım ki?"</p>

  <p class="calibre9">"Eminim eyalet de bunu bilmek isteyecektir," dedim.</p>

  <p class="calibre9">"Bu aptalca olurdu. Ne elde etmeyi ummuş olabilirim?"</p>

  <p class="calibre9">Eminim Kline’in buna hazır bir cevabı vardı.</p>

  <p class="calibre9">"O halde takvimdeki notta nasıl olup da adınızın ve belirtilen zamanın yazılı olduğuna dair hiçbir fikriniz yok, öyle mi?"</p>

  <p class="calibre9">"Hayır." Başını salladı. Sonra bana baktı. Koyu gözlerinin üstünde derin kırışıklıklar vardı. "Sorun şu," dedi. "Biz bile en ufak bir ipucuna sahip değilken bunu jüriye nasıl açıklayacağız?"</p>

  <p class="calibre9">Sorun kesinlikle buydu.</p>

  <p class="calibre9">---</p>

  <p class="calibre9" id="filepos520085"><span class="calibre10"><span class="bold">BÖLÜM 16</span></span></p>

  <p class="calibre9">RADOVİCH İKİ HAFTAYA YAKIN SÜREDİR küçük kız, Kimberly Hail konusu üstünde çalışıyordu.</p>

  <p class="calibre9">Söz konusu olan şey, mahkemenin açık duruşmalarda sahip olduğu bir haktı. Kline Hall’un kızını, basının ve halkın olmadığı, sadece jüri, yargıç ve avukatların bulunduğu bir ortamda tanık kürsüsüne çıkarmak istiyordu. İddia ettiğine göre, aksini yapacak olursa kız zaten yeterince acı çektiğinden, bu durum onun için çok sarsıcı olacaktı.</p>

  <p class="calibre9">Biz bu önergeye karşı çıktık ve Kimberly ile duruşmadan önce, jüri olmadan görüşme yapmayı talep ettik. Bu, küçük çocuklarla ilgili alışılmamış bir uygulama değildi. Çocuğun gerçekle hayal arasındaki farkı anlayıp anlayamadığını görmek ve bu dava ile ilgili olarak, o gece birisini görüp görmediğini belirlemek önemliydi. Bu onu tanık yapmak için yeterli olurdu.</p>

  <p class="calibre9">Bütün bildiğimiz, cinayet gecesi polislerin Kimberly’yi karanlık bir dolapta, holden birkaç metre uzaklıkta, elinde kendi annesinin kanıyla lekelenmiş oyuncak bir ayıyı sımsıkı tutarken bulduklarıydı. Kimberly’nin o gece neyi görebilmiş ya da neyi görememiş olduğu hâlâ bilinmezliğini koruyordu.</p>

  <p class="calibre9">Bu sabah mahkeme salonunda toplanmıştık- yargıç, avukatlar, Acosta ve Çocuk Koruma Hizmetleri’nden bir psikolog. Bugün burada ortaya çıkarılacak olan şeyler, Kimberly’nin duruşmada tanıklık yapıp yapmayacağını belirleyecekti.</p>

  <p class="calibre9">Kline, küçük kızla ilgilenmesi için ofisteki kadın yardımcılarından birini görevlendirmişti. Aslında bugün ona çok fazla soru sormaları mümkün olmayacaktı. Çünkü bu bizim partimizdi. Kline’ın kuramı, bir kadının çocuktan kendisinin öğrenebileceğinden daha fazla bilgi edinebileceğiydi. Eğer Lenore uzaklaştırılmamış olsaydı, bu görevi bizim adımıza şüphesiz o üstlenirdi.</p>

  <p class="calibre9">Birdenbire bir düşünce buz kıracağı gibi beynime saplandı. Bu ana gelene kadar hiç düşünmediğim bir şey: Kimberly, Lenore ve ben o gece daireye girdiğimizde o dolaptaydı.</p>

  <p class="calibre9">Bu düşünce ile üşümüş gibi titredim. Kız bizi görmüş olabilirdi. Biz kızı, bilmeden orada bırakmış olabilirdik. İlk düşünceyi aklımdan hemen çıkardım. Bir şey görmüş olamazdı. Dolabın kapısı neredeyse kapalıydı, ya da en azından ben öyle olduğunu sanmıştım.</p>

  <p class="calibre9">İzleyici sıralarını ayıran parmaklıkların arkasında sadece Brittany Hall’un annesi ve üvey babası oturuyordu. Tanık sandalyesinin üstüne konulmuş iki kalın telefon rehberinin üstüne tünemiş torunlarına el sallıyorlardı.</p>

  <p class="calibre9">"Orada rahat mısın?" Radovich kürsünün kenarına doğru eğilerek kıza babacan bir tavırla gülümsedi.</p>

  <p class="calibre9">"Biz çok özeliz. Bizi buraya yukarı oturttular," dedi. "Böylece etraftaki herkesi görebileceğiz."</p>

  <p class="calibre9">Küçük kız ona baktı, ama hiçbir şey söylemedi. Yargıcın sözleri onu ne eğlendirmiş ne de rahatlatmıştı.</p>

  <p class="calibre9">Radovich, cüppesini çıkarmış, gömleğinin kollarını sıvamış, yakasını da açmıştı. Çocuğun heyecanı nedeniyle ona bir ayrıcalık tanımıştı.</p>

  <p class="calibre9">"Oraya yanına gelmemi ister misin?"</p>

  <p class="calibre9">Küçük kız başını salladı.</p>

  <p class="calibre9">"Bunu beraber yapacağız, öyle değil mi?"</p>

  <p class="calibre9">Kız Radovich’e sessizce baktı, şüphesiz o Radovich’in bunu yalnız başına yapmasını tercih ediyordu.</p>

  <p class="calibre9">"Kayda başlayalım mı?" dedi yargıç, mahkeme yazmanına.</p>

  <p class="calibre9">Kadın stenograf makinesinin tuşlarına vurmaya başladı.</p>

  <p class="calibre9">"Korkmuyorsun, değil mi?" dedi Radovich.</p>

  <p class="calibre9">Kız gururla başını salladı.</p>

  <p class="calibre9">"Hayır dediği kayıtlara geçsin."</p>

  <p class="calibre9">Kimberly korkusundan konuşamıyordu.</p>

  <p class="calibre9">Radovich kürsüsünden kalktı, mahkemenin ortasındaki boşluğa indi ve tanık koltuğunun önünde eğilip küçük kızla göz hizasına geldi.</p>

  <p class="calibre9">"Kimberly neden burada olduğunu biliyor musun?" diye sordu.</p>

  <p class="calibre9">Kimberly yine başını hayır anlamında salladı. Yargıç bu baş sallamalarını kayda geçmesi için tercüme ediyordu.</p>

  <p class="calibre9">"Bize ismini söyleyebilir misin?"</p>

  <p class="calibre9">Kız başım salladı.</p>

  <p class="calibre9">"İsmini bilmiyor musun?"</p>

  <p class="calibre9">Kız daha çok başını salladı.</p>

  <p class="calibre9">"İsmini biliyor musun?"</p>

  <p class="calibre9">Bu sefer evet anlamında bir baş sallayış.</p>

  <p class="calibre9">"İsmini biliyorsun ama bize söylemeyeceksin, öyle mi?"</p>

  <p class="calibre9">Evet, anlamında bir baş sallama.</p>

  <p class="calibre9">"Harika," dedi Radovich.</p>

  <p class="calibre9">"Sizinle konuşur mu?" Yargıç psikoloğa soruyordu. Kadın kalktı ve salonu geçti. Tanık kürsüsünde çocuğun yanına sıkıştı ve benim duyamadığım bir ses tonuyla konuşmaya başladı.</p>

  <p class="calibre9">"Kimberly," dedi kız.</p>

  <p class="calibre9">"Ya soyadın?" dedi kadın.</p>

  <p class="calibre9">"Hail."</p>

  <p class="calibre9">"Güzel."</p>

  <p class="calibre9">Radovich psikoloğa daha fazla ileri gitmemesini işaret etti.</p>

  <p class="calibre9">"Kimberly. Bize annenin yaralandığı gece ne gördüğünü söylemen lazım. Sence bunu yapabilir misin?"</p>

  <p class="calibre9">Kimberly cesaret almak için anneanne ve dedesine baktı. Anneannesi heyecanlı bir şekilde başıyla onay veriyordu. Yargıç araya girdi.</p>

  <p class="calibre9">"Sayın bayan, bu alıştırmanın amacı kızın bir şey bilip bilmediğini ortaya çıkarmaktır. Lütfen ona antrenörlük yapmayın," dedi.</p>

  <p class="calibre9">Kadın ellerini kucağında birleştirdi.</p>

  <p class="calibre9">"O geceyi hatırlıyor musun, Kimberly? Annenin yaralandığı geceyi?" Radovich soruları kızı sarsmadan elinden geldiğince kendisi sormak istiyordu.</p>

  <p class="calibre9">Kimberly evet anlamında başını salladı.</p>

  <p class="calibre9">"Eminim öyledir," Radovich gömlek yakasına doğru fısıldadı, doğruldu ve mendiliyle alnında biriken terleri sildi.</p>

  <p class="calibre9">"Son söylediğimi kaydetmeyin," dedi yazmana.</p>

  <p class="calibre9">Birkaç tuş darbesi ve yazı kayboldu.</p>

  <p class="calibre9">"Kimberly, o gece nerede olduğunu söyleyebilir misin?"</p>

  <p class="calibre9">Baş sallamanın yeterli olmayacağı ilk soru.</p>

  <p class="calibre9">Küçük kız başını kaldırıp ona baktı. Önce dudaklarını oynatarak sessiz bir kelime söyledi, sonra cevap verdi. "Dolaptaydım."</p>

  <p class="calibre9">"Orada yalnız başına mıydın?"</p>

  <p class="calibre9">Başını salladı. Mahkeme yazmanı bu sessiz evet ve hayırları yargıçtan talimat almadan kendi başına kaydedebilecek beceri düzeyine ulaşmıştı.</p>

  <p class="calibre9">"Orada seninle birlikte birisi mi vardı?"</p>

  <p class="calibre9">Kız evet anlamında başını salladı.</p>

  <p class="calibre9">"Kim?"</p>

  <p class="calibre9">"Binky," dedi kız.</p>

  <p class="calibre9">"Binky kim?"</p>

  <p class="calibre9">"Ayım."</p>

  <p class="calibre9">"Ha, evet. Binky’yi gördüm," dedi Radovich. "Çok güzel bir ayı."</p>

  <p class="calibre9">"Nerede o?" diye sordu kız. "Neden onu bana vermiyorlar?"</p>

  <p class="calibre9">Radovich etrafına bakındı, gözlerini devirdi. Sonunda bir şeyler söylemeyi becerdi.</p>

  <p class="calibre9">"Polis amcan sana küçük bir ayı vermedi mi?"</p>

  <p class="calibre9">"Ama o Binky değildi."</p>

  <p class="calibre9">"Peki. Ben onlarla bu konuyu konuşurum, tamam mı?"</p>

  <p class="calibre9">Kimberly başını sert bir şekilde evet anlamında salladı. Shirley Temple filmlerinden bir sahne izler gibiydim. Küçük kıza göre bu bir onur sözüydü.</p>

  <p class="calibre9">"Dolabın içi karanlık mıydı o gece?"</p>

  <p class="calibre9">Başka bir evet daha.</p>

  <p class="calibre9">Radovich bize döndü ve "bu kuyudan su çıkmayacak galiba" der gibi bize baktı.</p>

  <p class="calibre9">"Şimdi konuşacaklarımızı kaydetme," dedi yazmana ve kürsünün öbür tarafına doğru ardında psikologla yürüdü. Birkaç saniye sonra Kline’ın bayan yardımcısı ve ben konuşulanları duyabilmek için yavaşça yaklaşmak zorunda kaldık.</p>

  <p class="calibre9">"Bu hassas bir konu." Radovich psikologla konuşuyordu. "Annesinin kanının o oyuncak ayının üstüne nasıl bulaştığını ona nasıl soracağım?"</p>

  <p class="calibre9">"Çok dikkatli bir şekilde," dedi psikolog. "O bunun kan olduğunu bilmeyebilir. Ona ayısının nasıl kirlendiğini sorabilirsiniz."</p>

  <p class="calibre9">Radovich bu düşünceyi onaylayan bir ifade ile kadına baktı. "İyi fikir," dedi.</p>

  <p class="calibre9">Biz yerimize döndük, o da tanık kürsüsüne yöneldi.</p>

  <p class="calibre9">"Kimberly. Bana Binky’nin nasıl pislendiğini söyleyebilir misin?"</p>

  <p class="calibre9">"Annemin kani üstüne aktı," dedi kız.</p>

  <p class="calibre9">Dolaylı yoldan sormaya gerek yokmuş.</p>

  <p class="calibre9">"Sen bunu gördün mü?"</p>

  <p class="calibre9">"Evet, Binky’nin üstü kan oldu. Sanırım o da yaralandı."</p>

  <p class="calibre9">"Binky iyi olacak merak etme," dedi Radovich. "Hastanede iyileşiyor."</p>

  <p class="calibre9">"Annem de mi?" dedi küçük kız.</p>

  <p class="calibre9">Radovich sadece avukatlar ve Hall’un annesi ile babasının görebileceği şekilde döndü. Yüzündeki ifade, dünyada bir işi karşılayacak kadar yeterli para olmadığını söylüyordu.</p>

  <p class="calibre9">Kimberly’ye döndü tekrar. "Bir saniye tatlım. Şimdi döneceğim." Radovich bir toplantı daha istedi ve aynı yerde toplandık.</p>

  <p class="calibre9">"Ona annesinin öldüğünü söyleyen oldu mu?" diye sordu Radovich.</p>

  <p class="calibre9">"Ona annesinin cennette olduğunu söylediler," dedi psikolog. "Anladığını söyledi. Ama ne zaman döneceğini sordu."</p>

  <p class="calibre9">Belli ki, beş yaşlarındaki hassas dönemde cennete gitmek bir çocuk için Disneyland’a gitmek kadar somut bir kavramdı. O küçük aklıyla annesinin bir gün farekulakları takmış olarak döneceğini düşünüyordu.</p>

  <p class="calibre9">"Ona annesinin hastanede olmadığını söyleyin," dedi Radovich. Yargıcın bunu kendisinin yapmayacağı açıktı. Bakışlarından anladığım, cani birinin copla onu bir güzel dövmesini tercih edebileceğiydi.</p>

  <p class="calibre9">Psikolog yürüdü ve mesajı kıza iletti. Bu birkaç saniye aldı ve biz masamıza geri döndüğümüzde Radovich de yerine geçmişti.</p>

  <p class="calibre9">Ölüm konusunu aceleyle geçiştirip Kimberly’ye Binky’yi o gece nerede bulduğunu sordu.</p>

  <p class="calibre9">Küçük kız düşündü. Yutkundu. Küçücük beyninden görüntüler gelip geçiyordu. Şiddete tanık olmanın sonuçları.</p>

  <p class="calibre9">"Onu nereden aldığını hatırlıyor musun?"</p>

  <p class="calibre9">Evet, anlamında başını salladı.</p>

  <p class="calibre9">"Nerede?"</p>

  <p class="calibre9">"Yerde." dedi kız. "Binky yerdeydi."</p>

  <p class="calibre9">"Yerde, nerede?"</p>

  <p class="calibre9">"Annemin yanında."</p>

  <p class="calibre9">"Binky nasıl kirlendi?"</p>

  <p class="calibre9">"Annemi duydum, ön odada. Bağırıyorlardı."</p>

  <p class="calibre9">"Kim bağırıyordu?" Radovich ilerlemeye niyetliydi. Bir yere varmak üzere olduğunu sanıyordu.</p>

  <p class="calibre9">"Annem."</p>

  <p class="calibre9">"Annenin yanında kim vardı?"</p>

  <p class="calibre9">Kimberly başını salladı ve çekinerek omzunu silkti. Böyle küçük bir vücut için çok fazla ifade.</p>

  <p class="calibre9">"Bilmiyor musun?"</p>

  <p class="calibre9">Kız yine başını salladı.</p>

  <p class="calibre9">"Orada annenle beraber kimin olduğunu hiç görmedin mi?"</p>

  <p class="calibre9">Daha çok baş sallama.</p>

  <p class="calibre9">"Kayıtlar Kimberly’nin o gece annesi ile beraber olan kişiyi görmediğini yansıtsın," dedi Radovich. Birinci önemli nokta.</p>

  <p class="calibre9">Acosta gözle görülür şekilde sandalyesinde rahatladı ve derin bir nefes aldı.</p>

  <p class="calibre9">Radovich kızı on dakikadır sorguluyordu ve gerçekle ilgili hiçbir şey elde edememişti. Zor işti. Buram buram terliyordu. Beyaz gömleği sırtına yapışmıştı, üç yerinden ter sızıyordu.</p>

  <p class="calibre9">"Belki biraz da siz denemek istersiniz," dedi bana dönerek.</p>

  <p class="calibre9">"Siz gayet iyi gidiyorsunuz," dedim.</p>

  <p class="calibre9">"Tamam öyleyse."</p>

  <p class="calibre9">Bu küçük kızla şu anda konuşmak ateşle oynamak gibiydi. Şimdiye kadar elimiz yanmamıştı. Eğer bize zarar verecek bir şey söyleyecek olursa kızı karşıma alıp söylediklerini çürütmeye çalışmaktan başka şansım kalmayacaktı.</p>

  <p class="calibre9">Radovich kıza doğru döndü ve ona bir bardak su verdi. Kız suyu aldı ve bir çubuk istedi. Yargıç kâtibine bürosuna gidip bakmasını söyledi ve kadın eli boş döndüğünde onu kafeteryaya yolladı.</p>

  <p class="calibre9">"Sana kola söyleyeyim mi?" dedi.</p>

  <p class="calibre9">Kızın yüzü aydınlandı ve başını evet anlamında salladı. Radovich cebinden bir beş dolarlık çıkardı ve görevliye verdi.</p>

  <p class="calibre9">"Biraz da dondurma al," dedi.</p>

  <p class="calibre9">Biz beklerken Radovich sorularını sürdürdü, Kimberly’den o geceyi anlatmasını istedi.</p>

  <p class="calibre9">"Delirmişlerdi gerçekten," dedi kız.</p>

  <p class="calibre9">"Kim?" dedi Radovich.</p>

  <p class="calibre9">"Annemle..." Küçük kız boş gözlerle bakıyor, o gece duymuş olduğu sesin kime ait olduğunu düşünüyor, boşluğu dolduramıyordu.</p>

  <p class="calibre9">"Duyduğun öbür ses anneninki gibi bir hanımın sesi miydi, yoksa bir adamın mı?"</p>

  <p class="calibre9">"Annemi duydum," dedi. "Ağlıyordu."</p>

  <p class="calibre9">"Evet. Peki, öteki sesi duydun mu?"</p>

  <p class="calibre9">Başını salladı. Beş yaşında bir çocuğun karanlık bir dolaba saklanmış, vahşetin seslerini dinlerken duyduğu tek sesin annesinin ağlaması olması biraz şaşırtıcıydı.</p>

  <p class="calibre9">"Annen bir şey söyledi mi?"</p>

  <p class="calibre9">"-Hayır!- dedi. Çok kızmıştı."</p>

  <p class="calibre9">"Bir adamın sesini mi duydun? "</p>

  <p class="calibre9">Bu yönlendirmeydi ve itiraz edebilirdim. Ama Radovich bunu ortaya atan kendisi olduğu için beni ezip geçebilirdi.</p>

  <p class="calibre9">"Sanırım," dedi Kimberly.</p>

  <p class="calibre9">Biraz üzüntü içinde yüzümü buruşturarak, "Sayın Yargıç, itiraz etmek zorundayım. Bu küçük bir çocuk için çok kuvvetli bir telkin," dedim.</p>

  <p class="calibre9">"Siz sonra temizleyebilirsiniz bunu," dedi.</p>

  <p class="calibre9">"Şimdi halledebiliriz," dedim. "Böylece daha sonra gerek kalmaz."</p>

  <p class="calibre9">"Şimdilik bırakıyorum."</p>

  <p class="calibre9">Kola kafeteryadan geldi ve Kimberly çubukla içmeye başladı. Dondurma biraz erimesi için kürsünün üstünde bekliyordu. Radovich oyuncak ayıyla ve ayının nasıl kanlandığı ile ilgili sorularını sormayı sürdürdü.</p>

  <p class="calibre9">"Binky, dışarıda annemle birlikteydi," dedi Kimberly. "İkisi de yaralandı."</p>

  <p class="calibre9">Kimberly’nin kendi mantığını kullanarak ayının üstüne bulaşan kanın Binky’nin kendi kanı olduğunu düşündüğü açıkça belli oluyordu.</p>

  <p class="calibre9">"Binky ile sen çok iyi arkadaşsınız değil mi?" dedi Radovich.</p>

  <p class="calibre9">"Binky benim hazinelerimi korur," dedi Kimberly.</p>

  <p class="calibre9">"Senin yaşındayken benim de küçük tüylü bir arkadaşım vardı," dedi yargıç. "İkimiz gerçek dostlardık. Onunla her şeyi konuşabilirdim." Radovich kahve fincanından bir yudum aldı. "Söyle bana Kimberly, o gece annenin nasıl yaralandığını gördün mü?"</p>

  <p class="calibre9">Kız yargıca bir süre ciddiyetle baktı. Sonra hayır anlamında başını salladı.</p>

  <p class="calibre9">Mahkeme yazmanı bunu kaydetti. Savcının kalbine bir kazık daha çakılmıştı.</p>

  <p class="calibre9">"Binky, annen yaralandığında dışarıda, ön odada mıydı?"</p>

  <p class="calibre9">Buna büyük bir evet baş sallayışı geldi.</p>

  <p class="calibre9">"Sen dolapta mıydın?"</p>

  <p class="calibre9">"İlk önce yatak odamdaydım," dedi Kimberly.</p>

  <p class="calibre9">"Yatak odandan dolaba mı gittin?"</p>

  <p class="calibre9">"Hı hı."</p>

  <p class="calibre9">"Bağırdıklarını duyunca mı gittin oraya?"</p>

  <p class="calibre9">"Hı hı."</p>

  <p class="calibre9">Yargıç utanmazca kızı yönlendiriyordu, ama avukatın da aynı şeyi yapmasına izin verebilirdi. Kimberly’nin hikâyesini öğrenmenin tek yolu buydu. "Öyleyse, yatak odandayken bağırdıklarını duydun ve sonra dolabın olduğu yere gittin. Neden dolaba girdin?"</p>

  <p class="calibre9">"Korktum," dedi kız.</p>

  <p class="calibre9">Bu büyük ihtimalle kızın hayatını kurtarmıştı ve Radovich bunun farkındaydı. Bu jürinin etkileneceği ve karşılarında öfkelerini çıkaracak başkasını bulamadıklarında davalıya karşı alevlenmelerine neden olacak türde bir noktaydı.</p>

  <p class="calibre9">"Demek annen çok yüksek sesle tartışıyordu, seni böyle korkuttuğuna göre."</p>

  <p class="calibre9">Kimberly başıyla doğruladı.</p>

  <p class="calibre9">"Ne söylediklerini duydun mu, annenle öteki kişinin?"</p>

  <p class="calibre9">"Bir sürü çirkin söz," dedi Kimberly.</p>

  <p class="calibre9">"Çirkin sözler mi?" Radovich çenesindeki sakalı ovuşturdu.</p>

  <p class="calibre9">"Hı hı. Annem bir sürü çirkin söz söyledi."</p>

  <p class="calibre9">Küçük kızı dinleyince Brittany Hall’un küfürler ederek öldüğü anlaşılıyordu. Yine de Hall’un o gece kiminle olduğuna dair bir ipucu verebilecek konuşma ile ilgili hiç bilgi yoktu elimizde.</p>

  <p class="calibre9">"Bir iki soru daha," dedi Radovich, "sonra bitecek. Kimberly, şimdi iyi düşünmeni istiyorum. Annenin yaralandığı o gece annenle birlikte kimseyi gördün mü?"</p>

  <p class="calibre9">Kimberly yargıca baktı ama hiçbir hareket yapmadı.</p>

  <p class="calibre9">"Bu salonda o gece görmüş olduğun birisi var mı?"</p>

  <p class="calibre9">Acosta’nın yanımdaki sandalyede gerildiğini hissettim.</p>

  <p class="calibre9">Kimberly mahkeme salonunun sağından, jüri tırabzanının olduğu bölgeden başladı ve odadaki yüzleri inceledi; önce yardımcı savcı, sonra Radovich’in kendisi, mahkeme yazmanı ve görevli memur. Sola döndü, yazmanı ve psikoloğu geçtikten sonra bizim masaya, bana ve Acosta’ya baktı. Herkesi uzun uzun, dikkatle inceledi. Yüzünde gergin bir ifade vardı. Sonra tek eliyle bizim masayı işaret etti. Acosta’yı değil, beni.</p>

  <p class="calibre9">Ağzımdan küçük, rahatsız bir gülüş çıktı. Sistemimdeki kan sola yönelerek kurşun gibi mideme yöneldi. Terim soğudu.</p>

  <p class="calibre9">Radovich bana bakıyordu. Acosta da.</p>

  <p class="calibre9">"Yöneltim," dedi psikolog. Bu onların dikkatini bir süre için üstümden çekti.</p>

  <p class="calibre9">"Galiba beyefendi sorularınızdan birine itiraz etti." Psikolog Radovich’e göz kırptı ve tanığın duyamayacağı bir mesafede bir araya geldiler.</p>

  <p class="calibre9">Savcı ve ben de onlara katıldık. Dizlerim güçsüzleşmişti. Zar zor yürüyordum.</p>

  <p class="calibre9">Psikolog Radovich’e fısıldayarak bir şeyler anlatıyordu. "Kız odadaki kişinin kötü biri olduğunu biliyor. Bu kişinin öteki masadaki hanım olmadığını da biliyor." Savcı yardımcısını kastediyordu. "Ona kola getiren memur da değil. Bu yüzden diğer masada oturan adamlardan biri olması gerektiğini düşündü. Çok basit. Siz de konuştuğu kişisiniz," bana baktı. "Bu yüzden sizi seçti. Tahminde bulundu."</p>

  <p class="calibre9">Modern çözümleme yöntemlerinin harikaları.</p>

  <p class="calibre9">"Tanığın savunma avukatını gösterdiği kayıtlara geçsin," dedi Radovich. "Başka?"</p>

  <p class="calibre9">Mahkeme salonunda kıkırdamalar oldu, görevli memur ve kâtip. Kimberly’nin anneannesi şüpheli gözlerle beni süzüyor, kocasının kulağına bir şeyler fısıldıyordu.</p>

  <p class="calibre9">Kline’ın burada olup da olanları görmediğine şükrediyordum. O mutlaka bundan yargıcın çıkardığından fazla şey üretir, iki ile ikiyi toplar, yani, Lenore’ın kapının üstünde bulunan parmak iziyle kızın beni teşhis etmesini bir araya getirir, ben de bu gece gözümün içinde parlak ışıklarla, avukatlık yapma hakkımı kaybetmemenin yollarını arıyor olurdum.</p>

  <p class="calibre9">---</p>

  <p class="calibre9" id="filepos545404"><span class="calibre10"><span class="bold">BÖLÜM 17</span></span></p>

  <p class="calibre9">MAHKEME SALONU TIKA BASA DOLUYDU. Bütün oturulacak yerler kapılmıştı. Koridorun dibinde dışarı taşan sıralar, olağan yürüyüş trafiğini engellememeleri için ipler ve kordonlarla çevrelenmişti.</p>

  <p class="calibre9">Bu davanın bütün kötü şöhretine rağmen, böyle bir kalabalığı kararın açıklanacağı güne kadar bir daha görebileceğimizi sanmıyordum.</p>

  <p class="calibre9">Dışarıdaki basamaklarda, üstlerinde tabelalar taşıyan kazıklar vardı -"Şiddete Karşı Kadınlar," "Suça Karşı Analar,"- hepsi de erkek aleyhtarı çok özel seçmen grupları.</p>

  <p class="calibre9">Acosta’nın davasındaki deliller açıklandığından beri, radyo ve televizyonlardaki konuşma programlarının hepsi, daha çok siyasi sınıfa mensup olanlara yönelik erkek karşıtı söylemlerle kaynamaktaydı. Geceleri elektrikli herhangi bir aleti açtığımda yırtıcı ve yağmacı erkeklerle ilgili gülünç öyküler anlatan çığlık çığlığa seslerle karşılaşıyordum. Bu kalabalığın içindekilerden hayal gücü daha yüksek olanları federal hükümet emriyle, tahminen içimizdeki şiddeti bastırmak için, erkek türünün iğdiş edilmesi programının başlatılması çağrısında bulunuyorlardı. Tabi bunu açıkça ifade etmiyorlardı.</p>

  <p class="calibre9">"Susan B. Anthony’nin en son çözümü," dedi Harry.</p>

  <p class="calibre9">Başka bir tarafta yargıçların kişisel davranışlarının yeterince gözlenip gözlenmediği tartışılıyordu. Acosta’nın davası eyalet yasama kurulundaki ’duruma göre yasa’ çıkarıcıları, adli reform yapma konusunda cesaretlendiriyordu. Bunlar, öğleden sonraları televizyon seyredip ertesi gün hangi kanun tasarısını ortaya atsak diye düşünen kişilerdi.</p>

  <p class="calibre9">Tanıkların korunması ve avukatların haklarının sınırlandırılması yönünde kampanyalar yürütülüyordu. Bir avukatın duruşmada ağzından çıkacak kelimelere sınırlama getirilmesi için bile bir öneri vardı. Jüri seçimindeki sınırlamanın bir benzeri. Tek fark, kelime hakkınız tükendiğinde müvekkilinizi asacaklardı.</p>

  <p class="calibre9">Hepsini birden düşündüğümüzde, Acosta’nın davası karnaval ile halka açık idam arası, televizyonunuzun arka kapağından yılan yağı satmaya çalışan çığırtkanları da dâhil, bir melezdi.</p>

  <p class="calibre9">Bütün bu histerik siyasi diyalog girdabında adli bir yargılama ortamı sağlamak zorundaydık.</p>

  <p class="calibre9">Karanlıkta bir yerlerde, Coleman Kline hünerli elleri ile köpüğü kamçılıyor, döndürüyor, daha çok köpürtüyordu. Birdenbire bütün yayınlarda ona rastlanır olmuştu. Davaya özgü ayrıntılardan söz etmemeye dikkat ediyor, ama dava ile ilgili tüm toplumsal ve siyasi konularda Acosta’nın hücresine giden yola pelüşten yapılmış lüks bir suçlama halısı sermeye yetecek kadar görüş belirtiyordu.</p>

  <p class="calibre9">Bu sabah Armando, elbise dolabından Lili’nin getirdiği koyu renk takım elbisesinin içinde yanımda oturuyordu. Elbise onun üstünde Auschwitz esir kampından kurtulmuş birinin derisi gibi duruyordu. Başladığımızdan beri çok fazla kilo kaybetmişti.</p>

  <p class="calibre9">İlk hareketimiz taktiksel oldu. Yargıçtan tüm tanıkları mahkeme salonundan çıkarmasını istedim. Böylece açılış konuşmalarını dinleyemeyecek ve ifadelerini duyduklarına göre değiştiremeyeceklerdi. Radovich benden bir adım daha ileri giderek, tanıklara duruşmada olan bitenle ilgili hiçbir haberi okumamalarını ya da dinlememelerini de, böyle bir zorlamada bulunmak imkânsız da olsa, emretti.</p>

  <p class="calibre9">"Bay Kline, açılışı yapmaya hazır mısınız?" dedi Radovich.</p>

  <p class="calibre9">"Sayın Yargıç." Kline sandalyesinden kalktı. Kendini savaşa hazırlayan bir cengâver gibi, takım elbisesinin her bir kolunun ucundan üç santim dışarı çıkan keten gömleğinin Fransız kolluklarını çekiştirdi. Bugün, en güzel koyu mavi takım elbisesini giymiş ve elbisesine son derece iyi giden mavi kırmızı çizgili klüp kravatını takmıştı. Ceketinin kestane rengindeki saten astarı jüri bölümüne yaklaşırken parlıyordu. Bileğindeki saate aceleyle göz attı.</p>

  <p class="calibre9">Mahkemedekilerin dalgın ve sessiz bekleyişini sona erdirerek, davanın çekirdek kavramlarına ve ana temalarına değinen yavaş konuşmasıyla açılışı yaptı.</p>

  <p class="calibre9">Jüri tırabzanının iki metre önünde duruyor ve bir kürsü ya da notların yardımı olmadan kesin ve açık bir dille ölüm söylevini veriyordu. Kurbanın cesedinin nasıl bulunduğu, bir çöp kutusuna nasıl acımasızca atıldığı, kurbanın dairesinde ne kadar çok kan bulunduğu ve kurbanın ölüm şekli ile ilgili net ayrıntılar. Ardından tanık olarak çağıracağı patolojist için hazırlık yapıyordu.</p>

  <p class="calibre9">"Bayanlar ve baylar, eyalet bu cinayetin davalı tarafından işlendiğini kanıtlayacaktır. Bu kişi toplumumuzda güven duyduğumuz bir mevkide bulunuyordu, kendisi yasaları uygulamaya yemin etmiş bir hukuk görevlisiydi," dedi. "Ama bu kişi ettiği yemine ihanet etti." Bütün bunlar sırasında kolunu gevşek bir biçimde Acosta’ya doğru uzatmıştı. Eliyle masamızı gösterirken yaptığı genelleme yüzünden söylediği sözler aynı zamanda sanığı destekleyen kişilere de bir saldırı niteliği taşımaktaydı.</p>

  <p class="calibre9">Konu önemliydi. Acosta tanık kürsüsüne geldiğinde Kline’ın onun güvenilirliğini tartmak için, şimdi işaret etmiş olduğu ettiği kutsal görev yemininin ihlali konusuna tekrar değineceği kesindi. Jürinin müvekkilim hakkında ölüm cezası vermesini gerektiren üstü kapalı nedenler arasında bütün bu yalan dolan ve ihanet unsurları en yukarda yer alıyordu.</p>

  <p class="calibre9">"Sizlere bu cinayetin sanık Armando Acosta’nın bizzat kendisinin korumak için yemin etmiş olduğu adaletin yüce amaçlarını engellemek niyetiyle işlenmiş olduğunu göstereceğiz."</p>

  <p class="calibre9">Böylece Kline, defalarca vurgulayacağı ana fikri ortaya koymuş oluyordu. "Namussuz yargıç." Onlara eyaletin her türlü şüphenin ötesinde, sanığın polisle birlikte gizli bir operasyona katılan kurbanla ahlaksız ve yasadışı cinsel ilişkiye girme girişiminde bulunduğunu, yozlaşmış ve namussuz bir yargıç olan sanığın bu gizli fuhuş operasyonunda ağa düştüğünü kanıtlayacak bir tanık getireceğini söyledi.</p>

  <p class="calibre9">Kline, jüriye olayları kronolojik olarak, o geceki fuhuş operasyonunda Brittany Hail’un üstünde bulunan cihazın arıza yapmasından, Hall’un savcılar tarafından elde edilmiş bütün açıklamalarına kadar tek tek anlattı. Bu olayların içeriklerine, söylenti oldukları itirazı gelmesini önlemek için girmekten kaçındı. Ama asıl iddia hâlâ çok iyi şekillendirilmiş gözüküyordu: Acosta’nın cinayet işlemek için çok açık ve su götürmez bir nedeni olduğu iddiası.</p>

  <p class="calibre9">Bu arada tırabzanın arkasında oturan on sekiz kişi- on iki asil jüri üyesi ve altı yedek üye- pür dikkat kesilmiş, öyküyü dinliyorlardı.</p>

  <p class="calibre9">Kline bütün becerisi ile en ince ayrıntılara giriyor, suçlamayı gerektiren koşulları birbiri üstüne yığıyor, yüzeyde açılacak çatlaktan ateş ve kükürt fışkıracağı ve ahlaki yargıdan kaçınmanın mümkün olamayacağı noktaya ulaşmak için basıncı artırıyordu. O sözel bir Vezüv yanardağı olmuştu artık.</p>

  <p class="calibre9">"Göstereceğiz," diyordu. "Bu sanığın diğer kadınlarla ahlaksız ilişkiler kurmakla ünlü olduğunu ve bunun onu sonunda fuhuşa ve cinayete sürüklediğini göstereceğiz."</p>

  <p class="calibre9">Radovich’in gözleri kocaman açılmıştı. Büyük şehirlerdeki adli yaşantının içine düştüğü ahlaki çöküntüye bakıyordu.</p>

  <p class="calibre9">Yumuşak kurşunun kâğıt üstündeki çılgınca çiziktirilişini duyabiliyordum. Arkamızdaki ön sırada bulunan gazeteciler not almaya ve şu anda Acosta’nın kafasından aşağı boca edilen lağım suyunun tüm ayrıntılarını çalışıyor, ellerine kramplar giriyordu.</p>

  <p class="calibre9">Adam kolumu çekiştirdi.</p>

  <p class="calibre9">"İtiraz etsene," dedi.</p>

  <p class="calibre9">O bunu söylediğinde zaten yarı yarıya ayağa kalkmıştım.</p>

  <p class="calibre9">"Sayın Yargıç, bu çok yakışıksız."</p>

  <p class="calibre9">"Bay Kline," dedi Radovich. "Karakterle ilgili sınırlamaların farkındasınızdır umarım."</p>

  <p class="calibre9">"Evet, Sayın Yargıç."</p>

  <p class="calibre9">"O zaman jüri son açıklamayı dikkate almasın," dedi yargıç.</p>

  <p class="calibre9">Konu, eyaletin Acosta’nın karakteri ve soruşturma konusu cinayet ile ilgisi olmayan geçmiş eylemleri ile ilgili araştırma yapmaya yetkili olup olmadığı idi. Bu, biz kendimiz jürinin önüne müvekkilimizin iyi kişiliği ile ilgili delil koymak için bu konuyu açmadığımız sürece tabuydu. Cevizkafa düşünüldüğünde bu çaba Sahra çölünde yeşillik aramakla birdi.</p>

  <p class="calibre9">"Devam edin," dedi Radovich.</p>

  <p class="calibre9">Kline ona başını hafifçe eğerek karşılık verdi. Bir tür münasip saygı ifadesi anlamındaki bu hareket, başka birçok kişi tarafından boyun eğiş olarak algılanabilirdi, ama söz konusu olan kişi Kline ise hayır. O hiç sektirmeden devam etti.</p>

  <p class="calibre9">"Eyalet, sanık Armando Acosta’nın bir yargı tanığı olan Brittany Hall’u, onu susturmak ve yitirmekte olduğu adli kariyerini kurtarmak amacıyla, vahşice ve soğukkanlılıkla katlettiğini hiç şüpheye yer bırakmayacak şekilde kanıtlayacaktır."</p>

  <p class="calibre9">Bizi duruşmada bekleyenlerin tadına bakıyorduk henüz.</p>

  <p class="calibre9">Sonra, iki saatlik kesintisiz monoloğun ardından, Kline, etkili olmak için poz kesmeye ve jüri bölmesinin önünde ileri geri yürümeye başladı. Yine bütün noktaları tek tek ele alıyor, uzmanların sanık ile bağlantılı olduğunu gösterecekleri kıllar ve lifler, kurbanın kendi ile yazmış olduğu ve sanık ile öldürüldüğü gün randevusu olduğunu gösteren not, sanığın cinayet anında nerede olduğunu kanıtlayamaması, cinayet mahallinde bulunan ve Kline’a göre kesinlikle sanığa ait olduğu ortaya çıkarılacak olan kırık okuma gözlükleri gibi davanın anahtar konularını bir bir açıyordu.</p>

  <p class="calibre9">Acosta’ya göz attım. Gözü korkmuş görünüyordu. Eğer gözlükle ilgili delilleri varsa bunu ortaya koymayı başaramamışlardı.</p>

  <p class="calibre9">Harry az kalsın sandalyesinden fırlıyordu. Ona bırakmasını işaret ettim. Jürinin yokluğunda bu meseleyi halletmek için yeterli zaman olacaktı. Bunu sorun haline getirip akıllarına silinmeyecek şekilde kazınmasına neden olmanın hiç gereği yoktu.</p>

  <p class="calibre9">Harry’nin not aldığını gördüm.</p>

  <p class="calibre9">Kline açıklayamadığı bir nokta üstünde zorlanıyordu, ama yine de bu konuda yorum yapmadan geçemedi. Acosta’nın katil olduğu kuramı geçerli olsun, peki neden yargıç cesedi cinayetten sonra taşımış ve kadının dairesinin bir mil uzağında bir çöp kutusunun içine bırakmıştı?</p>

  <p class="calibre9">Kline bu eylemin risk içerdiğini kabul ediyordu. Mantıklı hiçbir insan bu riske kolay kolay girmezdi. Ama sonra davalının o anda mantıklı hareket etmediğini söyledi. Alelacele yaptığı açıklamaya göre, sanık cinayeti işledikten sonra paniğe kapılmıştı.</p>

  <p class="calibre9">"Sayın Yargıç, itiraz ediyorum. Bunlar sadece tahmin," dedim Radovich’e. "Acaba ellerinde kanıt var mı?"</p>

  <p class="calibre9">Kline bu mümkün değil dercesine bana baktı. Sanığın zihnine girmesi olanaksızdı.</p>

  <p class="calibre9">"O halde burada bundan söz etmeyin," dedi Radovich. "Jüri son yorumu, savcının spekülasyonlarını dikkate almasın."</p>

  <p class="calibre9">Acosta yumruğu ile omzuma hafifçe vurdu. İyi bir vuruş yapmıştım.</p>

  <p class="calibre9">Bu rahatsız edici zayıf bir tehdidi Kline davanın içine net olarak dâhil edemiyordu bir türlü.</p>

  <p class="calibre9">Kline’ın, katilin cesedi taşımak için neden zamanını harcadığı ve bu riski neden göze aldığına dair hazırda bir açıklamasının bulunmaması gerçeği varlığını sürdürüyordu. Bu nokta zihinleri kemiriyor, başka kuramlar doğmasına neden oluyor ve Hall’un cesedini taşımak için nedeni olan başka tür bir katilin var olabileceğini düşündürüyordu. Akla ilk gelen, Hail ile birlikte yaşayan bir sevgilinin varlığıydı. Ama dairede başka birinin yaşadığına dair hiçbir kanıt bulunmamış, dolaplarda ya da çekmecelerde hiç erkek giysisine rastlanmamış ve eve giren ya da çıkan bir adam gördüğünü söyleyen bir görgü tanığına rastlanmamıştı. Ölüm olayının kadının dairesinde meydana geldiğini gizlemek için hiçbir çabada da bulunulmamıştı. Şu an için Hall’un cesedinin gizemli yolculuğu daha çok lehimizeydi. Çünkü bizim herhangi bir şey kanıtlama zorunluluğumuz yoktu.</p>

  <p class="calibre9">Kline en etkili ve dokunaklı olanı sona saklamıştı.</p>

  <p class="calibre9">"Bu vahşi suç," dedi. "Ardında annesiz küçük bir kız bıraktı." Kimberly Hail, beş yaşında bahtsız bir çocuk.</p>

  <p class="calibre9">Kline’ın tabiriyle "Küçük Kimmy" perdenin arkasında bize neler olduğunu anlatmak için bekliyordu.</p>

  <p class="calibre9">Kline, şimdiye değin, Kimberly’yi tanık olarak çağırıp çağırmayacağını belirtmemişti. Kızın ismi tanık listesinde olmasına rağmen, ben bunun daha çok ruhsal etki yaratmak ve bizi dengesiz konumda tutmak için yapıldığını düşünüyordum.</p>

  <p class="calibre9">Küçük kızın mahkemenin dışında, kameraların önündeki sarsılmış, taş kesilmiş ve kafası karışmış halini gördükten sonra onun ortaya çıkmayacağı sonucuna varmıştık. Kimberly’nin en azından sözel anlamda, delil olarak getireceği somut bir şey yoktu. Kline şu anda tam tersini söyler görünüyordu.</p>

  <p class="calibre9">"Bu küçük kız annesinin hayatını alan tartışma ve vahşi kavga sırasında oradaydı," dedi jüriye. "Şu noktada katili tanımlayabileceğinden emin değiliz, ancak annesinin kendi hayatını kurtarmak için yaptığı cesur mücadeleyi ve onun hayatına mal olan şiddeti doğrulayabilir."</p>

  <p class="calibre9">Kline’ın ne yaptığı açıktı. Eğer çocuk katili teşhis edemezse, en azından mahkeme salonundaki varlığı ile bu davadaki trajik kaybın vurgulanmasını sağlayacaktı.</p>

  <p class="calibre9">Ayağa fırlamak ve itiraz etmek konusunda kararsızdım.</p>

  <p class="calibre9">Radovich bana baktı. Videoyu görmüştü ve delil olabilecek bir içeriği olmadığını biliyordu. Uygun bir öneri gelirse tanığın ifade vermesini engelleyebilir, Kline’ın kel açıklamalarına darbeyi vurup Kimberly’yi ortaya çıkma gerekliliğinden kurtarabilirdi.</p>

  <p class="calibre9">Burada bir sorun vardı. Böyle hassas bir konuda jürinin önünde itirazda bulunmak faydadan çok zarar getirebilirdi. Kline bir anda içinde bulunduğu anın duygusallığı nedeniyle kendini aştı. Sesi çatallaşmaya ve titremeye başladı. Bu cinayetin yaşayan kurbanından söz ediyordu, Kimberly Hall’dan. Bu düşüncelerin onu duygusal açıdan tükettiğini görmek jüri üstünde etkili oldu. Jürideki birkaç kadın üzüntülü ifadeler takındı. Sanki bu yükü Kline’in omuzlarından almak istiyorlardı.</p>

  <p class="calibre9">Sandalyemin uçundaydım ve itiraz etmeme ramak kalmıştı. Sonra Kline, bir sersemleme anı içindeymiş gibi, kendini toparladı. Sanki içinden gelen ve daha önce var olduğunun bilincinde olmadığı bir güçle yaptı bunu.</p>

  <p class="calibre9">"Bu mahkeme salonunda Kimberly Hall’dan dinleyeceksiniz," dedi Kline. Ama ne dinleyeceklerini söylemedi. Bir açılış konuşmasında duruşmada sunabileceklerinizden daha fazlasını söz vermek kanun mayınına basmak gibidir. Rakibiniz kapanış iddianamesinde bacağınızı dizinizin üstünde bir yerlerden kesebilir.</p>

  <p class="calibre9">"Ve sizler bu küçük kızı dinledikten sonra..."Sesi yine titredi. Tekrar toparladı. "Ve sizler Kimberly’yi dinledikten sonra," dedi, "annesini kimin öldürdüğüne karar vermek size kalmış olacak." Bunu söylerken döndü ve Acosta’ya baktı. "Ve bu korkunç suç için ne ceza verilmesi gerektiğini de siz belirleyeceksiniz."</p>

  <p class="calibre9">Kline jüriyi bu düşünce ile baş başa bıraktı. Kutsal savcı masasına sığınmaya giderken yanağında yolu yarılamış tek bir gözyaşı vardı. Ne olursa olsun, mükemmel bir performans sergilemişti.</p>

  <p class="calibre9">Öğlen molası verilmişti. Öteki bölümlerden bir görevli bizi bulduğunda Harry ile birlikte mahkeme kafeteryasında, kâğıtların arasında açılış için hazırlanıyorduk.</p>

  <p class="calibre9">"Bay Madriani. Telefonunuz var," dedi görevli.</p>

  <p class="calibre9">Harry’ye baktım. Beni buradan kim arıyabilirdi?</p>

  <p class="calibre9">"Belki bürodandır," dedi Harry.</p>

  <p class="calibre9">Onu kâğıtlarla bırakıp masaların arasından kendime yol açarak, dışarıdaki ödemeli telefonların bulunduğu duvara doğru yöneldim. Telefonlardan birinin alıcısı kordonundan, yere yakın bir yerde sallanıyordu. Ahizeyi aldım.</p>

  <p class="calibre9">"Alo."</p>

  <p class="calibre9">"Benim." Lenore’ın sesi. "Belki yemek molasındasındır diye şansımı deneyeyim dedim."</p>

  <p class="calibre9">Lenore davadan uzaklaştırıldığından beri mahkeme etrafında görülmemeye dikkat ediyordu. En azından duruşma sona erene kadar başka bir arkadaşının evine taşınmıştı. Ortaklığı çakışma ile lekelememek için bir tür Çin seddinin ardına sığınmıştı. Buna rağmen gölgelerde çalışmalarını sürdürüyor ve bizi yüzsüzce bilgiyle beslemeye devam ediyordu. "Nasıl gidiyor?" diye sordu.</p>

  <p class="calibre9">"Atlama beygirindeki sıram bu öğleden sonra," dedim. "Açılış konuşmamız."</p>

  <p class="calibre9">"Kline hiç sürpriz yaptı mı?"</p>

  <p class="calibre9">Ona eyaletin jüriye Acosta ile bağlantılı olduklarını kanıtlamaya söz verdiği okuma gözlüklerini söyledim.</p>

  <p class="calibre9">"Belki Kline sadece umuyordur" dedi. "Pislik atıp, birazının yapışacağını ummuştur."</p>

  <p class="calibre9">Dava yine ikimizin davası gibi görünüyordu şu anda. "Neden aradın?" Heyecanlı konuşmasından burada olan bitenlere duyduğu meraktan öte bir şeyler olduğunu sezmiştim.</p>

  <p class="calibre9">"Şehirde Lano’nun savaşa hazırlandığına dair söylentiler duydum," dedi.</p>

  <p class="calibre9">"Birisi deriden yapılma çiğneme değneğini mi almış elinden?"</p>

  <p class="calibre9">"Bu o kadar komik olmayabilir," dedi Lenore. "Adını küfürle andığı kişi sensin. Dün öğleden sonra mahkeme emri geçmiş eline."</p>

  <p class="calibre9">Lenore’ın sözünü ettiği, Harry’nin hazırlamak için iki haftasını harcadığı yasal belgeler, Lano’nun gözlerini bozmaya yetecek kadar küçük harflerle yazılmış mahkeme emriydi. Elinde birliğin özel belgelerinin içine dalmış, tıpkı başka birinin bölgesine işeyen bir köpek gibi organizasyonun finansal anlaşmalarını izlemişti. Harry, Lano’nun ofisine giden özel hattan yapılan konuşmaları özellikle vurgulayarak, bütün telefon kayıtlarını ve banka hesaplarını talep etmişti. Bunların tümü üçüncü elden elde edildiği için Lano onları ne mahvedebilir ne de değiştirebilirdi.</p>

  <p class="calibre9">"İşin doğrusu, adam ofisinde çığlık çığlığa senin kafa derini istiyormuş."</p>

  <p class="calibre9">"Bir dahaki seans ne zamanmış. Harry bilet almak istiyordu."</p>

  <p class="calibre9">"Lano gülünç bir görüntü sergileyebilir, ama hafife alınacak birisi değil," dedi Lenore.</p>

  <p class="calibre9">"Hayatımı tehdit etmiş mi?"</p>

  <p class="calibre9">"Lano daha kurnazdır. Dahası ofisinde bulunan güruhun yaptığı özel konuşmaları öğrenmem mümkün olmadı." Lenore’a göre, biz konuşurken, çetesinin içinde bir takım adamlar hiç şüphe yok, benim kuklama iğneler batırmaktaydı.</p>

  <p class="calibre9">"Biliyorsun, bu sulardan geçmemiz gerekliydi," dedim. "Başlangıçtan beri savunmamızın bir parçası bu."</p>

  <p class="calibre9">"Doğru, ama ben seninle beraber mücadele edeceğimizi düşünmüştüm."</p>

  <p class="calibre9">Sonunda olmuştu. Telefonda acı dolu bir sessizlik oldu. Lenore suçluluk duyguları içinde kıvranıyordu.</p>

  <p class="calibre9">"Senin bu işi bu kadar hevesle yapacağını da sanmıyordum," dedi Lenore.</p>

  <p class="calibre9">"Ne diyebilirim ki? Harry kendini kaptırdı işe."</p>

  <p class="calibre9">"O zaman sabahları arabanın motorunu Harry çalıştırsa daha iyi olur belki."</p>

  <p class="calibre9">"Bu kadar şom ağızlı olma."</p>

  <p class="calibre9">"Kıçını kolla. Ona bir şey olduğunu görmeyeyim sakın."</p>

  <p class="calibre9">Bu daha sonra sürdürebileceğimiz bir konuşmaydı.</p>

  <p class="calibre9">"Bu gece buluşuyoruz değil mi?" dedim.</p>

  <p class="calibre9">"Çok yorgun olmayacağından emin misin?"</p>

  <p class="calibre9">"Şarabı ben getiririm."</p>

  <p class="calibre9">"Üzüntülerimizi boğalım diye mi?"</p>

  <p class="calibre9">"Evet, onları ve başka şeyleri."</p>

  <p class="calibre9">Güldü. Baştan çıkarıcılığın bir adım kenarındaydı gülüşü. "Senin yerinde, sekizde." Hattın ucundaki çıt sesini duydum, sonra boşluk. Beynimde bir tını: Lenore’ın sesinin şiirsel niteliği.</p>

  <p class="calibre9">* * *</p>

  <p class="calibre9">Masumiyet varsayımı sıradan insanların göz önüne alma yanlısı olmadığı, aydın kişilere özgü bir zihin alıştırmasıdır. Bu nedenle Kline’ın yerle bir eden açılışının ardından jüriyi tekrar tarafsız ortama çekebilmek iyi korunan bir tepeyi ele geçirmeye çalışmak gibiydi.</p>

  <p class="calibre9">Böyle resmi düzeneklerde çok açık olmayan bir şeyle, takdimlerle başladım. Bütün iyi avukatların bildiği bir girişimdi bu.</p>

  <p class="calibre9">"Benim adım Madriani," dedim jüriye, "Paul." Onlara dişlerimi göstererek gülümsedim ve çoğu gülümseyişime tatlılıkla karşılık verdi.</p>

  <p class="calibre9">"Müvekkilim,"- masayı gösterdim- "Yargıç Acosta."</p>

  <p class="calibre9">"İtiraz ediyorum." Kline sandalyesinden kalktı.</p>

  <p class="calibre9">"Ne? Sıradan bir tanıştırmanın nezaketine mi itiraz ediyorsunuz?" Aslında ona bir yem atmıştım ve itiraz edeceğini biliyordum.</p>

  <p class="calibre9">"Ben -yargıç- unvanının kullanımına itiraz ettim," dedi Kline. Konuşmaya başladığında Radovich tarafından sözü tam ortasında kesildi.</p>

  <p class="calibre9">"Kürsüye yaklaşın," dedi Radovich.</p>

  <p class="calibre9">Oraya ulaştığımda Kline’ın her tarafından yılan zehri fışkırmaya çoktan başlamıştı.</p>

  <p class="calibre9">"Sanık görevinden uzaklaştırılmıştır, yüksek mahkemenin kararıyla," dedi Radovich’e. "Yargıç olarak çağrılmaması gerekir."</p>

  <p class="calibre9">"Önemsiz bir nokta," dedim. "Bu unvanda resmi olan bir şey yok. İnsanların kendilerini yargıç olarak isimlendiremeyeceği kanunun neresinde yazıyor gösterin bana."</p>

  <p class="calibre9">"Bu yanıltıcı," dedi Kline. "Jürinin aklını karıştırır."</p>

  <p class="calibre9">"Öyleyse açıklayabiliriz. Onlara geçici bir emir olduğunu ve müvekkilim suçsuz bulunduğunda bu emrin kalkacağını söyleyelim."</p>

  <p class="calibre9">"İyi deneme." Kline ’siktir’ der gibi baktı bana.</p>

  <p class="calibre9">Radovich, Kline’ın gönlünü almaya çalıştı. Unvanı kabul etmesini ve jüriye bir açıklama yapılmasını istedi. "Sanırım böylece bütün kafa karışıklıklarını önleriz," dedi.</p>
</body>
</html>
