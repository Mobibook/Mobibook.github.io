<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yargıç</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre9">"Kâhinlik harika bir şey," dedim. "Şimdi gidelim."</p>

  <p class="calibre9">"Hole de bir baksaydın," dedi.</p>

  <p class="calibre9">"Sanırım gitmeliyiz."</p>

  <p class="calibre9">"Sadece bir bak. Bunu yapan çoktan gitmiştir."</p>

  <p class="calibre9">Onun dediğini yapmak, onunla tartışmaktan daha kolaydı. Hem bu şekilde komşuların dikkatini de çekmemiş olurduk. Bu yüzden dediğini yaptım.</p>

  <p class="calibre9">Hol karanlıktı ve sadece yerdeki bir prize takılı küçük bir gece lambası ile aydınlatılmıştı.</p>

  <p class="calibre9">Sonunda her biri bir tarafta iki açık kapı vardı. Aralarında içinden ışık sızan banyo yer alıyordu. Hızlı fakat dikkatli olarak holü geçtim. Kapılardan biri birkaç santim kadar aralık duruyordu. Dikkatle etrafa baktım ve kapının aralığından içeri göz attım. Duvarda yükseğe asılı bir raf gördüm. Bir çeşit dolaptı burası, küçük ve karanlık. İlerledim. Apartmanın önündeki oda, caddedeki adamlara baktığım, Hall’un yatak odasıydı sanırım. Yatağın çarşaflan çıkarılmıştı ancak fırlatılmış yastıklar ve kayıp battaniye dışında her şey yerli yerinde gözüküyordu. Köşe’deki dolabın kapısı kapalıydı. Holün karşısındaki öteki odaya bakmak için döndüm. Bu farklı bir öyküydü. Bu odada daha küçük başka bir yatak vardı. Küçük bir çocuğun dağınıklığı. Bebekler, plastik oyuncak parçaları, küçük bir çocuğun kurabileceği çıt çıt oyuncaklar ve tahta bloklar. Yatağın üstünde pembe bir yatak örtüsü vardı.</p>

  <p class="calibre9">Minik bir kızın odasıydı burası. Ama ondan hiç iz yoktu. Yavaşça yatağın öteki yanına baktım ama kimseyi göremedim.</p>

  <p class="calibre9">Hole geri döndüm. Lenore hâlâ salonu araştırıyor, delillere dokunmamak için adımlarını çok dikkatli atıyordu.</p>

  <p class="calibre9">"Bir çocuğu olduğunu bilmiyordum."</p>

  <p class="calibre9">"Küçük bir kız çocuğu," dedi Lenore.</p>

  <p class="calibre9">"Nerede peki?"</p>

  <p class="calibre9">"Başkasının yanında," dedi. "Dedesi ile anneannesi."</p>

  <p class="calibre9">"Nereden biliyorsun?"</p>

  <p class="calibre9">"Mutfakta bir not gördüm."</p>

  <p class="calibre9">Ben holdeyken o burada her şeye burnunu sokmaya devam ediyordu.</p>

  <p class="calibre9">"Çok güzel. Hadi, artık bu cehennemden çıkalım."</p>

  <p class="calibre9">"Geldiğimiz yoldan," dedi. "Hiçbir şeye dokunmamalıyız. Dikkatli ol."</p>

  <p class="calibre9">Tam geri dönmeye hazırlanırken birdenbire ışıksız kaldım. Lenore yemek odasına ve ardındaki mutfağa doğru gitmişti.</p>

  <p class="calibre9">"Nereye gidiyorsun?"</p>

  <p class="calibre9">"Kapıda buluşalım," dedi.</p>

  <p class="calibre9">Lenore ile tartışmak boşunaydı. Bizi ön kapıya ve bir an önce arabamıza geri ulaştıracak her şey benim için iyiydi. Kendi adımlarımı izledim. Üç saniye sonra mutfağa ulaştığımda karşı kapının önünde duran Lenore’ı gördüm. Kapıdan içeride duvara asılı duran büyük bir takvimi inceliyordu. Sırtı bana dönüktü.</p>

  <p class="calibre9">"Gidelim." Sesim onu daldığı düşüncelerden çıkardı. Lenore böyle bir durumda kurbanın sosyal programım kontrol edebiliyordu.</p>

  <p class="calibre9">Yoğurdun üstünden dans edercesine geçti. Kâğıtlara basmadı ve mendilli eli ile yolu kapayan sandalyeyi tuttu. Yavaşça yana kaydırıp yolu açtıktan sonra mümkün olduğunca doğru biçimde tekrar eski konumuna getirdi. Bu arada ben de kapıya ulaşıp dışarı çıktım. Lenore da tam arkamdaydı. Kapıyı kapattı ve caddeyi geçip karşıda duran arabama doğru yürüdük. İçine girdik, ben tek kelime etmeden ve hiç vakit kaybetmeden iki blok öteye sürdüm arabayı.</p>

  <p class="calibre9">"Eğer komşulardan biri bizi gördüyse, dua edelim de iyi çalışan bir saatleri olsun," dedim. İki kişi bir cinayet kurbanının dairesinde maktulün cesedi polislerle çevrili bir sokakta yatarken hırsız gibi dolaşmıştık.</p>

  <p class="calibre9">Sonra beynimi kemiren soruyu sordum. "Bütün bunlar ne anlama geliyor?</p>

  <p class="calibre9">"Ne demek istiyorsun?"</p>

  <p class="calibre9">"Yani kadının dairesine bu şekilde girmemiz."</p>

  <p class="calibre9">’Tony, kadının yaşadığı yerde öldürüldüğünden şüphelendiğini söylemişti," dedi.</p>

  <p class="calibre9">"O zaman Tony gelip baksaydı ya," dedim.</p>

  <p class="calibre9">"Tony beni aradığında nerede yaşadığını araştırıyorlardı. Ellerindeki adres eskiymiş."</p>

  <p class="calibre9">"Sen nereden biliyordun adresini?"</p>

  <p class="calibre9">"Onunla ofiste yaptığım görüşme sırasında dosyadan okumuştum." Ne hafıza ama.</p>

  <p class="calibre9">"Ve sen bunu onlara söylemedin."</p>

  <p class="calibre9">"Artık o insanlar için çalışmıyorum." Bunu söylerken gülümsüyordu. İkimiz birden gülmeye başladık. Sinirlerimiz boşalmıştı.</p>

  <p class="calibre9">Ölümün nasıl gerçekleştiğine dair tahminlerde bulunuyordu. Bir mücadele olduğu belliydi. Hail düşerken başını masaya mı çarpmıştı yoksa başka bir darbe yüzünden mi ölmüştü?</p>

  <p class="calibre9">"Neden birisi cesedi taşısın ki?" dedim.</p>

  <p class="calibre9">"Kim bilebilir?"</p>

  <p class="calibre9">Eğer kendi dairesinde öldürüldüyse ve bütün deliller orada kaldıysa, onu taşımak hangi amaca hizmet ederdi? Bunu yapmak avantajdan çok risk getirirdi.</p>

  <p class="calibre9">"Ve neden kapı kilitli değildi?"</p>

  <p class="calibre9">"Bazı insanlar iyi niyetli olurlar," dedi Lenore.</p>

  <p class="calibre9">"Yalnız yaşayan bir kadın mı?"</p>

  <p class="calibre9">"Ben de daha da iyisi var," dedi Lenore.</p>

  <p class="calibre9">"Neymiş o?"</p>

  <p class="calibre9">"Neden bir davada aleyhinde tanıklık yapacağı adamla buluşacaktı?"</p>

  <p class="calibre9">Lenore’a bakışım soru işaretleri ile doluydu.</p>

  <p class="calibre9">"Takviminde," dedi Lenore," bir not gördüm. Bu gün öğleden sonra dörtte Acosta ile randevusu varmış."</p>

  <p class="calibre9">---</p>

  <p class="calibre9" id="filepos166667"><span class="calibre10"><span class="bold">BÖLÜM 6</span></span></p>

  <p class="calibre9">ÇOCUK OYUNCAĞI," dedi Tony Arguillo.</p>

  <p class="calibre9">Bu öğleden sonra Tony, güven doluydu. Bütün mermiler ateşlendikten ve kader sizde ölümsüz olduğunuzu düşündüren duygular bıraktığında hissedilen türden bir güvendi bu.</p>

  <p class="calibre9">Arguillo’nun anlattığına göre, bu sabah karşısına çıktığı büyük jürinin infaz timinin bütün silahları tutukluk yapmıştı. Benim için durum karanlıktaydı. Avukatlara, büyük jüri odasının kapalı kapıları ardında müvekkillerine eşlik etme izni verilmiyordu.</p>

  <p class="calibre9">Tony hakkında soruşturma açılıp açılmayacağını öğrenme talebim olmuştu ve bu aşamada bana söyledikleri, neler bildiklerini biliyordum, bunun olmayacağıydı. Elimize geçen, bir tür şartlı muafiyetti. Tony’nin ifadesini onu suçlamak için kullanamayacaklardı. Bununla birlikte, başka tanıklardan elde edilecek bilgiler geçerli olacaktı.</p>

  <p class="calibre9">Tony ofisimdeki kanepeye yerleşti, ayaklarını yukarı kaldırdı, ellerini başının arkasında birleştirdi. Zafer kazanmış bir adamın huzurlu görünümüydü bu.</p>

  <p class="calibre9">Bende, çocukluğundan beri her türlü koşulda serinkanlı, gerektiği zaman da sert davranmaya çabalamış birisi izlenimi bırakmıştı. Geliştirdiği davranış biçimi onu kurttan ziyade çakala benzetmişti. Eminim, kendini bir alçak olarak düşünüyordu. Sadece iyi polislerin olduğu biçimde kötü adam. Kötülüğün suratına tüküren kirli Tony.</p>

  <p class="calibre9">"Sakatlık yoksa faul de yok." Bunu söylerken yüzünü buruşturdu.</p>

  <p class="calibre9">"Bizim çocuk ne yöne gideceğini ya da ne soracağını bilmiyordu," dedi. Onu sorgulayan Coleman Kline'dan söz ediyordu.</p>

  <p class="calibre9">"Çayırda dolaşmak gibiydi," dedi Tony. "Golü attık." Eğer zaferin akla çabucak geliveren başka konserve tanımları olsaydı, Tony hepsini kullanırdı. Bunlar, Acosta’nın yüzünden bir aydan fazla süredir terden her tarafını sivilceler basmış bir adamın sözleriydi.</p>

  <p class="calibre9">Bana Coleman Kline’ın jüri önündeki performansını beğenmediğini söyledi. Ben daha tarafsız bir değerlendirmeyi beklemek istiyordum.</p>

  <p class="calibre9">"Çok beceriksiz. Porselenci dükkânına girmiş boğa gibi." Adamı tanımlamak için kullandığı karışık mecazlardı bunlar.</p>

  <p class="calibre9">"Bu iyi, sen gerçeği söylediğin sürece," dedim.</p>

  <p class="calibre9">Bu ülkenin hapishaneleri, ciddi bir suç işlemek akıllarına gelen en son fikir olan, çoğunlukla neşeli aptallar olarak tanımlanabilecek Çarlilerle doludur. Bu adamlar şimdi hapishane avlusunda volta atarak yılları sayıyorlarsa, nedeni adaleti engellemeleri ya da bir dostları için yalancı tanıklık yapmış olmalarıdır. Tony'nin, Lano ve sürüsünü korumak için ne kadar ileri gidebileceğini merak ediyordum.</p>

  <p class="calibre9">"Temel konuların ötesine geçmedi, defterlere hiç değinmedi," dedi. Sendikanın kayıtlarından söz ediyordu. Bu defterler gizemli bir biçimde ortadan "hop" diye kaybolmuştu. Büyücülük. Gus Lano’nun her soruya bulduğu yanıt.</p>

  <p class="calibre9">"Doğru soruları soramazlarsa kıçını kaptırman mümkün değil," dedi Tony.</p>

  <p class="calibre9">Bu ifadenin altında yatan gerçek şuydu: Eğer doğru sorular sorulacak olsa kıçını pekâlâ da kaptırabilirdi insan.</p>

  <p class="calibre9">Müvekkilim bu gerçekten rahatsız olmuşa benzemiyordu. Bana zaferinden daha fazla söz etmek istiyordu. Ama onu durdurdum. Ben gerçekleri, ona sordukları özel konuları öğrenmek istiyordum ve elimde kalemim masamda not defterimin üstüne tünemiş, bekliyordum.</p>

  <p class="calibre9">"Zaferimizi ilan etmek için mahkeme tutanaklarının gelmesini bekleyebiliriz," dedim. "Eğer şanslıysak hiç gelmez."</p>

  <p class="calibre9">Haftalar, hatta aylar sürebilirdi bu. Büyük jüri tutanakları mühürlenir ve suçlamalar belirlenmeden önce halka ve tanıklara açıklama yapılmazdı. Eğer şanslıysak konuyu ört bas edecekler, iki tarafı da suçlamaya yetecek delil bulunmadığına karar verecekler ve hiçbir tutanağın yayınlanmayacağını açıklayacaklardı.</p>

  <p class="calibre9">"Peki," dedi. Onun gösterisinin üstüne yağmur yağdırdığım için, Tony’nin neşeli hali aniden geçti. Bana küçük bilgi parçaları vermeye başladı. "Bir sürü konu dışı soru sordular," dedi.</p>

  <p class="calibre9">Gerçeğe bağlı kalıp kalmadığını öğrenmek için tekrar bastırdım.</p>

  <p class="calibre9">"Çok fazla endişeleniyorsun," dedi. Bu konuda diretmemden alınmışa benziyordu. Bunu onun onurunu sorguladığım için mi yoksa Tony’nin gerçeği sadece sıkıntı veren bir olgu ya da rahatsızlık olarak görme eğiliminde olmasından dolayı mı yapıyordum, bilmiyordum.</p>

  <p class="calibre9">"izci yemini." İki parmağını bükülmüş şekilde kaldırdı. Acaba içerdeyken bu parmaklar çapraz mı duruyordu diye düşündüm. Hall’un cesedinin bulunmasından bu yana yaklaşık bir hafta geçmişti ve otoriteler konuya açıklık getirecek çok az şey açıklamıştı. Lenore ve ben günlerdir, o gece apartmana girdiğimizin kokusunu alacaklar diye korku içinde bütün gazeteleri okuyorduk. Köpeğini gezdiren bir komşu ya da işemeye kalkmış uykusuzun biri, tuvaletin penceresindeki çatlaktan yüzümüzü görmüş olabilirdi. Ama söyledikleri doğruydu: Tanrı geri zekâlıları koruyordu. Aptalca maceramız fark edilmemişti.</p>

  <p class="calibre9">Hiçbiri beni şaşırtmayan bir yığın konuşma yapılıyor, tahminlerde bulunuluyordu. Gazeteler, Acosta’nın fuhuş davası ile kurban arasında bağlantıyı çoktan kurduğundan, basının tümü, kadının ölümünden kimin kazançlı çıkacağı konusuna odaklanmış, sürüyle teori üretiyordu. En belirgin aday yargıçtı.</p>

  <p class="calibre9">Polisler, cinayetten bir gün sonra Acosta ile konuşmaya çalışmışlardı. Bana söylendiğine göre, yargıç konuşmayı reddetmiş ve olay anında başka yerde olduğunu kanıtlamaya kalkışmamıştı. Onlara kızın takviminde gördüğüm nottan söz ederek gazetecilik denen o büyük çelik fırının ateşini yakabilirdim. Adamdan nefret ediyor olmama ve elimde Hall’un takviminden aldığım bilgi olmasına rağmen, Acosta’nın cinayet işleyeceğine inanmakta güçlük çekiyordum.</p>

  <p class="calibre9">"Neden Gus Lano’ya bürodaki görüşmemizden söz ettin?" diye hiçbir uyarıda bulunmadan küt diye sordum. Şaşırtma genellikle gerçeğe giden en iyi yoldur.</p>

  <p class="calibre9">Sorum karşısında biraz geriledi. Kaşlarını kaldırdı ama soğukkanlı olmaya çalışıyordu.</p>

  <p class="calibre9">Huzursuz olmuştu ama inkâr etmedi. Soruyu düşünürken kafasını kaşıdı.</p>

  <p class="calibre9">"Bütün konuştuklarımızı biliyor," dedim.</p>

  <p class="calibre9">"Belki bir ruh çağırma tahtası vardır," dedi. "Gus büyücülükle, kara büyü ile şeytanla, bütün o saçmalıklarla ilgilenir." Güldü.</p>

  <p class="calibre9">Şeytan olan Gus’dı, sadece Tony bunu bilmiyordu.</p>

  <p class="calibre9">"Biraz düşüneyim," dedi. Yaptığım suçlamadan fazla rahatsız olmamıştı, hâlâ koltuğuma yayılıyordu. Ayaklarını yastığın üstüne koydu.</p>

  <p class="calibre9">"Onunla konuştuğumu hatırlamıyorum."</p>

  <p class="calibre9">Eğer bu açıklama büyük jürinin önünde anlattığını söylediği gerçeklere bir örnek ise, Tony yatay çizgili hapishane üniformasını prova etmeye başlamış demekti.</p>

  <p class="calibre9">"Gus'ın birçok kaynağı vardır," dedi. "Hem ne zararı var? Büyük jüri yanlış yere bakıyor. Dediğim gibi, sakatlık yoksa faul de yok."</p>

  <p class="calibre9">Bu kadarı da fazlaydı artık.</p>

  <p class="calibre9">"Bak," dedim. "Bu bir güven sorunu. Yani benim sana olan güvenim."</p>

  <p class="calibre9">Sinirli olan benmişim gibi serinkanlı biçimde sırıttı.</p>

  <p class="calibre9">"Taraflardan biri bütün konuştuklarımızı dünyaya yayınlarken avukat-müvekkil ilişkisini sürdürebilmek çok zor."</p>

  <p class="calibre9">"Gus ile konuşmak dünyaya yayın yapmak sayılmaz," dedi. Tony’nin itiraflarla ilgili öğrenmesi gereken çok şey vardı. Tam şu anda bir itirafta bulunmuştu çünkü. "Sorun nedir?" dedi.</p>

  <p class="calibre9">"Tek bir şey," dedim. "Bu yüzden aramızdaki ayrıcalıklı ilişki ortadan kalkabilir."</p>

  <p class="calibre9">İlk defa bana dikkatle baktı. Anlamamış gibiydi. Ben de açıkladım.</p>

  <p class="calibre9">"Bizim bütün konuşmalarımız ayrıcalıklıdır. Devlet, avukat-müvekkil ilişkisi çerçevesinde konuştuğumuz şeyleri açıklamam için beni zorlayamaz."</p>

  <p class="calibre9">Mutlu bir bakış. Bu hoşuna gitmişti.</p>

  <p class="calibre9">"Eğer sen de başka birine açıklamazsan," dedim. "O zaman onlar da beni sıkıştırabilir ve bana anlattığın her şeyi tek tek anlatmam için beni zorlayabilirler."</p>

  <p class="calibre9">"Ya." Ciddileşti. Ama hâlâ kıpırdamıyordu.</p>

  <p class="calibre9">"Evet." Tony söylemek istediğimi anlamıştı. Bana açıkladığı, çoğu küçük boşboğazlıklar olan bilgiler nedeniyle suçlanamazdı ama işinden koyulabilirdi. Suç işlemek ile yetki dışına çıkmak arasında büyük mesafe olmasına karşın, bir polisin mesleğini yutabilecek kadar derin bir darboğazdı bu.</p>

  <p class="calibre9">"Şüphesiz, Gus’ın senin hakkında benim bilmediğim şeyleri zaten biliyor olması olasılığı her zaman mevcut."</p>

  <p class="calibre9">Söylediklerim doğrudan etki yaptı ve Tony sonunda olduğu yerde döndü ve doğruldu, ayaklarını yere sıkı sıkı bastı. "Sor hadi ne soracaksan," dedi.</p>

  <p class="calibre9">"Zack Wiley ismi sende bir şeyler çağrıştırdı mı?" diye sordum.</p>

  <p class="calibre9">Bakışından cevabının evet olduğunu anladım.</p>

  <p class="calibre9">"Hatırlarsan, memur Wiley geçen yıl bir uyuşturucu baskınında ölmüştü. Bana senin de orada olduğunu söylediler. Sonradan memuru öldüren silah olduğu belirlenen silahla çıkagelmişsin. Ayrıca bana söylediklerine göre, o özel silahla ilgili bir sorun varmış. O silah, bölüme kayıtlı malzemeymiş ve daha önce işlenmiş bir suç sırasında ele geçmiş.</p>

  <p class="calibre9">Arguillo derin bir çukura düşmüş gibi baktı. Öyle bir bakıştı ki, sanki kırmızı bir lamba başımız dertte diyerek yanıp sönüyordu.</p>

  <p class="calibre9">"Hasiktir," diyebilirdi, ama buna gerek yoktu. Gözlerinden okuyabiliyordum.</p>

  <p class="calibre9">"Bu sabahki sorguyla ilgili bana anlatmadığın bir şey var mı?"</p>

  <p class="calibre9">"Çok önemli değildi. Konu dışıydı," dedi.</p>

  <p class="calibre9">Hatırı sayılır bir sessizlik oldu. Kafasında bu sabah verdiği ifadeyi ve ona sorulan soruları tekrar düşünürken yanan kauçuğun psişik kokusu duyuldu. Coleman Kline, Tony’nin düşünebileceğinden çok daha sinsi biriydi.</p>

  <p class="calibre9">"Bana üç sene önce Doğu Bölgesi'nde olan bir soygunla ilgili sorular sordu ve benim de çağrıya yanıt verip vermediğimi öğrenmek istedi," dedi. "Elinde hiçbir şey yok."</p>

  <p class="calibre9">"Çağrıyı yanıtladın mı? Gittin mi o soygun bölgesine?"</p>

  <p class="calibre9">’Tam hatırlamıyorum," dedi. "O kadar eskiyi anımsamam zor. Günde bir düzine çağrı yapılır. Ayda altı ya da sekiz soygun olur. Eğer kimse vurulmamışsa sonradan düşününce tek tek hatırlayamazsınız, hepsi birbirinin aynısıymış gibi gelir."</p>

  <p class="calibre9">"Silah oradan mı gelmişti?" diye sordum.</p>

  <p class="calibre9">Yüzünde kabul etmekle emin olmamak arası bir ifade vardı.</p>

  <p class="calibre9">"Sen silahı nasıl öğrendin?" dedi.</p>

  <p class="calibre9">"Şehrin yarısı silahı biliyor," dedim.</p>

  <p class="calibre9">"Ne söylemeye çalışıyorsun sen?"</p>

  <p class="calibre9">"Söylemeye çalıştığım şu: Jüri soruşturması, başlangıçtaki kapsamından daha tehlikeli bir aşamaya doğru ilerleyebilir."</p>

  <p class="calibre9">Bu sözler ağzımdan çıkar çıkmaz, Tony’nin serinkanlı, aldırmaz tavrı sıcak güneş altındaki buz gibi erimeye başladı.</p>

  <p class="calibre9">---</p>

  <p class="calibre9" id="filepos180778"><span class="calibre10"><span class="bold">BÖLÜM 7</span></span></p>

  <p class="calibre9">KADIN, TAHMİNİME GÖRE, ELLİLİ YAŞLARININ başındaydı. Saçları koyuydu ve makyajı yer yer dağılmış da olsa cazibeli sayılırdı. Belki de bu sabah buraya gelirken aceleyle çıkmıştı evden.</p>

  <p class="calibre9">Topuklu ayakkabıları, koyu renk eteği ve ipek spor ceketinin altındaki beyaz gömleği ile güzel giyimli bir kadındı. Boynundaki mavi eşarp, elbiseleriyle uyumluydu. Alnında ve yanaklarında, tahminime göre yakın zamanda gergin günler geçirdiği için oluşmuş, hafif kırışıklıklar vardı.</p>

  <p class="calibre9">İsmi Lili’ydi. Lenore onu tanıştırırken sadece ilk ismini söylemişti. Neden burada oldukları bana söylenmediği için havadaki ticaret kokusunu seziyordum. Paralı bir müvekkil ve Goya adında aç bir avukat.</p>

  <p class="calibre9">"Ofisini kullanmamda bir sakınca olmadığını düşündüm," dedi Lenore.</p>

  <p class="calibre9">"Benim ofisim senin de ofisin sayılır," dedim. Özel konuşabilmeleri için çıkmayı önerdim. Harry ile benim, holün sonunda boş fakat mobilyasız fazla bir odamız vardı ve Lenore ile ofisin paylaşımına dayalı bir ilişkimiz olabileceğine dair konuşmuştuk. Lenore bu konuyu düşünecekti.</p>

  <p class="calibre9">"Birkaç dakikalığına kütüphaneyi kullanabilirim," dedim Lenore'a.</p>

  <p class="calibre9">"Gerekli değil," dedi. Konuşurken köpüklü kahvesini yudumluyor, fincanın kenarında yuvarlak kırmızı dudak izleri bırakıyordu. "Tavsiyene ihtiyacım olabilir."</p>

  <p class="calibre9">Devlet savcılarının ilgilenmediği konular olan ücretler giderler falan gibi pratik konularla ilgili olabileceğini düşündüm. Ama yine de pohpohlanmaktan hoşlanmıştım. Benim mi? anlamında bir hareket yaptım.</p>

  <p class="calibre9">"Eğer yardımcı olabilirsem," dedim.</p>

  <p class="calibre9">"Kocanız, o burada mı?" Lenore kadına döndü. İş konuşuyordu.</p>

  <p class="calibre9">"Az sonra burada olacak, arabayı park etmesi gerekti. Geç kalmak istemiyordu."</p>

  <p class="calibre9">"Eminim ikiniz de çok zor günler geçiriyorsunuz," dedi. Lenore.</p>

  <p class="calibre9">"Hayal bile edemezsiniz," dedi kadın. "Kocam bütün bunlar ailemize zarar verecek diye endişe ediyor, özellikle iki kızımıza, eğer tutuklanacak olursa."</p>

  <p class="calibre9">"Çocuklarınız küçük mü?" diye sordu Lenore.</p>

  <p class="calibre9">"Hayır. Hayır. Evliler. Kendi çocukları var," dedi kadın. Çantasına uzandı ve cüzdanını aldı. Bir saniye sonra esmer, koyu renk gözlü, parti elbiseleri giymiş, kıvır kıvır saçları, masum gülümsemeleri olan iki güzel çocuğun resimlerini çıkardı.</p>

  <p class="calibre9">"Küçük olan, Gabriella." İyi manikür yapılmış eli ile resimdeki çocuğu işaret etti.</p>

  <p class="calibre9">"Dedesinin gözbebeğidir o. Kocam," dedi. "Bu çirkin suçlamalar ve kinayeler kızına bir şekilde zarar verecek olursa dayanamaz ölür."</p>

  <p class="calibre9">Kesik kesik konuşuyordu. Hecelerin ağzından dökülüşü Latin dillerinin ezgisine benziyordu. Bu yüzden İngilizcenin kadının ana dili olmadığını düşündüm.</p>

  <p class="calibre9">"Kocanız polise açıklamada bulundu mu?" dedi Lenore.</p>

  <p class="calibre9">"Hayır." Başını salladı. "Kimseye hiçbir şey söylemedi. Benimle bile konuşmadı. Morali çok bozuk" dedi. "Onun için endişeleniyorum."</p>

  <p class="calibre9">"Sizce kendisine zarar verir mi?" diye sordu Lenore.</p>

  <p class="calibre9">Sanırım, Lili bunun mümkün olabileceğini düşünüyordu.</p>

  <p class="calibre9">"Bunu anlattığımı ona söylemezsiniz değil mi?"</p>

  <p class="calibre9">Lenore asla anlamında başını salladı.</p>

  <p class="calibre9">"Belki baştan başlamalıyız." Oturdum. Mars’tan gelen bir adam gibiydim ve baltayla cinayetten mi yoksa küçük kızlara sarkıntılıktan mı bahsettiğimizi bilmediğimden merak içindeydim.</p>

  <p class="calibre9">"En iyisi beyefendi gelene kadar beklemek," dedi Lenore. "Böylece iki kere konuşmuş olmayız."</p>

  <p class="calibre9">Omuz silktim. Ne de olsa bu onun partisiydi.</p>

  <p class="calibre9">"Kocanız başka bir avukatla konuştu mu?</p>

  <p class="calibre9">"Bunu düşündüğünü sanmıyorum," dedi Lili. "Boşta olduğunuzu ve Bay Madriani’ye katılmak üzere olduğunuzu öğrendiğinde hemen sizi istedi."</p>

  <p class="calibre9">"Çok nazikmiş," dedi Lenore.</p>

  <p class="calibre9">Şimdi meraklanmıştım gerçekten.</p>

  <p class="calibre9">Lili delil aramak için eve iki kere gelmelerine karşın, polisin onlara hiçbir şey söylemediğini anlattı.</p>

  <p class="calibre9">"Arama emirleri var mıydı?"</p>

  <p class="calibre9">"Evet." Lili başı ile onayladı.</p>

  <p class="calibre9">"Ek seferinde arabasını aldılar. Başka bir yere çektiler. O zamandan beri görmedik."</p>

  <p class="calibre9">Ofisin dışından gelen bazı hareketler duydum, kapı ve sesler: Sekreterin sesi ve başka biri, o tanıdık derin bariton ses.</p>

  <p class="calibre9">Adamın "sanırım beni bekliyorlar," dediğini işittim. Bu ses gecenin siyahlığında ilerleyen bir gelgit dalgasının yaklaştığını haber verir gibiydi. Ofisimin kapısı açılmadan önceki kısa süre içinde Lenore’ın bana batağını gördüm. Bir gözü dağınık saçları ile örtülmüş, ötekisi utangaç bir endişe ile dolu, Mona Lisa’nınki gibi bir ifadeyle beni inceliyor, ne tepki vereceğimi görmek istiyordu.</p>

  <p class="calibre9">Maun kapı ardına kadar açıldı. İşte, açık kapımın kirişinin altında Armando Acosta duruyordu. Sanki bir film karesi izliyordum. Ne tuhaf karşılaşma. En çılgın düşlerimde bile adımım kapımdan içeri atarken düşünemeyeceğim bir adam biçimi. Gözlerimiz kısa bir an için birbirine kilitlendi. Sonra o gözlerini çekti. Lili onları tanıştırarak Lenore’ı onurlandırdı. İkisi el sıkıştılar.</p>

  <p class="calibre9">"Kocam, Yargıç Acosta. Bayan Goya." Lili kocasının artık kürsüde olmadığı, fuhuş suçlaması ve bununla bağlantılı olarak davanın tek tanığının ölümü nedeniyle askıya alındığı gerçeğini görmezden geliyordu.</p>

  <p class="calibre9">"Bana Armando diyebilirsiniz," dedi Lenore’a.</p>

  <p class="calibre9">Onun için bir düzine farklı isim düşünebilirdim ve her biri çok aşağılık olmasına karşın, vaftiz edildiği o karanlık günde ailesinin ona verdiği isimden daha uygun olurdu.</p>

  <p class="calibre9">"Siz de bana Lenore diyebilirsiniz."</p>

  <p class="calibre9">Bir an için onun elini öpeceğini sandım ama o sadece elini kibarca sıktı. Hayal edemediğim kadar nezaket dolu bir ortam oluşmuştu. Şaşırmıştım. Bana döndüğünde hâlâ masanın arkasındaki sandalyemde oturuyordum. Korkarım, kalkmaya çabalarsam ayaklarım beni dinlemeyecekti.</p>

  <p class="calibre9">"Avukat bey." Tam olarak gülümseme sayılamayacak bir ifade ile bana bakarken ölçülüydü.</p>

  <p class="calibre9">Daha çok sezgisel bir bakıştı. Sanki aklımı okuyabiliyor ve içinde herkesin yanında söylemek cesaretini göstereceğim hiçbir şey olmadığını biliyordu.</p>

  <p class="calibre9">Bir şey söylemedim ve başımı salladım.</p>

  <p class="calibre9">"Bay Madriani ve ben birbirimizi yıllardır tanırız," dedi karısına.</p>

  <p class="calibre9">Bunu kanıtlamak için ona yara izlerimi gösterebilirdim...</p>

  <p class="calibre9">"Sizi gördüğüme sevindim," yalan söylüyordu. Uzattığı eli masamdaki defterin üstünde rüzgârın sessizce geçişi gibi asılı kaldı. Elini birkaç saniye o şekilde tuttu ki, geri çekecek olursa bütün gözler bana çevrilecekti. Ardından sosyal açıdan zor geçen bir duraklama anı oldu. Cehennemin donmasını beklemek istiyor gibiydi. Sonunda elini aldım ve zorunlu olarak sıktım. Lenore’a baktığımda bana gülüyordu. Yüzümdeki ifadeden olsa gerek. O kadar açıkça gülüyordu ki, Lili Lenore’a kaçırdığı bir şey olup olmadığını sordu.</p>

  <p class="calibre9">Bu arada Acosta’nın kendisi de kıkırdıyordu.</p>

  <p class="calibre9">"Bay Madriani ile ilişkimiz -nasıl söylesem?- her zaman çok samimi olmamıştır," dedi. "Sana daha sonra anlatırım." Kolunu karısının omzuna koydu. Ona masamın karşısındaki kanepeye kadar eşlik etti. Orada kitap desteği gibi pozisyon alıp oturdular. Lenore da müvekkil sandalyelerinden birini alıp tam karşına oturdu. Birbirimizi karşılıklı incelemeye başladık.</p>

  <p class="calibre9">Acosta’yı bir aydan fazla süredir görmüyordum, ama bu süre içinde iki yaş daha ihtiyarlamıştı. Kelleşen kafasının üstünden gri bir kıvrım sarkıyordu. Gözlerinin kenarında batan güneşin ışınları gibi stres çizgileri oluşmuştu. Etleri çenesinden sarkıyordu. Alt çenesini av sırasında yitirmiş yırtıcı bir hayvan gibiydi.</p>

  <p class="calibre9">"Evet. Mademki hepimiz bir araya geldik," dedi.</p>

  <p class="calibre9">"Nereden başlayalım?"</p>

  <p class="calibre9">Önce bana baktı, sonra Lenore’a ve bizim onun başlamasını beklediğimizi anladı.</p>

  <p class="calibre9">Zayıf görünümüne rağmen, bazı yapmacık davranışlarını hâlâ sürdürüyordu. Kolunu karısının omuzundan çektikten sonra ceketinin altındaki gömleğinin koluyla oynamaya başladı. Sonra parmakları ile şakaklarındaki gri saçları düzeltti.</p>

  <p class="calibre9">Sessizliğin ardından boğazını temizledi. "Avukat tutmaya geldim. Brittany Hall’un ölümü nedeniyle," dedi. Böyle muhtaç bir konumda olmanın onun için hiç de kolay olmadığı açıkça belliydi. Ne bana ne de Lenore’a doğrudan bakıyor, ikimizin ortasında bir noktaya bakarak konuşuyordu.</p>

  <p class="calibre9">"Normalde sormazdım," dedim. "Ama muhtemelen bu işi yapıp yapmadığınızı öğrenerek başlamamız iyi olur"</p>

  <p class="calibre9">Karışık duygular içinde baktı bana, nasıl olup da böyle nezaketsiz ve patavatsız olabildiğimi anlayamamıştı.</p>

  <p class="calibre9">"Brittany Hall’u öldürdünüz mü?" diyerek bütün şüpheleri yok ettim.</p>

  <p class="calibre9">"Bunu yanıtlamayın," dedi Lenore.</p>

  <p class="calibre9">Lili bana öldürecek gibi bakıyordu. "Ne cesaretle..."</p>

  <p class="calibre9">"Çok sert bir giriş oldu galiba, sizce de öyle değil mi?" En önemli kuraldır: Sorma. Cevap hoşuna gitmeyebilir. Gerçeği sonra da öğrenebilirdik. Zaman vardı. Önce savunma teorileri geliştirebilirdi Lenore. Gerçekler daha sonra keşfedilebilirdi.</p>

  <p class="calibre9">"Sakin olun," dedi Acosta. Bunu söylerken bana bakmıyordu. Yüzünü iki kadına dönmüştü. Sorduğum sorudan alınmışa benzemeyen tek kişi oydu. Karısı ayağa kalkmış, çantası elinde gitmeye hazırlanıyordu.</p>

  <p class="calibre9">"Buraya hakarete uğramaya gelmedik," dedi Lili. Hiç şüphesiz saygısızlığa uğramış hissediyordu kendini. Oysa torunlarının resimlerini göstermişti bana. Ben de ona kendi kızımınkini göstermiştim.</p>

  <p class="calibre9">"Bay Madriani’nin bu soruyu sormaya hakkı var," dedi Acosta. Gerçeği öğrenmeye hakkım olup olmadığını söylemiyordu ama.</p>

  <p class="calibre9">Lili’yi tekrar oturmaya razı etmek için biraz zaman ve çaba gerekti. Gitmek istiyordu. Kocasını gözü kapalı olarak kabul etmeyecek bir avukata güvenemezdi. Başka bir avukat bulmakta zorlanabilirdi.</p>

  <p class="calibre9">Acosta onu tekrar oturtmayı becerdi.</p>

  <p class="calibre9">"Kaos yaratmak konusunda esrarengiz bir yeteneğiniz var Bay Madriani," dedi Acosta.</p>

  <p class="calibre9">"Bazen işime yarıyor," dedim.</p>

  <p class="calibre9">En az onunki kadar soğuk bir bakış yolladım ona.</p>

  <p class="calibre9">"Eminim öyledir," dedi.</p>

  <p class="calibre9">Tekrar oturduğumuzda soruma hâlâ bir yanıt beklediğimi hatırlattım ona.</p>

  <p class="calibre9">"Ve ben de yargıca bu soruyu yanıtlamamasını tavsiye ettim," dedi Lenore. "Şimdi ne yeri, ne de zamanı."</p>

  <p class="calibre9">"Böyle bir tavsiye verdiğinize göre bir ilişki içinde olmalıyız," dedi Acosta. "Avukat-müvekkil ilişkisi gibi." Kaşlarını kaldırdı.</p>

  <p class="calibre9">Adamın morali bozuktu belki ya da duygusal olarak çöküntü içinde olabilirdi. Ama avukatlık zekâsını kaybetmemişti.</p>

  <p class="calibre9">"Böyle bir soruyu yanıtlamamı bekleyemezsiniz. Ama eğer... "</p>

  <p class="calibre9">"Sizi temsil ettiğimizi kabul edin." Ben ağzımı açamadan Lenore yemi kaptı ve oltaya takıldı.</p>

  <p class="calibre9">Bunun üzerine Cevizkafa’nın yüzü güldü. Karanlık yüzündeki bembeyaz dişleri ile bir yüzücünün köpek balığı tarafından saldırıya uğradığında göreceği türden görüntüydü bu.</p>

  <p class="calibre9">Bu gülüşü ile beni yıkadı. Kendisinin de zaman zaman kaosun meyvelerini toplamaya katıldığını söylemek ister gibiydi. Yaptığım hesaplanmış direkt giriş yanlış sonuç vermiş, Lenore’un kenardan aşağı düşmesine neden olmuştu.</p>

  <p class="calibre9">"Biraz daha düşünseniz iyi olur," diyerek Lenore’ı yukarı çekmeye çalıştım. "Bilmediğiniz çok şey var."</p>

  <p class="calibre9">"Buna sezgi diyelim isterseniz." Lenore toplayabildiği bütün siniriyle bana baktı. Eğer ben aptalca şeyler yaparsam o da yapabilirdi demek ki. Ama bu oyunu sadece Cevizkafa kazanırdı.</p>

  <p class="calibre9">"Doğru," dedim.</p>

  <p class="calibre9">"Ya siz Avukat Bey?" Acosta dikkatini bana yöneltmişti.</p>

  <p class="calibre9">"Paranı nasıl alacaksın?" diye sordum Lenore’a.</p>

  <p class="calibre9">"Size hemen bir çek yazabilirim," dedi Acosta. "Ücret istemiyor musunuz? Ne kadar?"</p>

  <p class="calibre9">Kalemi elinde masamın kenarında açık duran defterinin üstüne eğilmiş karanlık bakışları ile ruh çağırır gibi duruyordu. Faust’un işkence imgelerinden farklı değildi. Ben de şeytanla kendi anlaşmamı yapmak üzereydim.</p>

  <p class="calibre9">"Yetmiş beş bin dolarlık bir ücret," dedim. "Güvence olarak. Ayrıca kişi başına, saati iki yüz elli dolar ve mahkemede geçen zaman için de üç yüz elli."</p>

  <p class="calibre9">Lili irkildi.</p>

  <p class="calibre9">Lenore’ın gözleri açıldı.</p>

  <p class="calibre9">Acosta tek bir saniye sektirmedi. "Tamam," dedi.</p>

  <p class="calibre9">Düşlediğimden daha derin ceplere sahipti. Masamın kenarında çeki doldurmaya başladı.</p>

  <p class="calibre9">Lenore’ı işin içine ittirdiğim için, şimdi ardından izlemek zorundaydım.</p>

  <p class="calibre9">"Bayan Goya baş avukat olacak, bunu da anlamış olmalısınız." Lenore’a baktım. "Bir uyarım daha var," dedim. Biraz daha hızlı düşünebilsem bir binlik daha ekleyebilirdim. "Eğer herhangi bir anda bize gerçeği söylemediğinizi keşfedersem bizi yok bilin."</p>

  <p class="calibre9">Kanepede oturan Lili daha fazla heyecanlandı ama Acosta kolunu sıkıca tutuyordu şimdi.</p>

  <p class="calibre9">"Şimdi soruma yanıt verin," dedim.</p>

  <p class="calibre9">Yüzündeki ifade aniden buz gibi soğudu ve taş gibi oldu. O artık dinlenen bir ceset olmuştu. Bütün gereksiz devinimleri durdu. Psişik ağırbaşlılığı tanımlayan bir andı. İnsanın içine işleyen kahverengi gözlerinin derinliğinde koca bir kıta yok olup gidebilirdi. Hedefine kilitlenmiş bir füze gibi bakıyordu.</p>

  <p class="calibre9">"Hayır. Onu ben öldürmedim."</p>

  <p class="calibre9">Mahkemede aynı soruyla karşılaştığında da böyle cevap verecekse hiç fena sayılmazdı. Sempati toplamak için sesini biraz titretebilirdi belki. Ama ikna etme konusunda eksiği yoktu.</p>

  <p class="calibre9">"Bunu hallettiğimize göre," dedi. "Sırada ne var?"</p>

  <p class="calibre9">Birdenbire anladım ki, gerçekten bilmiyordu. Hukukun içinde, kürsüde, onun önemli bir parçası halinde, yirmi senesi geçmiş bir adam olarak savunma konusunda en ufak bilgisi yoktu.</p>

  <p class="calibre9">Lenore ilk olarak, cinayet anında nerde bulunduğu konusunu konuşmaya başladı. Acosta’nın cinayet işlendiği sırada başka bir yerde olduğuna tanıklık edebilecek iyi vatandaşlar var mıydı? Bu bir sorun teşkil ediyordu. Çünkü polis, Hall’un ne zaman öldürüldüğü konusunda en iyi tahminini henüz yapmamıştı. Acosta bize, günün büyük bölümünde ve akşam yalnız olduğunu açıkladı. Morali bozuk olduğu için arabasını nehrin yanındaki otoyolun kenarına park etmişti. Bunu yaparken niyetinin ne olduğunu söylemiyordu. Karısının gözlerindeki anlam, Lenore’a gönderdiği bakış, bir tür açıklamaydı aslında.</p>

  <p class="calibre9">"Kimse sizi görmedi mi?" dedi Lenore. "Kimseyle konuşmadınız mı?"</p>

  <p class="calibre9">"O sırada kimseyle sohbet edecek halim yoktu," dedi. "Yalnız kalmak istiyordum. Altüst olmuştum."</p>

  <p class="calibre9">Önceki hafta yüksek mahkeme kararıyla yargıçlıktan uzaklaştırılması sonucunda dibe vurduğunu düşünüyordu.</p>

  <p class="calibre9">Bir kızgınlık nöbeti sonucunda, o sabah, fuhuş davasındaki avukatını kovmuştu.</p>

  <p class="calibre9">Lenore, "Anlıyorum," dedi. "Ama bütün süre boyunca, kızın öldürüldüğü gün ve akşamı, hiç kimseyle konuşmadınız mı, telefon da mı etmediniz bir arkadaşınıza? Birisinin sizi görmüş olabileceği bir yere gittiniz mi?"</p>

  <p class="calibre9">Başını salladı.</p>

  <p class="calibre9">"Bir şey satın aldınız mı? Yiyecek, benzin? Belki bir satıcı, kızın öldüğü saatlerde sizi gördüğünü hatırlar."</p>

  <p class="calibre9">Yine başını salladı.</p>

  <p class="calibre9">"O gece eve kaçta döndünüz?" diye sordum.</p>

  <p class="calibre9">"Eve dönmedim. Ertesi günün öğleden sonrasına kadar eve gitmedim. Saat iki civarında döndüm."</p>

  <p class="calibre9">Karısı da bu üzücü gerçeği onayladı. Onu beklerken meraktan hastalanmıştı.</p>

  <p class="calibre9">Acosta’ya cinayetin ardından polise yapmış olabileceği açıklamaların neler olabileceğini sorduk. Maalesef, tam olarak neler söylediğine dair ayrıntıları elde edemedik. Bize Hail’un takvimindeki bir not ile ilgili kaçamak yorumlar yaptığını anlattı. Buna değindiği sırada Lenore ile birbirimize baktık. Lenore’ın o gece gördüğü nottu söylediği.</p>

  <p class="calibre9">Acosta’ya göre, karışık açıklamalarından yola çıkan polis, onun bu notu bildiğini ve cinayet gecesi orada olduğunu ileri sürüyormuş.</p>

  <p class="calibre9">Başı dertte iken konuşma arzusu duymanın hata olduğu gerçeği, aynen yerçekimi yasası gibi bir doğa kuralıdır.</p>

  <p class="calibre9">"Acaba şüphelendikleri başka birinin olması olasılığı var mı?" Bu mutlu düşünce Lenore tarafından ortaya atıldı.</p>

  <p class="calibre9">"Sanmam," dedi Acosta.</p>

  <p class="calibre9">"Nasıl bu kadar emin olabiliyorsunuz?" dedi Lenore.</p>

  <p class="calibre9">"Çünkü büyük jüriyi topladılar ve ben tanıklık etmek için çağrılmadım."</p>

  <p class="calibre9">Lenore ağzı açık, bakakaldı. Bu bilginin nereden geldiğini bize söylemedi, biz de sormadık. İlçe Merkez Mahkemesi’nde böbrekleri bozuk bir köpek sürüsünde olduğundan daha fazla sızıntı vardı ve tabi ki, Acosta her birinin nereye işediğini biliyordu.</p>

  <p class="calibre9">"Bir grup tanıdık insan tanık olarak çağrıldı," dedi. "Doğrusunu isterseniz onlara neler sorulduğunu ve yemin ettikten sonra neler söylediklerini bilmiyorum."</p>

  <p class="calibre9">"Bizim için bir tahminde bulunun," dedim. Kedi fare oyunu.</p>

  <p class="calibre9">Omzunu hafifçe silkti, başını eğdi. En iyi tahminini yaptı.</p>

  <p class="calibre9">"Bir savcının doğru tanığa doğru soruyu sorması gerekseydi eğer..." Ağzını kurutulmuş erik gibi büzdü, mümkün olanı tahmin etmeye çalışıyordu. "İçlerinden biri," dedi, "bazı sert ifadelerden söz etmiş olabilir. Kızgınlık anında sarf edilmiş aşırıya kaçan sözler."</p>

  <p class="calibre9">Boş bakışlarım aşikâr olanı sorsun diye bekledim.</p>

  <p class="calibre9">"Altüst olmuştum," dedi. "Ve bazı şeyler söyledim."</p>

  <p class="calibre9">"Ne gibi?"</p>

  <p class="calibre9">"Kelimeleri tam olarak hatırlamıyorum. Bir şey söylemiş olabilirim, ona yalancı demişimdir, ya da daha kötüsünü."</p>

  <p class="calibre9">"Britanny Hall’a mı?"</p>

  <p class="calibre9">Evet anlamında başını salladı.</p>

  <p class="calibre9">"Kızmıştım. Beni oyuna getirmişlerdi," dedi.</p>

  <p class="calibre9">"Kimler?"</p>

  <p class="calibre9">"Polisler," dedi. Bütün suçluların ortak savunması: Tuzak.</p>

  <p class="calibre9">"Bütün fuhuş meselesi düzmeceydi," dedi.</p>

  <p class="calibre9">"Siz de sinirlendiniz. Ve ona yalancı dediniz. Başka?" dedim.</p>

  <p class="calibre9">Gözleri fıldır fıldır dönüyordu. İtiraf etmesi yakındı.</p>

  <p class="calibre9">"Bir şey daha söylemiş olabilirim."</p>

  <p class="calibre9">"Nedir? Söyleyin." Diş çekmek gibiydi bu.</p>

  <p class="calibre9">"Belki. Bilemiyorum. Onun ölmesini istemiş olabilirim," dedi.</p>

  <p class="calibre9">"Böyle bir şeyi söylediğinizi hatırlayabileceğinizi düşünmüştüm," dedim.</p>

  <p class="calibre9">Acosta omuz silkti.</p>

  <p class="calibre9">"Birisine onun ölmesini istediğinizi mi söylediniz?"</p>

  <p class="calibre9">"Böyle bir şey söylemiş olabilirim. Ona sövmüş ve ölmesini istediğimi söylemişimdir belki."</p>

  <p class="calibre9">"Harika," dedim. "Kelimeleri tam olarak hatırlayabiliyor musunuz?"</p>

  <p class="calibre9">"Bu çok mu önemli?" dedi.</p>

  <p class="calibre9">"Eğer polisler tanıklarla konuştularsa," dedim.</p>

  <p class="calibre9">Parmaklarını alnına dayadı. Kehanette bulunabilmek için güçlerini toplayan kâhine benziyordu.</p>

  <p class="calibre9">"Sanırım orospu geberse iyi olur gibi bir şey söylemiş olabilirim." Cevizkafa’nın birisinin ölmesini arzuladığında kullandığı kötü sözlere bakın!</p>

  <p class="calibre9">"Mükemmel. Kime söylediniz bu dileğinizi?"</p>

  <p class="calibre9">"Anlamalısınız," dedi. "Tutuklandıktan sonra kimse benimle konuşmuyordu. Sanki hayaletmişim gibi koridorda yanımdan geçip gidiyorlardı. Yirmi yıl birlikte çalıştığım insanlar beni tanımıyormuş gibi davranıyorlardı. Kendi yazmanım bile sabah arayıp hasta olduğunu söyledi. İnanabiliyor musunuz? Kendi yazmanım. Diğerleri bana gülüyorlardı... "</p>

  <p class="calibre9">"Kime söylediniz bu dileğinizi?"</p>

  <p class="calibre9">Yutkundu. Âdemelmasının aşağı yukarı hareketi fark ediliyordu.</p>

  <p class="calibre9">"Oscar Nichols," dedi.</p>

  <p class="calibre9">Nichols ’Bay cana yakın’ seçimlerinde oyumu vereceğim kişiydi. Yüksek mahkeme yargıcıydı. Bütün avukatların sevdiği, sokaktaki adamın yargıcıydı. Sevilirdi, çünkü köy orospusu gibi kolay birisiydi. Sessiz ve yumuşak konuşan, altmış yaşlarında bir Afrikalı-Amerikalı’ydı. Her davaya çok mantıklı yaklaşır, konunun iki yüzünü de görmeye çalışır ve sonunda kararsızlık içinde felce uğrardı. Bıraksalar her davayı öyle bir yoğururdu ki, sonunda hiç kimse kaybetmezdi. Böyle bir sorun anında Acosta’nın üstünde ağladığı ruhsal omuzun Nichols olması beni şaşırtmamıştı. Yine de nefessiz kalmıştım. Oturan bir yargıca şimdi ölmüş olan bir tanığı ölümle tehdit etme olarak yorumlanabilecek açıklamalar yapan, hukuk içinde yetişmiş bir müvekkilim vardı.</p>

  <p class="calibre9">"O bir dosttu," dedi Acosta. Bu açıklamadaki en işlevsel kelime hiç şüphe yok ki, sonunda geçmiş zaman eki olanıydı.</p>

  <p class="calibre9">"Hiç kötü adam tanıdığınız yok mu?"</p>

  <p class="calibre9">Bu sözleri söyler söylemez pişman oldum. O an Acosta’nın yüzündeki ifade ne kızgınlık ne de kibirdi. Bu ifadeyi daha önce görmemiştim. Acının, kederin ifadesiydi bu. İncinebilirliğimizi hoşlanmadığımız ya da güvenmediğimiz insanlardan saklarız. Bu doğal bir eğilimdir. İkimizi ayıran kuşku ve şüphe bir galaksi boyutundaydı.</p>

  <p class="calibre9">Kişinin mesleği ile kimliğinin birbirinden ayrı düşünülemeyeceği bir dünyada Acosta profesyonel bir cüzzamlıydı şimdi. Özgürlüğü ve karısı dışında her şeyini kaybetmiş bir adamdı.</p>

  <p class="calibre9">İletişim hattımın üstündeki ışık yanıp sönmeye başladı. Bir saniye sonra telefon çaldı. Alıcıyı kaldırdım.</p>

  <p class="calibre9">"Burada sizi görmek isteyen bir beyefendi var."</p>

  <p class="calibre9">"Kimmiş?"</p>

  <p class="calibre9">"İsmi Leo Kerns. Başsavcılıktan gelen bir dedektif."</p>

  <p class="calibre9">"Leo mu? Ne istiyormuş?"</p>

  <p class="calibre9">"Sizinle konuşması gerektiğini söylüyor."</p>

  <p class="calibre9">"Hemen geliyorum."</p>

  <p class="calibre9">Lenore’a baktım. "Hemen döneceğim." Kalemimi Cevizkafa’nın ölüm tehdidini not ettiğim defterimin üstüne bıraktım. "Yerimi kaptırmayın."</p>

  <p class="calibre9">Sandalyemden kalktım ve Lenore’ı temel sorunları konuşması için onlarla bıraktım. Herhalde konuşmayı daha hafif konulara yöneltecekti. Acosta’nın olası ihracına örneğin.</p>

  <p class="calibre9">Kapıya yöneldiğimde, kertenkelenin yolda bir araba tarafından ezilmeden hemen önce hissettiği türden karanlık bir duyguya kapıldım.</p>

  <p class="calibre9">Leo beni tuzağa düşürmüştü.</p>

  <p class="calibre9">Resepsiyon masasının yanında ayakta duran Leo’nun yanında takım elbiseli, düz ve iyi kesimli saçları olan, cinayet masası dedektifi oldukları her hallerinden belli iki adam daha vardı. Bir tanesini tanıyordum.</p>

  <p class="calibre9">"Paul." Leo elimi sıkmak için yaklaştı. Tam o anda kendimi Yahuda’nın keçisi<sup class="calibre11"><small class="calibre12"><span class="calibre13">(11)</span></small></sup> gibi hissettim.</p>

  <p class="calibre9">Öteki polislerden biri önüne geçti.</p>

  <p class="calibre9">Herhangi bir giriş yapmadan, doğrudan "Armando Acosta sizin ofisinizde mi? Burada, bu binanın içinde olduğuna dair bilgi aldım," dedi.</p>

  <p class="calibre9">"Kim soruyor?"</p>

  <p class="calibre9">"Elimde Armando Acosta’yı tutuklama emri var."</p>

  <p class="calibre9">Kâğıdı elime çarptı ve beni kenara iterek koridora doğru yürüdü. Büromun kapısına geldiğinde ne durdu, ne de kapıyı tıklattı. Ardına kadar açtığı kapıdan içeri girdi.</p>

  <p class="calibre9">"Armando Acosta, Britanny Hall’u öldürmek suçundan tutuklandınız. Sessiz kalma hakkına sahipsiniz. Şu anda söyleyeceğiniz her şey size karşı kullanılabilir. Avukat tutma hakkınız var. Eğer avukat tutacak paranız yoksa. Devlet sizin için bir avukat görevlendirecektir..." Çalışılmış söylevini bitirdiğinde Acosta’nın ellerini çoktan arkasına kelepçelemiş, bir kolunun dirseğinden tutarak kapıya doğru sürüklemeye başlamıştı. Öteki polis de ona katıldı. Acosta’yı ite kaka götürürlerken uyumluluğunu yitirmiş iki karşıt kuvvet gibiydiler.</p>

  <p class="calibre9">Lili büromun kapısında ağlarken Lenore onu bir kolundan tutuyordu.</p>

  <p class="calibre9">Acosta’nın yüzünde bir ifade vardı. Doğrudan bana bakarken kelimelerle değil ama bakışlarıyla, boğulmakta olan bir adam gibi yalvarıyordu. Duvarlara çarpa çarpa bana doğru geldiler.</p>

  <p class="calibre9">"Hiçbir şey söyleme," dedim. "Hapishanede konuşuruz."</p>

  <p class="calibre9">Polislerden biri çekilmem için beni öyle bir itti ki, neredeyse duvardan dışarı çıkıyordum. Beni ittiğinde gözlerindeki bakışı gördüm. Onun için avukatlara karşı şiddet uygulamak iş değil, adeta zevkli bir eylemdi. Tavsiyede bulunurken beni çivilemek, çalışma aşkından ileri geliyordu. Masanın üstündeki bir fotoğrafı ve kâğıtları fırtına gibi süpürdüler. Acosta mücadele etmiyor, sadece iki polisin arasında, girdaba yakalanmamaya çalışan birisi gibi ayakta durmaya çabalıyordu. Leo bana bakarak dikilirken yüzünde bahtsız bir gülümseme vardı. Neden burada olduğundan emin değildim. Sonra kafama dank etti. Leo büyük jürinin hizmetindeydi ve patronunun, yani Kline’in jüriye sunacak delil bulması için onun ayak işlerine koşuyordu. Tahminime göre, Acosta’nın tutuklama emri baskıdan yeni çıkmıştı ve iddianamenin mürekkebi bile kurumamıştı daha.</p>

  <p class="calibre9">---</p>

  <p class="calibre9" id="filepos213643"><span class="calibre10"><span class="bold">BÖLÜM 8</span></span></p>

  <p class="calibre9">COLEMAN KLINE'IN EN BELİRGİN ÖZELLİĞİ, insanın içine işleyen mavi gözleriydi. Bu sabah, bu gözler, endüstri lazerinin ikiz ışını gibi beni delip geçiyorlardı. Masasının öteki yanındaki müşteri koltuklarından birinde oturuyordum. Birbirimizi karşılıklı tartıyorduk. Gül rengi masasının üstü Jüpiter’in ayları gibi soğuk ve çoraktı. Üstünde herhangi bir şey olmamasına karşın, Kline’ın kenetlenmiş elleri masaya uğursuz bir görüntü kazandırıyordu.</p>

  <p class="calibre9">Odası oldukça sadeydi. Perdesi olmayan iki pencere, beyaz duvarlar, duvarda Rorschach’ın resimlerine benzeyen renkli, soyut bir çalışma.</p>

  <p class="calibre9">"Siz Lenore Goya’nın arkadaşısınız," dedi. Sözlerinde suçlama yoktu. Sadece gerçeği açıklıyordu.</p>

  <p class="calibre9">"Lenore ve ben bir süredir tanışmaktayız," dedim.</p>

  <p class="calibre9">"İnat için bir davanın içine sürüklenmemeye dikkat etmelisiniz," dedi. "Özellikle başka birininkine."</p>

  <p class="calibre9">Gözlerimle sorguladım onu.</p>

  <p class="calibre9">"Lenore’ın bana kin beslediği bir sır değil. Acaba onu Acosta’yı temsil etmeye iten neden bu mu?"</p>

  <p class="calibre9">"Bunu duymamıştım." Gerçeği gizlemek ancak karşı taraf inanırsa yalan sayılır. İkimizde gerçeğin ne olduğunu biliyorduk. Dudakları sımsıkı kapalı, acı içinde bir ifadeyle sırıttı. Bu başlangıcın daha rastlantısal ve samimi olacağını ummuştu.</p>

  <p class="calibre9">"Kötü niyetin götüreceği yol bellidir," dedi. "Yanlış nedenlerle bir davayı almak hatalı olur."</p>

  <p class="calibre9">"İş ve eğlencenin birbirine karıştırılması gibi mi?" dedim.</p>

  <p class="calibre9">Söylediğim şeyin onun üstünde etkisi olmadı. Gülmüyordu salak.</p>

  <p class="calibre9">"Resmi olarak davayı aldınız mı?" dedi.</p>

  <p class="calibre9">Lenore, Acosta’nın kefalet ile tahliyesi için başvurmuş ama reddedilmişti. Bunu ona söyledim.</p>

  <p class="calibre9">"Öyleyse bu meseledeki rolünüzü tekrar düşünmek isteyebilirsiniz."</p>

  <p class="calibre9">"Ben ya da başkası fark etmez. Yargıç kendine güçlü bir savunma avukatı tutacaktır," dedim.</p>

  <p class="calibre9">"Bu o tür bir dava."</p>

  <p class="calibre9">"Ne tür?"</p>

  <p class="calibre9">"Üst düzey ilgi odağı," dedim. "Medya sirki toplanmaya başladı bile. Televizyon bu konuya geniş yer ayıracaktır. Birinci dereceden cinayetle suçlanan bir yargıca her gün rastlayamazsınız."</p>

  <p class="calibre9">Üst düzey tanımı üstünde düşündü biraz. "Öyle galiba. Çok ayıp ama ne yapalım."</p>

  <p class="calibre9">"Neymiş o?"</p>

  <p class="calibre9">"Bugünlerde halkın ilgisini ancak bu tür malzeme ile çekebilmek"</p>

  <p class="calibre9">"Seks skandalı ve namusunu kaybetmiş bir yargıç mı?"</p>

  <p class="calibre9">"Kesinlikle." Magazin basınında isminin geçeceği düşüncesinden rahatsız olmuştu.</p>

  <p class="calibre9">"Bu çok eski bir hikâyedir," dedim.</p>

  <p class="calibre9">Bana baktı.</p>

  <p class="calibre9">"Davut ile Betşeba,"<sup class="calibre11"><small class="calibre12"><span class="calibre13">(12)</span></small></sup> dedim.</p>

  <p class="calibre9">"Armando Acosta, İncil’deki karakterlere benzetilecek bir adam değil," dedi.</p>

  <p class="calibre9">Sonunda hemfikir olduğumuz bir nokta bulmuştuk.</p>

  <p class="calibre9">"Bütün bunlar çok güzel," dedi. "Peki, neden bu görüşmeyi istediniz? Bana bir amacınız varmış gibi geldi."</p>

  <p class="calibre9">"Kefalet ile tahliye," dedim. "Mahkemede meydana gelebilecek bir tartışmadan kaçınmak için belki bir ayarlama yapabilirdik diye düşündüm."</p>

  <p class="calibre9">Bakışlarından şaşırmadığını anladım. Yine de karşı çıkmaya devam etti. "Bu büyük bir suç avukat bey. Çok özel bir durum. Başka bir davanın tanığının öldürülmesi," dedi.</p>

  <p class="calibre9">"Mahkemenin takdir yetkisi vardır," dedim.</p>

  <p class="calibre9">"Mahkeme uygulamama yolunu seçti."</p>

  <p class="calibre9">"Yani ön sorgulama yapmayacaklar mı?"</p>

  <p class="calibre9">Onayladı.</p>

  <p class="calibre9">"Çok çabuk karar vermişler," dedim. "Ortada gerçek delil yok."</p>

  <p class="calibre9">Koltuğunda döndü ve arkasındaki büfenin üstünde, iki kitap desteğinin arasında düzgün bir biçimde dizili duran yığından bir kitap aldı. Dizine çabucak göz attıktan sonra başparmağı ile sayfaları çevirdi.</p>

  <p class="calibre9">"Okuyorum," dedi. "Ceza kanunları, bölüm bin iki yüz yetmiş nokta beş: Cezası ölüm olan birinci dereceden suçla itham edilen kişinin suçunun kanıtı belli ise ya da suçu işlediğine büyük ölçüde kanaat getirilmişse, bu kişi kefaletle serbest bırakılamaz." Kitabı kapattı.</p>

  <p class="calibre9">"Belli değil," dedim.</p>

  <p class="calibre9">"Kanıtları görmeden nasıl bilebiliyorsunuz?"</p>

  <p class="calibre9">Bunun cevabını veremezdim. Çıktığımız keşif gezisinin ilk meyveleri daha bu sabah elimize geçmişti ve masamda gözden geçirilmeyi bekliyordu.</p>

  <p class="calibre9">"Bay Acosta ile ilgili duygularınız bir yana, kendisi toplum içinde önemli bağlantıları olan bir kişidir ve basında dolaşan söylentilere rağmen kaçacağına dair hiçbir kanıt yoktur. Bay Acosta’nın bir ailesi ve sahip olduğu bir ünü vardır..."</p>

  <p class="calibre9">"Doğru, ünlüdür," dedi Kline. Etkilenmiş görünüyordu.</p>

  <p class="calibre9">"Kaçacağını gerçekten düşünüyor musunuz?"</p>

  <p class="calibre9">"Böyle şeyler olur. Ama şimdi bütün bunları bir an için bir kenara bırakalım, müvekkiliniz hakkındaki düşüncelerimi falan, biz kabul etsek bile mahkemenin kefaleti kabul edip etmeyeceğini de. Bunların hepsini bir kenara koyalım bir süre için."</p>

  <p class="calibre9">Ardından gelecek kötü fikirlerin kokusunu almaya başladım. Beni bardağın içindeki bir böcekmişim gibi inceledi.</p>

  <p class="calibre9">"Biraz önce bir ayarlama yapmaktan söz ettiniz," dedi.</p>

  <p class="calibre9">"Öyle mi?"</p>

  <p class="calibre9">"Evet. Belki bir anlaşma yapabileceğimizi söylediniz." Meraklı gözleri yusyuvarlak oldu.</p>

  <p class="calibre9">"Benim konuşma biçimim," dedim.</p>

  <p class="calibre9">"A! Demek bir öneride bulunmuyorsunuz," dedi. "Sadece kontrol ettim, anlamış mıyım diye."</p>

  <p class="calibre9">"Ne önerebiliriz? Eminim yalvarmayacaktır."</p>

  <p class="calibre9">Başım salladı ve avuçları açık, yere dönük ve masanın üstünde olmak üzere aklındaki en uzak düşüncenin bu olduğunu kanıtlayan hareketler yaptı.</p>

  <p class="calibre9">"Ama" ellerini masaya vurmadan hemen önce konuştu. "Müvekkiliniz işbirliği yapmaya yanaşmıyor. Onunla görüşmek isteyen polislerle konuşmayı reddetti."</p>

  <p class="calibre9">"Onları böylesine hor gördüğü için özür dilemeli," dedim. "Ama eminim polisler onun sessizliği karşısında şaşkına dönmemişlerdir."</p>

  <p class="calibre9">"Herhalde. Ama sizce de masum bir adam kendini temize çıkartmak için çabalamaz mı?"</p>

  <p class="calibre9">"A! Öyleyse siz temize çıkabileceğini düşünüyorsunuz."</p>

  <p class="calibre9">"Bizimle konuşmuş olsaydı, belki. Adamınız işbirliği yapmazsa bütün gerçekleri nasıl bilebiliriz?"</p>

  <p class="calibre9">"Umarım, bunu büyük jüriye anlatmak için çok uğraşırsınız," dedim.</p>

  <p class="calibre9">Gözlerini kıstı. "Burada oturmuş kefaletle tahliye isteyen ben değilim," dedi.</p>

  <p class="calibre9">"İyi bir nokta," dedim. "Tam olarak neydi, müvekkilimi temize çıkarabilecek ne tür bilgiler öğrenmek istedi polis?"</p>

  <p class="calibre9">Parmaklarını çenesinin altında birleştirdi ve geriye doğru hafifçe yaslandı.</p>

  <p class="calibre9">"Başlangıç bilgileri," dedi. "Britanny Hall’un öldürüldüğü anda nerede bulunduğu."</p>

  <p class="calibre9">Elimizde Acosta’nın Hail öldürüldüğü zaman başka bir yerde bulunduğunu kanıtlayacak delilimiz olup olmadığını öğrenmeye çalışıyordu. Olmadığını söylemek onu rahatlatacak, işini kolaylaştıracaktı. Araştırarak öğrenemeyeceği bir şeydi bu. Sadece müvekkilimizin ifadesi konuya açıklık getirebilirdi. Kline düşündüğümden daha uyanıktı.</p>

  <p class="calibre9">"Bunu söyleyebilmek için," dedim. "Ölümün kesin saatini bilmemiz gerekir."</p>

  <p class="calibre9">"Evet," dedi gülümseyerek. "Güç olan da bu."</p>

  <p class="calibre9">"Nasıl olur?"</p>

  <p class="calibre9">"Şu an için ancak çok geniş ölçüler içinde belirleyebiliyoruz."</p>

  <p class="calibre9">"Ne kadar geniş?"</p>

  <p class="calibre9">"Altı saatlik bir süre içinde."</p>

  <p class="calibre9">"Buna geniş denmez ki," dedim. "Bu resmen uzay."</p>

  <p class="calibre9">"Üstünde çalışıyoruz."</p>

  <p class="calibre9">Eminim öyledir. Eğer Hall’u ölümünden kısa bir süre önce kimse görmediyse ya da birisi onunla konuşmadıysa, ölüm zamanının belirlenmesi, bizim uzmanlarımız ile onların uzmanları arasında yemin etme yarışına dönüşecek bir tahmin sorunu olacaktı.</p>

  <p class="calibre9">"Ben, eğer elinizde sağlam bir kanıt olsaydı bize çoktan sunmuş olurdunuz diye düşünüyorum."</p>

  <p class="calibre9">İyi bir tahmindi bu, ama o emin olmayı arzu ediyordu.</p>

  <p class="calibre9">"Siz de bilirsiniz ki, bazı tahminler dönüp dolaşıp tahminde bulunanın bir tarafını ısırabilir," dedim.</p>

  <p class="calibre9">Kanıtımız olmadığına göre, bir sonraki en iyi manevra, Kline’ın tahminlerine devam etmesini sağlamaktı. Olası kanıtları dışlamaya çalışan dedektifler başka zararlar verecek zaman bulamazlardı.</p>

  <p class="calibre9">"Demek ki bir anlaşma zeminine sahip değiliz," dedi Kline. Kızgın değildi. Sadece acı bir gerçeği belirtiyordu.</p>

  <p class="calibre9">"Müvekkilinizin kaçması riski bulunuyor. Halkın güvenliği için sakıncalı bir durum. Bu yüzden vicdanım rahat olarak söyleyeyim, kefaleti kabul edemem."</p>

  <p class="calibre9">Konuşmaya başlayacaktım ki, sözümü kesti.</p>

  <p class="calibre9">"İyi bir görüşme oldu," dedi. Ayağa kalktı ve beni kapıya götürdü.</p>

  <p class="calibre9">"Bu davadaki konumunuzu yeniden gözden geçirseniz gerçekten iyi olur. En azından, kendinizi Bayan Goya’nın niyetleri konusunda bilgilendirin."</p>

  <p class="calibre9">Aniden elini benimkinin içinde buldum. Hayal edebileceğimden daha yumuşaktı ve veda ediyordu. Ofisinin kapısı kapanırken neredeyse kıçıma çarptı. Coleman Kline’in şimdiye kadar sandığım gibi avanak bir avukat olmadığı kesin gerçeği ile baş başa kaldım.</p>

  <p class="calibre9">"Adam kızgın, çünkü egosu yüzünden sağlıklı düşünemiyor," dedi Lenore. Kline’ın öne sürdüğü kan davası iddiasına Lenore’un cevabı buydu.</p>

  <p class="calibre9">Lenore, mutfağın girişinde ayakta dururken koyu saçlarının uçları omuzlarına sürtünüyor ve gözlerinin akı kahverengi tenine kontrast yaratarak parıldıyordu. Elleri kalçalarındaydı. Lenore kızgın olduğunda çok zor bir kadın olur, ama çok çekici görünürdü.</p>

  <p class="calibre9">"Düşünsene," dedi. "Riski düşük olduğu için Acosta’nın fuhuş davasını almak istiyordu. Tam bir tiyatro. Kancaya asılmış bir yargıç. Şimdi cinayet davasını sonuçlandıramazsa rezil olacak, bürodaki tüm itibarını kaybedecek."</p>

  <p class="calibre9">Lenore, bana yönetim değişikliğinden önce de büroda çalışan ve gelecek seçimde Kline’a rakip olmak konusunda eğlenceli fikirleri olan en az üç tane savcı yardımcısından söz etmişti. İş güvenliği konusunda bir ortaçağ şövalyesinden çok daha fazla zırha sahip devlet memurları vardı. Cinayet davasında geri adım atmak ve davayı yardımcılarına aktarmak, Kline’in bu işi beceremediğini kabul etmesi demek olacaktı.</p>

  <p class="calibre9">Lenore, masanın üstündeki kahveyi almak için mutfağa doğru geriledi ve yemek odasına geri dönerek kahvesini tazelemek isteyen olup olmadığını sordu.</p>

  <p class="calibre9">"Ayrıca," dedi. "Kline beni harcamak için her şeyi söyleyebilir."</p>

  <p class="calibre9">Bunların hiçbiri, şüphe yok ki, Lenore’ın Acosta’yı bütünüyle yanlış içgüdüler nedeniyle temsil etmek istediği suçlamasına bir açıklama getirmiyordu. Acosta’nın davasında bir ortaçağ kan davasında rastlanacak bütün özellikler bulunuyordu.</p>

  <p class="calibre9">Lenore, Harry ve ben, yemeğimizi henüz bitirmiş, yemek odamdaki masanın etrafında toplanmıştık. Kahvelerimizle birlikte likörlerimizi yudumluyorduk. Harry, eğer yarın ayrıntıları hatırlayamayacak olursa yine de ücretini alıp almayacağım bilmek istiyordu. Kahveden vazgeçip creme de menthe<sup class="calibre11"><small class="calibre12"><span class="calibre13">(13)</span></small></sup>' ile Kahlûa<sup class="calibre11"><small class="calibre12"><span class="calibre13">(14)</span></small></sup> yudumlamaya başlamıştı.</p>

  <p class="calibre9">Sarah, Lenore’ın on bir ve on yaşlarındaki iki kızı ile oynuyordu. Onlara adeta tapıyordu. Tüm kelime hazinesinin tek bir kelimeye, "harika" kelimesine indirgendiği yaşa gelmişti artık.</p>

  <p class="calibre9">Çocuklar, Sarah’nın üst kattaki odasına doğru gözden kayboldular. Sanki ölmüşler de cennete gitmişlerdi. Varlıklarının tek kanıtı, arada bir duyulan, kafamızın üstündeki ayak sesleri ve gülüşleriydi.</p>

  <p class="calibre9">Karım Nikki’nin iki yıl önce kanserden öldüğü günden beri Sarah ile mümkün olduğunca çok fazla zaman geçirmeye çalışmış ve yaşamımı kızımla o hukuk denen kıskanç sevgili arasında bölmüştüm. Kolay olmamıştı bu. Birçok defa krize girmiş, içip içip ağlamış, bağırmıştım ve hiçbirinin nedeni Sarah olmamıştı.</p>

  <p class="calibre9">Baba olarak, Nikki’nin anne olduğu bir ailede iyi polis olmak her zaman kolaydı. Nikki çatımızın altındaki kanundu. Kızımızı çok severdi. Benim yumuşak olduğum zamanlarda onun bazı ölçülere bağlı kalmaya çalışması da bu sevgiden kaynaklanırdı. Şimdi ben iki şapkayı da giymek zorundaydım: Eğlendirici ve cezalandırıcı. Sarah, annesinin ceza verirken benden daha yumuşak davrandığını düşünüyordu. Artık tek başına kalmış anne ya da babalara ve onları sömüren güçlere bütünüyle farklı bir gözle bakıyordum.</p>

  <p class="calibre9">Önümüzdeki yemek masasının üstünde dosyalar, resmi belgeler ve antetli kâğıtlardan bir yığın duruyordu. Harry, öğleden sonrasını çoğu polis raporları ve ön araştırma notlarından ibaret olan Acosta davası araştırmasının ilk bilgi parçalarını düzenlemek ve derlemekle geçirmişti. Gözüme çarpan ilk şey, bunların bir kısmının başka bir müvekkilim olan Tony Arguillo tarafından yazılmış olmasıydı.</p>

  <p class="calibre9">"İki dava çakışacak diye mi endişeleniyorsun?" dedi Harry.</p>

  <p class="calibre9">Hukukun birinci kuralına göre, bir avukat karşıt çıkarları olan iki müvekkili aynı anda temsil edemez. Korktuğum şey, eğer Tony Acosta’ya karşı tanıklık yapacak olursa, Tony’nin avukatı olarak elde ettiğim ve Tony’nin itibarını sarsabilecek gizli bilgiler yüzünden, tanık kürsüsünde onu harcamak zorunda kalabileceğimdi. İşte bu yüzden avukatlar polisleri temsil etmekten kaçınırlar.</p>

  <p class="calibre9">"Tony, onu tehlikeye atabilecek bir şey söyledi mi sana?" diye sordu Lenore.</p>

  <p class="calibre9">"Söylemiş olsa bile bunu sana söyleyemem," dedim. Aslında söylememişti. Belki de sırlarını söylemediği tek insan bendim.</p>

  <p class="calibre9">Lenore’a göre bu ileride ortaya çıkması olası bir sorundu sadece.</p>

  <p class="calibre9">"Tony’ye başka bir avukat bulursak mesele hallolur. Bir değişiklik. Hem büyük jüri araştırmasının Tony ile ilgili bölümü de sona erdi zaten."</p>

  <p class="calibre9">Lenore’ın Tony’nin tanıklık yaptığını bilmesi, güvenin kötüye kullanılması demekti zaten.</p>

  <p class="calibre9">"Arguillo değil, Acosta para ödüyor," dedi pratik yaklaşıma Harry. "Hayatın gerçekleri. Avukat değişikliği için bir yazı hazırlayayım. Bu davayı alacak bir enayi tanıyorum." Harry’nin demek istediği başka bir enayi idi.</p>

  <p class="calibre9">"Eteklerimizi temizleyelim," dedim. Lenore’a baktım. "Ya seninkiler?"</p>

  <p class="calibre9">"Nasıl yani? Ben Tony’yi temsil etmiyordum ki."</p>

  <p class="calibre9">"Hayır, ama sen Hail ile konuştun."</p>

  <p class="calibre9">"Ofisimdeki görüşmeyi mi diyorsun?"</p>

  <p class="calibre9">"Evet."</p>

  <p class="calibre9">"O bir müvekkil değildi ki."</p>

  <p class="calibre9">"Doğru. Ama sen eyaletin Acosta’ya açtığı davayla ilgili gizli bilgilere ulaşabiliyordun."</p>

  <p class="calibre9">"O fuhuştu. Bu cinayet. Farklı davalar," dedi Lenore.</p>

  <p class="calibre9">"Sence Kline iki davayı birbirine bağlamaz mı? Fuhuş dalaveresi cinayete yol açtı. Gerçekten de iyi bir neden."</p>

  <p class="calibre9">"Hepsi aynı, araştırma sonucu elde ettikleri her şey elimize geçiyordu. Bunun ne zararı var?"</p>

  <p class="calibre9">"Avukatlık çalışması ürünü olanlar hariç," dedim. "Senin kendi notların."</p>

  <p class="calibre9">"Hiçbir şey görmedim. Eyaletin davadaki stratejisini bilmiyordum. Sence Kline bana güvenir miydi?"</p>

  <p class="calibre9">"Bunu ileri süreceğinden emin olabilirsin."</p>

  <p class="calibre9">"Evet, Magna Karta ve Bağımsızlık Bildirgesi ile birlikte."</p>

  <p class="calibre9">"Sadece bir uyarıydı," dedim.</p>

  <p class="calibre9">"Zamanı geldiğinde düşünürüz," dedi Lenore.</p>

  <p class="calibre9">Lenore, benim gibi, gelecekteki sorunları düşünüp ülser olan insanlardan değildi.</p>

  <p class="calibre9">"Pekâlâ, elimizde ne var?" diye Harry’ye sordum.</p>

  <p class="calibre9">Çoğu sarı not defterine yazdığı kendi notları olan kâğıtlarla boğuşmaya başladı.</p>

  <p class="calibre9">"İki tane suç mahalli var" dedi. "Cesedi buldukları ara sokak ve kaldığı daire. Cinayetin dairede işlendiğini düşünüyorlar. Evde parmak izi araması yaptılar. Henüz bir rapor gelmedi. Umalım da Cevizkafa eldiven giyecek kadar zevkli olmuş olsun."</p>

  <p class="calibre9">Lenore, Harry’ye baktığında çileden çıkmıştı. Ne demek istediği belliydi. Eğer adamın parasını alacaksak, en azından bir masumiyet gösterisi düzenlememiz gerekirdi.</p>

  <p class="calibre9">"Yanlış konuştum," dedi Harry.</p>

  <p class="calibre9">Devam ettik.</p>

  <p class="calibre9">"Kil ve lifler," dedi. "Kıllar kalın ve kırmızımsı kahverengi. Rapora göre insana ait değil. Kızın dairesinde ve kurbanın sarılı olduğu battaniyenin içinde bulunmuş. Armando’nun tüyleri dökülüyordu herhalde. Dolunay zamanı."</p>

  <p class="calibre9">"Bok," dedi Lenore.</p>

  <p class="calibre9">"Etrafta çocuklar var," dedi Harry.</p>

  <p class="calibre9">"Biliyorum. Şu anda onlardan birine bakmaktayım." Lenore Harry’yi sert bir bakış ile sabitledikten sonra Kahlua şişesini önünden çekti. Bunu yaparken masaya doğru eğilmişti ve ben Harry’yi küçük bir bakış atarken yakaladım.</p>

  <p class="calibre9">Madriani, Hinds ve Goya kuruluşunun yolculuğu zor geçecek gibi görünüyordu.</p>

  <p class="calibre9">"Belki Hall’un bir kedisi ya da köpeği vardı," dedi Lenore.</p>

  <p class="calibre9">Harry, "Komşularına göre yokmuş," dedi. "Etrafta hiç hayvan görmemişler."</p>

  <p class="calibre9">"Kız battaniyeye mi sarılmış," dedim. Başa dönmüştüm.</p>

  <p class="calibre9">"Ona geleceğiz. Battaniyenin üstünde ayrıca bazı mavi halı lifleri bulunmuş. Kaynağı bilinmiyor."</p>

  <p class="calibre9">"Dairesindeki halının rengi neymiş?" Lenore’ın bu soruyu cevaplamayacak kadar aklının başında olduğunu umuyordum. Harry, Hall’un dairesine o gece yaptığımız küçük gezintiyi bilmiyordu. Bilmesi gerekmiyordu. Biz de söylememiştik.</p>

  <p class="calibre9">"Bızzzzz." Harry yarışma programı efekti yapıyordu. Ofisin dışında yemek ve içki sonrası yapılan toplantılarda böyle sorunlar oluyordu.</p>

  <p class="calibre9">"Cevap leylak," dedi. "Laboratuvar raporu henüz gelmedi ama benim tahminim liflerin ucuz naylon parçaları olduğu. Sanırım bagaj zemini kaplaması olduğunu düşünüyorlar. Suçlunun arabasının."</p>

  <p class="calibre9">"Acosta’nın arabasındaki halının rengini biliyor muyuz?" dedi Lenore. "Şu el koydukları araba."</p>

  <p class="calibre9">Harry hayır anlamında başını salladı.</p>

  <p class="calibre9">"Not al da, Acosta’ya soralım."</p>

  <p class="calibre9">"Neyim ben, lanet bir sekreter mi?"</p>

  <p class="calibre9">Lenore uzandı ve öbür şişeyi de aldı. Harry bir bakış daha attı. Ölümcül arzusu olan bir adam. Gördüğünden hoşlanıyor olmalıydı. Notu aldı ve diğer maddeye geçti.</p>

  <p class="calibre9">"Bir çift de, camları kırılmış okuma gözlüğü bulmuşlar. Çerçevesi eğrilmiş. Kızın dairesinde," dedi Harry. "Yarım çerçeve, kenarları telden. Bir cam kırılmış. Sanki birisi üstüne basmış gibi."</p>

  <p class="calibre9">"Hail gözlük takıyor muydu?" diye sordum.</p>

  <p class="calibre9">İnsanın aklına hemen katilin gözlüklerini düşürmüş olabileceği geliyordu.</p>

  <p class="calibre9">"O gün öğleden sonra ofisimde açıklamalarını okurken takmıyordu," dedi Lenore. "Belki lens kullanıyordu ve gözlükleri çantasındaydı."</p>

  <p class="calibre9">"Polis raporu ne diyor, bir kadına mı yoksa erkeğe mi aitmiş gözlükler?"</p>

  <p class="calibre9">"Bir bakayım." Harry kâğıtların içine daldı. Kafesinin dibinde, geçen günkü gazeteyi yiyen bir domuz gibiydi.</p>

  <p class="calibre9">"Bu değil, hayır." Başka bir sayfa havada uçtu. "İşte burada."</p>

  <p class="calibre9">Bir süre ses çıkarmadan okudu.</p>

  <p class="calibre9">"Diyor ki, fotoğrafı çekilen ve mahkemeye gönderilen deliller arasında kurbanın dairesinde bulunan kırık gözlüğün okuma gözlüğü olduğu ve tek merceğinin kırık, çerçevesinin eğrilmiş olduğu, muhtemelen saldırganla mücadele esnasında hasar gördüğü, vesaire." Omzunu silkti. "Hepsi bu."</p>

  <p class="calibre9">Lenore ile olasılıkları düşünüyor ve en çok zarar verebilecek olanla ilgili tahmin yapmaktan kaçınıyorduk. Harry’nin okudukları bizi düşüncelerimizden çekip çıkardı.</p>

  <p class="calibre9">"Önemli olmayabilir," dedi Lenore.</p>

  <p class="calibre9">Harry ile birlikte Lenore’a baktık. Harry konuştu.</p>

  <p class="calibre9">"Acosta bizi aldatıyor."</p>

  <p class="calibre9">Bir süre sessiz kaldık. Olasılıkları düşünüyorduk.</p>

  <p class="calibre9">"Müvekkilimizin bize doğruyu söylediğini varsayamayız. Kesin olan bir şey var. Polisler, Acosta’nın reçetesini kontrol edip gözlüğün onunkilerle aynı olup olmadığını araştıracaklar."</p>

  <p class="calibre9">Gözlük, bir savcının hoşuna gidecek türde delillerdendi. Eğer gözlükler Acosta’ya uyacak olursa sonuna kadar kullanılabilirdi. Eğer uymazsa bu delil gömmeye çalışacaklar, birisi tarafından dairede bırakıldığını, önemsiz olduğunu ve kavga sırasında ayakaltına sürüklendiğini söyleyeceklerdi. Bu arada biz, sağır bir jüriye gözlüklerin Acosta’yı temize çıkartacak delil olduğunu ve gerçek katil tarafından orada bırakıldığını anlatmaya çalışacaktık.</p>

  <p class="calibre9">"Güvende olmamız için," dedim. "Acosta’nın reçetesini alalım."</p>

  <p class="calibre9">"Belki karısındadır," dedi Harry. "Ya da belki karısı bize göz doktorunun kim olduğunu söyler."</p>

  <p class="calibre9">"Yarın ona kaybettiği bir çift gözlüğü olup olmadığını sorabiliriz," dedi Lenore. "Onunla hapishanede görüşeceğiz."</p>

  <p class="calibre9">"Dediğim gibi. Karısı göz doktorunun kim olduğunu biliyor olmalı." Bu tip konularda Harry müvekkillere güvenmezdi. Çalışma şekli böyleydi ve belki bu davada müvekkilimizin karakterinden etkileniyor olabilirdi.</p>

  <p class="calibre9">O an için bu konuyu bir yana bıraktık.</p>

  <p class="calibre9">"Kızın dairesinden başka bir şey var mı?" diye sordum.</p>

  <p class="calibre9">"Bazı izler bulmuşlar, mikroskobik ağır metal parçaları... "&nbsp;Harry yine notların arasına dalıp başparmağı ile kâğıtları karıştırdı.</p>

  <p class="calibre9">"İşte. Metal kahve masasının kenarında küçük altın parçaları. İzi kalacak miktarda."</p>

  <p class="calibre9">"Nasıl meydana geldiğini düşünüyorlar?" diye sordu Lenore.</p>

  <p class="calibre9">"Rapora göre, suçlunun üzerindeki bir mücevher tarafından çizilmiş olabilir. Bir saat, ya da bir bilezik gibi bir şey," dedi Harry. Omuzlarını silkti.</p>

  <p class="calibre9">Bu sırada Lenore ile birbirimize bakıyor ve aynı şeyleri düşünüyorduk. O gece Hall’un dairesinin zemininde gördüğümüz bitki toprağının içinde gömülü duran küçük parlak altın nesneden hiç söz edilmiyordu. Bu küçük parçanın ne olduğunu ve oraya nasıl geldiğini merak ediyorduk. Ama daha önemli bir soru vardı ki, bu da ’Ne olmuştu da kopmuş ve yere düşmüştü?’ sorusuydu.</p>

  <p class="calibre9">"Daha fazla bilgi yok," dedi Harry. "Sadece ön bilgi. Kan bulunmuş. Cinayet silahının ağır bir alet olduğuna inanılıyor. Çünkü kafada çok büyük yara açmış. Cinayet mahallinde bulunamadı."</p>

  <p class="calibre9">Lenore ile birbirimize baktık. Biliyorduk. İkimizde kızın düşerken kafasını masanın metal kenarına çarptığını tahmin etmiştik. Şimdi bundan daha fazlasının olmuş olabileceğine dair şüphelenmeye başlamıştık.</p>

  <p class="calibre9">"Cesedin durumu ile ilgili bir şey var mı?" diye sordu Lenore.</p>

  <p class="calibre9">Harry acele ile kâğıtları karıştırıp aradığını buldu.</p>

  <p class="calibre9">"Giyiniş yüzünden hayal gücümüzü fazla kullanmamız gerekmiyor. Beyaz naylon iç çamaşırı ve keten sütyen. Bir de katilin onu sardığı battaniye..."</p>

  <p class="calibre9">"Bir de başının etrafına sarılmış büyük bir banyo havlusu."</p>

  <p class="calibre9">Lenore’a baktım.</p>

  <p class="calibre9">"Büyük olasılıkla, katilin arabasının içi kan olmasın diye," dedi Lenore.</p>

  <p class="calibre9">"Sence battaniye yeterli olmaz mıydı?" dedim.</p>

  <p class="calibre9">Lenore omuz silkti.</p>

  <p class="calibre9">"Rapora göre kurbanın boğazındaki izler, karşı karşıya kaldığı ve ölümüne neden olan şiddet nedeniyle meydana gelmiş. Polisler böyle düşünüyor," dedi Harry.</p>

  <p class="calibre9">"Tecavüz edilip edilmediğini araştırmışlar mı?" diye sordu Lenore.</p>

  <p class="calibre9">Harry, raporu aradı, buldu ve bir parmağı ile sayfayı taradı. Sayfaya bir fiske attı.</p>

  <p class="calibre9">"Evet. İşte burada. Rapora göre patolog incelemiş ama bir şey bulamamış."</p>

  <p class="calibre9">"Negatif sonuç, ne anlama gelir bu?" dedim.</p>

  <p class="calibre9">"Bizim büronun standart talimatları," dedi Lenore. "İlk raporlarda, gerekli bilgiler dışında fazla ayrıntılı açıklama yapmazlar. Rapor hazırladıklarını söylerler ama ne bulduklarını açıklamazlar.</p>

  <p class="calibre9">"Ben bunun adalet için yapılan bir araştırma olduğunu sanıyordum," dedi Harry.</p>

  <p class="calibre9">"Bizim istediğimiz bilgi de bunun için," dedi Lenore.</p>

  <p class="calibre9">"Ama sadece biz istiyoruz."</p>

  <p class="calibre9">Bu eyalette zorunlu araştırmanın uzun bir tarihi vardır. Eskiden savcılık bütün araştırmayı tek taraflı yapar, savunmadan çaldığı bilgileri onlara yeni bilgilermiş gibi geri verirdi. Sonra işler değişti ve yeni kanunlar, araştırmanın çift yönlü olmasını talep etmeye başladı. Polislerin hepsi bizim hâlâ öğrenmekte olduğumuz top saklama işinde uzmandır.</p>

  <p class="calibre9">"Kurbanın üstündeki sperm çok önemli bir delil olabilir," dedim. Suçlunun kan grubu belli olursa kan sayımı, dahası DNA testi yapılabilir."</p>

  <p class="calibre9">Ancak Harry başka bir sorunun cevabını düşünüyordu. Aynı soruyu Lenore ve ben de o akşam Hall’un dairesinden ayrıldıktan sonra birbirimize sormuştuk.</p>

  <p class="calibre9">"Neden katil cesedi taşısın? Çok riskli," dedi.</p>

  <p class="calibre9">Mantıklı bir yanıt bulmak zordu. Cinayet zaten mantıklı bir eylem değildi. Katillerin mantıksız davranışlarda bulunabileceği gerçeği istisna değil, bir kuraldı. Bu yüzden birçoğu yakalanıyordu.</p>

  <p class="calibre9">Harry bu fikre rağbet etmedi. "Gözlükleri anlayabilirim," dedi. "İnsanlar paniğe kapılıp bir şeyler düşürebilirler. Bu da onların cinayet mahallindeki kimlik kartları olur," diye sürdürdü. "Ama ölmüş birini al ve taşı. Eğer cinayetin işlendiği yer katile ait olmuş olsa, o zaman anlarım. Cesedi taşırsın. Kanı temizlersin. Ama burası kızın dairesi. Orada kızı dışında başka birisi ile beraber yaşadığına dair hiçbir kanıt yok. En azından raporlarda bir oda arkadaşından söz edilmiyor."</p>

  <p class="calibre9">"Ya cesedi başka biri taşıdıysa?" dedim.</p>

  <p class="calibre9">"Bu çılgınlık," dedi Lenore. "Anlamsız. Neden birisi böyle bir şey yapsın?"</p>

  <p class="calibre9">Daha iyi bir yanıtım olmadığının itirafı anlamına gelecek şekilde yüzümü buruşturdum.</p>

  <p class="calibre9">Savunmamız için bu çılgınca eylemi kimin yaptığını, cesedi kimin taşımış olabileceğini ortaya çıkarmamız gerektiğini aklımın bir köşesine not ettim.</p>

  <p class="calibre9">"Çocuktan söz edelim," dedim.</p>

  <p class="calibre9">"Minik bir kız çocuğu," dedi Harry. "Beş ya da altı yaşında." Hatırlayamadığı için kâğıtlarını eşeledi. "İşte burada. Beş yaşındaymış. İsmi Kimberly."</p>

  <p class="calibre9">"O gece neredeymiş?" diye sordum.</p>

  <p class="calibre9">"Oradaymış," dedi Harry.</p>

  <p class="calibre9">Lenore’ın bakışları benimkilerle metalin mıknatısa doğru çekilmesi gibi buluştu. Bunu ilk kez duyuyorduk. Haber programlarında küçük kıza hiç değinilmemişti. Belli ki polisler kızı saklamışlardı.</p>

  <p class="calibre9">Bu noktada duraksayarak konuştum. "Kız bir şey görmüş mü?"</p>

  <p class="calibre9">"Notlardan bir şey anlaşılmıyor," dedi Harry.</p>

  <p class="calibre9">"Dairenin neresindeymiş?" Ben baktığımda yatağında değildi. Ama bunu Harry’ye söyleyemezdim.</p>

  <p class="calibre9">"Polisler onu koridorda bir dolabın içinde bulmuşlar. Gölgelerin içinde bir köşeye sıkışmış oturuyormuş."</p>

  <p class="calibre9">İçeriye göz gezdirdiğim hafifçe aralık duran kapı.</p>

  <p class="calibre9">Lenore’ın gözleri benimkilere kilitlendiği anda soğuk terler döküyor gibiydi.</p>

  <p class="calibre9">"Ne gördüğünü öğrenmemiz lazım. İyice araştır," dedim Harry’ye. "Ne kadar erken bilirsek o kadar iyi."</p>

  <p class="calibre9">"Ya tanıklar?" dedi Lenore. "Komşulardan bir şeyler gören ya da duyan olmamış mı?"</p>

  <p class="calibre9">"Üst kattaki komşu bir şeyler söylemiş," dedi Harry. "Yedi otuz civarında çığlığa benzeyen bir ses duymuş."</p>

  <p class="calibre9">"Bu ölüm saatini belirleyebilir," dedim.</p>

  <p class="calibre9">"Başka?" dedi Lenore.</p>

  <p class="calibre9">"O gece değil," dedi Harry.</p>

  <p class="calibre9">"Bu ne demek?" dedim.</p>

  <p class="calibre9">"Komşulardan bir kadın, iki hafta önce Hall’un dairesinden gelen tartışma sesleri duyduğunu söylemiş. Çok gürültü geliyormuş. Ağır kelimeler kullanıyorlarmış. Bir erkek sesi. Ertesi gün Hail evden çıktığında gözünde bir morluk varmış."</p>

  <p class="calibre9">"Erkek sesinin kime ait olduğuna dair bir ipucu var mı?"</p>

  <p class="calibre9">Harry başını salladı. "Polisler biliyordur belki, ama bunu raporlarına yazmamışlar."</p>

  <p class="calibre9">"Komşuyla konuş," dedim. "Ya cesedi sokakta bulan adamlar?"</p>

  <p class="calibre9">"Hepsi üç kişi, sokaktan geçen tipler. İsimleri elimizde. Adresleri?" Omzunu silkti. "Bin altı yüz numaralı çöp kutusu malikânesi."</p>

  <p class="calibre9">"Eğer konuşmak istersek nasıl bulacağız onları?"</p>

  <p class="calibre9">"İyi soru," dedi Harry. "Çöp tenekesinin kapağını tıklat."</p>

  <p class="calibre9">"Ehliyet belgesi numarası falan yok mu?</p>

  <p class="calibre9">"Dalga geçiyorsun herhalde."</p>

  <p class="calibre9">"Pekâlâ. Raporda ne diyorlar?"</p>

  <p class="calibre9">Harry parmakları ile büyük bir kaz yumurtası şekli yaptı.</p>

  <p class="calibre9">"Konuşmamışlar mı?"</p>

  <p class="calibre9">"Hiçbir şey söylememişler. Sadece isimleri ve polis memurunun adamların cesedi çöp kutusunun içinde bulduklarını belirten bir not."</p>

  <p class="calibre9">Harry bana baktı. Aynı şeyi düşünüyorduk. Bu durum yaratıcı bir araştırma için çok geniş alan bırakıyordu. Bu tanıkların net açıklamaları olmadan anıların ve hatıraların gölgesinde her türlü önerme ileri sürülebilirdi. Eğer bu tanıkların sabıka kayıtları varsa, polisler tarafından ifadelerini değiştirmeleri ve görmedikleri şeyleri görmüş gibi anlatmaları yönünde baskıya maruz kalabilirlerdi. Örneğin, cesedi bırakan bir araba ya da bu arabayı süren kişi gibi.</p>

  <p class="calibre9">"Yarın sabah sunmak için özel bir önerge lazım bize," dedim Harry’ye. "Tanıklardan aldıkları bütün yazılı ifadeleri talep edeceğiz. Özellikle isimleri alınan o üç adamın ifadeleri. Mutlaka ifade vermişlerdir."</p>

  <p class="calibre9">"Belki de tanıkları içeri almışlardır."</p>

  <p class="calibre9">"Çok komiksiniz," dedi Lenore.</p>

  <p class="calibre9">"Sadece biz mi?" dedi Harry. "Onları içeri tıkmadıklarına dair bahse girmek ister misin? Serserilikten. Ya da belki eyaletler arası bir suçtan, çöp kutusuna sıçmaktan mesela. Adamları serbest bırakırlarsa Poughkeepsie^'ye giden ilk kömür kamyonuna adayacaklarını bilmez mi polisler?"</p>

  <p class="calibre9">"Araştır," dedim. "Adamlar ellerindeyse görüşme istiyorum. Kendimiz için ifadelerini alacağız. "</p>

  <p class="calibre9">Harry not aldı.</p>

  <p class="calibre9">"Bu arada o geceki devriye arabalarındaki bütün bilgisayar haberleşmelerinin yazılı dökümlerini ve radyo mesajlarının kopyalarını al. Ayrıca kurbanın son doksan gün içinde yaptığı telefon konuşmalarının kaydını almak için mahkeme emri çıkart. Kiminle konuşuyormuş öğrenelim."</p>

  <p class="calibre9">Çocuklar huzursuzlaşmaya başlamışlardı. Merdivenlerdeki ayak sesleri artmıştı ve sürekli kıkırdıyorlardı. Sakin halimizi kaybetmek üzereydik.</p>

  <p class="calibre9">"Raporlarda başka bir şey var mı?" dedim.</p>

  <p class="calibre9">"Bir şey daha," dedi Harry. "Polis, kadının katili tanıdığını düşünüyor."</p>

  <p class="calibre9">"Neden?"</p>

  <p class="calibre9">"Kapı zorlanmamış. Raporda kapıyı katile kadının açmış olması gerektiği belirtiliyor. Polisler eve girmek için ev sahibini bulmak zorunda kalmışlar."</p>

  <p class="calibre9">Harry’ye ilgiyle baktım.</p>

  <p class="calibre9">Tam o sırada Sarah yanıma geldi. Kollarını boynuma doladı ve yüzüme ıslak öpücükler kondurdu. Yemek masam aniden üç küçük kızın etrafında neşe ile dans ederek ve şarkı söyleyerek döndüğü bir eğlence merkezine dönüştü. Lenore, kızlarından birinin elini tuttu ve koroya katıldı.</p>

  <p class="calibre9">Dut ağacının çevresinde dönüyoruz</p>

  <p class="calibre9">Dönüyoruz,</p>

  <p class="calibre9">Dönüyoruz...</p>

  <p class="calibre9">Dutları sepete koyuyoruz</p>

  <p class="calibre9">Koyuyoruz,</p>

  <p class="calibre9">Koyuyoruz...</p>

  <p class="calibre9">Yüzümde aptal bir ifadeyle oturdum kaldım. Lenore’ın masanın etrafında dönüşünü seyrederken, onun o gece Brittany Hall’un dairesinden çıkarken neden kapıyı kilitleme gereği duyduğunu merak ediyordum.</p>

  <p class="calibre9">---</p>

  <p class="calibre9" id="filepos255943"><span class="calibre10"><span class="bold">BÖLÜM 9</span></span></p>

  <p class="calibre9">SABAH HAPİSHANEYE DOĞRU YÜRÜRKEN Lenore'a, Hall'un dairesinin kilidini sordum.</p>

  <p class="calibre9">"Bilmiyorum," dedi. "Belki de düşünmeden kilitledim. Otomatik refleks. Hatırlayamıyorum. Ayrıca şu anda bu konuda yapabileceğimiz bir şey de yok."</p>

  <p class="calibre9">Lenore’ın vardığı sonuç gerçeğin apaçık tanımıydı. Hiçbir şey yapamazdık. Ama hâlâ düşünüyordum. Çok önemli bir davada mahkemenin elindeki delilleri etkilemiş ve polisin kurbanın katili tanıdığını sanmasına, kadının içeri aldığı kişinin kilitli bir kapıyı geçerek içeri girdiğini düşünmesine yol açmıştık. Böylece hırsızlar, seks manyakları, yabancılar gibi bir galaksi dolusu olası suçluyu elemiş oluyorduk. Kendi ellerimizle, bütün dikkatlerin cinayet işlemek için nedeni olan kendi müvekkilimiz Armando Acosta’nın üstünde daha yoğun olarak toplanmasına neden olmuştuk.</p>

  <p class="calibre9">Acosta, bugün eski halinin bir gölgesi gibiydi. İlçe hapishanesindeki görüşme bölmesinin kalın camının ardından bize boş gözlerle bakıyordu.</p>

  <p class="calibre9">Acosta’nın yüzü çekilmişti ve gözlerindeki bakış hiç tekin değildi. Yine de, eskiden onu tanımlayan hükmetme isteğine dair birkaç ipucu vardı davranışlarında. Şimdi bin iki yüz dolarlık Armani yerine, üstünde soluk siyah harflerle MAHKÛM yazılı olan portakal rengi bir hapishane elbisesi giyiyordu. Onun tarafında, bölmenin dışında bir gardiyan bekliyordu.</p>

  <p class="calibre9">"İntihar etmemem için yirmi dört saat gözetim altında tutuluyorum," dedi bize.</p>

  <p class="calibre9">Başkalarının kendi canına kıyabileceğini düşünmesi onu, burada bulunması gerçeğinden daha çok üzüyor gibiydi.</p>

  <p class="calibre9">Lenore, bunun ünlü kişilerin tutuklandığı böyle önemli davalarda alınan alışılmış bir önlem olduğunu söyledi. Böylece diğer mahkûmlarla aynı yerde bulunması önlenmiş oluyordu. Herhâlde bu hapishanede, Acosta’nın önceki yaşamında kürsüden ceza verdiği ve şans verildiğinde Acosta’nın gırtlağını kesecek, sonra dönüp de arkasına bile bakmayacak en az yüz kişi bulunurdu.</p>

  <p class="calibre9">Lenore, ilçe doktorundan gelen ve Acosta’nın moralinin aşın derecede bozuk olduğunu belirten rapora değindi.</p>

  <p class="calibre9">"Geceleri uyuyamıyorum," dedi Acosta. "Sürekli beni izleyen birinin önünde mümkün değil. Bu beni uykudan mahrum bırakmak için özellikle yapılıyor."</p>

  <p class="calibre9">"Olanları düşünürsek depresyon içinde olmanız çok doğal."</p>

  <p class="calibre9">"Beni korumaya çalışmayın, Avukat. Evet depresyondayım. Ama intihar etmem." Camın içine yerleştirilmiş küçük hoparlörden duyulan sesi başka bir gezegenden geliyor gibiydi.</p>

  <p class="calibre9">Lenore ona yirmi dört saatlik gözetim konusu ile ilgileneceğini söyledi. Ama şu anda konuşulması gereken çok şey vardı.</p>

  <p class="calibre9">İlk olarak kendi gündemi ile başladı. "Kefaletle tahliyeden haber var mı?"</p>

  <p class="calibre9">Hassas bir konu. Açıklama onuru Lenore’ındı. Şüphesiz ondan duyması benden duymasından iyiydi.</p>

  <p class="calibre9">"Yargıç Bensen bu konuyla ilgili hiçbir şey duymak istemediğini söyledi."</p>

  <p class="calibre9">Acosta çok yılgın görünüyordu.</p>

  <p class="calibre9">"Bütün işlemlerin alışılmış biçimde yürütülmesinde ısrarcı oldu."</p>

  <p class="calibre9">Jack Bensen, Acosta’nın davasının ön görüşme için bekletildiği ilçe mahkemesinin başyargıcıydı. Müvekkilimize göre, kendisi iyi bir dosttu. Acosta, onun ön duruşma için yargıçlardan birini atamadan önce kefaletle tahliye için bir öneri vereceğinden çok emindi.</p>

  <p class="calibre9">"Nedenini söyledi mi?" diye sordu Acosta.</p>

  <p class="calibre9">"Uygunsuz olurmuş."</p>

  <p class="calibre9">"Uygunsuzluk mu? Kefaletle tahliyenin nesi uygunsuzmuş?"</p>

  <p class="calibre9">"Bu bir cinayet davası," dedim.</p>

  <p class="calibre9">"Ellerinde kanıt yok," dedi.</p>

  <p class="calibre9">"Biz de buraya bunu konuşmak için gelmiştik," dedim.</p>

  <p class="calibre9">"Zaten gelecektik," Lenore daha yumuşak biçimde anlatmak istiyordu. "Yargıç, alışılmış işlemlerden farklı bir uygulama yapıldığının halk tarafından fark edilmesinin iyi olmayacağını düşündü. Dahası, kefalet ile ilgili itirazları dinlemek ve ön duruşmayı yönetmek için başka bir ilçeden yargıç çağıracaklarmış. Bütün yargıçlar kendiliğinden çekildi."</p>

  <p class="calibre9">"Bütün belediye mahkemesi yargıçları mı? Ben onların yarısını bile tanımam."</p>

  <p class="calibre9">Buna inanabilirdim. Kendisinden aşağı derecede gördüklerini asansörde bile selamlamayan yüksek mahkeme yargıçları vardı. Güç ve prestij kaybı bulaşıcı olabilirdi.</p>

  <p class="calibre9">"Bütün yüksek mahkeme ve belediye yargıçları," dedi Lenore. "Hepsi sizin davanızda başkanlık etmemek için çekildiler.</p>

  <p class="calibre9">Eğer kavgaya devam edebilmesi için en ufak bir kıvılcım kalmışsa içinde, artık o da sönmüştü. Yargıçların çekilme olasılığının onu kurtarabileceği düşüncesi, ikinci kez tutuklanışından beri, zihnindeki karışıklığın ölçüşüydü.</p>

  <p class="calibre9">"Yargıç Bensen, çekilmenin uygun olacağını kendisine adli konseyin bildirdiğini söyledi."</p>

  <p class="calibre9">Adli konsey, eyalet mahkemesinin idari bölümüydü.</p>

  <p class="calibre9">Acosta’nın gözlerindeki bakış, sözler ağzından çıkmadan önce her şeyi söylüyordu.</p>

  <p class="calibre9">"İhtiyar delikanlıların kulübü." Bu adli kuruma, daha doğrusu klana onu asla kabul etmemişlerdi.</p>

  <p class="calibre9">"Benim rengim yanlış," dedi. "İspanyol kökenli soy ismim ve aksanım. Kolay bir hedef."</p>

  <p class="calibre9">Aksanını en az on yıl boyunca özenle çalışarak mükemmelleştirmişti. Onunla birlikte üniversitede okumuş insanlarla konuşmuştum. Bu insanlar onun aksanı olduğunun en küçük ipucuna bile rastlamadıklarını ve dört yıl boyunca ondan bir kelime bile İspanyolca söz işitmediklerini söylemişlerdi. Azınlıklar için istihdam ve eğitim çalışmaları yaptığı dönemlerde, bazılarının sahte gurur olarak değerlendirdiği bu sembolleri kullanmıştı. Arkasından konuşan bazı kişiler ondan "Profesyonel Meksikalı" diye söz eder olmuşlardı.</p>

  <p class="calibre9">Şimdi içinde bulunduğu sorunlar denizinde, azınlıklar konusuna cankurtaran simidi gibi sarılmasında şaşılacak yön yoktu.</p>

  <p class="calibre9">"Sizce de benimle kökenim yüzünden uğraşmıyorlar mı?" dedi.</p>

  <p class="calibre9">Bu sadece paranoya değil, aynı zamanda mümkün olan en aşırı savunma görüşüydü. Özgürlük otobüsüne kahverengi bilet.</p>

  <p class="calibre9">Ceza yasasının sayfalarına adeta kazınmış olan bir kural vardır. Jüri her zaman gerçeklere rağbet etmeyebilir. Acosta yaşamı boyunca bağnazlıktan çok çekmiş olabilirdi. Ama ayrıcalıklı konumları ellerinde tutan insanların işler kötüye gittiğinde azınlıklar kartını oynamaları o kadar kolay değildi. Bunu ona söyledim.</p>

  <p class="calibre9">"Sizinle ilgili başka bir nedenden olmalı," dedi Lenore.</p>

  <p class="calibre9">"Polislerin size hayran olmadıkları herkes tarafından biliniyor," dedim.</p>

  <p class="calibre9">Ellerini ince saçlarının arasında gezdirdi. Söylediklerimize katılmıştı.</p>

  <p class="calibre9">"Kesinlikle," dedi. "Haklısınız. Yıllarca davalıların haklarını korudum. Mahkememde hep adaleti aradım. Anayasanın doğru uygulanmasına çalıştım. Benden nefret etmeleri için her türlü neden mevcut"</p>

  <p class="calibre9">"Savunmamızı bunlara dayandıramayız" dedim.</p>

  <p class="calibre9">Önceden çalışılmış bir ifade ile bana baktı. "Sizce insan hakları bir yarışa mı benzer?" dedi.</p>

  <p class="calibre9">Onayladım. "Bunlar savunmamızı biraz süslemeye yarayabilir ama bütün savunmanın temelini oluşturamazlar. Kürsüde özgürlükçü düşüncelerini uygulayan tek kişi siz değilsiniz," dedim.</p>

  <p class="calibre9">"Jüri bu insanların içinde neden sadece sizin suçlandığınızı anlamakta güçlük çeker."</p>

  <p class="calibre9">"Fakat Polis Birliği hakkında soruşturma yürüten tek yargıç bendim."</p>

  <p class="calibre9">Bingo. Sonunda onu getirmek istediğim yere gelmişti.</p>

  <p class="calibre9">"Her şey dekorasyon," dedim.</p>

  <p class="calibre9">Başı dertte olmanın komik yanı da budur. Bağlantıları fark eden en son kişi kendiniz olursunuz.</p>

  <p class="calibre9">Acosta bize zaten Hail’un fuhuş operasyonunda kendisini, iddia ettiği üzere, oyuna getirdiğini söylemişti. Söylediğine göre, Hail onu aramış, polisteki yolsuzluk soruşturması ile elinde bilgi olduğunu ve bu delilleri sadece onunla paylaşabileceğini söylemişti. Bizim buna inanıp inanmayacağımızdan daha önemli olan, jürinin inanıp inanmayacağıydı. Yanıtı sadece zaman verecekti ama yine de savunmamız için önemli bir bağlantı olabilirdi. Eğer birliğin içinden birisi, yolsuzluk araştırmasını sürdürme isteğinden vazgeçirmek için Acosta’nın üstüne suç yıkmak arzusunda ise, Hall’un ölümünden sonra onu suç bombardımanına tutmak şansını daha ne kadar ellerinde tutabilirlerdi?</p>

  <p class="calibre9">"Elimizde bazı belgeler var," dedi Lenore. "Bazı konuları tekrar gözden geçirmemiz gerekiyor." Kâğıtları gardiyanın görebilmesi için yukarı kaldırdı. Gardiyan başı ile onayladı. Biraz sonra birinin gelip kâğıtları Acosta’nın tarafına geçireceğini işaret etti.</p>

  <p class="calibre9">"Bakarım ama..." dedi. "Fazla yararlı olacağımı sanmam. Çünkü okuma gözlüklerimi aldılar."</p>

  <p class="calibre9">Lenore bana baktı.</p>

  <p class="calibre9">"Herhalde bileklerimi keserim sandılar." Acı acı güldü.</p>

  <p class="calibre9">"Ne zaman aldılar?" diye sordu Lenore.</p>

  <p class="calibre9">"Hmmm." Düşündü. "İki gün önce. Sadece televizyon seyredebiliyorum."</p>

  <p class="calibre9">"Son günlerde tesadüfen başka bir gözlüğünüzü kaybettiniz mi?"</p>

  <p class="calibre9">"Hayır. Hatırlamıyorum."</p>

  <p class="calibre9">"Kaç tane gözlüğünüz var?" diye sordum.</p>

  <p class="calibre9">"Nedir bu sorduklarınız? Mesele nedir?"</p>

  <p class="calibre9">"Kaç tane gözlüğünüz var?"</p>

  <p class="calibre9">"Bilmiyorum. Neden? Önemli mi?"</p>

  <p class="calibre9">"Olabilir," dedim.</p>

  <p class="calibre9">"Söylemek zor," dedi. "Nasıl olduğunu bilirsiniz. Bir tanesini kaybedersiniz. Sonra yeni reçetelerle başka gözlükler alırsınız." Bu konuyu kapatmak istermiş gibi omuz silkti. "Belki dört ya da beş. Bilmiyorum. Neden?"</p>

  <p class="calibre9">Eğer polisler Acosta’nın gözlüklerini aldılarsa, reçetesi de çoktan ellerine geçmiş olmalıydı. Ama bunu söylememiş olabilirlerdi.</p>

  <p class="calibre9">"Polis, Hall’un dairesinde bir okuma gözlüğü buldu," dedi Lenore. "Bu gözlüğün katile ait olduğu tahmini üstünde çalıştıklarını düşünüyoruz."</p>

  <p class="calibre9">Hiçbir şey söylemedi. Artık bize değil önündeki masaya bakıyordu. Sanki amaçsızca orada olmayan bir şeyi aramaktaydı.</p>

  <p class="calibre9">Sonunda kendini topladı. Ona baktığımızı fark etmişti.</p>

  <p class="calibre9">"Anlıyorum," dedi. "Kaybettiğim bir gözlüğüm olduğunu sanmıyorum."</p>

  <p class="calibre9">"Gözlükleriniz nerede durur?" dedim.</p>

  <p class="calibre9">Düşündü ve bana ayrıntılı olarak saymaya başladı. İki tane, evde çalıştığı masanın çekmecesinde. Bir tane, mahkeme binasındaki odasında. İkincisinin odadaki yeri konusunda şüphesi vardı. Kürsüden uzaklaştırıldıktan sonra mahkemeden bazı eşyalarını götürmüştü ve gözlüklerini de alıp almadığından tam olarak emin olamıyordu.</p>

  <p class="calibre9">"Burada sizden aldıkları ile beraber dört tane ediyor. El koydukları gözlük için size makbuz verdiler mi?"</p>

  <p class="calibre9">Bana baktı ve hayır anlamında başını salladı.</p>

  <p class="calibre9">Lenore makbuz için not düştü.</p>

  <p class="calibre9">"Ayrıca aldıkları gözlüğün bir resmini de elde etmeliyiz," dedi Lenore. "Sadece emin olmak için."</p>

  <p class="calibre9">Eğer bu dava polisler tarafından hazırlanmış düzmece bir dava ise, tutuklama sırasında el çabukluğu ile ele geçirilmiş ya da burada el konulmuş gözlüklerin suç mahallinde bulunmuş delil olarak tanımlanmaları mümkündü.</p>

  <p class="calibre9">"Eşinize haber verip bütün yedek gözlüklerinizi toplamasını isteyeceğiz," dedim.</p>

  <p class="calibre9">"Bu çok iyi olur," dedi. "Sanırım, eşim mahkeme binasındaki odama girebilir."</p>

  <p class="calibre9">"Ayrıca kayıtları kontrol etmek ve bütün gözlüklerin bizde olduğundan emin olmak için göz doktorunuzun da adresine ihtiyacımız var. Reçeteyi de almalıyız."</p>

  <p class="calibre9">Bize çarşıda bulunan bir göz kliniğinin ismini verdi.</p>

  <p class="calibre9">"Lili adres defterimden doktorun ismini ve telefon numarasını bulur."</p>

  <p class="calibre9">Gözlüklerle ilgili söyledikleri yalan mıydı acaba? Eğer öyle ise hiç belli etmiyordu.</p>

  <p class="calibre9">Öteki delillerden bazıları hakkında konuştuk. O soruyu sormak için ölüyordum -nasıl olur da ismi öldürüldüğü gün kurbanın takviminde yazılı olur- ama soramazdım. Polisler henüz böyle bir bulguları olduğunu açıklamamışlardı. Ama yakında açıklayacaklarından emindim. Acosta’ya soracak olursak, bizim bu bilgiyi nereden öğrendiğimiz merak edilecekti. Lenore’ın küçük ziyaretinin duruşmada ortaya çıkmasını istemezdik.</p>

  <p class="calibre9">Bunun yerine kızın dairesinde bulunan kıllarla liflerden söz ettik. Acosta, resmi arabasının bagajındaki halının rengini hatırlamıyordu. "Koyu renkti galiba," dedi.</p>

  <p class="calibre9">"Ne tür bir arabaydı?"</p>

  <p class="calibre9">"Buick Skylark. Metalik mavi," dedi. İlçenin satın alacağı türden. General Motor filosu. Bölgedeki bir satıcıdan sayı ile pazarlık yaparak alınmış olmalıydılar.</p>

  <p class="calibre9">"Hangi senenin modeli olduğunu biliyor musunuz?"</p>

  <p class="calibre9">Başını yavaşça salladı. "Bana iki yıl önce verilmişti, ama ilk kullanan ben miydim, bilmiyorum."</p>

  <p class="calibre9">Acosta’ya göre, araba, politik besin zincirinde daha yukarıda olan biri tarafından kendisine devredilmiş olabilirdi; bir ilçe üst düzey yöneticisi ya da seçilmiş bir yönetici.</p>

  <p class="calibre9">"Araba halen polis tarafından alıkonuluyor," dedi Lenore. "Araştırmacımıza kontrol ettirebilir, bazı lif örnekleri aldırabiliriz." Not aldı.</p>

  <p class="calibre9">"Peki ya kıllar?" dedim. "Kalın, kısa ve kırmızımsı kahverengi." Polislerin sunduğu laboratuvar raporuna göre, kıllar insana ait değildi.</p>

  <p class="calibre9">"Kedi ya da köpeğiniz var mı? Ya da başka bir ev hayvanınız?"</p>

  <p class="calibre9">"Hayır. Tüye alerjim var. Kedi köpek yasak," dedi.</p>

  <p class="calibre9">"Torunlarınız getirmiyor mu hiç?"</p>

  <p class="calibre9">"İzin vermiyorum."</p>

  <p class="calibre9">Çok küçük bile olsa işimize yarayacak bir noktaydı.</p>

  <p class="calibre9">Gardiyan elinde notlarla Acosta’nın bölümüne ulaştı.</p>

  <p class="calibre9">"Çoğunlukla suç mahalli raporları ve polisin ön araştırma bulgularının notları," diye açıkladı Lenore. "Biz hepsini okuduk. Sizin de bakmanızı istiyoruz. Bize gözünüze çarpan önemli bir şey olup olmadığını söyleyin. Bilmemiz gerekli bir</p>

  <p class="calibre9">ş<sup class="calibre11"><small class="calibre12"><span class="calibre13">e</span></small></sup>y."</p>

  <p class="calibre9">Bize elinden geleni yapacağını söyledi. Belki ona bir büyüteç bulabilirdik.</p>

  <p class="calibre9">Lenore, karısına en kısa zamanda gözlüklerini getirmesi için haber vereceğini söyledi.</p>

  <p class="calibre9">"Ön duruşma için plan yapmamız gerekiyor," dedim. "Hafta sonundan önce bir teklif götürmek istiyorum."</p>

  <p class="calibre9">"Bu konuda endişelenmenize gerek yok," dedi Acosta.</p>

  <p class="calibre9">"Niçin?"</p>

  <p class="calibre9">"Ön duruşma olmayacak."</p>

  <p class="calibre9">"Siz neden söz ediyorsunuz?"</p>

  <p class="calibre9">"Ön duruşma hakkımdan vazgeçtim."</p>

  <p class="calibre9">Geçirdiğimiz şok nedeniyle bir süre konuşamadık. Ağzımız açık bakakalmıştık. Sonra itiraz etmeye başladık. Lenore onu mantıklı olmaya çağırıyor ve ön duruşmadan vazgeçmenin büyük bir hata olacağını anlatıyordu.</p>

  <p class="calibre9">Ben de bunun büyük bir hata olacağı konusunda Lenore ile aynı fikirdeydim.</p>

  <p class="calibre9">Ön duruşma savunma için çok önemli bir avantajdı. Bu sayede erken bir aşamada mahkemenin elindeki delilleri test etme ve mahkemeyi anahtar tanıklarını bütün deliller geliştirilmeden önce bulmaya zorlama olanağı doğuyordu.</p>

  <p class="calibre9">"Onları hazırlanmalarına fırsat vermeden önce tek bir dava teorisini kabul etmeye zorlayabilir ön duruşma," dedim.</p>

  <p class="calibre9">"Herhangi bir tanığın ifadesi değişmez biçimde sabitlenir."</p>

  <p class="calibre9">"Evet," dedi. "Biliyorum. Fuhuş suçlamasında yalan olduğu kanıtlanamayan ifadeler ve beni kadının öldürülmesi ile bağlantılı gösterdiğini iddia edecekleri deliller. Yanılıyorsam söyleyin, avukat bey." Acosta bana bakıyordu. "Karşı delil sunmayacağız öyle değil mi?"</p>

  <p class="calibre9">Bu doğruydu. "Haklısınız," dedim. "Savunma için mecbur olmadığı halde elindekileri dökmek enayilik olur. Bu bizim için kendimizinkini açığa vurmadan onların elindekilere bir göz atma şansı olacaktır. Ve eğer yapabilirsek onlara saldırabiliriz de."</p>

  <p class="calibre9">"Demek ön duruşmada beni suçlamalardan kurtaramayacaksınız, öyle mi?"</p>

  <p class="calibre9">"Bütün delilleri görmeden bunu bilemem," dedim. Davanın reddini sağlamanın zor olduğunu kabul ediyordum. Onun da iyi bildiği gibi, devlet kanıt arama sıkıntısına girmezdi. Mantıklı bir şüphe mahkeme için yeterliydi.</p>

  <p class="calibre9">"Ama o zaman basın bana saldıracak ve kendimi savunma şansım olmayacak. Halk önündeki bütün imajım mahvolacak."</p>

  <p class="calibre9">"Ama daha sonra duruşmada çok inandırıcı bir savunma ortaya koyabiliriz," dedi Lenore.</p>

  <p class="calibre9">"Evet, belki beş altı ay sonra. O zamana kadar toplumdaki saygınlığım çoktan yok olup gitmiş olur. Hakkımda sürekli spekülasyon yapılacak. Hepsi de tek taraflı olacak. Mesleğim sona erecek. Hayır, Bunu yapamam. Ön duruşma olmayacak."</p>

  <p class="calibre9">İtiraz etmek üzereyken beni durdurdu.</p>

  <p class="calibre9">"Ve zaman kaybetmek de istemiyorum. Duruşmanın altmış gün içinde yapılmasını talep edeceğiz."</p>

  <p class="calibre9">"Hazırlanmak için zamana ihtiyacımız var," dedi Lenore.</p>

  <p class="calibre9">"Yine söylüyorum. Eğer yanılıyorsam beni düzeltin." İkimize de sert sert baktı. "Ön duruşmadan vazgeçmek ve hızlı bir yargılama, bütün bunlar, müvekkilin mutlak kontrolünde olan konular değil mi acaba? Bana öneride bulunabileceğiniz ama kanuna göre son sözü benim söyleyeceğim?"</p>

  <p class="calibre9">İkimiz de ağzımızı açmadan oturmaya devam ettik. Acosta yanıtı zaten biliyordu. Bunu epeydir düşünüyor olmalıydı.</p>

  <p class="calibre9">"Öyleyse söylüyorum, altmış gün içinde duruşma," dedi.</p>

  <p class="calibre9">Taburesinden kalktı.</p>

  <p class="calibre9">"Ha, bir şey daha," dedi. "Resmi konuşma yasağı için başvurmanızı istiyorum. Kline’ın ya da başka birinin beni basında yargıladığını görmek istemiyorum. Anlaşıldı mı?"</p>

  <p class="calibre9">Garip bir metamorfoz sonucunda, aniden, eski buyurgan kişilik yapısına geri dönmüştü. Eski Acosta çoğu zaman şeytani olduklarını düşündüğüm gözlerini üç santim kalınlığındaki camın arkasından bize dikmişti.</p>

  <p class="calibre9">Artık onu yatıştırmak mümkün değildi. Son sözlerini söyledikten sonra döndü ve gardiyana görüşmenin bittiğini işaret etti.</p>

  <p class="calibre9">Lenore ve ben patlayan bombanın şokunun etkisinde, küllerin içinde oturduk ve içine düştüğümüz ikilemi düşündük. Müvekkili yargıç olan avukatların böyle problemlerinin olması doğaldı.</p>

  <p class="calibre9">Görünüşünden aklıma gelen tek şey, bugün onun izin günü olabileceğiydi. Aslında Gus Lano’yu, yasal anlamda iş diye tanımlanabilecek bir şeyle ilgilenirken düşünmek çok zordu. Ama bugün herhalde yapacak işi yoktu. Onu, Lenore ile birlikte çıkarken hapishane lobisinin karşısında gördüm. Ardından, saç tıraşı kivi meyvesinin yüzeyi gibi görünen, o iriyarı gölge adam geliyordu. Lano’nun üstünde parlak renkli Hawaii gömleği ve beyaz şortu, ayağında da bez pabuçları vardı. İki güvenlik görevlisi ile aşırı samimi biçimde el sıkışıyordu. Adamlar herhâlde sendikaya üyeydiler.</p>

  <p class="calibre9">Lano ne kadar uğraşırsa uğraşsın, görünüşü şık olmamıştı. Daha çok aşk gemisini yağmalamış ve değişime uğramış bir korsana benziyordu. Çok belirgin bir göbeği ve domuzbalığı yavrusunun yeni çıkmaya başlayan yüzgeçlerine benzeyen elleri vardı.</p>

  <p class="calibre9">Beni sonunda gördü. Bakışları tam olarak bana yönelik değildi. Daha çok benim içimden arkamdaki duvara bakıyor gibiydi. Yolumu değiştirirken Lenore’ı da beni izlemesi için dirseğimle dürttüm. Ama Lano böyle uygunsuz bir karşılaşma fırsatını kaçıracak adam değildi.</p>

  <p class="calibre9">"Hey avukat," dedi. "Seni burada görmek ne hoş."</p>

  <p class="calibre9">"İş," dedim.</p>

  <p class="calibre9">"Dur, tahmin edeyim," dedi. "Yargıç mı?"</p>

  <p class="calibre9">Firavunun habercileri gibi mesaj taşıyan bu uşak ruhlu gardiyanlar burada olduğu sürece, Lano’nun bu binada olup bitenlerle ilgili bilemeyeceği hiçbir şey olamazdı.</p>

  <p class="calibre9">Karşılaşmamızın ardından gelen kısa süreli sessizlik anında Lenore’ı kesti. Onları tanıştırmaya niyetim olmadığından o kendi kendini tanıttı.</p>

  <p class="calibre9">"Gus Lano." Şeytani bir gülümseme eşliğinde elini uzattı. Seksi olmak çabası içindeydi ama daha çok bir sürüngene benziyordu.</p>

  <p class="calibre9">Lenore mümkün olduğunca uzun süre tepki vermedi. Sonunda baktı ki uzatılan el hâlâ orada, o da elini uzattı. "Lenore Goya," dedi.</p>

  <p class="calibre9">"Haa, şu meşhur Bayan Goya. Ne zaman tanışacağımızı merak ediyordum doğrusu. Sizinle ilgili çok şey duydum.</p>

  <p class="calibre9">"Umarım hepsi iyi şeylerdir."</p>

  <p class="calibre9">"Şimdi gördüğüm kadar iyi değil," dedi ona.</p>

  <p class="calibre9">"Bu bir iltifat mı acaba? Yoksa sadece bakıyor muydunuz?"</p>

  <p class="calibre9">"İltifat tabii canım, lütfen yanlış anlamayın," dedi Lano. "Bakıyorum bugünlerde düşmanlarla düşüp kalkıyorsunuz."</p>

  <p class="calibre9">Lano şimdi bana bakıyordu.</p>

  <p class="calibre9">Lenore onun ne demek istediğini tam olarak anlayamamıştı. Galiba Lano onun sinirlenmeye başladığını fark etmişti.</p>

  <p class="calibre9">"Gerçeğin ve adaletin tarafını bırakıp bir savunmacı olmak nasıl bir şey?"</p>

  <p class="calibre9">"Yaşamak için," dedi Lenore.</p>

  <p class="calibre9">Lano’nun adamının çenesinde bir tükürük damlası olduğuna yemin edebilirdim. Adam konuşmamızdan tam olarak dışlanmıştı. Sanki insanlar arası iletişim onun algılayabileceği bir şey değildi. Onu bir an kıskandım.</p>

  <p class="calibre9">"Savaş nasıl gidiyor?" dedi Lano. "Yani bizim yargıcın davası." Ona anlatacağımı da nereden çıkarıyordu?</p>

  <p class="calibre9">"Hatalı kimlik tanımlaması" dedim. "Koşullar nedeniyle."</p>

  <p class="calibre9">Buna çok güldü. Dava hakkında bizim bildiğimizden daha fazla şey biliyor gibi bir hali vardı.</p>

  <p class="calibre9">"Evet, bir yargıcın bunu yapacağına inanmak zor. Davada tanıklık yapmak üzere olan bir eksik eteği sen kalk öldür," dedi.</p>

  <p class="calibre9">Dikkati yavaş yavaş dağılmaya başlamış olan Lenore birden füzesavar silahı gibi dikkat kesildi.</p>

  <p class="calibre9">"Doğru." dedi. "Kadınları hor gören pislik bir herifin öldürülmesinin nedeni her zaman daha kolay anlaşılır."</p>

  <p class="calibre9">Lano onu inceledi. Söylediğinde kendisine yönelik özel bir anlam olup olmadığını anlamaya çalışıyordu.</p>

  <p class="calibre9">"Beni bağışlayın lütfen," dedi. "Ben eski ekoldenim. Bayan tanık demek istemiştim." Sanki "eksik etek" yasal bir terimmiş gibi.</p>

  <p class="calibre9">"Ben pislik herif demek istemiştim," dedi Lenore. Heceleyebilirdi Lano soracak olursa.</p>

  <p class="calibre9">"Hey, üstüme gelmeyin böyle." Yanındaki hanzonun koluna bir yumruk attı. "Sıkı kadın ha?" dedi.</p>

  <p class="calibre9">Gülerek geçiştirmeye çalışıyordu. "Mahkemede karşısına çıkmak istemem doğrusu." Bunu bana söylemişti. Lano bugün için kızlarla yeteri kadar konuşmuştu.</p>

  <p class="calibre9">"Karşımda siz olduğunuz sürece benim endişelenmem için bir neden yok," dedi Lenore.</p>

  <p class="calibre9">Lano bir tarafı yanmış gibi tek ayağının üstünde sekerek, "İçinde gerçek bir kaplan var bunun," dedi bana.</p>

  <p class="calibre9">"Bence kıçınızdaki tırmık izlerini saysanız iyi olur," dedim.</p>

  <p class="calibre9">En iyi yüz ifadesini takındı. Kendinden şikâyetçi bir ifade ile gülümsedi. "Görünen o ki, şu anda benden daha çok sorunu olan tek kişi sizin müvekkiliniz," dedi. "Ama korkarım lağımda yüzeceğiniz için sizin de pisliğe bulaşmanız kaçınılmaz olacak."</p>

  <p class="calibre9">"Yani?" dedim.</p>

  <p class="calibre9">"Yanisi şu, Acosta’nın aşağı sınıftan tiplerle arkadaşlık ederek çok zaman geçirdiği bir sır değil."</p>

  <p class="calibre9">"Eminim, siz böyle şeyleri iyi biliyorsunuzdur," dedi Lenore.</p>

  <p class="calibre9">Lano, artık en iyi savunmanın Lenore’ı görmezden gelmek olduğuna karar vermişti.</p>

  <p class="calibre9">"Eğer niyetli olmasaydı o gece asla dışarıda sokakta olmazdı," dedi. Lano, Cevizkafa’yı ağa düşürdükleri fuhuş operasyonunun yapıldığı geceden bahsediyordu.</p>

  <p class="calibre9">"Bir şeyler biliyormuşsunuz gibi konuştunuz," dedim.</p>

  <p class="calibre9">"Hayır. Hayır. Hayır, Avukat. Ofisimin kapısının altından içeri mahkeme emri atılmasına ihtiyacım yok, inanın ki," dedi. "Tutuklama ile ilgili özel hiçbir şey bilmiyorum. Ama bazı şeyler duydum. Masamın üstünden bir yığın rapor geçti. Hiçbiri resmi değil şüphesiz. Ama adamınızın geçmişten bu yana geliştirdiği çok çirkin bir yanı var."</p>

  <p class="calibre9">Bana bilmediğim bir şeyler anlatmasını isterdim.</p>

  <p class="calibre9">"Eğer televizyon mahkemede olup bitenleri yayınlarsa, bütün pislik insanların salonlarının ortasına dökülecek.</p>

  <p class="calibre9">"Herhalde savcılar davadan önce kanalları sansürlemeyi unutmazlar," dedim.</p>

  <p class="calibre9">"Haklısın," dedi. "Ama en azından bu kötü adamı araştıracaklar, neye karşı olduğunu öğrenecekler."</p>

  <p class="calibre9">"Siz öyle düşünüyor olabilirsiniz," dedi Lenore.</p>

  <p class="calibre9">"Neye karşıymış?" dedim.</p>

  <p class="calibre9">Lano, Lenore’a pis pis baktı. Sonra sözünü tamamladı "İyi adamlara karşı," dedi. "Mavili çocuklar."</p>

  <p class="calibre9">"Herhalde Başsavcılık bürosunun her iki davaya da ayıracak zamanı vardır," dedim.</p>

  <p class="calibre9">Lano birden kaşlarını kaldırdı. Gülüşünden kötü bir haber verme fırsatı yakaladığı için sevinçli olduğu anlaşılıyordu.</p>

  <p class="calibre9">"Siz duymadınız mı?" dedi.</p>

  <p class="calibre9">"Neyi?"</p>

  <p class="calibre9">"Başsavcılık büyük jüriyi evine yolladı. Dava kapandı."</p>

  <p class="calibre9">"Ne diyorsun sen yahu?"</p>

  <p class="calibre9">"Birliğin elinde tertemiz bir sağlık belgesi var. Acosta gitti, cadı avı da bitti."</p>

  <p class="calibre9">Söylediği şey, Acosta’nın çöküşü ile birlikte yasal güç yapısının kuyruklarını bacaklarının arasına sıkıştırıp yeniden yapılanmaya gittiğiydi.</p>

  <p class="calibre9">"Sizin için güneşli bir gün," dedim. "Vakit varken keyfini çıkarın."</p>

  <p class="calibre9">Pis pis sırıttı.</p>

  <p class="calibre9">Konuşma sona ermişti. Gitmeye hazırlandı. Hanzo da tam arkasından gitmeye yelteniyordu ki, Lano durdu ve bize bir kez daha bakmak için geri döndü.</p>

  <p class="calibre9">"Az kalsın unutuyordum size söylemeyi," dedi.</p>

  <p class="calibre9">"Ne?"</p>

  <p class="calibre9">"Hah lifleri," dedi. "Kızın cesedinde bulunanlar. Acosta’nın arabasının bagajından alınan örneklerle aynı çıktı. Lano’nun boru hattı her yere uzanıyordu, adli tıp laboratuvarına bile sızmıştı adam.</p>

  <p class="calibre9">"Bilmek isteyeceğinizi düşündüm de." Parmağı ile küçük bir selâm gönderdi. Sanırım, bu daha çok Lenore’a yönelikti.</p>

  <p class="calibre9">"Hadi eyvallah."</p>

  <p class="calibre9">---</p>

  <p class="calibre9" id="filepos290369"><span class="calibre10"><span class="bold">BÖLÜM 10</span></span></p>

  <p class="calibre9">LANO, KEMERİNE ACOSTA'NIN KAFA DERİSİNİ asmış dolaşırken, önemli bir caydırıcı güce sahipti. Bu koşullar altında hiçbir seçilmiş devlet görevlisi, Lano'nun birliğindeki ilişkileri araştırmaya yönelik başka bir büyük jüri soruşturması açmak istemeyecekti.</p>

  <p class="calibre9">Resmi araştırma sonuçlarından faydalanabileceğimizi umuyordum. Açığa çıkan bulguların yardımıyla yolsuzluklarla savaşan bir yargıç olan Acosta adına bir savunma hazırlayabilir, onun kötü polisler tarafından oyuna getirildiğini iddia edebilirdik. Savunmamızın ana konusu kesinlikle bu olacaktı. Şimdi bir sorunumuz vardı. Savcılar iddiamıza karşı çıkabilir ve yürütülen soruşturmalar sonucunda yolsuzlukla ilgili bir kanıt bulunmadığını söyleyebilirlerdi. Eğer ortada bir yolsuzluk yoksa, polisler neden mücadeleci bir yargıcı susturmak istemiş olsunlardı? Davamızın diğer yarısı ise gerçek katilin kim olduğunun belirlenmesiydi. Adamdan ne kadar nefret edersem edeyim, Acosta’nın katil olduğuna inanmıyordum. Lenore ile birlikte hâlâ kimin katil olabileceğini düşünüp duruyorduk.</p>

  <p class="calibre9">Eğer bir tahminde bulunmam gerekseydi. Brittany Hall’un ölümünün yargıçla ilgisi olmadığını, belki kıskanç bir sevgilinin işi olduğunu, ya da sıradan bir soygun ya da tecavüz girişimi sırasında işlerin beklenenin dışında gelişmiş olabileceğini söyleyebilirdim. Polislerin şu andaki teorilerine göre son iki olasılık geçerli değildi. Çünkü onlar, kızın katili tanıdığına ve onu içeri aldığına inanıyorlardı.</p>

  <p class="calibre9">Cuma gecesiydi ve ofiste geç saatlere kadar çalışmıştım. Üçümüz, Harry, Lenore ve ben, bütün öğleden sonrayı içinde cesedin bulunduğu sokağın görüntülerinin olduğu videobantlar ve Hall’un dairesinin dışının fotoğraflarının da olduğu yeni bulgularla belgeleri dikkatle inceleyerek geçirmiştik. Resimlerden bazıları polis fotoğrafçıları tarafından çekilmişti. Görüntüler mahkeme kararı ile iki yerel TV istasyonundan getirtilmişti.</p>

  <p class="calibre9">Gözlerim kızarmıştı artık. Lenore randevusu olduğu için erken ayrılmıştı. Harry ise bir saat önce işi bırakıp evine yollanmıştı.</p>

  <p class="calibre9">Ofisin dış kapısının kilidinde bir anahtarın döndüğünü duyduğumda saat yaklaşık olarak ondu. Kapı mandalının tıkırtısını işittim. Ardından kapı kapandı. Başımı kaldırdığımda kapının önünde kalçalarını sıkıca saran ve kenarı uyluklarının ortasında sona eren parlak gece elbisesinin içinde Lenore duruyordu. Çıplak omuzları ışıkta parlıyordu. Bir elinin iki parmağında on santimlik sivri topukları olan rugan ayakkabılarını sallıyordu.</p>

  <p class="calibre9">"Ayaklarım su topladı," dedi.</p>

  <p class="calibre9">Lenore, partiden geliyordu. Aylar önce, başsavcılık bürosundan ayrılmadan önce davet edildiği, savcılardan birinin düzenlediği bir toplantı.</p>

  <p class="calibre9">Naylon çoraplarından birinin topuğundaki deliği gösterdi.</p>

  <p class="calibre9">"Yarını mil yürüdüm," dedi.</p>

  <p class="calibre9">"Randevu nasıldı?" dedim.</p>

  <p class="calibre9">"Bilmek istemezsin."</p>

  <p class="calibre9">Şimdiden daha iyi hissetmeye başlamıştım. Kapının kenarına yasladığı zarif kalçaları, kulaklarından sarkan zevkli altın küpeleri ve seksi dudakları ile Lenore olağanüstü güzel bir kadındı. Bu akşam saçlarını yukarda toplamıştı ve bu da ona gizemli bir hava veriyordu.</p>

  <p class="calibre9">"Anladığım kadarıyla, Herb ile pekiyi anlaşamadınız." Memnun olduğumu belli etmemeye çalıştım.</p>

  <p class="calibre9">Herb Conners savcılık ofisindeki yükselme meraklısı şeflerden biriydi. Lenore ile iddiaya girmiştik Lenore, Conners’ın randevularını iptal etmek için bir bahane bulacağını düşünmüştü. Çünkü o artık defolu maldı ve Kline onu kovduğundan beri sorumluluk sahibi yükselme düşkünleri için tehlikeliydi. Ona kariyer ile libido arasındaki tüm yarışmalarda ihtirasın kazanacağını söylemiştim. Galiba haklı çıkmıştım. Lenore sırf orada olacağı kesin olan Kline’dan korkmadığını göstermek için randevuyu iptal etmemişti.</p>

  <p class="calibre9">"Arabayla eve giderken Conners’ın vücudunun her tarafından eller çıkmaya başladı."</p>

  <p class="calibre9">"Azgın şeytan," dedim.</p>

  <p class="calibre9">"Artık değil," dedi Lenore. Hain bir gülümsemeyle bana baktı. Ona ne yaptığını söylememiş, beni merakta bırakmıştı.</p>

  <p class="calibre9">"Buradan dört blok önce indim, bir taksi çevirmek istedim, ama başaramadım. Ben de yürüdüm. Sonra ışığını gördüm."</p>

  <p class="calibre9">Kapımda duran kadının yüzüne baktım. Conners şu anda bir yerlerde soğuk duşun altına girmiş olmalıydı.</p>

  <p class="calibre9">Çekmecemi karıştırdım. Yara bandı arıyordum. Buldum ve ona verdim.</p>

  <p class="calibre9">Ayakkabılarını masamın kenarına bıraktı. Parfümünün kokusu hardal gazının siperdeki askerlerin etrafını sarması gibi çevremi kuşattı. Lenore, cinselliğini ışık düğmesi gibi açıp kapayabilen o kadınlardan biriydi. Bir an, profesyonel avukat bakışı ve gıcırdayan dişleri ile sadece; iş düşünür, sonra birdenbire bu gece olduğu gibi vamp kadın olurdu.</p>

  <p class="calibre9">Maalesef, iş ayrıntılarına battığım şu anda, Lenore’ın iş düğmesi kapalıydı.</p>

  <p class="calibre9">"Çok fazla mesai yapıyorsun," dedi. "Eve gitmelisin artık."</p>

  <p class="calibre9">"Birisinin çalışması lazım."</p>

  <p class="calibre9">"Hâlâ dağılmış parçaları nasıl toplayacağımızı mı bulmaya çalışıyorsun?"</p>

  <p class="calibre9">İptal edilen büyük jüri soruşturmasından söz ediyordu.</p>

  <p class="calibre9">"Evet"</p>

  <p class="calibre9">"Fikrin var mı?" Benimle konuşurken bir bacağının baldırını ovalıyordu. Ayağını kaldırmış masamın karşısındaki müşteri koltuğunun oturma yerinin üstüne koymuştu. Sıkı elbisesinin kenarı iyice yukarı toplanmıştı. Aklıma bir yığın fikir geliyordu ve hiçbiri dava ile ilgili değildi.</p>

  <p class="calibre9">Bir şeyler söylemeye çabaladım. "Büyük jüri kayıtlarını ve bütün araştırma dosyalarını almak için mahkemeye başvurabiliriz."</p>

  <p class="calibre9">"Başarılı olacağımızı sanmam," dedi. Haklıydı. Büyük jürinin özellikle iddianame olmadan kapatılan araştırma kayıtları nükleer füzelerin fırlatma kodları kadar gizliydi. Bunları elde etmek için aptal bir yargıçtan mahkeme emri çıkartmak gerekirdi.</p>

  <p class="calibre9">"Bir dedektif tutup kendi kendimize ne bulabileceğimize bakabiliriz," dedim.</p>

  <p class="calibre9">"Bacaklarımız çok yorulur," dedi. Ben tam şu anda onunkilere bakıyordum.</p>

  <p class="calibre9">"Ve belki bir sonraki buzul çağında," dedi. "Elimize bir şeyler geçmiş olur."</p>

  <p class="calibre9">"Ya da bu gece," dedim. "Geri dönüp Herb Conners’ın sırtına masaj yapabilirsin ve adam sabah kapımıza gelip savcılıkta ne kadar dosya varsa hepsini önümüze döker."</p>

  <p class="calibre9">"Git de sen masaj yap ona."</p>

  <p class="calibre9">"O daha uzun sürer," dedim.</p>

  <p class="calibre9">Açık duran ofis kapısının arkasına doğru süzüldü. Orada ne yaptığım merak ettim.</p>

  <p class="calibre9">"Bilgin olsun diye söylüyorum," dedi. "Büyük jüri soruşturması bütünüyle yok edilmedi."</p>

  <p class="calibre9">"Ne demek istiyorsun?"</p>

  <p class="calibre9">Sesi hâlâ kapının arkasından geliyordu. "Uyuşturucu baskını araştırması, o polisin iki yıl önce vurulması ile ilgili sorular," dedi. "Hâlâ geçerliliğini koruyor."</p>

  <p class="calibre9">"Dalga mı geçiyorsun?"</p>

  <p class="calibre9">"Hayır."</p>

  <p class="calibre9">Bunu konuştuk. İşin içinde Tony olduğu için hassas bir konuydu. Lenore onun başka bir polisin öldürülmesinde en ufak bir rolü olabileceğine inanmıyordu. Polisi öldüren silahın delil dolabından suç mahalline giden yolu nasıl bulduğuna dair bir teorisi olmamasına karşın, araştırmanın sonucunda bir şey elde edilemeyeceğini düşünüyordu. Tony’ye bir çocuk gibi, gözü kapalı güveniyordu.</p>

  <p class="calibre9">"Araştırmanın hâlâ aktif olduğunu nasıl öğrendin?" diye sordum.</p>

  <p class="calibre9">"Bana bir yemeğe patladı," dedi. "Kraker ve peynir ile neler öğrenilebildiğine şaşarsın. Hele şarap ile yıkanmışlarsa."</p>

  <p class="calibre9">"Conners mı? O mu söyledi sana?"</p>

  <p class="calibre9">"Ondan bahsediyormuş gibi mi görünüyorum?" Lenore bana kaynağını söylemiyordu.</p>

  <p class="calibre9">Daha geniş ölçekli bir araştırma olsun isterdim. Ama en azından bu da bir şeydi. Eğer üstünde çalışırsak dava ile birleştirebilirdik.</p>

  <p class="calibre9">"Bu kaynak, seninle tekrar konuşacak mı?"</p>

  <p class="calibre9">Kapının arkasından çıktığında bacakları çıplaktı. Külotlu çorabını çöp kutusuna fırlattı.</p>

  <p class="calibre9">"Benimle konuşmuyordu zaten," dedi. "Ben kulak kabarttım sadece,"</p>

  <p class="calibre9">"Öyleyse Herb en azından bir işe yaramış," dedim.</p>

  <p class="calibre9">"Uzun boy, geniş omuzlar." Güldü. "İyi bir dinleme direği."</p>

  <p class="calibre9">Uyluklarında elbisesinden kalan pamuk liflerini topluyordu. Teni koyu ve pürüzsüzdü. Karşımdaki koltukta orman perisi zarafetiyle davetkâr ama hiçbir zaman açığa vurmayan biçimde bacak bacak üstüne atmış oturuyordu. Sadece kadınların yapabileceği şekilde eğilip bükülüyor, ona baktığımı unutmuş, yara bandını topuğuna yapıştırmaya çalışıyordu. Terlemeye başladım. İş konuşuyordum ama aklım eğlencedeydi. Zayıf bir anımdaydım.</p>

  <p class="calibre9">"Kimi kiralayabiliriz dedektif olarak, fikrin var mı?"</p>

  <p class="calibre9">Karşımda kıpırdamadan otururken dirseğini masamın kenarında duran ayakkabılarının yanına dayamıştı. İki elinin avuç içine yasladığı yüzü ile Hepburn’un en güzel zamanlarındaki haline benziyordu. Sanırım, şu anda kendi işi ile ilgiliydi. Kokusu masamın üstüne yayılırken sorumu duymazdan geldi.</p>

  <p class="calibre9">"Sarah nerede bu gece?" diye sordu.</p>

  <p class="calibre9">"Bir arkadaşımın evinde. Uyuyordur şu anda."</p>

  <p class="calibre9">"Benimkiler bu gecelik büyükannelerinde."</p>

  <p class="calibre9">Parlak ve cömert dudaklarına bir gülümseme yayıldı.</p>

  <p class="calibre9">Zor bir sessizlik anıydı. Telepati. Olasılıkları düşünüyorduk. Karşılıklı rıza ile ilişkimizdeki gizli ihtirası özenle görmezden gelmiştik o güne kadar. Bir dava üstünde beraber çalışmanın karmaşıklığı, ofis romantizminin kötü yanları, çocuklar- bunu yapmamamız için yüzlerce neden vardı. Şu anda bu nedenlerden hiçbirini hatırlayamıyordum.</p>

  <p class="calibre9">"Ne yapacaksın?" dedi. "Bütün gece çalışacak mısın?"</p>

  <p class="calibre9">Büyüleyici gözlerle bana bakarken kulağındaki altın küpelerin parıltısı, yüzünün ince kıvrımları, sadece cennette rastlanabilen koyu, pürüzsüz teni ile bana tül perde ardından bir film karesi izliyormuşum duygusunu veriyordu. Bir keşin damarından içeri iğneyi boşaltması gibi içime çektim bu görüntüyü.</p>

  <p class="calibre9">"Artık iyi geceler deyip eve gitmem lazım," dedim.</p>

  <p class="calibre9">Bana baktığında transa geçmiş gibiydi. Birden kendimi kapıda ayakta dururken buldum. Paltom omzumdaydı. Buraya nasıl geldiğimi bilmiyordum. Lenore elimi tutuyordu. "Evet," dedi. "Eve gitmeli ve iyi geceler dilemeliyiz."</p>

  <p class="calibre9">---</p>

  <p class="calibre9" id="filepos303937"><span class="calibre10"><span class="bold">BÖLÜM 11</span></span></p>

  <p class="calibre9">TANRI'YA KÜÇÜK İYİLİKLERİ İÇİN TEŞEKKÜR etmeliyiz. Acosta'nın göz doktorunun kayıtlarını kontrol etmiştik ve reçetede yazılı olan tüm mercekleri tanımlayabildiğimize inanıyorduk. Lili Acosta, polislerin o gün hapishanede kocasından aldığı gözlüklerin dışında hepsinin yerlerini bulmuştu. Polisin aldığı gözlükler bir yanlışlık ya da karışıklık olmaması ve teşhis edilebilmeleri için dikkatli biçimde işaretlenmişti. Her bir gözlüğün reçetesinin verildiği ve müvekkilimiz tarafından satın alındığı tarihleri gösterebileceğimiz için, polisler, Hall’un öldürüldüğü yerde bulunan gözlüklerin yargıca ait olduğunu kanıtlayamazlardı.</p>

  <p class="calibre9">Sabah, yüksek mahkemede bir mermiden daha kaçmaya çalışıyorduk. Yürütmenin durdurulması önergemiz iki gündür tartışılıyordu ve Lenore’ın bir geri zekâlı olarak tanımladığı Kline’ı savuşturmaya uğraşıyorduk. Adam, şimdiye kadar, azmış bir çitadan daha fazla kıvraklık sergilemişti.</p>
</body>
</html>
