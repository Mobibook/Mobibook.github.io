<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>KİYOTO</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_4">Dokuzuncu Bölüm</h1>

  <p class="block_10">Kış Çiçekleri</p>

  <p class="block_11"> </p>

  <p class="block_7">Çieko, hemen hemen hiç, pantolon ve kalın kazak giymiş değildi. Kalın çorapları da son modaydı.</p>

  <p class="block_7">Takiçiro Baba evdeydi. Yanına gidip geleneğe göre kendirini selâmladı. Baba hayretle kızın elbisesine baktı.</p>

  <p class="block_7">«Dağa mı gideceksin?»</p>

  <p class="block_7">«Evet... Sedirli köydeki kız benimle buluşup konuşmak istedi»</p>

  <p class="block_7">Takiçiro. «Öğle mi?» dedi. Acelesi varmış gibi kıza döndü. «Çieko!»</p>

  <p class="block_7">«Buyur baba?»</p>

  <p class="block_7">«Bu kız, biliyor muşun? Bir sıkıntısı ya da üzüntüsü varsa, al buraya eve getir! Ben ona bakarım.»</p>

  <p class="block_7">Çieko önüne baktı.</p>

  <p class="block_7">«Anlıyor musun? İki kız evlâda sahip olmak beni de, anneyi de sevindirir.»</p>

  <p class="block_7">«Teşekkürler baba! Çok teşekkür ederim!» Başı öne eğik olarak babanın önünde diz çöktü. Sıcak gözyaşları yanaklarından aşağıya akıyordu. «Biz seni çocukluğundan beri yetiştirdik ve göz bebeğimiz gibi de baktık. Bu kıza da daha az sevgi gösterecek değiliz. Sana da benzediğine göre, o da iyi bir kız evlat olacak demektir. Getir onu birlikte! Yirmi yıl önce ikizlerden korkan insanlar olurdu. Ama o zamanlar çoktan geçti.» Baba böyle konuştuktan sonra «Şige, buraya gel!» diye bağırdı.</p>

  <p class="block_7">«Baba, bütün kalbimle sana minnettarım. Ama bu kız, bu Naeko eminim evinize gelmez.»</p>

  <p class="block_7">«Niye gelmesin?»</p>

  <p class="block_7">«Benim mutluluğumu zedelemek istemiyor.»</p>

  <p class="block_7">«Neye zedeleyecekmiş?»</p>

  <p class="block_7">Çieko duraksadı.</p>

  <p class="block_7">Baba «Niçin zedeleyecekmiş?» diye tekrar etti ve düşünceli bir tavırla başını öte tarafa çevirdi.</p>

  <p class="block_7">Çieko gözyaşlarıyla boğulan sesiyle, «Daha bugün bize gelmesini kendisinden rica ettim.» dedi, «annemle babam biliyorlar dedim. Mağazadaki insanlardan ve komşulardan çekiniyor.»</p>

  <p class="block_7">Takiçiro farkında olmaksızın yüksek sesle, «nasıl, mağazadaki insanlardan ha!» diye bağırdı.</p>

  <p class="block_7">«Babamın sözlerini çok iyi anladım, ama bugün benim ona gitmem lâzım!»</p>

  <p class="block_7">«Öyle mi?» Baba başını salladı. «Üşütme sakın, duyuyor musun? Bu Naeko kıza da, babanın az önce söylediklerini aynen anlat!»</p>

  <p class="block_7">«Peki, baba.»</p>

  <p class="block_7">Çieko yağmurluğunun kukuletasının düğmelerini ilikledi ve eldivenlerini giydi.</p>

  <p class="block_7">Şehrin üzerindeki gökyüzü berraktı. Ama yine de bulutlar bir anda beliriverip Kuzey dağına güz yağmurları yağabilirdi. İnsan bunu şehrin içinde bile hissediyordu. Kiyoto'nun sıra sıra yumuşak tepeleri olmasa, belki karın bile bastırdığı görülebilirdi.</p>

  <p class="block_7">Çieko otobüse bindi.</p>

  <p class="block_7">Kuzeydağı sedirleri köyüne iki otobüs işlerdi. Biri devlet otobüsüydü, öbürü belediye otobüsü. Devlet otobüsü Fukuyi vilâyetinde Obama’ya kadar yoluna devam ederken, şehir otobüsü dağın kuzey vadisine, Kiyoto sınırına kadar işlerdi. Obama kasabası aynı addaki koyun kıyısındaydı ve Vakasa körfezi aracılığıyla Japon denizine bağlanıyordu. Kış olduğundan otobüste pek az yolcu vardı.</p>

  <p class="block_7">Yanında oturan genç bir adam rahatsız edici şekilde Çieko’ya bakıp duruyordu. Çieko'nun canı sıkıldı ve kukuletasını başına geçirdi.</p>

  <p class="block_7">Genç adam, gençliğine hiç de uymayan kart bir sesle, «Küçük Hanım, ne olur yüzünüzü o şeyin altına saklamalıyız!» diye bağırdı.</p>

  <p class="block_7">Yanındaki adam, «Kapa çeneni!» diye seslendi.</p>

  <p class="block_7">Hayır, Çieko'nun kukuletasını kaldırıp yüzünü göstermeye hiç niyeti yoktu.</p>

  <p class="block_7">Otobüs Takao'ya gelmişti.</p>

  <p class="block_7">Yolculardan biri, «Takao görünmüyor yahu!» dedi. Böyle konuşmasının sebebi akçaağaçtı. Ağacın kızıl yaprakları tamamen kaybolmuş ve çıplak ağaçların süs gibi duran dalları kış görüntülerine bürünmüştü.</p>

  <p class="block_7">Toganovo'nun aşağısında her zaman hareketli olan park yerinde tek bir otomobil yoktu.</p>

  <p class="block_7">Naeko iş kılığıyla Boday çağlayanı durağına kadar gelmişti, Çieko'yu beklemekteydi. Bir an için Çieko'yu elbisesinden dolayı tanıyamadı, sonra hemen, «Ah Küçük Hanım, hoş geldiniz.» diye bağırdı; «Bizim bu uzak köyümüze kadar zahmet ettiniz.»</p>

  <p class="block_7">Çieko, «İlk defa gelmiyorum ya» diyerek eldivenli eliyle Naeko'nun her iki elini tuttu: «Nasıl sevinçliyim! Yazdan beri hayli zaman geçti. Sedir dağında geçirdiğimiz o gün ne güzeldi, bunun için hâlâ minnettarım size.»</p>

  <p class="block_7">Naeko, «minnettar olunacak bir şey mi bu?» diye cevap verdi. «Ama o gün ikimize birden yıldırım çarpsaydı, ne olurdu acaba? Bunun için çok sevinçliyim...»</p>

  <p class="block_7">Yolda yürürlerken Çieko, «Naeko!» diye başladı. «Bana telefon ettiğinize göre olağanüstü bir şeyler geçmiş olmalı. Bunu bana anlatmazdan önce, birbirimizle rahatça konuşmamızı isteyeceğim senden.»</p>

  <p class="block_7">Naeko susuyordu. Başına yine ter bezini bağlamıştı.</p>

  <p class="block_7">Çieko, tekrar «mesele nedir?» diye sordu.</p>

  <p class="block_7">«Ah, Bay Hideo! Benimle evlenmek istediğini söyledi. Onur için ben de...» Aynı anda sendeledi ve Çieko'ya sımsıkı tutundu.</p>

  <p class="block_2">***</p>

  <p class="block_7">Çieko koluyla onu sardı.</p>

  <p class="block_7">Naeko'nun vücudu dipdiriydi, her gün çalışmaktan çelikleşmiş gibiydi. Yazın, o fırtına sırasında Çieko korkusundan bunu farketmemişti. Naeko hemen toparlanmıştı, ama Çieko'nun kucaklayışından hoşlanmış olacak ki, kollarından sıyrılıp çıkmada bu şekilde hayli yürüdüler, Çieko’ya sımsıkı yaslanmıştı.</p>

  <p class="block_7">Çieko yüzünü örten kukuletasının altından «Naeko! Siz ne cevap verdiniz Hideo'ya?» diye sordu.</p>

  <p class="block_7">«Cevap mı? Ben mi, hayır... O kadar çabuk cevap veremem.»</p>

  <p class="block_7">………………</p>

  <p class="block_7">«Bir zamanlar beni Çieko sanmıştı. Şimdi karıştırmıyor artık, ama Hideo'nun kalbinin derinliklerinde yaşayan Çieko'dur.»</p>

  <p class="block_7">«Doğru değil bu.»</p>

  <p class="block_7">«Doğru! Bunu çok iyi biliyorum. Bu sefer karıştırmaksızın, ama Çieko'nun yerine benimle evlenmek istiyor. O bende Çieko'nun hayalini görüyor. Bu birincisi...»</p>

  <p class="block_7">Çieko'nun, Kamo ırmağının bentleri yanında laleler açtığı zaman, Bitkiler Bahçesinden dönerken annenin babaya karşı nasıl sertleştiği aklına geldi; çünkü baba, «Çieko'nun kocası olarak Hideo'ya ne dersin?» demişti.</p>

  <p class="block_7">Naeko sözlerine devam etti: «İkincisi, Hideo'nun evi bir obi imalathanesi değil mi? Böyle olduğu için de Bayan Çieko'nun mağazasına muhtaç demektir. Benimle bir bağlantı olursa, bu yüzden Bayan Çieko için bazı sıkıntılar doğabilir. Sizin yanınızdaki insanlar bana hasetle bakacaklardır. Ben de buna Küçük Hanımın hatırı için katlanamayacağım. İyisi mi ben, dağların çok daha derin köşelerine saklanayım...»</p>

  <p class="block_7">Çieko ellerini Naeko'nun omuzlarına koyarak onu sarstı. «Naeko bunları mı kuruyor?» diye sordu. «Bugün size gelirken babayla annenin izinlerini aldım. Onlar her şeyi biliyorlar.»</p>

  <p class="block_7">Naeko soran gözlerle bakıyordu.</p>

  <p class="block_7">Çieko onu daha şiddetli sarsarak «babamın ne dediğini sanıyorsunuz?» dedi. «Bu Naeko kızın sıkıntısı ya da üzüntüsü varsa hemen al getir buraya dedi. Ben resmen onun öz kızıyım, ama onun için benimle Naeko arasında hiç bir fark olmayacaktır. Çieko tek başına çok yalnız!»</p>

  <p class="block_7">Naeko hiç bir şey söylemedi. Başındaki mendili çıkarıp yüzüne bastırdı. «Çok teşekkür ederim! Bütün kalbimle teşekkür ederim!» Bir süre konuşamadı. «Evet, ben de... Akrabasız, gerçek bir koruyanı olmaksızın, ben de yapayalnızım, ama kendimi işe verip unutuyorum bunu.»</p>

  <p class="block_7">O zaman Çieko «en önemlisi de, Hideo meselesi» dedi.</p>

  <p class="block_7">«Buna hemen cevap veremem.» Naeko yaşlı gözleriyle Çieko'ya baktı.</p>

  <p class="block_2">***</p>

  <p class="block_7">«Bana ver!» diyerek Çieko ter mendilini Naeko'dan aldı. «Böyle ağlamış suratla mı köye gireceksin...» Kızın yüzünü ve gözlerini sildi.</p>

  <p class="block_7">«Ne yapayım! Kolay gevşemem, iki kişinin işini yapanın, ama nedense gözlerim hemen yaşarıverir.»</p>

  <p class="block_7">Çieko onun yüzünü kurularken Naeko başını göğsüne yaslayıp hıçkırmaya başladı.</p>

  <p class="block_7">«Ama böyle olmaz Naeko! Yalnız mısın ki? Kes artık!» Çieko hafif hafif sırtına vuruyordu. «Eğer böyle ağlarsan, ben de geri dönerim.»</p>

  <p class="block_7">Naeko korkuyla «hayır, hayır!» diye haykırdı. Çieko'nun elinden mendilini alıp bastıra bastıra yüzünü sildi. Mevsim kış olduğu için pek dikkati çekmiyordu. Sadece gözleri hafif kızarmıştı. Naeko ter mendilini tekrar başına bağladı. Bir süre hiç konuşmadan yürüdüler.</p>

  <p class="block_7">Kuzeydağı sedirlerinin en alt dallarına kadar her yanı kesilmişti. Doruklarında kalmış birer tutam iğne yaprağı kümesi Çieko'ya, kışın açan sade yeşil çiçekler gibi göründü.</p>

  <p class="block_7">Naeko'nun kendini toparladığını sanan Çieko konuşmaya başladı: «Hideo'nun yaptığı obi çok güzel, sağlam ve sıkı dokunmuş. Niyeti dürüstçe, değil mi?»</p>

  <p class="block_7">Naeko, «Evet, böyle olduğunu çok iyi biliyorum.» diye cevap verdi. «Beni davet ettiği Çığırlar bayramında, tarihî kılıklarla geçenlere hemen hiç bakmadı, sadece saray bahçesindeki çamların yeşilini ve Doğu dağındaki renkleri seyretti.»</p>

  <p class="block_7">«Hideo için Çığırlar bayramının geçit töreni görülmemiş bir şey değil ki.»</p>

  <p class="block_7">Naeko, «Oh hayır» dedi. «Hiç de öyle davranmadı ama.»</p>

  <p class="block_7">Çieko kızı süzdü.</p>

  <p class="block_7">«Geçit töreni bitince, kendisiyle birlikte eve gitmemi ısrarla rica etti.»</p>

  <p class="block_7">«Eve mi? Hideo'nun evine mi?»</p>

  <p class="block_7">«Evet.»</p>

  <p class="block_7">Çieko afallamıştı.</p>

  <p class="block_7">«Kendisinden küçük iki erkek kardeşi daha var. Bana evin arkasındaki boş arsayı gösterdi ve evlenirsek, buraya küçük bir ev yaptıracağını, o zaman sadece hoşuna giden şeyleri dokuyacağını söyledi.»</p>

  <p class="block_7">«Güzel değil mi?»</p>

  <p class="block_7">«Güzel mi? Bay Hideo benimle Bayan Çieko'nun hayaliyim diye evlenmek istiyor. Bir kız bunu çok iyi hisseder.» Naeko bu sözü tekrar söylemişti. Çieko yola devam etti. Ne cevap vereceğini bilmiyordu. Daracık ana vadiden ayrılan küçük yan vadide, tomrukları yıkamış olan kadın işçiler, dumanı havaya yükselen bir ateşin çevresinde oturmuşlar, hem ısınıyor, hem de dinleniyorlardı.</p>

  <p class="block_2">***</p>

  <p class="block_7">Naeko'nun baba evinin önünden geçtiler. Burası evden çok bir kulübeydi. Tamamen kendi haline bırakılmış samandan damı yer yer kabarmıştı. Bu dağ kulübesinin küçük bahçesinde boy atmış böğürtlenlerin dallarında kırmızı tanecikleri asılıydı. Yedi sekiz şimşir çalısı birbirinin içine karışarak büyümüştü Ama belki bu zavallı evde bir zamanlar Çieko da oturmuştu.</p>

  <p class="block_7">Evin önünden geçerlerken Naeko'nun son yaşları da kurumuştu. Çieko'ya bu evden bahsetse miydi, yoksa etmemeli miydi? Çieko annesinin yurdunda doğmuş ve belki de bu evde hiç bulunmamıştı. Naeko'nun da kesin bir hatırası yoktu; acaba bu evde bir süre yaşamış mıydı, yoksa yaşamamış mıydı? Annesini kaybettiği zaman bir bebekti. Felâket babayla başlamıştı.</p>

  <p class="block_7">Bereket versin Çieko eve pek dikkatle bakmadı. Buna karşılık bakışlarını sedirli dağın ve yanyana istif edilmiş sedir tomruklarının üstünde dolaştırdı.</p>

  <p class="block_7">Dimdik yükselen ağaçların tepelerinde bırakılmış olan iğne yapraklı yuvarlak kümeler, gerçekte kış çiçeklerine benzemiyorlar mıydı?</p>

  <p class="block_7">Evlerin çoğunun ön çatıları altına ve üst katlarına, soyulmuş, perdahlanmış sedir tomrukları kurumaları için sıra sıra dizilmişti. Dümdüz kesilmiş beyaz bloklar, diklemesine yanyana duruyordu. Yalnız bu halleriyle bile güzeldiler. Belki de tahtadan yapılmış herhangi bir duvardan çok daha güzel.</p>

  <p class="block_7">Çieko, «burası kışın bile şahane değil mi?» diye bağırdı.</p>

  <p class="block_7">«Sahi mi... İnsan her gün göre göre bunu farketmez oluyor. Ama kışın sedirlerin iğne yaprakları da bir parça sararır.»</p>

  <p class="block_7">«Onun için böyle çiçek gibi görünüyorlar.»</p>

  <p class="block_7">«Çiçek mi? Onlar mı çiçek?» Naeko şaşkın şaşkın sedir dağına baktı.</p>

  <p class="block_7">Az sonra eski biçim kibar bir evin önüne geldiler. Evin büyük bir orman sahibine aitmiş gibi bir görünüşü vardı. Oldukça alçak duvarların alt kısmı sıvanmış ve kahverengiye boyanmıştı. Üst kısmı ise beyaz badanalanmış ve üzeri kiremitle örtülmüştü. Çieko olduğu yerde durdu: «Ne güzel bir ev!»</p>

  <p class="block_7">«Küçük Hanım, ben bu eve girebilirim. Görmek için içeri girmek istemez misiniz?» Çieko duraksıyordu.</p>

  <p class="block_7">Naeko, «müsaade ederler.» dedi. «On yıldan beri ben burada oturmaktayım.»</p>

  <p class="block_2">***</p>

  <p class="block_7">Çieko, Hideo'nun Naeko’yla sadece kendi yerine değil, kendisinin hayali olduğu için evlenmek istediği sözünü iki üç kere dinlemişti.</p>

  <p class="block_7">«Kendisinin yerine» evet, bunu anlıyordu tabii. Ama bir «hayal,» ne demekti. Ve hele bir evlilikte...</p>

  <p class="block_7">Çieko, «Hayal, hayal diyorsunuz Naeko» dedi, «hayal ne demek?» Naeko susuyordu.</p>

  <p class="block_7">Çieko, «hayal elle tutulabilen bir varlık değil ki» diye devam etti ve birden kızardı. Naeko, sadece yüzüyle değil, bütün varlığıyla bu hayali, bir erkeğe vücut olarak nasıl verebilirdi.</p>

  <p class="block_7">Naeko, «Evet, vücudu olmayan bir hayal korkunç olur» dedi. «Hayal bir erkeğin kalbinde ortaya çıkar.»</p>

  <p class="block_7">……………………</p>

  <p class="block_7">«Naeko altmış yaşında ihtiyar bir kadın olduğu zaman bile, Çieko'nun hayali bugünkü gibi genç kalmaz mı?»</p>

  <p class="block_7">Böyle bir sözü Çieko beklemiyordu: «Böylesine derin mi düşünüyorsunuz bunu?»</p>

  <p class="block_7">«Güzel bir hayali, bir erkek belki hiç unutmaz.»</p>

  <p class="block_7">Çieko kararlı bir edayla, «bunu kim bilebilir?» dedi.</p>

  <p class="block_7">«İnsan bir hayali ne kovabilir ne de uzaklaştırabilir. O ancak kendiliğinden kaybolabilir.»</p>

  <p class="block_7">Çieko, Naeko'nun kıskanmaya başladığını hissediyordu.</p>

  <p class="block_7">«Gerçekten bir hayal var mıdır?»</p>

  <p class="block_7">«Var, burda... » Naeko koluyla Çieko'yu kucaklayarak sarstı.</p>

  <p class="block_7">«Ben hayal değilim. Ben Naeko'nun ikiz kardeşiyim.»</p>

  <p class="block_7">Naeko cevap vermedi.</p>

  <p class="block_7">«Ben bir hayal olursam, Naeko benim kız kardeşim olur mu?»</p>

  <p class="block_7">«Yok hayır! Burdaki, bu Çieko odur. Sadece Bay Hideo’yla ilgili bir mesele bu.»</p>

  <p class="block_7">Çieko, «kılı kırk yararcasına bir kuruntu bu!» diye bağırdı. Başını öne eğerek bir süre gitti. «Bir kere de üçümüz birlikte konuşalım mı?»</p>

  <p class="block_7">«Konuşmak mı?.. İnsan bir seferinde gönülden konuşur, öbür seferinde konuşmaz.»</p>

  <p class="block_7">«Naeko'nun kuşkusu mu var?»</p>

  <p class="block_7">«Kuşku değil, ama benim de içimde bir genç kız kalbi çarpıyor.»</p>

  <p class="block_7">Çieko cevap vermedi.</p>

  <p class="block_7">«Şuzan’dan bu yana yağmur geliyor. Bak, dağın tepesindeki sedirlere...»</p>

  <p class="block_7">Çieko yukarıya baktı.</p>

  <p class="block_7">«Çabuk, geri dönelim. Az sonra hava bozacak.»</p>

  <p class="block_7">«Bunu önceden hesapladım da yağmurluğumu giyip geldim.»</p>

  <p class="block_7">Çieko eldivenlerinden birini sıyırıp gösterdi. «Bu bir genç bayanın eli mi?» Naeko hayranlıkla iki elini uzatıp Çieko'nun elini tuttu.</p>

  <p class="block_7">Çieko farkına varmadan sonbahar yağmuru yağmaya başlamıştı bile. Buralı olduğu halde Naeko bile bunu farketmemişti. Yağan ne alışılmış bir şişelemeydi, ne de sisin ıslaklığıydı.</p>

  <p class="block_7">Naeko tarafından uyarılınca Çieko çepeçevre yükselen dağlara baktı. Hava soğuk bir duman gibiydi. Ama dağın eteğinde yanyana duran sedir ağaçları yine, de açıkça görülüyordu. Bu arada koyu bir sisle sarılan yakındaki dağ dizisinin yan çizgileri kaybolmuştu. Tabii bu ilkbahardakinden çok daha başka bir sisti. Gökyüzü de başka türlü görünmekteydi. Havanın bu değişik huyu tam Kiyoto'ya göre değil miydi? Toprak çoktan ıslanmıştı. Az sonra bütün dağlar aydınlık bir griliğin içine dalacak ve sislerle kuşatılacaktı.</p>

  <p class="block_7">Sonunda duman kalın bir gaz tabakası halinde vadiye doğru inmeye başladı. Beyaz topaklar karıştı sonra buna. Dolu geliyordu.</p>

  <p class="block_7">Beyaz topakçıklar gözüne çarpınca Naeko, «Çabuk, eve dönmelisin!» dedi. Bu sahici kar değildi. Bu beyaz topaklar dolunun içinde oluşuyor ve durmadan yeniden doğuyordu. Hava vaktinden önce kararmıştı. Birden soğuk bastırdı.</p>

  <p class="block_7">Kiyoto’lu olan Çieko, Kuzey dağının sonbahar yağmurlarını bilmiyordu.</p>

  <p class="block_7">Naeko, «buzdan bir hayal olmazdan önce...» dedi.</p>

  <p class="block_7">«Yine mi hayal?» Çieko güldü. «Ben yağmurlukla geldim. Kışın Kiyoto'da da hava böyle durmadan değişir. Az sonra diner.»</p>

  <p class="block_7">Naeko gökyüzüne baktı. «Bugün dönmelisin» dedi. Çieko'nun eldivenini çıkarmış olduğu elini sımsıkı tuttu.</p>

  <p class="block_7">Çieko, «Naeko gerçekten evlenmeyi düşünüyor mu?» diye sordu.</p>

  <p class="block_7">Naeko, «pek az, ancak bir parçacık...» diye cevap verdi. Ve eldiveni okşayarak tekrar Çieko'nun eline geçirdi.</p>

  <p class="block_7">Bu arada Çieko, «bin defacık olsun bizim ev gelsene» dedi.</p>

  <p class="block_7">Naeko duraksadı.</p>

  <p class="block_7">«Gelsene!»</p>

  <p class="block_7">……………….</p>

  <p class="block_7">«Mağazadakiler gidince... »</p>

  <p class="block_7">Naeko hayretle, «akşamleyin mi?» diye sordu.</p>

  <p class="block_7">«Gece kalırsın, nasıl olsa anneyle babanın her şeyden haberi var.»</p>

  <p class="block_7">Naeko'nun gözlerinde bir sevinç ışığı yandı, ama hâlâ kararsızdı.</p>

  <p class="block_7">«Hiç değilse bir gecelik kardeşimin yanında yatmak istiyorum»</p>

  <p class="block_7">Naeko başını çevirip ağlamaya başladı. Çieko'nun görmesini istemiyordu, ama o çoktan bunun farkına varmıştı.</p>

  <p class="block_7">Çieko, Muramaçi semtine geldiğinde, yolun üzerinde bulutlar kümelenmeye başlamıştı.</p>

  <p class="block_7">Anne, «yağmur bastırmadan, tam zamanında eve döndün Çieko» dedi: «Baba arka tarafta seni bekliyor.»</p>

  <p class="block_7">Takiçiro, kızının selâmlamasını sonuna kadar dinlemedi. Doğrudan doğruya, «kız ne istiyormuş Çieko?» diye sordu.</p>

  <p class="block_7">«Şey...»</p>

  <p class="block_7">Çieko cevap vermekte sıkıntı çekiyordu. Birkaç sözle durumu nasıl açıklayacaktı?</p>

  <p class="block_7">Baba, «Ne istiyormuş?» diye tekrarladı.</p>

  <p class="block_7">«Şey...»</p>

  <p class="block_7">Naeko'nun söylediklerini ben kendim bile pek anlayamadım, diye düşündü. Hideo gerçekte beni istiyormuş, ama bana erişemeyeceğini anlayınca, benim benzerim olan Naeko'ya evlenme teklif etmiş. Naeko'nun duygulu kalbi bunu sezmiş. Onun için bana o acayip hayal varsayımını anlattı. İyi ama Hideo beni istemiş olsaydı, Naeko’yla yetinir miydi? Eğer böyle düşünüyorsam, bu kendini beğenmişlik mi olur?</p>

  <p class="block_7">Ama belki de mesele sadece bu kadarcık değildi.</p>

  <p class="block_7">Babanın yüzüne bakmadan, utancından boynuna kadar kızarmak zorunda kaldığını hissetti.</p>

  <p class="block_7">Baba, «bu Naeko kız, ya da adı neyse o, sebepsiz yere mi seni görmek istemiş?» diye sordu.</p>

  <p class="block_7">Çieko, «hayır Otomo'nun oğlu Hideo ona evlenme teklif etmiş.» Çieko'nun sesi hafiften titriyordu.</p>

  <p class="block_7">«Yok canım!»</p>

  <p class="block_7">Baba, Çieko'ya şöyle bir baktı ve sonra bir süre sustu. İçine bir şeyler doğmuştu. Ama bunu söylemedi: «Öyle mi? Hideo'yla ha? Bay Otomo'nun oğlu Hideo, çok iyi, çok iyi. Gerçekten, gönül kimi sever bilinmez. Bu işe de sen sebep oldun, değil mi?»</p>

  <p class="block_7">«Baba, sanırım kız Hideo’yla evlenmeyecek.»</p>

  <p class="block_7">«O da neden?»</p>

  <p class="block_7">Çieko duraksıyordu.</p>

  <p class="block_7">«Niye evlenmesin? Bence çok iyi olurdu.»</p>

  <p class="block_7">«Onun için değil baba. Hatırlıyor musun, Bitkiler Bahçesinde ne dediğini? Çieko'ya Hideo'yu koca olarak alsak nasıl olur? demiştin. Bunu o kız biliyor.»</p>

  <p class="block_7">«Nasıl bilebilir?»</p>

  <p class="block_7">«Dokumacı Hideo'nun dükkânı ile bizim sürekli iş ilişkilerimizin bulunduğunu kız düşünmüş olmalı. » Baba çarpılmış gibi sustu.</p>

  <p class="block_7">«Baba, müsaade eder misin, bu kız bir defa bizde gece kalsın? Bunu rica ediyorum sizden.»</p>

  <p class="block_7">«Ama elbette. Niye bütün bunlar? Ona söylemedin mi, kendisine bakmak istediğimi?»</p>

  <p class="block_7">«O bize hiç bir zaman gelmez. Sadece bir akşam belki.»</p>

  <p class="block_7">Baba Çieko'ya acıyarak baktı.</p>

  <p class="block_7">Annenin pancurları kapattığı duyuluyordu.</p>

  <p class="block_7">Çieko, «Ona yardıma gidiyorum baba.» diyerek ayağa kalktı.</p>

  <p class="block_7">Kiremit çatının üstünde çiseleyen yağmurun sesi belli belirsiz duyuluyordu. Baba olduğu yerde kıpırdamadan oturmaktaydı.</p>

  <p class="block_2">***</p>

  <p class="block_7">Takiçiro, Riyusuke ve Şiniçi kardeşlerin babası Bay Mizuki tarafından, Maruyama parkındaki Saami lokantasına akşam yemeğine davet edilmişti. Yüksekte bulunan misafir salonundan dışarıya bakılınca şehrin ışıklarının yakılmış olduğu görünüyordu. Kül rengi gökyüzünde akşamın kızıllığından eser yoktu. Işıkları yanmamış sokaklar da aynı kül renge bürünmüşlerdi. Kiyoto'da kışın rengiydi bu.</p>

  <p class="block_7">Muromaçi semtinde büyük bir ticarethane kurmuş olan Riyusuke'nin babası güçlü kuvvetli ve durumunu devam ettirmesini bilen bir kişiydi. Bugün bir parça konuşmakta güçlük çeker gibi görünüyordu. Bir süre önemsiz sohbetlerin sona ermesini bekledi.</p>

  <p class="block_7">«Evet, böyle...» dedi ve kendisine ait yiyeceklere baktı, sonra da pirinç şarabıyla cesaretini toplamak istedi.</p>

  <p class="block_7">Yılların verdiği tecrübeyle ihtiyatlı olan ve çekingenlikten hoşlanan Takiçiro, Mizuki’nin neden bahsetmek istediğini sezmişti.</p>

  <p class="block_7">«Evet, böyle... » Mizuki yeniden kesik kesik konuşmasına başladı. «Hanım kızınızdan, benim atak savaşçı Riyusukemi işitmişsinizdir, değil mi?»</p>

  <p class="block_7">«Ah, doğrusu utanıyorum, ama Bay Riyusuke'nin iyi niyetinden de hiç bir zaman şüphe etmedim.»</p>

  <p class="block_7">Görünüşe göre neşeli bir edayla Mizuki «öyle mi?» dedi. «Delikanlı tıpkı benim gençliğimdeki halime benziyor. Bir kere bir şeyi kafasına koymasın, kim ne derse desin bildiğinden şaşmaz. Bu çok kötü.»</p>

  <p class="block_7">«Biz kendisine minnettarız.»</p>

  <p class="block_7">«Sahi mi? Siz böyle söyleyince, yüreğimden büyük bir taş kalkmış gibi oldu.» Bir yandan eliyle göğsünü okşuyordu. «O halde kendisini affettiniz.» Bütün kurallara uyarak eğildi.</p>

  <p class="block_7">Durumu pek parlak olmasa da Takiçiro’nunki gibi bir ticarethane için, aynı meslekten, ama genç bir adamın yardıma çağrılması aslında utanılacak bir şeydi.</p>

  <p class="block_7">Takiçiro, «Teşekkür etmemiz için gerçekten sebepler var» dedi. «Fakat sizin mağaza! Oğlunuz bulunmazsa güç duruma düşmez misiniz?»</p>

  <p class="block_7">«Ah nasıl! Ticaret işleri için Riyusuke'nin görüşleri fena değildir, ama henüz yeteri kadar derin değil. Gerçi babası isem de, onun güvenilir bir kimse olduğunu söylemeliyim.»</p>

  <p class="block_7">«Doğru! Bizim mağazaya geldi, ciddi bir yüzle müdürün karşısına oturdu... Hepimiz hayret ettik.»</p>

  <p class="block_7">Mizuki, «böyle bir keratadır işte!» dedi ve tekrar pirinç şarabından içti.</p>

  <p class="block_7">«Bay Sata!»</p>

  <p class="block_7">«Buyurun!»</p>

  <p class="block_7">«Riyusuke sizin mağazada çalışsa... Bu her gün olmasa da olur. O zaman kardeşi Şiniçi de bizim oradaki işte gittikçe daha güçlenir ve daha yararlı olur. Şiniçi yumuşak bir delikanlı. Riyusuke bugün bile hâlâ ona Küçük Şenlik Beyi diye takılır, o da çoğu zaman içerler durur. Biliyorsunuz, çocukken Gion şenliğinde tören arabası içinde geçmişti.»</p>

  <p class="block_7">«Sevimli bir genç: Çocukluğundan beri bizim Çieko’yla arkadaştır.»</p>

  <p class="block_7">Mizuki, «evet, Bayan Çieko...» dedi ve yeniden teklemeye başladı.</p>

  <p class="block_2">***</p>

  <p class="block_7">Mizuki «evet, bayan Çieko» diye tekrarladı ve nerdeyse kızgın denilecek bir edayla devam etti: «öyle güzel ve sevimli bir kıza sahipsiniz ki.»</p>

  <p class="block_7">Takiçiro, «bu ailesiyle ilgili bir şey değil. Çocuğun kendisi böyle oldu» diye içtenlikle cevap verdi.</p>

  <p class="block_7">«Sanırsam beni anladınız. Bay Sata'nın mağazası bizimkine benzer. Ama Riyusuke sizin mağazanıza yardım etmek arzu ettiyse, bu aynı zamanda onun Bayan Çieko'nun yanında arada sırada bir ya da yarım saatçik kalmak istediğindendir.»</p>

  <p class="block_7">Takiçiro evet demesine başını salladı. Mizuki oğlununkine benzeyen alnında birikmiş terleri sildi. «Benim âsi ruhlu oğlumdur, ama çok iyi çalışır. Haksız hiç bir şey elde etmek istemem, ama siz de Bayan Çieko için Riyusuke gibi bir gencin uygun olacağını düşünmelisiniz. Allah bilir ya, küstahça bir dilekte bulunacağım; acaba onu manevi evlât olarak kabul etmek istemez miydiniz? Çünkü onu mirasımdan yoksun bırakacağım.»</p>

  <p class="block_7">«Mirastan yoksun mu? Takiçiro çok şaşırmıştı. «Bir büyük mağazanın mirası.»</p>

  <p class="block_7">«Bir insana bunun mutluluk sağlayacağını sanmıyorum. Bugün kendi oğlum Riyusuke'de gördüğüm şey bu düşüncemi doğruluyor.»</p>

  <p class="block_7">«Teşekküre değer bir niyet bu, ama böyle bir işi genç insanların kalplerindekine bağlı olmadan yapmak istemez misiniz?» Takiçiro, Mizuki’nin baskısından kaçmak istercesine sözüne devam etti : «Çieko bulunmuş bir çocuktur.»</p>

  <p class="block_7">Mizuki, «bulunmuş çocuk olmasından ne çıkar?» dedi. «Şimdi Bay Sata sözümü aklınızda tutunuz. O halde, Riyusuke'yi yardımcı olarak mağazanıza verebilirim, değil mi?»</p>

  <p class="block_7">«Evet.»</p>

  <p class="block_7">«Çok teşekkür ederim! Çok teşekkür ederim!» Mizuki rahatladı ve pirinç şarabına sarıldı.</p>

  <p class="block_2">***</p>

  <p class="block_7">Hemen ertesi günü Riyusuke, Takiçiro'nun mağazasında göründü. Müdürü ve tezgâhtarları toplayıp bir envanter yaptı. Parlak desenli kumaşlar, işlemeli krepler, İçikoşi ipeklileri, desenli satenler, Omaşi krepleri, Maysen ipekleri, tören elbiseleri için kumaşlar, uzun, orta ve kısa kollu elbiseler, dibalar, lüks boyamalar, yan resmi ziyaret elbiseleri, obi kumaşları, astar ipeklileri ve Japon elbiseleri için öbür garnitür kumaşları…</p>

  <p class="block_7">Riyusuke her şeyi ortaya çıkarttı ve hiç bir şey söylemedi. O günden beri, kendisini genç adamın önünde felce uğramış gibi hisseden müdür başını yerden kaldırmıyordu.</p>

  <p class="block_7">Akşam yemeğine davet edildiği halde Riyusuke eve döndü.</p>

  <p class="block_2">***</p>

  <p class="block_7">Akşam geç vakit birisi giriş kapısının parmaklıklarına hafifçe vurdu. Gelen Naeko’ydu. Onu sadece Çieko duymuştu.</p>

  <p class="block_7">«Oh, Naeko! Akşam soğuğunda mı geldiniz?»</p>

  <p class="block_7">……………</p>

  <p class="block_7">«Yıldızlar çıkmış bile.»</p>

  <p class="block_7">«Evet Çieko, Beybabanla hanımanneni nasıl selâmlıyayım?»</p>

  <p class="block_7">«Her şeyi anlatmış olduğum için sadece, işte Naeko, demem yeter.» Bir kolunu Naeko'nun omuzuna sardı ve onu arka tarafa götürdü. «Akşam yemeği yemiş miydin?»</p>

  <p class="block_7">«Şurda yakında Şusi pirinci yedim, teşekkür ederim.»</p>

  <p class="block_7">Naeko, anneyle babanın önünde ürkekleşti. Her ikisi de kızların benzerliğine şaşıp kaldılar.</p>

  <p class="block_7">En uygun sözü bulan yine Şige anne oldu. «Çieko, üst kata gidin de başbaşa sohbet edin.»</p>

  <p class="block_7">Çieko, Naeko'nun elinden tuttu, onu daracık koridordan geçirip üst kata çıkardı ve odasındaki sobayı tutuşturdu.</p>

  <p class="block_7">«Naeko, baksana!» Kızı büyük aynanın önüne götürdü. İkisi de yüzlerine baktılar. «Çok benziyor, değil mi?» Çieko'nun kalbini bir sıcacıklık kapladı. Aynanın önünde yer değiştirip birbirlerinin sağına soluna geçtiler. «Biri ötekinin modeli, değil mi?»</p>

  <p class="block_7">Naeko, «biz ikiziz» dedi.</p>

  <p class="block_7">«Bütün anneler ikiz doğursaydı ne olurdu?»</p>

  <p class="block_7">Naeko, «ortalık karmakarışık olurdu, korkunç bir şey!» dedi. Birkaç adım geriye çekildi. Gözleri yaşarmıştı. «Kimse alınyazısını önceden bilemez, değil mi?»</p>

  <p class="block_7">Çieko da geriye çekilip Naeko’yu omuzundan tuttu.</p>

  <p class="block_7">«Naeko, hep bizde kalamaz mısın? Babayla anne de böyle olsun istiyor... Çieko tek başına çok yalnız. Acaba kendini sedir dağında daha rahat mı hissediyorsun.»</p>

  <p class="block_7">Naeko sendeledi ve ayakta duramıyormuşçasına dizlerinin üstüne çöktü. Başını salladı, gözlerinden yaşlar boşandı.</p>

  <p class="block_7">«Küçük hanım! Şimdi hayatımız çok değişik bizim. Çok değişik şekilde büyüdük, Benim hayatım Muromaçi mahallesinde geçti, hayır, böyle bir şey elimden gelmez. Sadece bir defa, sadece bir defacık evine gelmek istedim. Senin kimononu da göstermeyi arzu ediyordum. Küçük Hanım iki defa ta Sedir köyüne kadar yorulmuştu.»</p>

  <p class="block_7">…………………..</p>

  <p class="block_7">«Çieko! Annemizle babamızın sokağa bıraktığı ikiz sendin. Bilmiyorum, niçin.»</p>

  <p class="block_7">Çieko umursamayarak, «Ben bunu çoktan unuttum» dedi. «Böyle bir anne ve babamın olduğunu bile bugün artık düşünmez oldum.»</p>

  <p class="block_7">«Belki de onlar yaptıklarının cezasını çektiler, diye düşünüyorum. Ben sadece bir bebektim. Affet beni!»</p>

  <p class="block_7">«Naeko'nun bu işte en ufak sorumluluğu, ya da suçu var mı ki?»</p>

  <p class="block_7">«Suç yok, ama biliyorsun, en ufak şekilde dahi olsa Çieko'nun mutluluğunu zedelemek istemem.» Sonra sesini kısarak devam etti: «Ortadan kaybolsam hepsinden iyi olacak.»</p>

  <p class="block_7">Çieko telaşla, «hayır, hayır, korkunç bir şey bu!» diye bağırdı; «beni hiç düşünmüyor musun? Mutsuz musun?»</p>

  <p class="block_7">«Hayır, sadece yapayalnızım»</p>

  <p class="block_7">«Mutluluk kısa, yalnızlık ise uzundur. Öyle demezler mi? Şuraya uzanalım da konuşmaya devam edelim.» Çieko bunları söyleyip dolaptan yatak takımlarını çıkardı.</p>

  <p class="block_7">Naeko da ona yardım etti.</p>

  <p class="block_7">«Mutluluk bu mu?» dedi ve damdaki tıpırtıları dinlemeye koyuldu.</p>

  <p class="block_7">Çieko, Naeko'nun merakla kulak kabartışına baktı.</p>

  <p class="block_7">«Bil bakalım, çise mi? Dolu mu? Sulusepken mi?» diye sordu ve yerinden kımıldamadı.</p>

  <p class="block_7">«Olabilir. Yoksa kar serpintisi mi?»</p>

  <p class="block_7">«Kar olmasın?»</p>

  <p class="block_7">«Böyle sessiz! Sahici kar olamaz. Belki ince kar serpintisidir.»</p>

  <p class="block_7">«Ah...»</p>

  <p class="block_7">«Dağ köyünde bazan böyle kar serpintisi yağar. Aldırış etmez, işimize bakarız. Fakat sedirlerin tepesindeki yapraklar, çiçekler gibi bembeyaz kesilir, sonra da çıplak ağacın kesilmiş ince dal uçları beyazlaşır. Ne güzeldir...»</p>

  <p class="block_7">……………..</p>

  <p class="block_7">«Bazan çabuk diner, bazan da sulu kara çevirir, sonra da bakarsın çise oluvermiş.»</p>

  <p class="block_7">Çieko, «pancurları açalım mı? O zaman hemen anlarız» diyerek pencereye gitmek istedi. Fakat Naeko kolundan tuttu: «Bırak! Hava soğuk. Hem bizim kar serpintisi hayalimiz kaybolur sonra.»</p>

  <p class="block_7">«Hayal, hayal, Naeko bu kelimeyi çok söylüyor».</p>

  <p class="block_7">«Hayal mi?» Naeko'nun yüzünden bir gülümseme gelip geçti. İçinde tasa olan bir gülümseme. Çieko yatağı sermeye başladı. Naeko elinden aldı.</p>

  <p class="block_7">«Çieko, bırak bir defa da yatağını ben sereyim!»</p>

  <p class="block_7">İki yatak serilmişti. Fakat Çieko konuşmadan Naeko’nun yorganı altına kayıverdi: «Oh, Naeko, ne kadar sıcaksın!»</p>

  <p class="block_7">«İşimiz farklı, evlerimiz farklı!» Ve Naeko, Çieko’yu sımsıkı kucakladı.</p>

  <p class="block_7">«Bu gece soğuk olacak» dedi. Ama onlar en hafif şekilde bile üşüyeceğe benzemiyorlardı. «Parlak karlar lapa lapa yağar, kesilir ve pırıltılar saçarak yeniden başlar... Belki de bu keçe kar yağar!»</p>

  <p class="block_7">Çieko susuyordu.</p>

  <p class="block_7">Anneyle babanın, Takiçiro’yla Şige'nin yukarıya çıkıp bitişikteki odaya girdiklerini duydular. O yaşta yataklarını ancak elektrikli battaniyelerle ısıtıyorlardı.</p>

  <p class="block_7">Naeko, Çieko'nun kulağına sokuldu ve «ben şimdi Çieko'nun yatağını ısıtıyorum» diye fısıldadı. «Naeko ise ötekinde yatıyor.»</p>

  <p class="block_7">Az sonra anne çekme kapıyı hafifçe aralayıp ikisinin yatak edasına baktığı zaman, birbirlerinden ayrılmış olarak yatıyorlardı.</p>

  <p class="block_7">Naeko sabah erkenden kalktı ve Çieko'yu dürterek uyandırdı.</p>

  <p class="block_7">«Çieko! Bu benim hayatımın en büyük mutluğuydu. İnsanlar beni görmeden, bırak evime gideyim!»</p>

  <p class="block_7">Naeko'nun akşam söylediği gibi, geceleyin incecikten lapa lapa bir kar yağmış ve sonra dinmişti. Şimdi her yer pırıl pırıl bir beyazlık içindeydi. Soğuk bir sabah başlıyordu.</p>

  <p class="block_7">Çieko ayağa kalktı. «Naeko, senin yağmurluğun yok, bekle biraz!» dedi. Ve en iyi kadife mantosunu, kırmalı bir şemsiyeyi ve yağmurluğu Naeko'nun önüne koydu.</p>

  <p class="block_7">«Bunlar benim hediyem olsun. Ne olur, yine gel!»</p>

  <p class="block_7">Naeko, olmaz dercesine başını salladı.</p>

  <p class="block_7">Çieko, pencerenin parmaklıklarına tutunarak uzun uzun arkasından baktı. Naeko geriye dönmedi. Çieko'nun kâhküllerinde hafif kar tanecikleri uçuştu ve sonra hemen eridi.</p>

  <p class="block_7">Şehir ise hâlâ derin uykusu içinde uzanmaktaydı.</p>
</body>
</html>
