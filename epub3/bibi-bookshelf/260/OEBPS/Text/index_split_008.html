<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>KİYOTO</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_4">Sekİzİncİ Bölüm</h1>

  <p class="block_10">Yaprak Dökümü Mevsiminde Kız kardeşler</p>

  <p class="block_11"> </p>

  <p class="block_7">Çieko, şenlikler şehri Kiyoto'da en büyük sevinci Kurama tapınağının Ateş Bayramında duyardı(<sup class="calibre1"><sup class="noteref" id="back_note_49"><a class="calibre2" href="../Text/index_split_058.html#note_49" title="49">49</a></sup></sup>). Bu sevinç Daymonci şenliğinde duyduğundan bile daha fazlaydı. Kurama tapınağı, Naeko'nun köyüne pek uzak değildi ve Naeko da oraya sık sık gitmişti. Belki de ikisi daha önceleri buradaki Ateş Bayramında farkında olmaksızın birbirleriyle karşılaşmışlardı.</p>

  <p class="block_7">Tören alayının geçeceği Tapınak yolunda bulunan her evin önünde çalı çırpıdan çitler kurulur ve evlerin damları suyla yıkanır. Gece yarısı halk tapınağa doğru yola çıkar. İrili ufaklı meşaleleri başlarının üzerinde sallayarak, «Bayram başlıyor, Ateş Bayramı!» diye bağırırlar. Bu sırada meşaleler tutuşturulur. Eğer her iki tanrılar tahtırevanı karşı çıkarsa, köyün bütün kadınları evlerinden çıkıp koşarlar. Nihayet tapınağın önüne kocaman meşaleler getirilir ve şenlik şafak sökünceye kadar sürüp gider.</p>

  <p class="block_7">Fakat bu yıl bayram yapılmadı. Söylendiğine göre, tutumlu olmak kaygısındanmış.</p>

  <p class="block_7">Kitano Tanrısı için düzenlenen Kamış bayramı da bu yıl yapılmadı.</p>

  <p class="block_7">Kiyoto'da bunlar gibi daha pek çok bayram vardır. Meselâ: Anrakuyo tapınağında «Kabaklı Ölüler Ayini» ve Rengeci tapınağında «Sihirli Hıyar Töreni» gibi (<sup class="calibre1"><sup class="noteref" id="back_note_50"><a class="calibre2" href="../Text/index_split_059.html#note_50" title="50">50</a></sup></sup>).</p>

  <p class="block_7">Acaba bunlar eski imparatorluk şehrinin ruhunu ve aynı zamanda bugünkü halkının zevkini mi temsil etmektedirler? Son yıllarda Araşiyama ırmağında ejderha başlıklı kayıklarla «Cennet Yolculuğu» yeniden canlandırıldığı gibi, Kamigamo tapınağının bahçesinde daracık su kanalının kıyısında da «Giyokusui Şöleni» düzenlendi. Bunların ikisi de bir zamanlar eski saray asillerinin zarif eğlenceleriydi.</p>

  <p class="block_7">Giyokusui Şöleninde eski saray kılıkları içinde insanlar suyun kenarına otururlar. Şarap kupaları kendilerine doğru suyun akıntısına bırakılırken, onlar da şiirler yazarlar, resimler yaparlar, yanlarına gelen şarap kupalarını alıp içerler ve tekrar akıntıya bırakırlar. Erkek çocukları da kendilerine hizmet eder.</p>

  <p class="block_7">Bu şenliği Çieko geçen yıl seyretmişti. Saray asillerinin başında da o zaman Şair Yoşiyi İsamu yürümüştü. Sonra bu şair öldü.</p>

  <p class="block_7">Ama bu yeniden canlandırılan şenlik onun pek hoşuna gitmemişti.</p>

  <p class="block_7">Kiyoto'da eski bayramların sonu gelmez.</p>

  <p class="block_2">***</p>

  <p class="block_7">Çalışkan Şige annenin verdiği terbiyeden midir, yoksa kendi yaratılışından mıdır, Çieko her zaman sabahları çok erken kalkar ve mağazanın önündeki tahta parmaklıkları özene bezene siler.</p>

  <p class="block_7">Kahvaltısını tam bitirmişti ki, Şiniçi telefon ederek «Çieko, Yeni Çığır bayramında ikiniz de pek neşeliydiniz, değil mi?» diye sordu. Bu sefer Şiniçi onu Naekoyla karıştırmıştı.</p>

  <p class="block_7">Çieko, «sen de orda mıydın?» diye cevap verdi. «Bana telefon edebilirdin.» Omuzlarını silkti.</p>

  <p class="block_7">Şiniçi «ben istiyordum, ama ağabeyim engel oldu» dedi.</p>

  <p class="block_2">***</p>

  <p class="block_7">Çieko hâlâ bu karıştırma hakkında konuşmakta kararsızdı. Şiniçi’nin sözlerinden, Naeko'nun kendisine göndermiş olduğu kimono ve Hideo'nun onun için dokuduğu obiyle Çığırlar Bayramına gittiğini anlamıştı.</p>

  <p class="block_7">Besbelli Hideo da ona eşlik etmişti. Bu işe bir an şaştı, ama aynı zamanda kalbini sıcak bir duygu kapladı. Yüzünde bir gülümseme uçuştu.</p>

  <p class="block_7">Şiniçi telefonda «Çieko, Çieko!» diye bağırıyordu. «Niye susuyorsun?»</p>

  <p class="block_7">«Telefon eden sen değil misin?»</p>

  <p class="block_7">«Doğru, doğru!» Şiniçi güldü. «Sizin müdür şimdi orda mı?»</p>

  <p class="block_7">«Hayır, daha gelmedi.»</p>

  <p class="block_7">«Çieko, üşütmüş filan değilsin ya?»</p>

  <p class="block_7">«Sesim öyle mi çıkıyor? Dışarı çıkmıştım, mağazanın parmaklıklarını temizledim.»</p>

  <p class="block_7">«Ah öyle mi... » Şiniçi’nin telefonu salladığı anlaşılıyordu. Bu sefer Çieko yüksek sesle güldü.</p>

  <p class="block_7">Şiniçi sesini yavaşlattı. «Bu telefonu ağabeyim ediyor. Bak, şimdi ona veriyorum.»</p>

  <p class="block_7">Şiniçi’yle olduğu gibi ağabeyi Riyusuke'yle böyle önemsemeyerek çene çalamazdı.</p>

  <p class="block_7">Riyusuke her hangi bir giriş yapmadan «Bayan Çieko, müdürünüzle ilgili herhangi bir şeye giriştiniz mi?» diye sordu.</p>

  <p class="block_7">«Evet.»</p>

  <p class="block_7">«Mükemmel!» Sesini yükselterek bir daha tekrarladı. «Mükemmel diyorum!»</p>

  <p class="block_7">«Annemin de kulağına bir şeyler gitmiş. Görseniz nasıl korkmuştu.»</p>

  <p class="block_7">«İnanırım.»</p>

  <p class="block_7">«Ona, ticarethanemizi daha iyi tanımak istiyorum dedim, onun için de bütün defterleri bana göstermesini söyledim.»</p>

  <p class="block_7">«Çok doğru. Yalnız bunun yaptığı etkiyi yok etmemeli.»</p>

  <p class="block_7">«Ben de bütün defterleri, alacak, hisse senetleri ve borç hesabı defterlerini kasadan çıkarttırdım.»</p>

  <p class="block_7">«Mükemmel. Bayan Çieko, gerçekten çok mükemmel.» Riyusuke hayretler içinde kalmıştı. «Bayan Çieko, siz ki böyle yumuşak bir kızsınız...»</p>

  <p class="block_7">«Ray Riyusuke vermişti bu fikri...»</p>

  <p class="block_7">«Bu fikir yalnız benim değil. Toptancı tüccarlar arasında şu sırada acayip dedikodular dolaşıyor. Bayan Çieko böyle mükemmel konuşmamış olsaydı, babamla ben bu işe karışmaya hazırlanıyorduk. Ama sizde becerikli eller var. Müdür şimdi davranışını tüm değiştirecektir, öyle değil mi?»</p>

  <p class="block_7">«Ben de öyle sanıyorum.»</p>

  <p class="block_7">«Şüphesiz!» Riyusuke uzunca bir süre telefon başında sustu. Sonra «evet, böylesi doğru,» dedi.</p>

  <p class="block_7">Çieko, karşısındakinin söylemek istediği başka şeyleri olduğunu anlamıştı.</p>

  <p class="block_7">Riyusuke, «Bayan Çieko!» dedi, «sizi bugün öğleden sonra ziyaret edersem rahatsızlık vermiş olur muyum? Şiniçi’yi de birlikte getireceğim.»</p>

  <p class="block_7">«Rahatsızlık mı? Neden rahatsız olayım?»</p>

  <p class="block_7">«Siz genç bir kızsınız da ondan.»</p>

  <p class="block_7">«Haydi canım!»</p>

  <p class="block_7">«Öyleyse tamam!» Riyusuke gülmeye başladı. «O sırada müdür mağazada olursa kendisine bir uğrayacağım. İnsanları biraz ürkütmekten oldukça anlarım. Kaygılanmanıza hiç lüzum yok, ama ben sayın müdürün yüzünü bir görmek istiyorum.»</p>

  <p class="block_7">«Sahi mi?» Çieko daha fazla konuşamadı.</p>

  <p class="block_7">Riyusuke'nin mağazasının Muromaçi semtindeki toptancı tüccarlar arasında bazı konularda büyük etkisi olurdu. Riyusuke gerçi üniversitenin araştırma kurslarına devam ediyordu, ama ticaret ruhu onun etine ve kanına işlemişti.</p>

  <p class="block_7">«Şimdi yapılacak en doğru iş bir kaplumbağa yemektir» diye Riyusuke yeniden konuşmaya başladı. «Kitano'da Oyiçi motelinde bir eda ayırttım. Ancak oraya siz yalnız geleceksiniz. Çünkü sayın babanızla annenizi davet etmem belki arsızlık olarak yorumlanabilir. Onun için yalnız Bayan Çieko... Küçük şenlik beyini de birlikte götürüyorum.»</p>

  <p class="block_7">Çieko gafil avlandığını hissediyordu.</p>

  <p class="block_7">«Ah! » Ağzından bundan başka cevap çıkmadı.</p>

  <p class="block_7">Şiniçi’nin şenlik beyi olarak Gion şenliğinde tören arabasında geçmesinden bu yana on yıldan fazla bir zaman geçmişti, ama ağabeyi Riyusuke kendisine takılmak için onu hâlâ Küçük Şenlik Beyi diye çağırmaktaydı. Belki de bu, Şiniçi'de küçük şenlik beyliğinin yumuşaklığı ve sevimliliğinden hâlâ bir şeyler kalmış olmasındandı.</p>

  <p class="block_2">***</p>

  <p class="block_7">Çieko, annesine «bugün öğleden sonra Bay Riyusuke, Şiniçi’yle birlikte bize gelecek» dedi. «Telefon etti.»</p>

  <p class="block_7">«Nasıl?» Annenin böyle bir şeyi hiç de beklemediği anlaşılıyordu.</p>

  <p class="block_7">Çieko öğleden sonra hep üst katta kaldı ve kendisine göze çarpmayacak şekilde, ama yine de özenle çeki düzen verdi. Saçlarını taradıktan sonra, giyeceği elbiseyi seçmek için uzun uzadıya arandı. Bir türlü karar veremiyordu.</p>

  <p class="block_7">Nihayet giyinip aşağıya indiği zaman baba dışarıya gitmiş bulunuyordu.</p>

  <p class="block_7">Çieko arka edadaki sobaya odun kömürlerini yerleştirdi. Sonra da etrafını gözden geçirmeye başladı. Dar bahçeye de baktı. Koca akçaağacın üstündeki yosunlar hâlâ yemyeşildi. Menekşelerin her iki kümesinde de yapraklar hafif sararmıştı.</p>

  <p class="block_7">Riyusuke'yle Şiniçi geldikleri zaman, anneyi nezaketle selâmladılar. Riyusuke yalnız başına mağazaya gitti ve bütün geleneksel kurallara uyarak müdürün masasının önünde yerini aldı.</p>

  <p class="block_2">***</p>

  <p class="block_7">Müdür Uyemura sıkıntılı bir edayla parmaklıklı kasadan dışarı çıktı. Onun eğilmeleri çok daha yüksek derecede merasimliydi. Hayli zaman alan bir selâmlamaydı bu. Riyusuke aynı şekilde ayrıntıları pek bol selâmla karşılık verdi. Yüz hatlarının hiç birinde değişiklik yoktu. Onların sertliğini Uyemura çok iyi biliyordu.</p>

  <p class="block_7">Uyemura, 'bu üniversiteli buralarda ne arıyor' diye düşündü; ama içinde acı bir duygu işlerin sarpa sardığını haber veriyordu.</p>

  <p class="block_7">Riyusuke selâmlamada verilecek bir arayı bekledi ve umursamaz bir edayla, «işlerinizin böyle gelişini ş olması ne güzel» dedi.</p>

  <p class="block_7">«İyi niyetli görüşlerinize candan teşekkürler!»</p>

  <p class="block_7">«Bay Satanın sizinle birlikte olmasından bu. Bunun böyle olduğunu babamdan ve onun meslektaşlarından duymuştum. Sizin de uzun yıllara dayanan tecrübenizle bu daha mükemmelleşmiş...»</p>

  <p class="block_7">«Bunları niçin söylüyorsunuz? Sizinki gibi çok büyük bir ticarethanenin yanında bizimkinin sözü olmaz.»</p>

  <p class="block_7">«Fakat hayır! Bizimki gibi bir yer her çeşit malın ticaretini yapar. Kiyoto kumaşı olsun, başka şey olsun farketmez. Bugün mağazamızda çok çeşitli mal vardır. Fakat bu benim hoşuma gitmiyor. Bay Uyemura'nın bu mağazası gibi irice anlayışlı, ağır başlı ticarethaneler olmamış olsaydı, o zaman belki...»</p>

  <p class="block_7">Uyemura henüz vereceği cevabı ararken, Riyusuke ayağa kalkıp mağazadan çıktı. Çieko’yla Şinici’nin kendisini bekledikleri arka taraftaki misafir odasına gitti. Uyemura dışarıya yürüyen gencin arkasından zehirli bakışlar fırlattı. Çieko’nun hesap defterlerini görmek arzusuyla Riyusuke'nin bu ziyareti arasında gizli bir bağlantının bulunduğunu anlamıştı.</p>

  <p class="block_7">Riyusuke odaya girince, Çieko soran gözlerle ona baktı.</p>

  <p class="block_7">«Bayan Çieko, sayın müdürünüzün gözünü açmış bulunuyorum. Sorumluluk bana ait, çünkü sizi bu işe ben kışkırttım.»</p>

  <p class="block_7">Çieko başını eğdi ve Riyusuke için dövülmüş toz çaydan bir bardak doldurdu.</p>

  <p class="block_7">Şiniçi parmağıyla bahçeyi göstererek, «Ağabey» dedi, «akçaağacın gövdesindeki menekşelere bir bak. Çieko bunların birbirlerini yıllardan beri içten seven bir çift gibi olduklarını söylüyor. Onlar gibi yanyana ve onlar gibi bir araya gelmeksizin. Kızların aklına ne hoş buluşlar geliyor, değil mi?»</p>

  <p class="block_7">«Kes artık! Çok kötüsün Şiniçi!» Çieko'nun, Riyusuke'nin önüne çay bardağını koyan eli hafiften titriyordu.</p>

  <p class="block_7">Kitano’da altıncı cadde kaplumbağa yemekleri moteli Oyiçi'ye Riyusuke'nin servis arabasıyla gittiler. Eski biçim yapısıyla Oyiçi, seyahat eden herkes tarafından saygıdeğer bir lokal olarak kabul edilmişti. İç döşemesi de eski biçimdi ve mobilyaları alçacıktı.</p>

  <p class="block_7">Güveç denilen sebze ve pirinçle birlikte pişirilmiş kaplumbağa eti vardı.</p>

  <p class="block_7">Çieko, yemeği yeyince içinin ısındığını, hem de içmiş gibi ısındığını hissetti.</p>

  <p class="block_7">Bütün yüzü şeftali çiçeği gibi kızarmıştı. Beyaz ve yumuşak derili gencecik boynu aydınlık parıltılar saçıyor ve hafif kırmızılığın içinde bu çok güzel görünüyordu. Gözlerine büyüleyici bir parlaklık gelmişti. Arada bir elini yanaklarının üstünden geçiriyordu.</p>

  <p class="block_7">Çieko bir damlacık bile olsun pirinç şarabından içmemişti. Ama güvercin salçası yarı yarıya şarapla yapılmıştı.</p>

  <p class="block_7">Otomobil dışarda bekliyor, ama ben ayağa nasıl kalkacağım diye Çieko düşünüyordu. Bununla birlikte neşelenmişti ve umursamaz bir edayla çene çalıyordu.</p>

  <p class="block_7">Teklifsiz konuştuğu genç kardeşe «Şiniçi!» dedi. «Çığırlar bayramında imparator sarayının bahçesinde birisiyle birlikte görmüş olduğun kız ben değildim, beni birisiyle karıştırmış olacaksın. Acaba çok mu uzakta duruyordun?»</p>

  <p class="block_7">Şiniçi gülerek «meseleyi esrar perdesine bürümene lüzum yok.» diye düşüncesini açıkladı.</p>

  <p class="block_7">«Öyle bir şey yaptığım yok.»</p>

  <p class="block_7">Bir an duraksadıktan sonra devam etti. «Aslına bakarsan o kız benim kız kardeşimdir.»</p>

  <p class="block_7">Şiniçi afallayarak «Nasıl?» diye sordu.</p>

  <p class="block_7">Kirazların çiçeklenme zamanında Çieko, Kiyomizu manastırında kendisinin sokakta bulunmuş bir çocuk olduğunu ona anlatmıştı. Şiniçi de bunu elbette kardeşine söylemişti. Ama Riyusuke'nin, evleri yanyana olduğu halde bunu daha önceden bilmemesine imkân olmadığı kanısındaydı.</p>

  <p class="block_7">«Şiniçi! Sarayın bahçesinde gördüğün kız... » Çieko yeniden duraksadı... «Benim ikiz kardeşimdir.»</p>

  <p class="block_7">Bu Şiniçi için de yepyeni bir şeydi.</p>

  <p class="block_7">Bir süre üçü de hiç konuşmadı.</p>

  <p class="block_7">«Ben sokağa bırakılmış olan ikizim.»</p>

  <p class="block_7">Riyusuke, «doğru mu bu?» diye sordu. «Niçin bu çocuğu bizim evin önüne koymamışlar? Gerçekten, bizim evin önüne koymaları gerekirdi.» Bunları gönülden söylediği belli oluyordu.</p>

  <p class="block_7">Şiniçi «Aman birader!» diyerek güldü. «O şimdiki Çieko değildi ki. O daha yeni doğmuş bir bebekti.»</p>

  <p class="block_7">Riyusuke, «olsun, bebek olsun!» diye ısrar etti.</p>

  <p class="block_7">«Fakat birader! Sen bunu Çieko'yu bugünkü haliyle gördüğün için söylemiyor musun?»</p>

  <p class="block_7">«Hayır, sadece onun için değil.»</p>

  <p class="block_7">Şiniçi, «Bay Sata onu hazinesiymiş gibi korudu ve bütün sevgisini vererek büyüttü» dedi. «Bu şimdiki Çieko’dur. O zamanlar ise sen de küçük bir oğlandın. Küçük bir çocuk bir bebeği büyütebilir mi?»</p>

  <p class="block_7">Riyusuke kısaca «Büyütebilir!» diye cevap verdi.</p>

  <p class="block_7">«Bak, yine benim kardeşim çıktı ortaya, her şeyde kendinden emin. Sözünden asla dönmeyecektir!»</p>

  <p class="block_7">«Dönmem, Bayan Çieko'yu bebek de olsa seve seve büyütürdüm. Annemiz bize yardım ederdi, tamam mı?»</p>

  <p class="block_7">Çieko ayılmıştı. Alnı yeniden beyazlaştı.</p>

  <p class="block_2">***</p>

  <p class="block_7">Sonbaharda Kitano dans şenliği on beş gün sürer. Sona ereceği gün Sata Takiçiro yalnız başına dışarı çıktı. Yukarı Yedi Evler mahallesindeki çayhane tabii bir sürü giriş kartı göndermişti, fakat Takiçiro'nun canı her hangi bir ahbabını davet etmeyi istemedi. Dans gösterilerinden sonra yanında bir sürü adamla çayhanede oturup eğlenmek artık onun için sıkıcı bir şey olmuştu.</p>

  <p class="block_7">Dansların başlamasından önce Takiçiro ekşi bir suratla çay odasına çıktı. Bugün hizmet eden arkalıksız alçak iskemlesinde oturarak bütün töreniyle çay hazırlayan geyşayı tanımıyordu. Onun yanında sekiz tane küçük kız duruyordu. Müşterilere çay bardaklarını sunuyorlardı. Hepsi bir örnek soluk kırmızı renkli, uzun kollu kimonolar giymişlerdi.</p>

  <p class="block_7">Sadece bir tanesinin koyu yeşil kimonosu vardı.</p>

  <p class="block_7">Takiçiro farkında olmayarak «Ah!» dedi. Bu kız çayhaneci kadınla birlikte şu çıngıraklı tramvaya bindikleri zaman yanlarında bulunan küçük değil miydi? Yalnız o koyu yeşil giyinmiş. Acaba herhangi bir özel görevi mi var?</p>

  <p class="block_7">Koyu yeşil kimonolu kız Takiçiro'nun yanına geldi ve ona çay uzattı. Pek tabii bu uzatışı bütün usullere uyarak yapmış ve bir kere olsun gülümsememişti. Bu da törene dâhildi.</p>

  <p class="block_7">Fakat Takiçiro'nun içi birden ferahlayıvermişti.</p>

  <p class="block_7">Haşhaş Çiçekleri adlı altı sahneli müzikli bir dans gösterisi yapıldı. Bu ünlü bir eski Çin trajedisidir. Bir kahraman, Hang Yu ile Prenses Yu ortaya çıkarlar. Prenses bir kılıcı göğsüne saplar ve Hang Yu'nun kollarında ölürken hüzünlü ayrılık şarkıları duyulur. Ondan sonra Hang Yu savaşa gider. Öbür sahne Japonya'da geçer. Kumagay Nazane, Tayira Atsumori ve prenses Tamaori'nin hikâyesidir. Atsumori'yi öldüren Kumagay, her şeyin geçici olduğunu anlar ve rahip olur. Ölülere bir dua okumak için eski savaş yerine gidince, Atsumori’nin mezarının etrafında haşhaş çiçekleri bulur.</p>

  <p class="block_7">Atsumori’nin çaldığı flütün sesi duyulur ve Atsumori'nin ruhu ortaya çıkar. Flütünü Kurotani'deki tapınağa vakfetmesini rica eder. Aynı şekilde prenses Tamaori'nin ruhu da görünüp mezarın etrafındaki haşhaş çiçeklerinin Budaya kurban edilmesini ister.</p>

  <p class="block_7">Bu eski baletten modern bir Avrupa dansı yapılmıştır, adı Kitano’dan Tablolar'dır.</p>

  <p class="block_7">Yukarı Yedi Evler semtinde danslar Gio'nun İnoue okulunun aksine, Hanayagi okulunun usullerine göre yapılır.</p>

  <p class="block_7">Takiçiro Kitano dans salonundan çıktıktan sonra, eski biçimli çayhaneye gitti. Orada yalnız başına oturdu.</p>

  <p class="block_7">Çayhanenin sahibi kadın sordu: «Sizin için birisini çağırayım mı?»</p>

  <p class="block_7">«Müşterisinin dilini ısıran geyşa olsun. Bana çay veren koyu yeşil kimonolu küçük gelse nasıl olur?»</p>

  <p class="block_7">«Çıngıraklı tramvaydaki küçük mü? Hay hay, ancak kısa bir merhaba demek için buraya gelebilir.»</p>

  <p class="block_7">Takiçiro geyşayı beklerken bir şeyler içti ve bu yüzden dışarı çıkma ihtiyacını duydu. O zaman geyşaya rastladı. «Şimdi halâ ısırıyor musun?» diye sordu.</p>

  <p class="block_7">«Nasıl da hatırladınız! Dilinizi çekinmeden gösterebilirsiniz. Isırmam.»</p>

  <p class="block_7">«Korkuyorum.»</p>

  <p class="block_7">«Sahiden ısırmam.»</p>

  <p class="block_7">Takiçiro dilini dışarı çıkardı. Kadın dili yumuşak, sıcak ağzının içine aldı.</p>

  <p class="block_7">Takiçiro hafifçe kızın omuzuna vurdu.</p>

  <p class="block_7">«Sen bozuldun, değil mi?»</p>

  <p class="block_7">«Bu bozulmak mı?»</p>

  <p class="block_7">Takiçiro aslında ağzını hemen çalkalayacaktı. Ama Geyşa yani başında durduğu süre, böyle bir şey ayıp olurdu.</p>

  <p class="block_7">Bu bir parça beklenmeyen bir hareket olmuştu. Geyşa için bu anın bir anlamı olmayabilirdi, fakat Takiçiro kadından hoşlandığını hissetmişti. Olup biten şeyde utanılacak hiç bir yan görmüyordu artık. Misafir odasına dönerken, geyşa onu tuttu.</p>

  <p class="block_7">«Bir dakika!»</p>

  <p class="block_7">Kadın mendilini çıkarıp Takiçiro’nun dudaklarını sildi. Üstündeki ruj izlerini temizledi. Sonra yaklaşarak, adamın yüzüne yakından baktı.</p>

  <p class="block_7">«Evet, şimdi oldu.»</p>

  <p class="block_7">Takiçiro, «Teşekkür ederim» dedi ve ellerini hafifçe geyşanın omuzlarının üstüne koydu.</p>

  <p class="block_7">Kadın tuvalet aynasının önünde rujunu tazelemek için geride kaldı.</p>

  <p class="block_7">Takiçiro misafir odasına döndüğü zaman içerde kimse yoktu. Ağzını çalkalamak için iki üç kadeh ılık pirinç şarabı yuvarladı.</p>

  <p class="block_7">Ama ona, geyşanın kokusu içine işlemiş gibi geliyordu. Kendini birden gençleşmiş hissetti.</p>

  <p class="block_7">Geyşanın bu beklenmedik şakası karşısında soğuk kalamaz mıydı? Genç bir kadınla oynaşmayalı çok uzun zaman geçmişti.</p>

  <p class="block_7">Belki de bu yirmi yaşındaki geyşa çok çekici bir varlıktı.</p>

  <p class="block_7">Çayhane sahibi kadın şimdi de küçük kızla birlikte gelmişti. Kızın üstünde hâlâ koyu yeşil kimono vardı.</p>

  <p class="block_7">«Arzunuz üzerine Küçükten kısa bir süre için sizi selamlamasını rica ettim.» Kadın sözüne devamla «Yaşına uygun bir şekilde tabii, öyle değil mi?» dedi.</p>

  <p class="block_7">Takiçiro genç kıza baktı. «Bana az önce çay verdin mi?»</p>

  <p class="block_7">«Evet.» Bir çayhane kızı olarak ürkek değildi. «Siz daha önce gördüğüm amca olduğunuz için, size hizmet etmek istedim.»</p>

  <p class="block_7">«Ondan mı... Çok teşekkürler! Hatırladın demek!»</p>

  <p class="block_7">«Elbette! »</p>

  <p class="block_7">Bu sırada geyşa da gelmişti. Çayhane sahibi ona, «Küçük Çizu Bay Sata’nın pek hoşuna gidiyor» dedi.</p>

  <p class="block_7">Geyşa, Takiçiro’nun yüzüne şöyle bir baktı. «Beyimiz maldan anlıyor ama üç yıl daha beklemek zorunda. Gelecek yıl baharda Çizu'nun Pontoço mahallesinde başlaması lazım.»</p>

  <p class="block_7">«Niye Pontoço'da?»</p>

  <p class="block_7">«Dans kızı olmak istiyor ya. Dans kızı olarak yürüyebilmenin özlemini duyuyorum diyor.»</p>

  <p class="block_7">«Niye oraya peki.. Gion'a gitmesi gerekir.»</p>

  <p class="block_7">«Çizu'nun teyzesi de Pontoço'da çalışıyor.»</p>

  <p class="block_7">Takiçiro, bu kız birinci sınıf bir dansöz olacaktır diye düşündü ve kızı seyre koyuldu.</p>

  <p class="block_2">***</p>

  <p class="block_7">Nişicin’de elbiselik kumaşlar tekstil sanayii birliği bir defalık önemli bir karar vererek, 12 Kasımdan 19 Kasıma kadar bir hafta süreyle bütün dokuma tezgâhlarını durdurmuştu. Araya bir de pazar girdiğinden, hepsi altı günlük bir tatil yerine geçmişti.</p>

  <p class="block_7">Bunun çeşitli nedenleri vardı, ama hepsinden önemlisi ekonomik bir meseleydi. Şu günlerde fazla üretim yapılmış ve stok miktarı üç yüz bin topa yükselmişti. Bu bakımdan satış ve sürüm metotlarının düzeltilmesi gerekiyordu. Aynı zamanda artmış bulunan mali güçlükler de buna eklenmişti.</p>

  <p class="block_7">Geçen sonbaharla ilkbahar arasında birkaç tane komisyoncu firma da rekabete başlamışlardı.</p>

  <p class="block_7">Dokuma tezgâhlarının sekiz gün durması üretimde aşağı yukarı seksen, doksan bin top bir azalma sağlayacaktı. Alınan karar başarılı sonuca varacağa benziyordu.</p>

  <p class="block_7">İşin şaşılacak yanı Nişicin’de dokumacılar bölgesinin özellikle yan sokaklarında çok sınırlı ev üretimi yapan küçük dokumacıların da çoğunlukla bu karara uymasıydı.</p>

  <p class="block_7">Hideo'nun evinde elbiselik kumaşlar değil, obi kuşakları dokunurdu. Dokuma tezgâhlarının gündüz elektrik ışığına ihtiyaçları olmuyordu tabii. Arkada açık havaya bakan pencereleriyle bu oda oldukça aydınlıktı. Mutfak eşyaları da pek az olduğundan insan kendi kendine ev halkının nerde dinlenip nerde uyuduğunu sormak zorunda kalıyordu.</p>

  <p class="block_7">Hideo yaratılıştan dayanıklı, yetenekli ve çalışkandı.</p>

  <p class="block_7">Naekoyla birlikte katıldıkları Çığırlar Bayramında, tarihi kılıklarla yapılan geçit töreninden çok, saray bahçesinin arka tarafındaki çamların yeşilinin kendisini çekmiş olması çok tabiiydi. Çünkü ona günlük işinin dar çerçevesinden sıyrılmak duygusunu vermişti.</p>

  <p class="block_7">Naeko gibi dağların arasında açık havada çalışan birisi için ise bu alelade bir manzaraydı.</p>

  <p class="block_7">Onun dokuduğu obiyle bayrama gelen Naeko, çalışması için en büyük şevk kaynağı olmuştu.</p>

  <p class="block_2">***</p>

  <p class="block_7">Çieko, Oyiçi lokantasına Riyusuke ve Şiniçi’yle birlikte gittiklerinden bu yana, doğrudan doğruya ıstıraplı denilmeyecek, fakat benliğini yalnızlıklarla dolduran günler yaşamıştı. Kendi kendine tasalanması için her hangi bir sebebin bulunup bulunmadığını sorup durmuştu.</p>

  <p class="block_7">Eskiden beri «İşlerin Başlangıcı» denilen 13 Aralıkta Kiyoto'da ikide bir değişen kış havaları başlar. Hava açıkken yağmur boşanır ve güneş parıldarken birden kar yağmaya başlayıverir. Hava çabucak açar ve yine aynı çabuklukla bulutlanır.</p>

  <p class="block_7">İşlerin Başlangıcı denilen 13 Aralık geleneğe göre yeni yıl bayramı için hazırlıklara, hepsinden çok da yılsonu hediye bayramı için, daha çok da yılsonu hediyeleri için hazırlıklara başlanılan gündür.</p>

  <p class="block_7">Gion gibi eğlence semtlerinde bu alışkanlığa çok sıkı şekilde sadık kalınır.</p>

  <p class="block_7">Geyşalar, küçük dansözler ve bu cinsten diğer kızlar çayhanelerde, dans ve müzik öğretmenlerinin evlerinde ve kendilerini yetiştirmiş olan yaşlı geyşaların evlerinde hazırlattıkları bayram pastalarını dağıttırırlar.</p>

  <p class="block_7">Ondan sonra selamlamak üzere her tarafa dağılırlar.</p>

  <p class="block_7">«Yeni yıl mutlu olsun!» diye selâmladıkları gibi, «Şimdiye kadarki iyilikleriniz için teşekkürler!» ve «Gelecek yıl için de lütuflarınızı esirgemeyin!» de derler. Geyşalarla küçük dansözlerin her zamankinden daha gösterişli kılıklar içinde oradan oraya gidip gelmeleri, Gion'da yılsonu öncesini renkli ve pırıltılı yapar.</p>

  <p class="block_7">Çieko'nun evinde bunlardan kimsenin haberi olmazdı.</p>

  <p class="block_7">Çieko kahvaltı ettikten sonra, basit sabah tuvaletini yapmak üzere üst katta oturmaktaydı. Ama çok dalgındı, ellerine sahip olamıyordu sanki, Riyusuke'nin kaplumbağa yedikleri Kitano’daki lokantada pervasızca söylediği şeyler kalbini yerinden oynatmıştı. «Çocuğu bizim evin önüne koymaları gerekirdi», bu ne kadar atakça söylenmiş bir sözdü.</p>

  <p class="block_7">Küçük kardeşi Şiniçi'ye çocukluğundan beri güvenmiş ve onunla liseye kadar arkadaşlık etmişti. Yumuşak başlıydı ve kendisini sevdiğini de biliyordu. Ama Riyusuke gibi soluğunu kesen bir sözü hiç bir zaman söyleyememişti. Onunla rahatça gevezelik edebiliyordu.</p>

  <p class="block_7">Çieko uzun saçlarını özenle taradı. Omuzlarına döktükten sonra aşağıya indi. Sedirler köyünden telefon edildiği zaman kahvaltısını henüz bitirmiş değildi.</p>

  <p class="block_7">Naeko «Küçük Hanımla konuşabilir miyim?» diye soruyordu. Çieko'nun sesini duyunca sözlerine devam etti. «Bazı olaylar var. Bayan Çieko'yu görmek zorundayım. Söyleyeceklerim var.»</p>

  <p class="block_7">Çieko «Ah ne güzel... yarın olur mu?» diye cevap verdi.</p>

  <p class="block_7">«Ne zaman istersen.»</p>

  <p class="block_7">«Bize eve gelirsin, değil mi?»</p>

  <p class="block_7">«Size gelmem doğru olur mu?»</p>

  <p class="block_7">Ben Naeko'dan anneme bahsettim, babam da biliyor.»</p>

  <p class="block_7">«Ya mağazadaki insanlar?»</p>

  <p class="block_7">Çieko bir an düşündü. «Öyleyse ben size köye gelirim.»</p>

  <p class="block_7">«Ama hava soğuk. Tabii çok sevinirim gelirsen..»</p>

  <p class="block_7">«Sedir ağaçlarını bir kere daha görmek istiyorum.»</p>

  <p class="block_7">«Sahi mi? Hava soğuk ve yağmur da yağabilir. Sıcak şeyler giymelisiniz, olur mu? Beni hemen bulabilirsiniz. Yolun kıyısında çalışıyorum çünkü.»</p>

  <p class="block_7">Naeko’nun sesi sevinçle çınlıyordu.</p>

  <p class="block_8" id="calibre_pb_8"> </p>
</body>
</html>
