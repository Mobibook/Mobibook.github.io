<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">Tapınağın aylık şölenlerini ve mağaraya inişlerimi anlatmam bıkkınlık verici olur şimdi. Başta çok korkmuştum ve hiçbir zaman hiçe sayılmamıştım. Hiç kolay olmasa da bazen heksametreyle cevap veriyordum. Ruhun belli ölçüde yükselmesini gerektiriyordu bu ve o sıralarda farkına vardığımdan daha büyük sıkıntılar doğuruyordu. Doğrusunu söylemek gerekirse, böyle şiirle cevap verme nesillerdir uygulanmayan bir şeydi. Pythia’nın arada sırada da olsa, yeniden Apollon’un dilini kullanmaya başladığı haberi Atina’ya kadar yayılınca, tapınağı ziyaret etmek için yepyeni bir sebep doğdu insanlara. Zamanla İonides, cevaplarıma müdahalelerini sınırlamaya ve soru soranlara ağzımdan çıkanı olduğu gibi iletmeye başladı. İonides’in tavrı bana gurur veriyordu, gerçekten bugün bile, verdiğim bazı cevapların pek yerinde olduğunu düşünüyorum ama onları burada tekrar edecek değilim. Onları bir kitap haline getirip “yayımlamak” konusunda birkaç kez ısrar etti İonides. Deyişlerimizin bir araya getirildiği kitaplarımız var –benim deyişlerimin değil, tapınağın deyişlerinin– ve sanırım onların nesiller boyu “yayımlandığı” söylenebilir. Ancak tek nüshası bulunan bu kitaplar vakfa aitti ve izinsiz kullanımlarına göz yumulmuyordu. Perseus’un deyişiydi bu “izinsiz kullanım”. Perseus’un deyişini neden bu kadar komik buldum, bilemiyorum, ama ağzımdan düşürmüyordum “izinsiz kullanımı”. Öyle ki sonunda İonides artık sıkmaya başladığımı söyledi. Mağaraya o tüyler ürpertici ilk inişimden sonra ne zaman tapınağa gitsem, insan ilk kez tapınağa girdiğinde, hatta ilk kez tapınağın girişine vardığında nasıl bir huşu duyarsa, öyle hissettim. Vakfın deyişiyle bir “hatırlama” haliydi bu. Bana öyle geliyor ki, tanrı ilk seferinde –bana “tecavüz ettikten” sonra demeyi göze alacağım– bu kadarının yetip de arttığını düşündü; kilidim bir kere kırılmıştı, bundan sonrası kolaydı, artık dokunuşların en naziği bile yetiyordu. Euripides’in oyununu şairin kendisinden daha iyi anlamamı sağladı! Gerçekten de, oyunu gördüğümde –ki temsillerde Dionysos’un rahibinin yanında oturmam gerekiyordu– örtülerin arkasında ağlıyordum, ama sevinçten mi, yoksa kederden mi bilemiyordum. Bunlar hep muamma. Belki de, İonides’in gerçekten sinik günlerinde ısrarla söylediği gibi, o büyük efsaneler, derin dini hakikatleri saklamaktan ve sezdirmekten ziyade, en az onlar kadar değerli büyük insani gerçekleri açık seçik ortaya koyuyordu. Ama bence İonides değişiyordu. Bazen öyle bir konuşuyordu ki, aslında tüm dinlerin ve âdetlerin aptalca olmadığını, mesken tuttuğumuz şu evrenin insanların sandığından çok daha tuhaf bir yer olduğunu düşündüğünü çıkartıyordum sözlerinden. Bir gün çağdaş bilgeliğimizi nihai bir şey olarak, sorgusuz sualsiz kabul etmememiz gerektiğini söylemişti bana.</p>

  <p>İlk ayki kutlamanın ardından beni şaşırtan bana bırakılan hediyelerin yalnızca sayısı değildi, çeşitliliğiydi. Sanırım o iki Romalının ne kadar pahalı hediyeler getirdiğini söylemiştim daha önce. Ama çok daha ucuz hediyeler de vardı, çok daha yoksul katılımcılar da olduğu gibi; sebzeler ve hatta tavşan leşi bile gelmişti. Aylar geçtikçe İonides kuyumcuya daha çok mücevher götürmeye başladı ve ben kendimi birden gittikçe zenginleşen bir kadın olarak buldum. O zaman niçin Pythiaların kıdemlisinin odasında içinde yeni bir sandık olan bir dolap bulunduğunu anladım. İşin ilginç tarafı dolabın içindeki yeni sandığın içinde, kapağını açarken gıcırdamak yerine, çığlık atan, çok ama çok eski bir sandık daha vardı. İonides onu benden önce görmediğine yemin etmişti ve beraberce, nasıl desem, kutsal bir ürpertiyle açtık kapağını. Pythiaların dairelerinde bile kutlu mağaranın havasını solumak mümkündü bir şekilde. Ancak, çığlık atıp atmamak size kalmış ama sandığı aramıza alıp kapağını açtık ve içinde birkaç kalıptan başka hiçbir şey bulamadık. Kalıpların üzerinde İonides’e feryadı bastıran birtakım tuhaf işaretler vardı. Eski zamanlarda Giritlilerin kullandığı işaretlere benzeyen işaretler. Hemen Perseus’u çağırttı ve onları okuttu. O da bize bunun bir tür liste olduğunu ve bir zamanlar sandıkta saklanan şeylerin listesi olabileceğini söyledi; inanması zor ama, altın külçeler mesela, sonra resimler ve bir buhurdan. Perseus ortalara bir yere gelince durdu ve kıpkırmızı kesildi, bir an felç geçirdiğini sandım ama değilmiş. Durdu, durdu, sonra da nefes nefese konuşmaya başladı. “Anlamıyor musunuz? Altın külçeler! Kroisos’un tapınağa gönderdiği hazinenin bir parçası bu. Hatırlıyor musunuz? Pythia için gerdanlıklar ve kemerler vardı, bir de bir ya da birkaç tane altın külçe. Yani…” – ve kalıpların üzerinde yazılı olan sözlerin, bir anlığına da olsa, ona altınların hâlâ orada olduğunu düşündürdüğünü görmek, doğrusu çok garipti!– “bir iki tane altın külçe vardı. Yazı Hititlerin kullandığı yazı. Hepsi bu, altı ya da yedi yüzyıllık, inanılmaz bir şey bu!”</p>

  <p>Dostumuz Perseus’u daha önce hiç bu kadar heyecanlı görmemiştim. Dokunaklı bir sahneydi, çünkü hakikaten gözle görünür altın yoktu ortada ama Platon’un, herhalde altının İdea’sı diyeceği şey, oradaydı. İonides demir işlemeleri, burguları ve kenar süsleriyle harikulade görünen sandığı açtıktan sonra, heyacanı biraz dinince, biraz da acı bir ifadeyle, böyle söyledi. Kendini ancak bize Hititlerle ilgili kısa bir ders verdikten sonra toplayabildi, demiri nasıl bulduklarını ve silahları gerçekten modern olduğundan nasıl Mısır’ı fethettiklerini anlattı. İonides, korkarım, bizim zamanların o bildik Atinalısıdır. Diyeceğim o ki bir bilgin, bir uzmandır. Ama üzerlerinde tuhaf işaretler bulunan kalıpları atıp, sandığın içini temizledikten, kilitleri yağladıktan sonra sandık, İonides’in, kuyumcuya yaptığı ziyaretlerin ardından getirdiği paraları saklamak için dört dörtlük bir mahfaza oldu. Şunu da eklemem gerekiyor, sandığı bulduğumuzda, eski anahtar hâlâ kilidin üzerindeydi. Gelgelelim birkaç kez açıp kapattıktan sonra kilit bozuldu ve yenisini yaptırmak için bir çilingir çağırmak zorunda kaldık. İşte buydu halim, koca bir servet sahibi bir kadın. Ama servetini harcayacak kimsesi yok. Aslına bakılırsa servetimi kendime de harcayamadım, çünkü her ne kadar Büyük Hanımefendi’nin mekânı türlü zenginliklerle dolu olsa da, İonides’in söylediği gibi, onlar Pythia’nın şahsına ait değildi. “Ve fakat” diye devam etmişti sözlerine o kederli tebessümüyle, “hepsi Pythia’nın İDEA’sına ait ve sen Pythia’nın ancak tek bir suretisin!”</p>

  <p>“Peki ya sandığın içindekiler?”</p>

  <p>“Onlar senin. Kimsenin bundan şüphesi olamaz. Sonuçta, ne zaman sana bir hediye getirseler, bana da bir şeyler bırakıyorlar. Eğer senin hediyen sana ait değilse – anlıyor musun?”</p>

  <p>Delphi dışındaki insanlara gelince, bana olan inançlarının olağanüstü doğasını zamanla anlamaya başlamıştım. Eğer konu oraya kadar varacaksa, Pythialara duyulan inancın! Ama sanki kafalarında tek bir Pythia vardı ve o asıl Pythia’ydı. Ben tapınağa geldiğimde, burada üç hanım olduğunu biliyorlardı herhalde; evet, biliyorlardı. Biliyorlardı, anlıyorlardı ama yine de tek bir Pythia’ya inanıyorlardı! Üç hanımdan ikisinin öldüğünü duymuşlardı, her nasılsa, haberi gizemli bir şekilde kendi hislerine uyarlamışlardı. Eğer iki kadın öldüyse, bunun anlamı O’nun, Pythia’nın ta kendisinin, hayatta kaldığıydı. Bunu açıklayamıyorum, çünkü ben kendim de olup biteni anlayabilmiş değilim açıkçası. Ben neydim ki? Diyelim ki, sıradan bir Atinalı, Pythia’ya olan inancını, tüm mantıksızlığına rağmen, anlaşılır kılabiliyordu kendisi için; çünkü hayatında bu konuyu bir, bilemedin iki kez sorguluyordu, o da ancak Pythia’ya soracak bir şeyi olduğunda. Ama ben, ben kendimi nasıl görüyordum? Yaptığım işe ben kendim inanıyor muydum? Daha doğrusu, ben hiçbir şey yapmadığım için, birilerinin ya da bir şeylerin bana yaptığı şeye inanıyor muydum? Kadınlar bazen histeriye kapılıp tuhaf şeyler söyler ve yaparlar. Ama bunu tersten anlamak da mümkün. Belki de hayatın ve yaşamanın hakikati, kadınların histeriye kapıldıklarında yapıp söyledikleri tuhaf şeylerde gizlidir. Sanırım ilk kez, sarılıp sarmalanmış bir halde, kendi mezarıma gidercesine kefene girmiş bir halde, o merdiveni indiğimde çıldırmıştım. Akli dengem bozulmuştu belki. Ya da bir tanrı tarafından ele geçirilmiştim. Onun tarafından. Evet o. Uzun zaman üzerinde düşündüğüm bir şey bu. Kendimi çabuk toparlayıp, o zamandan sonra yapılacak en doğru şeyin, Apollon’a düzenli olarak adak sunmak olduğuna karar vermiştim. Onunla ancak canım istediğinde konuşacaktım. Tavrımın küstahlığına itiraz edecek olursa, kendi adına, rahatsızlığını bildirmek için her türlü olanağa sahipti zaten. Bana tecavüz etmesi ya da benim histerim, ikisi de vahşet barındırıyordu. O, sonuçta, beni belli bir konuma yerleştirmişti. Bana bir borcu vardı: Bir tanrının, sözlerimize kulak kabartabileceği bir yerde, epey tehlikeli bir yorum! İstenmeyen cevaplar acı verebilir, hem de sonsuz bir acı! Ama insan bir mekâna geliyor. Evet. Kurak ve pis bir yer; huzursuzluk ve şüphe burada, rüzgâr durulana, sağda solda toz yığınları gibi birikip kalana kadar, havada dolanıp duruyor. Evet. Bir mekân. Acı dolu cevaplar alma tehlikesi ortadan kayboluyor. Orada mısınız, beyefendi? Bir keresinde bana sırtınızı dönmüştünüz, ya da sizin adınıza sırtınızı ben çevirmiştim. Tanrı, tanrı, tanrı. Heksametreyle söyleyebilirdim, Latince ya da Hitit dilinde dahi haykırabilirdim adını ama neyi değiştirirdi ki bu? Ey ruhum, nasıl sessiz kalacağım ben? Hah ha, bu tanıdık geldi öyle değil mi? Irzına geçilen Kreusa, ırzına geçen ve tapınağa rahip olması için İon’u peydahlayan tanrıya diş biliyor.</p>

  <p>Bu oyunu, az ileride tepede sahnelediler. Ben de oradaydım, söylediğim gibi, bir yanımda Dionysos’un rahibi vardı, bir yanımda Apollon’un rahibi İonides. Hiçbir erkek anlayamaz tecavüzün ne olduğunu. Orada da anlayan hiç olmadı. Bu tartışmanın sonu yok, bir kısırdöngü içinde dönüp duruyor. Biz ancak onu allayıp pulluyoruz. İonides oyunun konusunun ne olduğunu bana önceden söylemişti. İlk oyunumdu. Bana onu kitaplıkta yazılı halde de göstermişti, ama oyun hiç de gösterdiği gibi değildi. Kadının neyi kastettiğini biliyordum. Daha açık nasıl anlatabilirim? Kadını yırttı. Benim de bağırsaklarımı deşti ve ağzımı kanattı. Histerik kadınlar.</p>

  <p>İşte buradaydık, zaman tepeden aşağı kayıp gidiyordu. Delphi’ye özgü oyunlar da vardı zaman zaman, koşup atlamalar. Her şey Tanrı ve ödül için. Ödül verilmesini mümkün kılan, gezginlerin sağladığı gelirdi. Ödüller de başka şeylerden farklı değildi; kendileri değillerdi. Şöyle bir görünmem gerekiyordu, hayatımda hiç bu kadar sıkılmamıştım desem yeridir. Koşucular dosdoğru ödülleri için çıkageldiğinde, nereye bakacağımı bilemedim. Gelgelelim bunlar ticari açıdan çok önemliydi. Eğer Delphi, Hanım’ın İyi Söz’ü dile getirdiği her ay daha bir zengin görünüyorsa, bunun sebebi oyunlar sırasında pazarın iyice canlanması, Hanım sessizken insanların para kazanmasıydı. Pazarda alıp satmalar son bulmayacakmış gibi görünür. Sonra, tabii ki, kış gelir. Resmi olarak –yoksa bunu söylemiş miydim?– Dionysos’un dönemidir o. Aslına bakılırsa, Delphi ayakta ölür. Şehir gerçekten ölüdür. Biz şehrin yerlileri akşam yemeklerinde buluşuruz ve Atinalılar kadar medeni insanlarmışız gibi davranırız. Ama aslında modaya uygun ve şık olmadığımız, kutsal olduğumuz düşüncesinin üstesinden gelemeyiz bir türlü. Arkadaş toplantılarının en yaygın sohbet konusu budur. Bu uçarı yaşlı kadını affedin.</p>

  <p>Şaşırtıcı biçimde, benim için konumumu yeniden belirleyen İonides oldu.</p>

  <p>“Sevgili Arieka’cığım,” –çünkü etrafta bizden başka kimse olmadığında, bazen bana ismimle hitap ediyordu– “Delphi yöresinde Muhterem Hanımefendi’nin davetini reddetmeye cesaret edebilecek tek bir kadın yok! Gerçekten, istersen hâkimiyet alanını daha da genişletebiliriz. Megara’da ve hatta Thebai şehrinde; ya da ticaretten başka şey görüp bilmeyen, cehaletinden tarihi dünden önceye giden her kuruma tapınmaya hazır Korinthos’ta da elbette tek bir kadın yok davetini reddedecek. Babanın gemisiyle, akın akın denizin bu yakasına geçecekler. Yeter ki sen küçük parmağını şöyle bir kıvır. Ne dersin?”</p>

  <p>“Neden?”</p>

  <p>“Kış aylarını azıcık hareketlendirsinler diye. Hem – hem benim de işime gelir.”</p>

  <p>“Açıklar mısın lütfen?”</p>

  <p>“Ah, güzelim. Açıklamasam daha iyi. Ama diğer taraftan, nasıl diyeyim – diyelim ki, güvercinsever biri olarak bana çok faydası olacak.”</p>

  <p>“Sen istihbarat toplamaktan bahsediyorsun. Son birkaç aydır sorulan sorular arasında, dünya hakkında bildiğin onca şeyin cevabını bulmayı kolaylaştırdığı ya da cevabını etkilediği diyelim, tek bir soru hatırlamıyorum.”</p>

  <p>“Beni kırıyorsun.”</p>

  <p>“Üzgünüm.”</p>

  <p>“Hayır. Senden değişmeni istemiyorum, çok dürüstsün.”</p>

  <p>“Ah, bir bilsen!”</p>

  <p>“Şüphe? Hepimiz şüphe duyarız bazen. Onu kastetmiyordum. Genel duruma karşı aldığın tavırdan bahsediyordum. Neler olup bittiğini görmüyorsun.”</p>

  <p>“Görmem gerekmiyor.”</p>

  <p>“Romalılar.”</p>

  <p>“Korsanlar.”</p>

  <p>“Haydutlar.”</p>

  <p>“Tanrı bunları umursuyormuş gibi görünmüyor.”</p>

  <p>“Bak işte, görüyor musun? Sen hakikaten çok dürüstsün. Tanrıyı, sürüden kaçan bir koyunu ya da adamın birinin ninesinin kaybolan gerdanlığını aramakla sınırlıyorsun.”</p>

  <p>“Bana bunları soruyorlar.”</p>

  <p>“Arieka, Muhterem Hanımefendi, tanrının üstüne gidemez misin biraz?”</p>

  <p>“Hiç duymadım böyle bir şey! Emin değilim…”</p>

  <p>“Dur, dinle. Theokritos okudun mu hiç?”</p>

  <p>“Biraz.”</p>

  <p>“Simaetha mı?”</p>

  <p>“Sevdiğini geri isteyen kızdan mı söz ediyorsun? Ah, İonides! Ne saygısızlık!”</p>

  <p>“Tabii ki büyü yapalım demiyorum. Ama her nasılsa tanrının cevapları evrensellikten biraz uzak görünüyor.”</p>

  <p>“Hata, sevgili İon, tanrının değil.”</p>

  <p>“Hata soruyu soranda, öyle mi?”</p>

  <p>“Evet.”</p>

  <p>“Alem bizi duysa ne derdi acaba? Asıl ne haldeyiz, söyleyeyim mi sana?”</p>

  <p>“Korkutuyorsun beni.”</p>

  <p>“Haklısın. Bak, sen bana sorularda hile yap diyorsun, bense sana cevaplarda hile yap diyorum.”</p>

  <p>“Sanırım artık gitsen iyi olur.”</p>

  <p>“Hayır. Düşün.”</p>

  <p>“Hayır.”</p>

  <p>“Düşün. Bir daha sormayacağım.”</p>

  <p>Tanrının ırzıma geçtiği doğruydu. Bir zamanlar bana sırtını döndüğü de doğruydu ve şimdi de, anlaşılan yine yapıyordu aynı şeyi.</p>

  <p>“Yapamam, İon. Sonuçlarından korkmamla ilgili değil. Yapamam çünkü – bilmiyorum işte.”</p>
</body>
</html>