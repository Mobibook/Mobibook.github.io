<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">Pamassos’un geniş alnında kışın son kan; dağın eteklerindeki vadilerin derinliğinde, orada bir yerlerde Delphi, dünyanın merkezi.</p>

  <p>Şafakla birlikte huzursuz uykumdan uyandım. Karmakarışık rüyalar görmüştüm. Bugün hiçbirini pek öyle umursamasam da, o günlerde rüyalarıma çok kafa yoruyordum. Her gün, vücudumuzun pisliğini dışarı atar, kurtuluruz. Sanırım uykuda, rüyalarla yapmaya çalıştığımız şey de, kafamızın pisliğinden kurtulmak. O günlerde böylesi sahih düşüncelerim yoktu tabii ki. Yalnızca belli belirsiz bir tiksintiyle, eylemlerini gördükleri rüyalara göre önceden belirleyen insanların, su üzerinde yürümeye çalıştığının farkındaydım. O gün, ilk ışıkla birlikte, alışıldık biçimde başladı. Tam giyinmiş, mantoma sarılmıştım ki, babam beni yanına çağırttı. Ellerimi saklayarak önünde eğildim, onu selamladım. Sonra babam küçük bir güderi çantayı kaldırıp, bana uzattı. Çantayı alırken, elim babamın eline değdi; bir anda ürperdim ve çantayı alamadan geri çekildim. Onun için nazik sayılabilecek bir ifadeyle, bana bunun önemli olmadığını söyledi.</p>

  <p>“Annen bana, senin arınmış olduğunu söyledi. Şimdi elimi öpebilirsin.”</p>

  <p>Bir kez daha eğildim babamın önünde ve elini öptüm. “Çantayı aç.”</p>

  <p>Bizden sonraki nesil –ya da bizim nesilden ama bizden daha aşağı bir konumdakiler– bunu şaşırtıcı bulabilir; ama ben o şeylerin ne olduğunu bilmiyordum. Hepsi yuvarlaktı ve altındandı, üzerlerinde Büyük İlah İskender’in başı vardı. Üstüme takabileceğim bir iğnesi ya da çengeli yoktu bunların. “Söyleyecek bir şeyin yok mu?”</p>

  <p>“Muhterem babam, bunlar nedir?”</p>

  <p>Bir an duraksadı, sessizlik oldu. Sonra kahkahalarla gülmeye başladı, müthiş bir yaygara kopardı.</p>

  <p>“En azından kimse iyi yetiştirildiğini inkâr edemez! Haydi bakalım. Bunu iyi sakla. ‘Muhterem babam, bunlar nedir?’ Bütün erkekler aynı diye düşündüğü için kocasının nefesinin kokmasından şikâyet etmeyen taze gelinin hikâyesini biliyor muydun? Menandros bundan bir oyun çıkarır. Peki, şimdi git. İon’a bunların ne olduğunu sor. O sana anlatır; hikâyeyi de iyice öğrenip sürekli anlatırsın artık!”</p>

  <p>Elini şöyle bir salladı beni savmak için, hesaplarına geri döndü. En azından <em>onların</em> ne olduğunu biliyordum. “Teşekkür ederim, muhterem babam. Hoşça kalın.”</p>

  <p>Bir şeyler söylemesini bekledim, ama tüm yaptığı homurdanmak ve elini bir kez daha sallayarak beni savmak oldu. Annem bir köşede beni bekliyordu.</p>

  <p>“Her şey hazır. Gel.”</p>

  <p>Ayrılık vakti gelmiş, sandıklarımı taşıyan yük arabası hazırlanmış, at çoktan koşulmuştu. Khloe doğru dürüst örtünmemişti, yüzü neredeyse açıktı ve çok güzel, çok hoş görünüyordu, ama bir şey söylemedim. Bir süre, azıcık kötü niyetle, İonides’in onu satmama izin verip vermeyeceğini düşündüm. Ama işte o da oradaydı, bekliyordu, seyisi hazır olduğunu ifade eder biçimde atın yularından tutmuş, dikiliyordu. Derken annem elini omzuma koydu, şalımı çekip yüzümü açtı ve beni yanağımdan öptü.</p>

  <p>“İyi kız ol, olabilirsen. İnsanlar zamanla unutacaktır. Tüm tanrılar yardımcın olsun.”</p>

  <p>Bu, en azından, gözlerimi yaşarttı. Ağlaya ağlaya İonides’in yanına gittim, beni arabaya bindirdi; sağa sola yağdırılan emirleri ağlaya ağlaya dinledim. Atlıların kapıya yöneldiğini gördüm. Yerleri silecek birisi için, gerçekten kayda değer bir merasimdi. Ne de olsa İonides, önemli bir adamdı. Dış avluya çıktık, Büyük Kapı’dan geçtik.</p>

  <p>“Durun! Durun! Ahh lütfen! Durun!”</p>

  <p>Arabadan aşağıya atladım, yere değip kirlenmesin diye eteğimi topladım ve ona doğru koşmaya başladım, eğildim ve kollarımı ona doladım. Bizim eski heykelden söz ediyorum, toprağın derinliklerine kök salmıştı sanki, utanmasızca sergilediği mahrem yeri ve arsız tebessümüyle dimdik ayaktaydı. Kollarımı ona doladım ve yanağımı taştan buklelere dayadım. Evimizden nefret ediyordum ve azıcık cesaretim olsaydı, giderken onu lanetleyebilirdim bile. Ama o ayrıydı, bu bizim eski heykel. Güya tanrının izni alındıktan sonra, bizzat kendisinin uzun bir süre koruduğu Phokis’teki küçük evimizde onca yıl önce bulunmuş eski heykel. Şimdi ben de bulunmuştum, çok üzülmüştüm ve rızam olmadan, başka bir yere naklediliyordum. Güneş geleceğime doğarken ben, orada, mutsuz geçmişime anlamsızca yapışıp kalmış, inliyordum.</p>

  <p>“Galiba en iyisi seninle aynı arabaya binmem. Gel, küçük Arieka. Yeterince ağladın, görüyorsun işte, bundan fazlası abartı. Sen böyle abartılı şeyleri hoş görecek bir kız değilsin. Haydi gel bakalım. Tamam, şimdi sağ elinle şuraya tutunursan –işte böyle– sol ayağım da şuraya koy bakalım –çek kendini– aferin. Şimdi otur şöyle. Güzel at, öyle değil mi? Avlanırken ona biniyorum! Ama şimdi seyisimiz var. Biliyorsun, şimdi ben senin koruyucun olduğuma göre, sen de benim vesayetim altında olduğuna göre, yüzünü biraz daha açman daha münasip olur –gerçi bu eski arabaların kaldırdığı toza tahammül etmek de kolay değil, haklısın– benim hakkımda da, bu seyahat hakkında da pek bir şey bilmiyorsun, gerçekten bilmiyorsun, değil mi?”</p>

  <p>Hiçbir şey söylemedim, çünkü bir erkekle nasıl konuşulacağını bilmiyordum. Ama o çektiğim sıkıntıyı anlayabiliyordu.</p>

  <p>“Peki şimdi, nasıl hitap edeceksin bana? Sırası gelmişken, ben sana nasıl hitap edeceğim? İstersen Arieka’da karar kılalım, özel günlerde ve bayramlarda Küçük Hanım derim, olur mu? Evet, galiba en doğrusu bu. Beni nasıl çağıracağına gelince, sanırım ‘İon’ sana birtakım güçlükler çıkaracaktır, ‘İonides’ ve bir de buna ‘Peisistratides’ eklersen, böylesi Delphi’deki korkunç resmi merasimlere uygun olur sanıyorum.”</p>

  <p>“Evet, Muhterem İonides.”</p>

  <p>“Ne kadar da edeplisin, evladım. Sence tek bir gözünü görmektense iki gözünü birden görmem daha uygun olmaz mı? Erkeklere alışmak kolay değildir. Emin ol senden fazlasıyla hoşnutum. Benim tercihim hep kadındır. Ama sakın kimseye söyleme. Eş ya da köle olarak tercih ettiğimi düşünme –senin şu kölen fazla güzel, onu satmamız lazım– hayır, ben kadınları dost olarak tercih ediyorum. Bu sebeple, bana soracak olursan, yeni bir kadın arkadaş edinmekten ve dahası ona göz kulak olma ayrıcalığından çok memnunum. Çok konuştuğumu fark etmişsindir. Sense son derece münasip bir tavırla, çok az konuşuyorsun – ne büyük çelişki! Gırtlağımdaki elmanın bir aşağı bir yukarı gidip gelmesini seyrediyorsun. Gerçekten biraz büyük bir çıkıntı. Biz uzun boylu ve sıska mahluklar bu tür aksaklıklarla doluyuz. Eminim yüzümdeki kasları seçebiliyorsun. Peki öyleyse. Biraz daha rahat görünüyorsun, yavaş yavaş. Baban iyi sığırlar besliyor. Ama şimdi bundan söz etmek olmaz! Geleceğini merak ediyor musun?”</p>

  <p>“Annem yerleri silmekle görevli olacağımı söyledi, Muhterem İonides.”</p>

  <p>Gözlerinin çevresinde gizli kederle gülümsedi.</p>

  <p>“Belki öyle bir izlenim verdim. Ne kadar aptalım ben böyle! Ahh ahh, işte şimdi her şeyi anlıyorum. Evet. Hakikaten, merasimlerden birinde çalıdan kutsal süpürgeyi taşıyacaksın. Ama aslında…”</p>

  <p>“O yerin yakınına gitmem gerekmeyecek, öyle değil mi?”</p>

  <p>“Aklından ne geçiyor şimdi? Bu da ne demek oluyor? Hımm evet, anlıyorum. Dini bütün olacağını tahmin etmem gerekirdi. Tabii ya…”</p>

  <p>“Yok öyle değil, öyle değil, ben… Ben sadece korkuyorum. O kadar.”</p>

  <p>“Uzun vadede bu ikisi aynı yere çıkıyor zaten. Affet beni, öyle demek istemedim, en iyisi unut bu söylediğimi. Tiyatro sevgim bazen beni benden alıyor, bayılıyorum hicve, çelişkilere, özlü sözlere… Gerçek nedir? Ama sen tanrılara inanıyorsun, öyle değil mi?”</p>

  <p>“Tabii ki inanıyorum, İonides.”</p>

  <p>“İyi iyi.”</p>

  <p>“Onlar oradalar, öyle değil mi? Orada olduklarına inanıyorsun, korkmadığın zaman bile inanıyorsun, öyle değil mi?”</p>

  <p>“Senin onlara inanmanın en doğrusu olduğuna inanıyorum, zavallı küçüğüm. Sakın onları kaybetme. Kim bilir, belki…”</p>

  <p>Adamlardan birinin bağırtısı duyuldu ve kervan yavaşladı, sonra da tamamıyla durdu. Adamlar atlarından indiler ve yol kenarındaki dikenli çalılara doğru koşmaya başladılar. İonides de indi ve onların yanına gitti. Ya arabanın tabanını ya da İonides’in yüzünü seyrediyordum. Şimdi başımı kaldırıp, manzarayı görünce feryadı bastım. O engin mavisiyle körfez ayaklarımın altındaydı, uzakta Peloponnesos sıradağları, karlı başları dimdik, göğe doğru yükseliyordu. Körfezin karşı yakasında, sanki elini uzatsan dokunacağın bir mesafede, Korinthos’un ışıltısı ve dumanı görülebiliyordu Akrokorinthos Kalesi’yle birlikte. Dünyanın böyle görünebileceğini asla düşünmemiştim, sonsuza kadar orada kalıp seyredebilirdim.</p>

  <p>Ama adamlar işlerini bitirmişti ve geri dönüyorlardı. İonides arabaya atladı ve silahlı adamların önderine başıyla bir işaret verdi. Bunun üzerine adam bağırdı ve yerden toz kalktı, yeniden yola koyulduk.</p>

  <p>“Muhterem İonides…”</p>

  <p>“Evet?”</p>

  <p>“Kutsal süpürge.”</p>

  <p>“Tanrının da hizmetçileri vardır, biliyorsun – aşçısı, uşakları, temizlikçileri. Bir tanrının yerleri süpürdüğünü düşünebiliyor musun? Ama tabii ki tüm bunlar tamamıyla simgesel. Uşağı bir ayakkabıdan birkaç tutam altıntozu serper ve sen de kutsal süpürgeyi yedi kez sallarsın. Sanırım yediydi. Bu gibi merasimlerde ya üç ya da yedi vardır, nadiren de olsa dokuz da çıkar karşına. Gördüğün gibi, tanrılar saymayı biliyor.”</p>

  <p>“Herhalde biliyorlar.”</p>

  <p>“Şimdi daha bir rahatlamış gibisin sanki.”</p>

  <p>“Şuna bir baksanıza, şu koca dünya!”</p>

  <p>“Bakıyorum, sıkça bakıyorum.”</p>

  <p>“Orası, aşağısı bizim orman ve otlaklar – ahh, Aitolia gerçekten çok güzel!”</p>

  <p>“Aitolia’lı değilim ama dediğin doğru, Aitolia çok güzel. Ben Atinalıyım. Atina’yı duydun herhalde, öyle değil mi?”</p>

  <p>“Barbarların hezimete uğradığı yer.”</p>

  <p>“Evet. Epey zaman önce bu dediğin. Atina şu tarafta, sol tarafımızda olmalı, ilerideki tepelerin ardında, Megara ile hemen hemen aynı doğrultuda.”</p>

  <p>“O tarafta Korinthos var. Sicilya sağ tarafımızda olmalı, o tarafta, öyle değil mi?”</p>

  <p>“Vay canına, sen ne çok şey biliyorsun böyle! Evet. Sicilya sağ tarafımızda, birazcık güneyde ve çok, ama çok uzaklarda.”</p>

  <p>Bir süre sessiz kaldık. Ağabeyimi düşündüm ama onun hakkında hiçbir şey söylemedim. Söylenecek ne vardı ki? Sessizliği bozan, sonunda İonides oldu.</p>

  <p>“Şimdi ne düşünüyorsun?”</p>

  <p>“Geleceği. Daha doğrusu geleceğimi. Tüm o soruları. Ne? Nerede? Nasıl?”</p>

  <p>“Belki hatırlarsın, daha önce konuşmuştuk, iki tane Pythia var. Birisi, hükümran Pythia, gerçekten çok seçkin bir hanımefendidir. Kördür ama yalnızca, bizlerin de sürekli tersi istikamette yol aldığımız bu dünyaya kördür. Diğeriyse daha genç bir hanımefendi. Kör hanımefendiye pek benzemez. Tanrı, sözlerinin dile gelmesi için kimi isterse onu seçer. Bilici olmak, bir Pythia olmak herhangi bir marifet gerektirmez. Onlar oldukları gibidir, hükümran hanımefendi yaşlıdır, seçkindir ve denebilir ki kutsaldır. Genç olanın nasıl olduğunu kendin de göreceksin çünkü –simgesel olarak– onun hizmetçisi olacaksın. Tabii ki asıl işleri yapacak kölelerimiz var. Senin şu şımarık mahluk değil; vakıfta doğmuş olan köleler. İnan bana, bazen onların bu konuda bizlerden daha çok şey bildiğini düşünüyorum! Onca tanrının her birinin, kendine özel bir rahibi, bir de hizmetçisi var. Hepsi birden cemaatin parçasıdır ve ben de onların Koruyucusuyum, yoksa daha önce söylemiş miydim bunu? Galiba söylemiştim. Böyle tanındığımı söylemeye çalışıyorum sadece, gerçek bir üstünlük değil bu. Sen iyi bir dinleyicisin güzelim, beni konuşturup duruyorsun, bak gevezelik etmeye bile başladım. Pythia sarayı dediğimiz yerde, kendine ait bir mekânın olacak. Kendi hizmetçilerin de olacak. Bense, sana görevlerini ve bir gün atanacağını umduğum o mevkinin yol yordamını öğretmekle yükümlüyüm.”</p>

  <p>“Neymiş o, İonides?”</p>

  <p>“Sen tanrının sözlerini dinlemeyi ve o sözleri dile getirmeyi öğreneceksin.”</p>

  <p>Sanki dünya başıma yıkılmıştı.</p>

  <p>“Tanrım bana yardım et! Hayır! İonides…”</p>

  <p>Sesini yükseltti.</p>

  <p>“Yarı kızarmış balıklara can vermen ve bir çocuğun sayende şifa bulup ölümün eşiğinden dönmesi, bunlar hep bu yolun habercisi.”</p>

  <p>“İonides, lütfen! Hata ettim, inan bana insanlar olup biteni abarttı…”</p>

  <p>“Evet, tabii ki hata ettin. İki kez hata ettin demek daha doğru. Ama tamamen haklısın. Sen” –tuhaf bir ürpertiyle, omuz silker gibi– “sen bir bakiresin. Sahip olduğun o şeye… o şeye sahipsin işte. Cahilsin ve seninki gibi cehalet, sıradan bir insanı bir anda bir kâhine çevirir.”</p>

  <p>“Ama neden? Neden?”</p>

  <p>“Şunlara bak, şunlara bir bak. Körfezin bir yakasında Akhaia, bu yakada Aitolia. Orada Sparta ve Argos. Diğer tarafta, ilerde, tüm ışıltısıyla Atina, Thebai, adalar –birçok isim var, uzun mu uzun tarihleri var her birinin– ama Atina bir köy. Atina uyduruk işler yapan uyduruk adamlarla dolu. Aitolia –sıra sıra çiftlikler– ve Delphi – kralların elçilerini görderdiği Delphi, İskender’in gelmeye can attığı Delphi –Sokrates – ahh, evladım! Sana hepsini anlatacağım! Diyeceğim o ki, orada, sağ tarafımızda, evet, Sicilya var. Ama ondan çok daha yakında, korkunç bir gelecek bekliyor bizi. Kralların kralının tehditlerinden çok daha büyük bir tehlike var bizim için.”</p>

  <p>“O nasıl bir bakış öyle? Nefret dolusunuz!”</p>

  <p>“Evet, öyle. Nefret edilecek insanlar. Romalılar.”</p>

  <p>Başıma sardığım şal çözülmüş, gevşek bir halde boynumda duruyordu.</p>

  <p>“Ama ben ne yapabilirim ki? Ben bunları hiç bilmiyorum.”</p>

  <p>“Sen mi? Sen Hellas’ın kurtarılmasına yardım edebilirsin. Atina’nın kurtulmasını sağlayabilir, Delphi’nin eski günlerini geri getirebilirsin.”</p>

  <p>Kahkahalara boğulmamak için büyük çaba harcadım, kendimi güçbela zapt edebildim. Kahkahalarım da mutluluğumu ifade eder nitelikte olmazdı herhalde. Sözde benim koruyucum olacak bu tuhaf adam, anbean daha da tuhaflaşıyor, beklenmedik, umulmadık sözler sarf ediyordu; bugünün olayları aracılığıyla yarınınkilerin kolayca öngörülebildiği, hayatın o dosdoğru ve sıkıcı yolundan çıkıyordu sanki. Aklım, vaktiyle yanımızda çalıştırdığımız bir köleye gitti, evimizin kölelerinden biri; hayatın gemi seferlerinden bile daha düzenli olduğu evimizin ölçüleri göz önüne alındığında dahi iyi huylu, sakin bir köle olduğu söylenebilirdi. Ama öyle bir gün geldi ki bizim bu iyi huylu, sakin köle durduk yere dans etmeye, kahkahalar atmaya başladı ve bir türlü durmak bilmedi, dolayısıyla birilerinin onu kendine getirmesi şart oldu ve sonunda, köle öldü tabii ki. Bir şey, acayip bir şey girmişti içine. Ölümünden sonra her yerin iyice arınması için çok büyük emek harcadık, bu tür şeyler insanın aklını alıyor malum. Şimdi, bu pek muhterem ve büyük adam karşıma geçmiş o büyük isimleri –Hellas, Aitolia, Akhaia– sanki bunlar kumsalda oynanan bir oyunda sağa sola fırlatılabilecek çakıl taşlarıymış gibi telaffuz ediyordu. Gözlerimden bir şeyler okumuş olmalı, gerçi zamanla, yani öğrenmem gerekenleri öğrendikten sonra, bir yüzde, şeyleri, duyguları, düşünceleri ya da amaçları okuma kabiliyetinin pek de güvenilir bir kabiliyet olmadığını anlayacaktım. Hem, kahkaha atma isteğime rağmen, korkuyordum. En azından bunu görebildiğini söylemeliyim, bunu fark etti ve geri çekildi.</p>

  <p>“Daha çok erken. Bu sorular neden aklını kurcalıyor? Romalıları duymuş muydun daha önce?”</p>

  <p>Düşünmeye başladım. Ağabeyim? Bir gün yanımdayken, Roma’dan ve Kartaca’dan bahsettiğini duymuştum. Sicilya’da birbirleriyle savaşıyorlardı.</p>

  <p>“Bir şeyler biliyorum ama çok az, ağabeyim…”</p>

  <p>“Demetrios.”</p>

  <p>“Onu tanıyor musunuz?”</p>

  <p>“Tanıyorum. Düşündüğün kadar şaşırtıcı değil bu, inan bana. Delphi birçok şey bilir, Küçük Hanım. Bak işte bu tarafta Parlak Kayalar’ın<a class="footnoteref" href="../Text/notlar.xhtml#n1" id="ref1">1</a> arkasında en yüksek binaların bazıları görünüyor.”</p>

  <p>Neden Delphi’yi anlatıyordu? Delphi’nin, Apollon’un dağının bağrından nasıl yükseldiğini bilmeyen yoktu. Yolun vadiye ve vadinin aşağı tarafındaki nehre açıldığı yere çok yaklaşmıştık. İnsanlar Delphi’nin havası hakkında konuşup durur. Onu gördüğünüzde içinizi saran korkudan nadiren bahsederler; taze, güzel ve ölümcül. Dört bir yanda tanrılar vardır; bir yerlere gizlenmişlerdir ama varlıklarını sezdirirler, sanki bir anda, parlayan bir ışıkla ya da çakan bir şimşekle aralarından biri ortaya çıkıp, amacını ve gücünü gözler önüne serecekmiş gibi. Suyun karşı yakasındaki Korinthos’u daha önce de görmüştüm ama oraya hiç gitmemiştim. Yani Delphi benim için ilk şehirdi, küçük ve tuhaf bir şehir. Sakinleşmeye çalıştım.</p>

  <p>“Gözlerini örtme sakın, Arieka. Görmen gerekiyor. Bunlara alışmalısın.”</p>

  <p>Her tarafta insan vardı. Müthiş bir kalabalıktı, askerlerimiz kalabalığın ilgisini çekmiş olmalı, kervanın etrafına toplanmaya başladılar. Şimdi artık askerlerimiz o ciddi yürüyüşü bir tarafa bırakmıştı, yeri geldikçe kılıçların kabzalarını da kullanmaktan çekinmeden, mızraklar omuzlarda, hızla ilerliyorlardı. Kalabalığı püskürttüler; tabiatıyla, bağırış çağırışın, itiş kakışın sonu gelmek bilmedi. Yine de aradan sıyrılan bazı adamlar arabamıza ellerini sürdüler. Öyle görünüyor ki bunun onlara şans getireceğine inanıyorlardı. Kadının biri mavi boncuklu bir tespih uzattı ve her zaman itaatkâr olan ben de ona dokundum. Bir zafer narası attı, yanlış yapmıştım. Kalabalık bir anda, uğuldayan, askerlere saldıran vahşi bir güruha dönüştü. Tespihlerini, bileziklerini, muskalarını ve hatta değneklerinin uçlarını, dokunayım diye bana uzatmak için uğraşıp didiniyorlardı. Kalabalığın arka tarafında birisi, görebileyim diye bir bebeği havaya kaldırmıştı. Adamlar ve kadınlar düşüp yerlerde süründüler. Adamın biri kalabalığın içinde ezildi. Yüzünde kan vardı ve gözleri kapalıydı. Sürücümüz, hışımla atı kırbaçladı ve arabamız yeniden yol almaya başladı. Kalabalığı ve kokusunu ağır ağır geride bıraktık. Önümüzde açık kapılar vardı. İçlerinden geçtik ve dönüp de arkama baktığımda kapıların kapandığım gördüm. Arkalarında kendilerinden de yüksek kayalıklar olan o kocaman ağaçların gölgesinde, iyice yavaşladık, neredeyse adım adım ilerlemeye başladık. Şimdi sağa sola sıçrayan suyun şırıltısını ve bastırılmış bir gülüşü andıran sesini duyabiliyordum. İonides sonunda derin bir nefes aldı.</p>

  <p>“Gel. İnmene yardım edeyim. Hizmetçin burada, sandıklarının başında bekleyebilir.”</p>

  <p>Beyaz taştan inşa edilmiş bir yapıydı, sütunları ve kemerleri vardı. İonides beni iki kanatlı büyük kapılara giden o alçak merdivenlere doğru götürdü. Kapılar sessizce açıldı ve kocaman, serin bir salona girdik. Karşıda, salonun sonunda muazzam bir tanrı heykeli vardı. Soğuk, güzel bir yüzü vardı ve tıpkı Büyük İlah İskender gibi, o da sakalsızdı, ama o Tanrı Apollon’du. Önündeki üç ayaklı sehpanın üzerinde duran buhurdandan, incecik bir duman yayılıyordu. O gün için ona cüppe ve pelerin giydirilmişti. İonides’in peşinden gittim, ikimiz de buhur aldık ve için için yanan közlerin üzerine serptik. Duman kalınlaştı. Yüzünü göğe çeviren ve ellerini kaldıran İonides, tanrıya fısıldamaya başladı. Sonra beni heykelin etrafından dolaştırdı ve kapı bizim için açıldı. İonides yeniden dost canlısı bir ifadeyle konuşmaya başladı.</p>

  <p>“Sağ taraftaki odalar Büyük Hanımefendinin dairesi. Sol taraftaki odalarsa, tahmin edebileceğin gibi, Genç Hanımefendinin dairesi. Sen de burada yaşayacaksın.”</p>

  <p>Bir köle bize bir kapı daha açtı, bu seferki nispeten küçük bir kapıydı.</p>

  <p>Oda ışıkla dolup taşıyordu. Dışarıda, koyu bir gölgenin içinde, şehrin çatılarının üzerinden dağın çıplak tarafı görülüyordu. Köle, ilk pencerenin karşısındaki pencerelerden birini açıyordu. Dönüp o tarafa baktım. Kepenkler yavaşça açılırken, ışık odaya doğru hücuma geçmiş gibiydi, deli bir aydınlık; doğrudan Apollon’un güneşinden gelen ışık değildi bu; dört bir yandan geliyordu içeri. Şimdi gördüğüm bu göz kamaştırıcı ışık beyaz taştan, uçuyormuş gibi, parça parça havalanıyormuş gibi görünen binaların eseriydi. Burada taş taş üzerinde durmuyordu da, taşlar birbirini göğe itiyor, hep birden dünyadan kaçarcasına uçuyorlardı sanki, mavi göğe hücum eden bir kuş sürüsü gibi. Gözlerim ışığa alıştıktan sonra, uzaklıklar daha bir belirgin olunca, binaların birbirinden nasıl ayrıldığını gördüm; mücevherlerle süslü birer kadın gibi, her biri kirişlerin ve sütun başlarının etrafında dans eden ya da sıra sütunların gölgesinde parlayan zarif renklerle bezenmişti. En ileride de Parlak Kayalar’ın, mavi gök kubbeyi yerinde tutar gibi görünen sarp duvarı vardı.</p>

  <p>“Ahh ne kadar güzel!”</p>

  <p>“Biz Yunanlar hiçbir şey yapmasak bile bunları yapmışız işte. Öyleyse, Küçük Hanım, özgürlüğünün ilk gününü tebrik ederim. Evine hoş geldin.”</p>

  <p>Galiba ona gülümsedim.</p>

  <p>“Teşekkür ederim, İonides Peisistratides.”</p>

  <p>Etrafıma bakındım, gözlerim odanın serin gölgesinde dolaştı. Ne bir yatak vardı ne bir tabure ne de bir sandık. İonides güldü.</p>

  <p>“Bu oda değil. Burası sadece girişi. Gel.”</p>

  <p>Köle odanın içinde telaşla koşturmaya başladı ve ileride bir kapı daha açtı.</p>

  <p>“Git ve daireni gez, hepsini gör, Arieka. Ben burada kalıp seni bekleyeceğim.”</p>

  <p>Şaşkınlığımı ve sevincimi hatırladıkça bugün bile neşeleniyorum – oturma odası; ortasında, alışık olduğum ot yatağın bir insandan çok bir hayvana yaraştığını düşündürecek kadar büyük ve güzel bir döşekle o güzelim yatak odası! Doğal ihtiyaçlar için ayrılan küçük bir özel odası bile vardı ve rahatlamak için bu küçük odayı kullandım, çünkü şafakta başlayan gün gerçekten uzun olmuştu benim için. Hizmetçi için de bir oda vardı; daha küçük, sade bir odaydı ama doğrusunu söylemek gerekirse, annemle babamın bana uygun gördüğü odadan çok daha rahat bir odaydı. Bütün odalarda, adlarını ya da ne işe yaradıklarını bilmediğim nesneler duruyordu. Ben odama çekilip, Delphi ikindisinin donuk ışığı odanın içini doldursun diye tüm kepenkleri birer birer açarken, köle ne istediğimi anlamış gibi, beni yalnız bıraktı, etrafta gezinmeye başladı. Hava serindi, insanı rahatlatan bir serinlik. Şimdi burada, dağlar ve tepeler arasında olmama rağmen, yeni evimin bir nehir yatağının yanı başına kurulmuş olduğunu fark ediyordum ve bu sebeple, aslında “dağın başında” olduğum söylenemezdi, yine de hava fark edilir biçimde serindi. Kışın buraların gerçekten soğuk olacağını düşündüm ve sonra, gezerken fark etmediğim, ama hiçbir odada eksik olmayan demir kapların ne işe yaradığım anladım. Bunlar mangaldı. Genç Pythia’nın hizmetçisi bile hoş tutulmalı, üşütülmemeliydi. Ardından girişteki hole koştum. İonides gülümsüyordu.</p>

  <p>“Çok geçmeden alışacaksın tüm bunlara. Şimdi bana hoşnut olup olmadığım söyle bakalım!”</p>

  <p>“Gerçekten çok sevindim, gerçekten!”</p>

  <p>“Şimdi, eğer meşgul değilsen –ki sanırım değilsin, çünkü hanımın bu saatte uyur, doğrusunu söylemek gerekirse, sadece bu saatte de değil, zamanının çoğunu uyuyarak geçirir o– eğer, söylediğim gibi meşgul değilsen, sana göstermek istediğim bir oda daha var. Gel.”</p>

  <p>Büyük salona geri döndük ama bu kez Apollon’un arkasındaki duvarda bulunan başka bir kapıdan girdik. Basamaklar aşağıya iniyordu; oldukça karanlık basamaklar. Sonra bir kapı daha çıktı karşımıza, o kapıdan da geçtikten sonra, özellikle aydınlatılmış bir bölgeden ve binanın bir yanı boyunca uzanan sıra sütunların gölgesinden geçtik. Derken, ayrı bir binaya girmek için birkaç basamak tırmandık. Dev kapılar vardı, açık dev kapılar; ardından bir giriş salonu, sonra yine kapılar. Kapılardan geçtik. Buranın bir tapınak olduğunu düşündüm.</p>

  <p>Oda çok büyüktü. Boşluğun diğer ucunda heykel yoktu; yalnızca açık pencereler. Hakikaten, dört bir yanda duvarların tepesindeki geniş oyuklarda göğsünü kabarta kabarta gezen ve öten güvercinler vardı. Onların altında duvarlarda birbirlerine çaprazlamasına geçen ahşap dilmeler vardı ki bu da, aralardaki kare biçimli boşlukların birer kuş yuvası olduğu izlenimini veriyordu. Ama güvercinler aldanmama sebep olmuştu. Bunlar kuş yuvaları değildi.</p>

  <p>“İşte buradayız, Küçük Hanım. Bunu bilmiyor muydun? Keçiler süt verir. Krallarsa altın. Öyleyse şairler ne yapar? Biz buraya kitaplık diyoruz. İstediğin zaman kullanabilirsin bu odayı; ne de olsa okumayı öğrendin. Evet, biz de biliriz okumayı. Tanrı bilir ne zamandan beri bu böyle, ama bugün de her yazarın eserinin bir nüshasını vakfa yollaması âdettendir elbet. Bunların bazıları – her neyse, burada yazılan tüm oyunların bir nüshası vardır bizde. Hangi birinden başlasak acaba?”</p>

  <p>Oyukları kuş yuvası olmayan ahşap sıralarla bezeli duvarları seyretmeyi bırakmıştım; oturma yeri olarak düzenlenmiş ahşap sıralar da çarptı gözüme ve dört ayak üzerinde duran sandıklar gördüm. Aralarında büyük boşluklar yoktu. İonides büyük salonun ortalık yerindeki sıralardan birine doğru yan yan yürüdü.</p>

  <p>“Homeros’la başlayabiliriz herhalde.”</p>

  <p>Kapağın iki kanadını açtı. İçerideki ahşap yüzeyin üzerinde bir rulo vardı; yarı açık bir rulo.</p>

  <p>“Benim için ilk sözcükleri okur musun?”</p>

  <p>“Ben – ‘Öfkenin şarkısı, Ey Musa…’”</p>

  <p>“Evet. Çok güzel. Hayır. Homeros’un nüshası değil tabii ki! Muhtemelen yazma bilmiyordu; en azından alfabeyle yazmayı bilmiyordu. Ama sana ne diyeceğim, biliyorum musun? Aslına uygun bu nüsha bize nesiller önce atam Peisistratus tarafından gönderilmiş. Adını duyduğunu hiç sanmıyorum, Aitolialı’sın ne de olsa. Atina’nın en saygın kişilerinden biriydi, Homeros’un hangi versiyonunun en iyisi olduğuna karar verip bize bu nüshayı gönderdi. Tabii onun kendi el yazısı olduğunu söyleyemeyiz. Muhtemelen, tüm bunları kağıda döken bir kâtipti; belki de on, hatta yirmi kâtip bir araya gelip bu nüshayı hazırladılar. Şu kenara yazılmış olan notu görüyor musun? Bu yorumcu dediğimiz kişinin imzası, sanırım, aslında neredeyse eminim, bunu buraya Peisistratus’un kardeşi yazmış olmalı – bizim kehanetlerimizdeki tahrifattan sorumlu olan kişi! Çok haylaz bir adamdı, ama akıllıydı. Şurada, gördüğün gibi, bir hece hatası bırakmış. Koca <em>İlyada</em> ne hale gelmiş görüyorsun. İşte şimdi senin gözden geliyor, <em>Odysseia</em>’nın yirmi dört kitabından biri. Buna da uzun zaman ayıracaksın herhalde, öyle değil mi? Sonra Arktinos var – biz ona <em>Küçük İlyada</em> deriz. Bence böyle denmesinin sebebi Homeros’unkinden kısa olması değil; kastedilen seviyesinin Homeros’tan düşük olduğu. Bence bunu da okursun. Euripides. <em>İon</em>. İon’u duymuş muydun daha önce? Atam değildir o ama burada, şu an benim bulunduğum konumda bulunmuş bir zaman. Euripides yazdı oyunu – şuradaki rulo, bak neredeyse paçavraya dönmüş, kitabın aslı işte orada gördüğün; onu saklamamıza izin verdi. Çok feci bir hikâye, düşündüm de belki hoşuna gitmez. Sophocles. Aeschylus – ahhh ah, istediğin tüm tragedya yazarları var burada. Ama eserlerin tümünün asıllarına sahip değiliz, tahmin edersin. Kral Ptolemaios İskenderiye’deki dev kitaplığı için nüshalarını çıkarmak istediğini söyleyip bazı orijinalleri bizden aldı. Bize geri gelen orijinaller değil, nüshalar oldu. Düpedüz dolandırıcılık, ayan beyan. Edepli bir Yunanın doğu etkisiyle nasıl bozulabildiğini görüyorsun işte. Tabii Ptolemaios –ilkinden bahsediyorum– Makedondu, bu da bize şunu gösteriyor ki… Neyse, ne diyorduk biz? Hımm, işte lirik şairlere geldik. Pindaros, bence o şahlarıdır, Simonides, Bacchylides, Erinna – o da senin gibi bir kızdı. Şurada gördüklerinin hepsi ona ait, nelerimiz varmış… Şuna bak!”</p>

  <p>Bir başka ayaklı kitap kutusuydu bu. Kapakları açtı ve içine baktım. İçinde bir kitap vardı tabiatıyla. Sade bir altın yüzük de gördüm orada, bir tutam saç sarılmıştı yüzüğe. Eski bir kaz tüyü de vardı, buruşmuştu ve siyah lekeleri vardı.</p>

  <p>“Onuncu Musa, Küçük Hanım. Lesbos’lu Sappho, Lesbos. Vahşi kadınlar Orpheus’u parçalara ayırdıktan sonra, kafası bu ada sahiline vurmuştu. Bana öyle geliyor ki Sappho senin yakın dostlarından biri olacak. Şimdi sakın onunla yüz yüze görüşme lütfuna ereceğini düşünme. Öleli yüzlerce yıl oluyor, ama bunun ne önemi var? O da senin gibi küçük bir hanımefendiydi; çok duygusal, çok tutkuluydu, kızlarla birlikte olmaktan hoşlanırdı, tıpkı benim şeylerden hoşlanmam gibi – şey, sanırım tahmin ettin. Perseus! Bize katılmak ister misin?”</p>

  <p>Daha önce fark edemediğim genç bir adam kitapla dolu iki dolabın arasından çıktı.</p>

  <p>“İonides. Muhterem Hanımefendi.”</p>

  <p>“Bu Perseus, güzelim, ebediyen bizim en değerli kölemiz olarak kalacak. Özgürlüğünü hiç kabul etmeyecek misin, Perseus?”</p>

  <p>“Sonra bu kitaplığı terk edeceğim, öyle mi İon? Asla! Sizin için ne yapabilirim?”</p>

  <p>“Bu Küçük Hanımefendiye –kim olduğunu biliyorsun– kitaplar ve diğer şeylerden bahseder misin biraz?”</p>

  <p>“Pekâlâ. Kalem, yazıda da belirtildiği gibi, Sappho’nun kalemi. Yüzük onun yüzüğüydü ve tabii ki saçın da onun saçı olduğu söyleniyor – Onuncu Musa için pek de öyle etkileyici değil, ne dersiniz? Ama ufak tefek bir insan olduğu söyleniyor – Lesbos’lu minik kara bülbül, diyordu ona Alcaeus. Hangi şiirlerini görmek istiyorsunuz acaba?”</p>

  <p>“Buna vaktimiz olduğunu sanmıyorum, Perseus. Hikâyeyi anlatman yeterli.”</p>

  <p>“Ah peki, sonunda bir erkeğe âşık olmuş; alfa’yı beta’dan ayıramayacak kadar cahil bir balıkçıymış âşığı. Bunun bir önemi yok tabii ki. Ama adam onu terk etmiş. Adam için çok gösterişsizmiş bizimkisi. O güzel vücutlu kadınları severmiş. Kız da kendini Leuktra civarında uçurumdan aşağıya atmış. Adam ondan aldığı kitabı ve yüzüğü satmış. Zavallı kız, o yüzükle adama büyü yapmaya çalışmış. Saça gelince – hayır, hiç sanmıyorum.”</p>

  <p>“Evet, işte böyle, Küçük Hanım.”</p>

  <p>“Beni affedin İon, çok meşgulüm.”</p>

  <p>“Kitaplarla ilgili kitaplarla ilgili kitaplarına dön bakalım! Biz kitapların yaratıcılarıyla yetineceğiz. İşte böyle, Küçük Hanım. Burada dilediğin kadar zaman geçirebilirsin ve bana kalırsa epeyce zamanın olacak. İleride, şu uçta nesir var – Histiaeus, Herodotos ve Afrika’nın etrafından dolaşan şu adam… ismini hatırlayamadım şimdi – İskender’in donanmasının komutanı. Yüzlerce kitap var burada, yüzlerce. Ama en çok şiir okumanı istiyorum. Özellikle de heksametreyle yazılanları okumalısın. Heksametreyle yazılmış dizelerle konuşmaya alışmanı istiyorum. Ama şimdilik tüm yapman gereken okumak, okumak, okumak!” Sonra birden sesini alçalttı. “Arieka! Gel, seni gidi sulu gözlü, ne oldu şimdi? Özgürsün, özgür, özgür! Burada, bu bina içinde dünyanın en büyük hediyesi seni bekliyor; dünyanın en görkemli buluşu! O olmasaydı hâlâ kiremitin üzerine boğa kafaları ve kulplu kaplar çiziyor olurduk! Alfabe, evladım, Tanrı Filistinlileri korusun!”</p>

  <p>Ama ben hüngür hüngür ağlıyordum ve yakın zamanda gözyaşlarıma hâkim olabilecekmiş gibi görünmüyordum. Üzgün müydüm, mutlu mu, kaygılı mı, yoksa bütünüyle hedefe varmış mıydım, kestirmem hakikaten imkânsızdı.</p>
</body>
</html>