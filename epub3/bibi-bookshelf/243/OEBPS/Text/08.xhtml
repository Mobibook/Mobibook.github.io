<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">Pythialar salonuna vardığımızda, içeri benimle birlikte girmesi için İonides’i yanıma çağırdım. Daha ne olduğunu anlayamadan, kapı arkamızdan kapandı. Ters giden bir şeyler olduğunu seziyordum. Rüzgâr hâlâ esiyordu. Öyleydi işte. Salonun bir köşesinde bir kar yığını vardı. Küçük Menesthia ortaya çıktı, beni görünce gözyaşlarına boğuldu. Evet, çatı çökmüştü; en azından bir kısmı. Küçük kız ne yapacağını bilememişti, kâhya kadın da öyle. Perseus’un odun ve branda bezi yardımıyla çatıdaki deliği kapatmayı düşündüğünü anlattı, ama deliği doğru dürüst tıkayamamıştı. Çünkü bir tuğlayı yerinden oynattığında, tüm çatı oynamaya başlıyordu. Sonra Perseus geldi ve daha felaketin yarısını gördüğümüzü söyledi. Kitaplığın çatısı da çökmek üzereydi. Gidip görebilir miydik? İonides beni yerleşmem için daireme kadar geçirdi ve sevinerek gördüm ki orası bir zarara uğramamış. Yine de tanımlayamadığım bir tür evsizlik hissine kapılmıştım; öyle ya, artık bir çatımız olmadığını biliyordum. Hemen sonra İonides, Perseus ve vakıf başmarangozunun eşliğinde geri döndü. Marangoz, çatıya biriken karı temizleyip, ona işe bir an önce başlama şansı versek bile, kutlamalara kadar asla bitiremeyeceğini söyledi. Ama hava, buna izin verecekmiş gibi görünmüyordu ve şu durumda… İonides ona birçok soru sordu ve adamdan öğrenebileceği her şeyi öğrendi. Sonra adamı savdı ve kararın ona bildirileceğini söyledi. Sonra dedi ki:</p>

  <p>“Acaba sizinle özel olarak görüşebilir miyiz?”</p>

  <p>“Tabii ki, Kutsal Rahip. Menesthia, evladım, kes sızlanmayı. Sen de gelebilirsin bizimle.”</p>

  <p>Mangalların en büyüğü közle doluydu. Ellerimi ısıttım ve şalımı boynuma sardım. Menesthia bir köşede dikildi kaldı. Burnunu çekip duruyordu. İonides ise avluda düşünceli düşünceli geziniyordu.</p>

  <p>“İonides, bunu söylemem gerekiyor. Karar benim, biliyorsun, değil mi?”</p>

  <p>“Ne kararı?”</p>

  <p>“Burası Pythion. Ben de Pythia’yım.”</p>

  <p>“Tabii ki, sevgili Hanımefendi. Ben sadece sizi dertten kurtarmayı amaçlamıştım.”</p>

  <p>“Peki öyleyse, hava biraz düzelir düzelmez başlayalım diyorum ben.”</p>

  <p>“Ona ne yapacağını söyleyebilir misin?”</p>

  <p>“Hayır, sen?”</p>

  <p>“Ne durumda olduğumuzu görmüyor musun? Atina’dan işe başlayacak kadar parayla döndük ama nereden başlayacağız?”</p>

  <p>“Çatıdan tabii ki!”</p>

  <p>“Evet ama hangi çatıdan?”</p>

  <p>“Beni oraya götür, İon.”</p>

  <p>“Hangisine?”</p>

  <p>Sessiz kaldım. İonides devam etti.</p>

  <p>“Görmüyor musun? Kitaplar zarar görecek. En korumasız olan kitaplar. Tamiri de mümkün değil.”</p>

  <p>Hâlâ sessizdim. Düşünüyordum.</p>

  <p>Kitaplar. İsimlerle dolu kocaman, harikulade tomarlar.</p>

  <p>“Hem Pythion hem de kitaplık tamir edilmeyi bekliyor. Tamir edilmeliler. Orası kesin.”</p>

  <p>“Hayır.”</p>

  <p>“Hayır mı?”</p>

  <p>“Kesin falan değil.”</p>

  <p>“Peki öyleyse, söyle niyeymiş.”</p>

  <p>“Delphi’nin manası ne?”</p>

  <p>“Tapmak. En azından burası kesin.”</p>

  <p>“Tapınak olmadan Delphi olur mu?”</p>

  <p>“Olmaz.”</p>

  <p>“Peki ya kitaplık? Yani, kitaplık olmadığı zaman da bir tapınak vardı, öyle değil mi?”</p>

  <p>“Tapınak, yazı icat edilmeden önce de buradaydı.”</p>

  <p>“Bence pek öyle değil. Ama Apollon’un oklarıyla mağlup ettiği canavarın bir kitaplığı olmadığını düşünemiyorum. Apollon’un, canavarı öldürür öldürmez ‘Bir kitaplık olsun’ dediğini de hiç sanmıyorum.”</p>

  <p>“Buna katlanamam – kitaplığım!”</p>

  <p>“Heksametrenin gücünü öğrendiğin yer!”</p>

  <p>“İon, ne yapabiliriz?”</p>

  <p>“Kitaplığı kendi haline bırakmamız gerekecek. Geçici önlemlerle idare edeceğiz; sonra da güzel günler için dua ederiz. Perseus’a kitapları toplamasını söyleyeceğim. Fırsatını bulunca çıkar bakarız.”</p>

  <p class="center">*</p>

  <p>Fırsat bulmak pek kolay olmadı. Kar hiç dinmeyecek sandım. Pythion’la kitaplık inşa edilirken iklim daha ılımlı olmalıydı. Ama sonunda kar kesildi, yine de yerde ve çatıda buz tabakaları vardı. Pythion ve kitaplığın, tapınağın kendisini bir tarafa bırakırsak, Delphi’nin en eski yapıları olduğunu düşünmemin en önemli sebebi, bu iki çatının yüksekliğinin farklı olması. Dahası, bu ikisi daha düzdü, sanki onları inşa edenler, karın ağırlığına dayanmaları gerektiğini hesaba katmamış gibi. Tapınağa gelince, dağa dayandığı ve dağın içine inşa edilmiş olduğu için, kardan zarar görmeyecek kadar küçük bir yapıydı. Hem sanki Apollon, onu inşa edenlere esin vermiş gibi, çatısı diğerlerinden daha eğimliydi ve böylece kar çatıda birikmiyor, kayıp yere düşüyordu.</p>

  <p>Kar diner dinmez sıkı sıkı giyindik, olduğumuz yere aslında hiç de uzak olmayan kitaplığa doğru yola koyulduk. Perseus kitaplıkta hüzünlü bakışlarla karşıladı bizi. Doğrusunu söylemek gerekirse, ilk bakışta zarar gözümüze çok büyük göründü. Ama ne mutlu ki, sonradan, sadece Latince kitapların saklandığı bölümün hasarlı olduğunu fark ettik. Sadece Latince kitaplar saklandığı için oraya <em>librarium</em> denirdi. Tomarlar ve elyazması kitaplar, İon’un deyimiyle birtakım kâğıt yığınları, tehlikeden uzakta, kitaplığın karşı duvarının dibindeydi. Sanırım hem İon hem de ben, ama özellikle İon, Apollon’un Yunan kitaplarım sakınıp sadece barbar Latin kitaplarını kaderlerine terk etmiş olmasını derin bir sevinçle karşıladık.</p>

  <p>İon bunu dile getirmekten çekinmedi.</p>

  <p>“Gördüler günlerini!”</p>

  <p>“İon – Lucius Galba! Propraetor! Roma aşkına gelip görmesi lazım şu felaketi!”</p>

  <p>İon düşündü.</p>

  <p>“Kötü bir şöhretim var. En azından bunu fark etmişsinizdir.”</p>

  <p>“En azından mı? Bazen Hazretlerinin işini ihmal ettiğini düşünüyorum. Efendimiz ve önderimiz bu konuda bir uyarı gönderip olayı fark etmemi sağladı.”</p>

  <p>“Kutsal hanımefendi çok nazikler.”</p>

  <p>“Çocuğu bir düşünsene. Menesthia – şaşırmadın mı?”</p>

  <p>“Ah, hayır, Kutsal Efendimiz. Size Kutsal Efendimiz demem uygun düşer, öyle değil mi?”</p>

  <p>İon güldü ve sonra yine bana döndü.</p>

  <p>“Siz ona bir mektup yazabilirsiniz, Muhterem Pythia.”</p>

  <p>“Ben mi? Mektup yazmak mı?”</p>

  <p>“Neden olmasın? Eğer okuyabiliyorsanız, yazabilirsiniz de.”</p>

  <p>“Bu işi Perseus’a yaptırabiliriz. Ben de onu Pythia adına imzalarım. Tek Pythia olarak ben.”</p>

  <p>“Bu işi benim yapmam daha uygun olur sanırım. Ama sizin imza için biraz çalışmanız gerekecek – bu konuyu düşünelim biraz. Pythia sözcüğünü yazmaya çalışarak başlayabilirsiniz. Bir çalışın bakalım, hangi isimle imzalayacağınıza daha sonra karar veririz. Belki kendi isminizle de imzalamanız iyi olur.”</p>

  <p>“Hiç sanmıyorum. Bence bu doğru olmaz. Hem biri onu kullanmaya kalkabilir.”</p>

  <p>“Ne için kullanacaklarmış?”</p>

  <p>“Şey, ne bileyim, büyü için.”</p>

  <p>“Düşünürüz bakalım. Genç Hanım, siz yazmayı bilir misiniz acaba? Yoksa bir nesne olmayı mı tercih edersiniz?”</p>

  <p>“Ey tanrılar, ne diyorsun sen, İon?” dedim “Siz anlıyor musunuz, Genç Hanım?”</p>

  <p>“Evet, Kutsal Efendimiz,” diye cevapladı Menesthia, “tabii ki anlıyorum.”</p>

  <p>“Neyi anlıyorsun? Anlıyor musun, yoksa bir nesne olmayı mı tercih ediyorsun?”</p>

  <p>“İkisi de, Kutsal Efendimiz.”</p>

  <p>“Bunu bana açıklarsan iyi edersin, İon. Sanırım benim anlayışım biraz kıt.”</p>

  <p>“Olur mu öyle şey! Sadece öyle düşünmüyorsun, hepsi bu. Menesthia cici bir kız olmayı ve bütün gün, şu sıkıcı eski kitaplara bakmak için güzel kıyafetler giyip kitaplıkta oturmayı tercih ettiğini söylüyor. Öyle değil mi?”</p>

  <p>“Evet, Kutsal Efendimiz.”</p>

  <p>“Menesthia! Hiç şiir okumadıysan, heksametreyi nereden bilirsin?”</p>

  <p>“Unutuyorsunuz, Sevgili Hanımefendi. Onları bir kez duymanız yeter, okumuş gibi olursunuz; hem onları okurken siz de sessiz kalmıyorsunuz, yani yüksek sesle okuyorsunuz. Sizi duydum.”</p>

  <p>“Menesthia, sana sütunların altında oturabileceğini söylemiştim, biz yokken gittin mi oraya, oturdun mu?”</p>

  <p>“Evet, Muhterem Hanımefendi, tabii ki gittim. Başta bana danışmaya gelen fazla insan yoktu ama bir kez duyunca birçok insan gelmeye başladı. Her gün oturmaya alıştım. Tabii Lydia her zaman arkamdaydı.”</p>

  <p>“Çömelmedin umarım?”</p>

  <p>“Hayır, Muhterem Hanımefendi. Lydia süt sağarken üstüne oturduğu tabureyi getirdi, ona oturdum. Çok rahattı, bilirsiniz, aynı çiftlikteki gibi. Tabii iyice sarılıp sarmalanmıştım. Sütunlu girişin orası çok soğuk oluyor, içeri giremiyordum zaten. Yine de çok iyi zaman geçirdim. Başta komik hissediyordum kendimi ama zamanla, onun da bir önemi kalmadı.”</p>

  <p>“İyi ama ne yaptın, ne söyledin?”</p>

  <p>“Şey, yani, kendimi komik hissettiğim zamanlarda ne söylediğimi hatırlamıyorum! Sonraları aslında hiçbir zorluğu olmadığını anladım. Eğer karşındaki genç bir adamsa, aşkta talihinin açık olduğunu söylüyorsun. Eğer yaşlıysa uzun mu uzun bir ömrü olacağını ve yaklaşan bir kısmet gördüğünü anlatıyorsun.”</p>

  <p>“Ya kadınlar?”</p>

  <p>“Çok kadın yoktu.”</p>

  <p>“Menesthia. Artık gidebilirsin.”</p>

  <p>Kız önümüzde eğildi ve ayrıldı.</p>

  <p>“Birinin ona göz kulak olması gerekiyor.”</p>

  <p>“Bu senin işin, Muhterem Hanımefendi, doğrusu seni kıskanmıyorum.”</p>

  <p>“Başka erkekler farklı düşünürdü herhalde.”</p>

  <p>“Öyle mi dersin? Evet, sanırım seni kıskanırlardı. Gerçekten pek hoş bir kız…” –ve irkilip titredi– “çok hoş bir şey.”</p>

  <p>Yenilmiştik. Menesthia katır gibi inatçı çıktı. Zamanla kendini nadiren “komik hissetmeye” başladı ve sanırım en sonunda, kendinden geçermiş gibi yapmaya karar verdi. Vadilerden doğan bahar, Delphi’ye tırmanan o rüzgârlı yokuşu çıkarken, yüzü gitgide soldu, huysuzlaştı, gözyaşları dinmez oldu. Ve nihayet eve dönmek için yalvarıp yakarmaya başladı. Sonunda onu salıverdik, ne de olsa özgür bir insandı; babası da onu çeyizi ve her şeyiyle geri almayı kabul etti. Benim babamın aksine çok yumuşak bir adamdı. Kızdan çok babası, beni kendim hakkında derin düşüncelere itti. Çünkü kızı, şımarık bir rahibeyi anlamak çok kolaydı. Öte yandan, o koca bir adamdı –bir küçük arazi sahibi desek yeridir– çocukları bir tarafa, hayvanlarım bile şımartan koca bir adam.</p>

  <p>Menesthia’nın “komik zamanları” hakkında çok düşündüm. Beni huzursuz ediyordu; bunca yıldır Pythia olan ben, bir kez bile böyle şeyler hissetmemiştim. Defne kurusunun dumanına ihtiyacım vardı, ama onun büyülü etkisi de günden güne azalıyordu. Olymposlular benden sanki her geçen gün biraz daha uzaklaşıyordu. Sonra tanrıların bana bıraktığı huzursuzluk yüzünden ateşli nöbetler ve ürpermeler baş gösterdi. Özellikle de Apollon’dan huzursuz oluyordum. Çok okumuştum ve artık kafam karışmaya başlamıştı. Kimse Olymposluların kim olduğunu, Apollon’un onlardan biri olup olmadığını tam olarak bilmiyordu. Sorunumu İon’a açtım, ama bana doğru dürüst bir tavsiyede bulundu denemez. Bana devam etmemi söyledi, bizzat tanrıların bana bir ışık göstereceğini ummamı tavsiye etti. Bu kadarı yetmezmiş gibi, başımızda bir de İkinci Hanım olacak bir kız bulma derdi vardı, çünkü İon’a da söylediğim gibi, sonsuza kadar yaşayacak halim yoktu.</p>

  <p>“Sevgili Hanımefendi! Sizce tapınak kendi başının çaresine bakamayacak kadar âciz mi?”</p>

  <p>“Keşke bunu becereceğinden emin olabilseydim.”</p>

  <p>“Sen emin olamayacaksın da kim emin olacak?”</p>

  <p>“Sen tabii ki!”</p>

  <p>İon yüzüme uzun uzun baktı, dikkatli bir bakıştı.</p>

  <p>Sonunda Pythion’un çatısını gerektiği gibi tamir edebildik ama kitaplığın, eskiden <em>librarium</em> olan yosun tutan köşesini, “geçici bir çözüm” olarak öylece bıraktık. Bunun anlamı koca kitaplığın her zaman buz gibi olacağıydı. Perseus yılın dört mevsimi burnunu çeke çeke dolaşmak zorunda kalacağından şikâyet etmeye başladı. Ben de ona Pythia olmadan Delphi olur mu diye sordum. Bunun ardından köle dostumuz ikna oldu.</p>

  <p>Phokis bize bir kız gönderdi. Ufak tefek, sıska bir kızdı, onu tam da boy atacağı dönemde aldık. Bizim yanımızda boyu hızla uzadı. Tıpkı benim gibi, o da esmerdi ve adı Meroe’ydi. Sanırım sülalesinde Mısırlı birileri vardı. Çok ama çok sessiz biriydi, hem öyle dindardı ki! Dindarlığının beni ürkütmemesi için kendimi her şeye hazırlamaya çalıştım, ama onun, Büyük Hanımefendi’nin tavırlarından hiç hoşlanmadığı fikrini aklımdan asla çıkaramadım. Kendini “komik hissettiği” zamanlar olmuyordu; gelgelelim Serapis buyurmadığı sürece okumayı öğrenmeye niyeti yoktu. Serapis yeni bir tanrıydı, Mısır’ın eski tanrılarından biri değil. Düşüncesi bile tüylerimi diken diken ediyordu. Eğer işimiz gücümüz yeni tanrılar icat etmek idiyse, sonu gelir miydi bunun?</p>

  <p>Sonra İonides kayboldu. İtiraf etmeliyim ki kaybolduğunu anlamam epey bir zaman aldı, çünkü onun varlığına öyle alışmıştım ki, bilinçsizce de olsa, o yanımda değilken onun varlığını ben kendim yarattım. Tanrı sözünü dile getirmek için üçayağın başına gittiğimde büyük bir kargaşa yaşandı ve İon’un orada olmadığını fark ettim. Sonunda Kutsallardan biri onun yerini almaya kalktı. Bense söyleyeceği sözleri hatırlatmak zorundaydım, çünkü heksametreyle konuşamıyordu. Cevaplarım etkili olamadı o gün. İnsanlar benden manzume istiyordu ama ben görevimi yerine getirsem de, o eğitimsiz genç adam, duyduklarını manzum olarak ifade edemiyordu. Yani bazı nazik insanların, “tapınağın canlanması” diye tabir ettiği o değişim rüzgârı sekteye uğramış oldu. İonides geri dönsün diye içim içimi yiyordu. Ondan destek almaya alışmıştım. Derken Perseus’un da ortada olmadığının farkına vardım. Bunu nasıl fark ettiğime gelince, bana bir haber yolladı ve beni görmek istediğini söyledi. Ardından, epeydir uzakta olduğunu anlattı.</p>

  <p>“Niçin?”</p>

  <p>“Kutsal rahiple birlikte gittim, Hanımefendi.”</p>

  <p>“Nereye?”</p>

  <p>“Epirus’a.”</p>

  <p>“Ama – sanırım bana bir açıklama borçlusun.”</p>

  <p>Sonra her şey açığa çıktı. İstihbarat toplamalar, sürekli haber yaymalar, haberciler; hepsi birden, tapınağa destek olsun diye düzenlendiğini sandığım tüm o yaygara, İon ve Kutsalların bazıları tarafından, Romalılara karşı tertip edilen bir kumpasmış meğer. Buraya kadar okumaya tenezzül eden birinin, böyle bir durumu hoş karşılayabileceğini hiç sanmıyorum. Gelgelelim Delphi’yle birlikte diğer bazı küçük tapınaklar, Yunan anayurdunun Romalıların hâkimiyetinden kurtulması için çalışıp çabalıyorlarmış! İşin tuhaf yanına gelince, Roma hâkimiyetiyle ilgili en ufak bir sorun yoktu! Tabii ki her sepette birkaç çürük elma olur, ama Romalılar, Yunanlara kendi başlarına asla elde edemeyecekleri şeyler sunuyordu. Yunan anayurdunun yüzlerce yılı, birbirleriyle pervasızca, vahşice, zalimce, savaşan sayısız köyden oluşan bir topluluktan başka bir şey doğuramamıştı. Şimdi bu topraklarda hukukun ve barışın hâkimiyeti vardı. Çok doğaldır ki Romalılar bunun için vergi alıyordu ama biz de halimizden memnunduk. Hatta şimdilerde, yani Romalıların bizzat kendilerinin, hem de bizim ülkemizde, bir iç savaş çıkartacakmış gibi göründüğü şu dönemde bile, topraklarımızda her köyün komşusuyla savaşmayı dini bir görev saydığı dönemden çok daha barışçıl bir hava yayılmaktaydı. Düşünüyorum da, eğer Persler, zamanında, Romalıların yaptığı gibi topraklarımızı işgal etseydi, en azından iki yüz yıllık didişmeyi engellemiş olurduk. Tabii bu düşüncemi kendime saklıyordum. Bir de İonides çıkmıştı şimdi başımıza. Kendisi gibi deli diğer adamlarla Epirus’ta bir araya gelip kumpaslar kuracak, dünyanın en güçlü ülkesine, Roma’ya başkaldıracaktı.</p>

  <p>Kumpas fazla ileri gidememiş tabii ki. Merhamet duygusu uyandıran bir nitelik söz konusuydu. İonides Perseus’u yanına almış, ama ona “bilmesi gerekenden” fazlasını anlatmamıştı. Sonra olup biteni bana Perseus anlattı. Diğer işbirlikçilerle buluşacakları yere varmışlar –parolalar ve benzer saçmalıkları tekrarlaya tekrarlaya– ama etrafta kimse yokmuş. Beklemeye koyulmuşlar, dağ başında bir kayanın üzerine oturup, kuşları seyrederek kehanetlerde bulunmuş, geleceğe dair planlar kurmuşlar. Durdukları yerden gelecekleri gayet parlak görünüyormuş. Derken Romalılar ortaya çıkıvermiş, sanki bir anda yerden bitmişler. Bizimkileri tutuklamışlar. En aşağılayıcı ve en gereksiz şekilde ikisinin de üstünü aramışlar. İonides zaten yanında hiçbir şey taşımıyormuş. Perseus da yanına sadece deri bir çantada yiyecek bir şeyler, bir de işbirlikçilere dağıtılacak birtakım belge, ıvır zıvır almış. Daha da küçük düşürücü bir şey varmış Perseus’un dediğine göre, onları tutuklayan adam bir albay bile değilmiş. Ama her şeyi biliyormuş; neden diğer işbirlikçilerin orada olmadığını, kim olduklarını ve neler tasarladıklarını. Romalılar gerçekten çok –Yunanca bir karşılığı olmadığı için, bari Latince kelimeyi kullanalım– <em>iş bitirici</em>ymiş.</p>

  <p>“Köle olduğumu biliyorum,” dedi Perseus, “Kutsal Rahibe işkence edemeyeceklerinden, bana bin kat daha beter zulmederler diye düşünüp kendimi hazırlamıştım. Onurumu kıran, bana koşup gitmemi söylemeleri oldu.”</p>

  <p>“Seni salıverdiler, öyle mi!”</p>

  <p>“Ne yazık ki öyle.”</p>

  <p>“Nasıl bıraktın onu?”</p>

  <p>“Gerçekten, Büyük Hanımefendi, kitaplarda okuduğunuz her şeyi yaptım. Bilirsiniz, sadık köleyi sonuna kadar oynadım. Ama bir işe yaramadı. Peşlerinden gitmeye bile çalıştım ama biri mızrağının tersiyle karnıma vura vura beni uzaklaştırdı.”</p>

  <p>“Ama onu alıp götürdüler…”</p>

  <p>“Sesini son duyduğumda hararetle konuşuyordu. Canının tanrının ellerinde olduğunu söylüyordu. Sonra komutan dedi ki, ‘Hadi beyim, Kutsal Rahip, o kadar da abartmayın!’”</p>

  <p>“Ah, ne yapacağım ben şimdi!”</p>

  <p>“Söylemek bana düşmez, Büyük Hanımefendi. Ben kitaplığa dönmek istiyorum, hiç terk etmemem gerekirdi zaten.”</p>

  <p>Giderken duraksadı. Sonra yine bana döndü.</p>

  <p>“Size bunu vermemi istedi.”</p>

  <p>Bana uzattığı gümüş bir anahtardı, ama tuhaf bir şekli vardı. İki ucu da Girit’in çift ağızlı baltasına benziyordu. Ama bunun çifte ağzı da çiftti.</p>

  <p>“Hangi ucu deliğe girecek bunun?”</p>

  <p>“Bilmiyorum, Hanımefendi. Ben sizin bileceğinizi düşünmüştüm. Komutan çok saygılıydı, anahtara dokunmadı bile. Üstümüzü aradıktan sonra, hakikaten nazik davrandılar.”</p>

  <p>Anahtarla ne yapacağım konusunda en ufak bir fikrim yoktu. Belki simgesel bir şeydi. Ne olduğunu hatırlamak için, etrafına gümüş bir zincir sardım ve bir kenara koydum. Ne yapacaktım ki? Son çareye başvurmanın zamanıydı aslında – ne işe yaradığını Delphi tapınağına danışacaktım! Ama Pythia nasıl olur da kendine bir soru sorup, sonra da kendisine tanrının cevabını iletebilir? Tabii yani eğer, cevap verecek bir tanrı varsa gerçekten! Kendi kendime, Yunan ülkesinin yedi bilgesinden, bu durum için boş yere görüş istenebileceğini düşündüm. İon için kaygılanırken bile, bu durumun benzersiz olduğunu düşünmeden edemiyordum, hatta tuhaf ama eğleniyordum. Yine de kendimi oraya giderken buldum. Sarınıp sarmalandım ve binaya gizli gizli yanaştım. Sütunların ötesindeki kocaman kapı, geçebileceğim kadar bir aralık bırakmak için kanatlarından birini iterken, gürültüyle gıcırdadı. Aşağıya inen merdivenler karşımdaydı. Duvardaki localara, her biri ayrı bir Kutsala, sonuncusuysa kutsalların en kutsalına, muhterem kutsalların koruyucusu, Apollon’un yüksek rahibine ait olan localara göz gezdirdim. Üçayak da, yanında mangalı, oradaydı, ama şimdi boştu, çünkü ayın yedinci günü çoktan geride kalmıştı. Üçayağın ötesinde, o perdeler asılıydı. Sağdaysa perdeleri açacak olan ipler. Apollon’un, kaba demeyelim de, sert çizgilerle işlendiği güzel kumaştan perde soldaydı ve sağ kolumdaki perdenin üstündeki eğri büğrü canavara bakıyordu. Her zamanki gibi, tüylerim diken diken oldu ve nefesim gitgide sıklaştı. Kutsal bir yerdi burası, Yunanistan’ın en kutsal yeri, hatta dünya üzerindeki en kutsal mekân. Bunu açıklamaya çalıştım kendi kendime, günaha teşvik edilen bir Pythia olduğumu tekrar edip durdum. Hayır. Ben Arieka’ydım, karanlıktan korkan küçük barbar. Ama kendisi de karanlıktı, ah evet. Parmak uçlarımda loş ışıkta tapınağın iç odasına doğru ilerledim ve perdelere yaklaşıp durdum. O kadar yaklaşmıştım ki, soluğumun perdeyi titreteceğini düşündüm. Hele bir de nefesimin canavara can verebileceğini, onun canlanıp beni mahvedebileceğini düşündüğümde, içimi katışıksız bir korku sardı. Diğer perdenin ardındaki Apollon aklımdan çıkıp gitmişti, canavardan başka bir şey düşünemiyordum. Tam o an doğrulmakta olduğundan kuşku yoktu. Gerisingeriye yürümeye başladım ama gözlerimi ondan ayırmıyordum, sonra o da duruldu, soluğum yavaşladı. Biliyordum, onu perdeye işleyen bir kadındı. Tanrıyı da kumaşa bir kadın işlemişti, etten kemikten bir kadın, hatta belki de bir Pythia. Belki de Pythia’ya, bu tanrı desenini, bizzat kendisinin karşılaştığı karanlıkla birlikte kumaşa işlemesini tanrı emretmişti.</p>

  <p>Öyle olsun bakalım. Varsın orada salınsın perdeler. Apollon, İonides’i geri getir bana! Bir kocadan üstün o bana, o kaypak, o dönek, tanrıların âlim şarlatanı olacak o İonides! Ona inanıyorum, yalancı, kâhin, kendi kendini kandıran, aptal, sekizinci bilge…</p>

  <p>Pekâlâ Arieka, ne bekliyordun?</p>

  <p>Bir tanrı, işte beklediğin buydu.</p>

  <p>Sana sırt çevirdiler.</p>

  <p>Kayboldular ve boşluk karşısında ancak keder vardı. Boşluk.</p>

  <p>Derken o faydasız duygunun üstesinden geldim ve kendimi sokakta, yokuş aşağı yürürken buldum. Yüzüm açıktı, insanlar bana şaşkın şaşkın bakıyordu. Bunu fark edince, bilinçsizce, yüzümü örttüm ve kendimi Pythion’a attım.</p>

  <p>Bir kadın gibi, sandalyelerden birinin üzerinde oturuyordu. Belki de eski bir heykel gibi. Gözleri kapalıydı.</p>

  <p>“İon. İonides, ah sen, seni aptal. Seni kıt zekâ, seni, seni…”</p>

  <p>“Ayağa kalk tanrı aşkına. Hayır, hayır, böyle değil. Ayağa kalk. Kes ayaklarımı ıslatmayı. Yetti artık. Ben kendimi öldüreceğim…”</p>

  <p>“İon…”</p>

  <p>“Biliyorum, biliyorum. Bir düşünsene. Beni salıverdiler. Lucius Galba, şu Romalı piç. Beni serbest bıraktı. Bana dedi ki Roma’nın Kudreti insanın itibarını elinden almasında gizliymiş. Sonra bir hiç oluyormuş insan. Ey tanrılar, tanrıların ve insanların yüce babası, gözü kör olsun piçin! Apollon, oklarınla parçala tohumlarını; Artemis, buz et yatağını, ey Siz adını andığım iblisler, işkence edin ona!”</p>

  <p>“İon…”</p>

  <p>O tuhaf adam kollarıyla bedenini sardı ve kendince bir nağme tutturdu.</p>

  <p>“İon. İon. İon. İon. İon. İon…”</p>

  <p>Sonra ne yapmaya çalıştığını anladım. Kendine saklanacak bir yer arıyordu, kendinden kaçıp saklanmak istiyordu; boşluğun önünde utancını, o son parça giysiyi de çıkartıp çıplak olmak istiyordu ki böylece sonunda “tanrı olmayanın”, “insan olmayanın”, hiçliğin huzuruna kavuşacaktı.</p>

  <p>“İon. İon. İon…”</p>

  <p>Aniden sustu. Gözlerini sildi ve ayağa kalktı. Sert bir ifadeyle konuşmaya başladı.</p>

  <p>“Peki öyleyse, öyle olsun.”</p>

  <p>Dikildi kaldı, bana bakıyordu.</p>

  <p>“Pekâlâ Pythia. Hepsi bu kadar. Anlamıyorsun, öyle değil mi? Acı çekmeyi bu kadar iyi beceren sen. Ben yapamıyorum. Yani belki biraz çekebilirim, tıpkı şimdi ve sen gelmeden önce çektiğim gibi. Gerçek, saf – utanç. Ve şimdi bitti. İşte aramızdaki fark bu.”</p>

  <p>“Geri döndün.”</p>

  <p>“Hayır, dönmedim.”</p>

  <p class="extract">İşte Kutsal Rahip eve böyle geldi. Ama onun da söylediği gibi, aslında evde değildi. Bir ara geldiği doğru ama uzun kalmamıştı. Günden güne eridiğini görüyordum. Eriyip gideceği aşikârdı artık. Tanrıya İonides’in yaşamasının mümkün olup olmadığını sordum. Tanrının cevabının ne olacağını biliyordum, çünkü onun cevabıyla benim cevabım birdi. Bildiğimiz Apollon’a sormadım sorumu; o, gökte bir yerlerde olmalıydı; bunun yerine, bir çocuğun yapabileceği gibi, gidip o kadın suretine danıştım. Böylece sanırım sonunda Pythia’nın ta kendisi bir cevap vermiş oldu.</p>

  <p>Perseus zekice bir laf etti.</p>

  <p>“Eğer Kutsal Rahip köle olsaydı, yaşardı.”</p>

  <p>Sözlerinin doğru olduğunu anladım; hatta bir yönüyle İon’a yapılan bir iltifattı bu, ben de gidip ona söyledim. Bunu duyunca deli gibi gülmeye başladı.</p>

  <p>“Perseus burada bir adam olduğunu sanıyor!”</p>

  <p>“Ama bir adam var, İon. Adam ol.”</p>

  <p>“Sen de inanmıyorsun. Ne kadar güzel olurdu, sırf itibarımı kaybettiğim için ölmek gibi gerçek bir şey başıma gelseydi! Hayır, hayır güzelim. Tökezlemeye devam edeceğim, giderek bunayacağım ve beni bekleyen ölüm değil, unutuluş olacak. Geriye kalanları yakabilirsin.”</p>

  <p>Olup biten az çok budur. Günden güne sersemleşti. Gerçi o hep sersemdi ama şimdiki sersemliği, bir zamanlar olduğu gibi değil, içinde bir nebze olsun bilgelik barındırmayan bir sersemlikti. Unutuyordu ve bedeni derhal ölmüştü. Acısını paylaştığımı söyleyemeyeceğim, çünkü bunun gibi, ileri yaşa has hallerde sık görüldüğü gibi, aslında o öleli çok uzun zaman olmuştu.</p>

  <p>Bedeni de öldüğü gün, hayatımda ilk kez –ve sanırım son kez– gidip onun locasına oturdum. Hiçbir şey yoktu. Geri dönmedi. Bana öyle geliyordu ki ölümüyle birlikte, yanımda tüm sorumluluğu üstlenmeye hazır bir Genç Pythia ile birlikte ben, Pythia, hâlâ hayatta olsak da, tapınak da ölmüştü. Görevi isteksizce, üstünkörü yapmasına izin verdim. Çok uzun yıllar önce tanıdığım, benden önceki Büyük Hanımefendi’yi şimdi anlıyordum. Kaç yıl olmuştu? Altmış mı? Belki daha da fazla. Yılları saymıyordum artık. Ama dünya değişmişti. Altmış yıl yeter.</p>

  <p>Kış gelip de Genç Hanım bilicilik yapmayı bir tarafa bıraktığında, İon’un locasında oturan genç adam, soru sormaya gelenlere Pythia’nın dudaklarından döküleni iletme görevini bıraktığında –diyeceğim, o ölümcül rüzgâr esmeye, taş döşeli yolların üzerindeki erimez buzları yalamaya başladığında– ben de tapınağa döndüm. Ne de olsa bu benim hakkımdı. Kapının bir kanadını açtım. Sıra sütunları geçtim ve basamakları indim, locaları ardımda bıraktım, üçayağın etrafından dolaşıp, perdelerin önünde durdum. Çifte ağızlı anahtar boynumda asılıydı. İpleri yavaş yavaş çektim ve perdeler açıldı. Arkalarında çift kanatlı bir kapı saklıyorlarmış. Kapının önünde uzun süre durdum ama aklımdan geçen sadece, ne olursa olsun, hiç öneminin olmadığıydı. Böylece gümüş ağzı gümüş kilide yerleştirdim ve anahtarı çevirdim. Kapı rahatça açılıyordu. Kapının arkasındaysa, dağın o sert, nüfuz edilemez kayası vardı.</p>

  <p>Hemen ertesi gün Atina Arkhonu’ndan bir mektup aldım. Apollon Tapınağı’na uzun yıllar hizmet etmiş bir Pythia olarak Mars alanının ortasına heykelimi dikmek istiyorlarmış. Ben de cevap yazdım, –boşluğu hatırlayarak– ve onda hiç kimseye açıklayamadığım bir sevecenlik bulduğuma dair garip bir duyguya kapılarak. Mektubumda heykelimi dikmektense şöyle süssüz, basit bir sunak inşa etmelerini ve üstüne de şöyle yazmalarını rica ettim:</p>

  <p class="center">BİLİNMEYEN TANRIYA</p>
</body>
</html>