<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">Işık parıltısı ve ısı, farklılaşmamış, henüz kendi tecrübesiyle sınırlı. Oldu işte bu kadar! Oldu bitti! Bundan iyisini yapacak halim yok. Anı. Hafızadan da önce gelen anı olur mu? Ama zamanı yok ki, iması bile yok. Öyleyse nasıl olur öncesi ya da sonrası? Başka hiçbir şeye benzemediğini anladıktan sonra, ayrı olduğunu, farklı ve hatta bir kerelik bir şey olduğunu anladıktan sonra mümkün müdür öncesinden ya da sonrasından bahsetmek? Söz yok, tarih yok, bir <em>ben</em> bile yok, ego yok; öyle ya, ne demiştik, ışık parıltısı ve ısı, kendi tecrübesiyle sınırlıydı, bilmem anlatabiliyor muyum? Anlarsınız anlarsınız! Zamanı ve (ışığın parıltısına rağmen) görünüşü olmayan bir tür çıplak varlık özelliği taşıyordu o ve hiçbir şey ondan önce değildi, ondan sonrası da yoktu. Silsileden ayrıydı. Bunun anlamıysa, benim yaşadığım zamanın herhangi bir anında –ya da benim zamanımın dışında– gerçekleşmiş olabileceği!</p>

  <p>İyi ya nerede? Altıma kaçırdığımı hatırlıyorum. Dadım ve annem –kim bilir nasıl körpeydi o zamanlar!– kahkahayı basıyordu bir yandan beni azarlarken. Konuşmayı öğrenmeden önce laftan anlıyor muydum? Nasıl oldu da “azar” diye bir lafın varlığını bilebildim? Diyeceğim o ki, doğrudan beraberimizde getirdiğimiz bir yığın bilgi var; öfkenin ne olduğunun bilgisi, acının, hazzın, sevginin ne olduğunun bilgisi. Altıma kaçırmamdan ya önce ya da kısa süre sonra, sıcak güneşin alnında bacaklarımın ve karnımın görüntüsü var aklımda. Bacaklarımın arasındaki ufak yarığı inceliyorum. Deneysel bir çaba benimkisi, yarığın nereye açıldığını bilmeden bakıyorum; ne işe yaradığını, hayatımın geri kalanında beni tanımlayacağını bilmeden. Başka bir yerde değil de, burada olmamın sebeplerinden biri odur. Ama Aitolia, Akhaia ve diğerlerinden habersizdim. Biraz daha gülüşme duyuyorum, belki biraz kaçamak bu kez, sonra azar. Kucaklanıyorum ve kıçıma cılız bir şaplak iniyor, acı yok, sadece yanlış bir şey yapmış olmanın bilgisi var.</p>

  <p>Kendim hakkında söyleyeceğim pek fazla bir şeyim olmadığı, henüz kendimi doğru dürüst ifade edemediğim zamanlar kadar uzak bir an. Leptides, komşumuzun oğlu, evimizin yüksek duvarının dibinde diz çökmüş, oyun oynuyordu. Bir elinde için için yanan bir saz, diğer elinde de kof kamış vardı. Kamışın bir ucundan üfleyerek sazın ucunu tutuşturdu, bir alev parladı. Evimizin, yaşça ondan büyük olan, bakırla ve kalayla, ya da gümüşle ve hatta, pek sık olmasa da zaman zaman altınla çalışan kölelerine benziyordu bu haliyle. Benim için kalaydan bir süs eşyası yapıyordur belki diye düşündüm; genel olarak aklım ermeye başlayana kadar hayata umut dolu bir çocuk olarak başladığımı bana hatırlatan bir eşya. Eğilip yakından baktım. Müthiş bir özenle karıncaları yakıyordu. Her karıncaya, bir avcı gibi nişan alıp vuruyordu. Karıncalar tutuşmadan, aniden kavrulup kül oluyordu. Yanına gidip onunla oynamak isterdim ama bir elde saz bir elde kamış, o işi beceremezmişim gibime geldi. Dahası bana ateşle oynamamam söylenmişti! Şimdi asıl ilgimi çeken şeyse, karıncaları canlı birer varlık olarak düşünmemiş olmam. Zihnim balıklara kadar gidiyordu, doğru, ama ondan ötesini kavrayamıyordum. Tam da bu yüzden balıklara geçmeli.</p>

  <p>Kocaman bir balık tankımız vardı, o kadar büyüktü ki, balıkları görebilmek için üç yetişkin basamağı tırmanmak gerekiyordu. Bir yaz günü var herhalde aklımda, çünkü adamlar kıyıdan fıçılarla deniz suyu getiriyordu ama yine de tankta su seviyesi alçaktı; aklımda kalan bir türlü tankı dolduramadıkları, yağmur doldurana kadar su seviyesinin alçak kaldığı. En çok hoşuma giden, adamların, teknelerimizden fıçılarla balık getirmesi ve sonra da o balıkları tanka boca etmesiydi. Balıklar nasıl da oynak oluyordu o zaman! Sanırım korkuyorlardı, ama neşeli ve heyecanlı görünüyorlardı benim gözüme. Kısa süre sonra sakinleşirler, hallerinden memnun görünürlerdi; hemen çıkarılmazlarsa tankın içinde, sanki uysallaşır, evcilleşirlerdi. İdaresi kolaydı balığın, ev kölesi gibi. Düşünüyorum da, yoksa o an ilk kez mi karşılaştırıyordum bir şeyi diğer bir şeyle? Zoileus’un, balıkları almaya geldiği o andan söz ediyorum. Tabiatıyla, o da evimizin kölelerinden biriydi. Konuyu dağıtıyorum bak şimdi. Onlar evimizde köle olarak doğmuştu, bir savaşta ya da seferde yakalanmış ya da işlediği bir suç –örneğin fazlasıyla fakir olmaları– yüzünden cezaya çarptırılan kimseler değillerdi. Anlayın işte canım gerisini. Bir karşılaştırma daha yapıp bunun bir kız, bir kadın olarak doğmak gibi bir şey olduğunu söyleyebilirdim, ama bu doğru değil. Çocukken kızların kız olduklarını bilmemekten gelen mutluluklarını henüz bilemedikleri bir dönem vardır, bilmem anlatabildim mi. Sonradan kız olduklarının farkına varınca, işte o zaman çoğu yahut en azından kimisi, tavaya düşen balık gibi telaşa kapılır. En azından şansı yaver giden telaşa kapılır. Her neyse, Zoileus, balıkları tavaya, yanan yağın içine attı. Balıklardan biri başını tavanın kenarından uzattı, ağzını açtı ve bana öylece bakakaldı.</p>

  <p>Çığlığı bastım. Çığlıklarımın ardı arkası kesilmedi, çünkü canım yanmış, incinmiştim. Herhalde bir şey de istedim, durduk yere feryat figan değildim, çünkü bundan sonra hatırladığım ilk şey Zoileus’un bağırışı.</p>

  <p>“Peki! Peki! Onları çıkaracağım…”</p>

  <p>Sonra sustu, çünkü bizim kâhya kadın telaş içinde, beline astığı anahtarları şıngırdata şıngırdata mutfağa koşmuştu.</p>

  <p>“Ne oluyor orada?”</p>

  <p>Ama Zoileus kayıplara karışmıştı balıkla. Dadım olayı özetledi. Balıktan korktuğumu söyledi, kısmetim kapanmasın diye bir şey kesmek icap eder dedi, en azından sarmısak kökü diye konuşuldu. Kâhyamız benimle konuşurken çok nazikti. Balıklar yenmek için yaratılmıştı, biz özgür insanlar gibi hissetmezlerdi hiçbir şeyi. Zoileus’a, tavayla balığı geri getirmesini buyurdu. Zoileus, balığın tanka geri döndüğünü söyledi.</p>

  <p>“Tanka geri döndü ne demek, Zoileus?”</p>

  <p>“Tavadan tanka atladılar, hanımım, diğerlerinin arasında kaybolup gittiler.”</p>

  <p>Olayın aslını hiç bilemedim. Şurası kesin, balık dediğin öyle kızgın yağdan suya atlayıp da yüzemez. Ama Zoileus riyakâr bir adam değildi. Belki bir kereliğine öyle bir şey ağzından çıkıverdi, kim bilir. Herhalde balıkları attı ya da bir köşeye sakladı. Neden acaba? Her neyse, balıklar gerçekten yüzerek uzaklaştıysa bile, bizim kalkıp da olayın benimle alakası olduğu sonucuna varmamızı gerektiren bir şey yok ortada. Ama insanlar bu işin içinde bir iş var diye düşündü. Bizimkiler yine iyiydi ama, ev köleleri hemen her şeye kanar, hele kanılmayacak şeye dünden kanar. Hep birlikte bir merasim havasıyla tankın başına gittik, ama bir balığı diğerinden ayırt etmek mümkün değildi; saz damın gölgesinde, tankın içinde boca edilmiş yığınla balık vardı. Bunun üzerine kâhya kadın annemi çağırdı, annem de babamı; anlattıkları doğru muydu değil miydi bilinmez, ama sonuçta Zoileus söylediğinin arkasında durmak zorunda kaldı. Düşünüyorum da galiba sonunda kendisi bile inandı anlattığı hikâyeye. Kızgın yağda kavrulan balığın durup dururken, gizli bir kuvvet sayesinde şifa bulup yüzdüğünü söylüyordu. Dadım zaten bu kuvvetin ilahi bir kuvvet olduğuna kesin karar vermişti. Ben de, huşuyla olmasa da, ciddiyet ve ilgiyle dinledim bunları. Her ne kadar böyle şifa vakalarından sonra âdet Aesculapius ya da Hermes’e adak kesmekse de, sonunda deniz tanrısına bir adak sunuldu. Eğer o zamanlar biraz daha büyük olsaydım, cinsiyetimi hesaba katar, neden bir tanrıçaya değil de, tanrıya yanaşıldığını sorar ve kuşkusuz bunu tuhaf karşılardım. Ama hangi tanrıçaya adak sunacaklardı ki? Ne Artemis’in ne Demeter’in ne de Aphrodite’nin bir faydası dokunabilirdi bana.</p>

  <p>Herhalde bizim hakkımızda da bir iki laf etmem lazım şu noktada. Körfezin kuzey kıyısında oturmamızdan ötürü, tabiatıyla, Aitolia’lıyız. Phokis’li bir aileydik. Babam, zengin bir adam (daha doğrusu zengin bir adamdı) ve en büyük ağabeyim onun mirasına kondu. Toprağımız denizle birleştiği yerde bir milden uzun bir sahil şeridi oluşturur. Binlerce keçimiz ve koyunumuz, uşaklarla, kölelerle ve insanlarla dolu kocaman, eski bir evimiz var. Toprağımızın bir ucundan Korinthos’a düzenlenen seferlerin gelirine ortağız aynı zamanda. Bir zamanlar, karşı kıyıdan gelen insanlar, evimizin vadinin biraz yukarısındaki köy olduğunu sanıp, yatak, at ve hatta araba bulma umuduyla karaya ayak basar basmaz bizim evin yolunu tutarmış. Ama muhterem babam ben doğmadan birkaç ay önce geminin yolcuları indirdiği yere durumu açıklayan bir işaret koydurtmuş. Topraklarımızın ötesindeki vadiyi işaret eden tahta bir el ve elin altında, üzerine bazı harflerin oyulduğu bir levha vardı orada, şöyle yazıyordu:</p>

  <p class="center">DELPHİ’YE GİDER</p>

  <p>İşte bu yüzden şimdi yolcular, gemiden iner inmez, bizi rahatsız etmeden, vadideki köye doğru yola koyuluyor. O köyü geçtikten sonra, biraz daha ilerledikleri takdirde, Parnassos yakasında bilicinin ikamet ettiği tapınağı, mabedi ve rahipler korporatifini görebilirler. Bilici, Tanrı tarafından esinlenen ve gelecekte neler olacağını ya da buna benzer şeyleri söyleyen kadındır. Kim olursanız olun, nerede yaşarsanız yaşayın tüm bunları öğreneceksiniz, tüm dünya biliyor! Gücü kuvveti yerinde bir adam, gemiden Delphi’ye kadar yarım günde gidebilir. Ben, biliciyi küçüklüğümden beri bilirim çünkü biz Phokis’liler onu korumakla yükümlüydük. Büyükbabam Anticrates oğlu Anticrates devir merasiminde hazır bulunuyordu. Muhterem babam da (onun da adı Anticrates’ti) bunun mutlak ehemmiyet arz ettiğini söylerdi. Babası, o daha küçük bir oğlanken, biliciyi himayemiz altına almanın mutlak ehemmiyet arz ettiğini anlatmış ona. Delphi akla hayale sığamayacak kadar zengin bir şehirdi; şundan hiç kuşku yok ki o zamanlar bazı şehirler (şimdi bile isim vermek istemiyorum) Delphi’nin servetine göz koymuşlardı ve onu saygısızca harcamak niyetindeydiler. Ama babamın da söylediği gibi, şehri korumak emniyet arz ediyordu, çünkü bizim davamız adalet içindi ve tanrı altınlara bu gaye için ihtiyaç duyduğumuz konusunda bizimle hemfikirdi.</p>

  <p>Bu kadar yakınında yaşadığımız için, böyle bir konumda olduğumuz için ve her şeye karıştığımız için, ailemizin o dönemlerle ilgili birçok hikâyesi var. Bildiklerimizin bir kısmını kendimize saklardık, ama öyle çok şey gelip geçti ki başımızdan! Artık bir önemi kalmadı, şimdi ihtiyar bir kadın olarak ben, size birkaç hikâye anlatabilirim. Delphi’lilerle, özellikle de rahipler korporatifiyle himaye meselesi hakkında bir anlaşmaya vardıktan sonra, Pythia’dan –bilici yani; eminim bu kadarını hatırlarsınız– bize tanrının onayını bildirmesini rica ettik. Ama tüm yaptığı “Yangın, yangın, yangın!” diye haykırmak oldu. Basamakları tırmanıp mabetler mabedinden kemeraltına çıktığında, hâlâ “Yangın, yangın, yangın!” diye bağırıyordu. Deli gibi sağa sola koşturmaya başladı ve hiç kimse onun için bir şey yapamıyordu; tanrı onu avucunun içine almıştı, birkaç başıbozuk askerin arasına girene kadar, hiç kimse dokunamadı zavallıya. Askerler Phokis’li değildi, paralı askerlerdi, alıverdiler canını!</p>

  <p>O günden sonra, derdi babam, bilici asla eskisi gibi olamadı. Delphi’de paralı askerlerin yangınlar çıkardığını, kadının hezeyanını anlaşılır kılabilecek böyle şeyler yaşandığını da söylerdi. Ama bilicinin işine akıl ermez. Eski zamanlardan nam salmış hikâyeler var. Bir gün adamın birine, yıkılan bir evin hayatının sonu olacağını söylemiş. Bu yüzden adam bir kartal kel kafasına bir kaplumbağa atana kadar dışarılarda gezinmiş. Tanrı, Delphi’de öldürdüğü koca bir yılandan miras kalan bir çatal dille konuşur. Aslına bakılırsa –bugüne kadar bundan hiç kimselere söz etmedim ama– ben kendim, Pythia deli gibi “Yangın, yangın, yangın!” diye haykırırken çatal dilin diğer ucunun ne dediğini anlamıştım: Çünkü bizim Delphi’yi aldığımız o yıl, aynı zamanda Büyük İlah İskender’in doğduğu yıldı. Görüyorsunuz, ayan beyan ortada, bilicinin işine akıl ermez. Ama bizim orayı yağmaladığımızı söylemek, işte bu kuyruklu yalan. Savaş çok pahalıya mal oluyordu ve doğrusu çok uzun sürmüştü; sonuçta, tanrı tam anlamıyla arkamızda değildiyse, böyle bir imtiyaza sahip olduğunu söylemek için bir din âlimine ihtiyacı da yoktu, değil mi ya.</p>

  <p>Yine de, benim bilge bir kadın olduğumu düşünüp, her bir şeye aklımın erdiği düşüncesine kapılmayın. Ben kafası karışık bir insanım. Bizim konumumuzdaki oğlanlara, düşünmek öğretildi ya da en azından, düşünmeyi öğrendiklerini düşünmek öğretildi; her ne kadar genel anlamda bu, hatanızı yakalayıp, “Budala, Budala” diye bağırmayı bilmek gibi bir şeye denk düşse de. Ama benim kafam gerçekten karışık ve hiçbir şey anlayamıyorum. Sanırım kafamın karışık olmasının sebeplerinden biri, kadın olmam; nasıl düşüneceğim bana asla öğretilmediği için, belki biraz da kendim olduğum için, kafam karışık. Amanın! Yazdığım bu tabletler sözcüklerle dolu ve daha size ismimi bile bildirmiş değilim! İsmim Arieka ve anlamının “küçük barbar” olduğu söylenir. Gençken şöyle daha oturaklı bir isimle anılmayı tercih ediyordum. Mesela, Demetria, ya da Kassandra ya da Euphrosyne. Ama Arieka ismi yapıştı kaldı işte böyle bana. Belki doğduğumda bir küçük barbara benziyordum. Bebekler ne kadar çirkin hakikaten.</p>

  <p>Balık anısından sonra her şey kafamda düzenli bir şekilde seyrediyor, yani kafamın karışık olması için bir bahanem yok. Ama balıklardan sonra olaylar biraz değişti. Annem (dadım değil) beni bir kenara çekti; gözler üzerinde dedi. O zaman sanki altıma kaçırdığım zamanki hislerim nüksetti. “Gözler üzerinde” aynı zamanda azar niteliğindeydi. Kız olmanın ne olduğuna ilişkin kavrayışım bir adım daha ilerlemiş oldu.</p>

  <p>Her şey bir yana, bir de sevgili ağabeyim Demetrios vardı – tanrı ondan lütfunu esirgemesin ve her neredeyse şansı bol olsun! O benim en kıymetli varlığımdı. Bana okuma yazma öğreten odur. Benden birkaç yaş büyüktü ve bıyıkları yeni terliyordu. Neden böyle bir işe kalkıştığını hâlâ bir türlü anlayamıyorum, düşünebildiğim tek açıklama var ve onu da açıkçası kabullenemiyorum; herhalde canı sıkıldığından, bir gün toprağa şekiller çizip (daha çok güneş hayal edin!) her şeklin bir şey dediğini anlamamı sağladı. Sonra bana göstermek için çizdiği şekillerden ikisini birleştirdi ve ikisinin beraber hangi sözü söylediğini sordu ve işte o an yerimden fırladım. Geriye dönüp baktığımda, bazı çocukların çok zor bulduğu o ilk sözden sonra birden önüm açıldı diyebilirim sanki, bir anda ilerlemişim, o andan itibaren gayet akıcı bir biçimde okumaya başlamışım gibi. Bu tabii ki imkânsız. İki ciddi engel vardı bunun için. Bir kere ağabeyim bu ilk seferde bana bir iki harften daha fazla bir şey öğretmiş değildi. “Oyunu tekrar oynamak” için yalvarmak zorunda kalmıştım! İkincisi, akıcı bir biçimde okuyabilmem için hiçbir imkân tanınmamıştı. Ben çocukken çok az kitap vardı. Pek tabii ki şimdilerde kitap sayısı arttı, ne de olsa insanlar –en iyileri değil ama– artık onun da ticaretini yapıyor. Ben çocukken, bir parça kâğıt versin diye yalvaracağınız bir şair ya da yazar dostunuz olmadığı sürece, insanların ocak başında anlattığı hikâyelerle, söyledikleri şarkılarla ya da yaşınız müsaitse, “Homeros’un gezgin oğullarından biri” tarafından aile toplantılarında nakledilen masallarla avunmak zorunda kalırdınız.</p>

  <p>Dünyanın merkezi bizim evin ötesindeki yokuşun tepesindeydi, yine de evde kitabı olan tek kişi ağabeyimdi. O kitap da onun ders kitabıydı ve birkaç sütunda Odysseus’un hikâyesini anlatıyordu. Ağabeyimin öğretmeni aynı zamanda komşumuzun oğlunun da öğretmeniydi, ama on altı yaşına bastığında –ağabeyimi kastediyorum– gemiyle hububat nakliyesi ve benzer ticari işlerle uğraşmak için Sicilya’ya gitti. Güle oynaya evden ayrılırken, kitabı bana fırlattı ve dedi ki, “Geri döndüğümde bunu bana okursun!” Çocukken insan ayrılık acısı gibi şeyleri çabuk unutuyor, uzunca bir süre kitabı inceleme zahmetine girmedim. Ama sonunda aldım elime zar zor okumaya başladım, herhalde acım aslında sandığım kadar sığ değilmiş ki, Demetrios altı ay sonra geri döndüğünde, ona kitabı okuyabilecek durumdaydım. Ama Demetrios tam bir erkek olmuştu, az kalsın onu tanıyamayacaktım; bana emanet ettiği kitap şöyle dursun, beni bile hatırlamıyordu. Sonra, on gün geçti geçmedi, ağabeyim Sicilya’ya geri döndü. Ben hâlâ kitabı okuyordum; tüm kitabı ezbere biliyordum. Bunun bir sonucu olarak, “Homeros’un oğullarından biri” evin kadınlara mahsus kısmına, <em>Odysseia</em>’dan bir bölüm nakletmeye davet edildiği zaman –hatırladığım kadarıyla Phaeacia’da geçen ünlü parçayı söyledi– adam (annemin önünde eğilerek) Odysseus’un sessizliğini ancak bizim evimizi gördükten sonra anladığını, Odysseus’un büyük ihtimalle Alkinoos’un sarayının harikaları karşısında huşu içinde kaldığını söyledi. Adam sözünü bitirdikten sonra ben tabii kendimi tutamayıp haykırdım; devam etmesini, Odysseus’un sahilde Athena’yla nasıl buluştuğunu anlatmasını istedim. Bu çıkışım da çok dikkat çektiğim uyarısıyla sonuçlandı. Adamın lirini taşıyan çocuğu ne kadar çok kıskandığımı hatırlıyorum şimdi, neredeyse bütün dünyayı gezmiş olmalıydı. Oğlan kılığına girip adamın peşinden gitmeyi hayal ettiğimi hatırlıyorum, gerçi o oğlanı ne yapacağımı, ondan nasıl kurtulacağımı düşünememiştim; hep hayalin diğer ucunda, oracıkta dikiliyor, ayaklarımın yere basmasını sağlıyor, beni kendime getiriyordu.</p>

  <p>Ağabeyim Demetrios evi ikinci kez terk ettiğinde sevginin ve kederin ne olduğunu öğrendim. Ağabeyim evden ayrılmadan önce küçük, sıska bir kız mıydım bilmiyorum, ama o ayrıldıktan sonra hakikaten pek zayıfladım. Suratımda bir dengesizlik vardır benim, yüzümün bir yarısı ile diğer yarısı arasında ciddi bir oransızlık vardır. Benim gibi kızların bir çift güzel gözle ya da işte biraz canlılıkla durumu kurtaracağı söylenir, ama bende bunlar da yok. Bizimkinden küçük olsa da ihtişamlı, bize komşu malikânenin oğlu ve vârisi, Leptides diye bir oğlan vardı, benim kadar sıskaydı. Ama oğlan olduğu için, sıskalığının pek bir önemi yoktu. Saman sarısı saçları ve pembe yüzünün her yanında açık kahve çilleri vardı. Kendini savaş hikâyesindeki “sarışın Akhaia’lı”ya benzetirdi. Onunla ve iki kız kardeşiyle oynamama izin vardı ama ne yazık ki bu da uzun sürmedi. Leptides kız kardeşlerinin ve benim onun ordusu, bazen de karıları ya da köleleri olduğumuz oyunlar keşfederdi. Ordusu İskender’in ordusuydu tabiatıyla, ama benim duyup bildiğim Makedonyalılardan farklı, çok daha sıkı terbiye edilen bir orduydu bu.</p>

  <p>Dadımın biz bu oyunları oynarken başımızda durması lazımdı, ama o göbeğini büyütüp salaklaşmakla meşguldü; koca bir hayatı uykuyla ziyan etti. Doğal köleydi, görünüşe bakılırsa cezadan başka bir şeyi hak etmiyordu. Kölesi olduğum günlerden birinde Leptides bana, artık özgür bir kadın olmadığımdan, çıplak kıçıma şaplak indirmesi gerektiğini söyledi. Tabii ki gerçek hayatta, özellikle de bizimki gibi büyük evlerde, ev kölesi asla dayak yemez. Köle ailenin ferdi gibidir; en azından kızların kaderi bu. Yaptığı beni düşündüğünüz kadar çok etkilememiş olsa bile canımı yaktı. Şimdi dönüp arkama baktığımda, Leptides’in ailemizi ve malikânemizi kıskandığını düşünmeden edemiyorum. Doğruluk payı var bunun kuşkusuz, ama böyle şeyleri anlayabilmek için insanın sahip olması gereken akıl ancak insan yaşlandıktan sonra ortaya çıkıyor. Belki de gençken de gerçekleri biliyor ama bildiğimizi bilmiyoruzdur – bak görüyor musun, Areika, yine işler karışıyor! Gel gelelim, dadıma bir ev kölesinin çıplak kıçına şaplak yemesinin şart olup olmadığını, mesela fistanıyla kıçını örtmesine müsaade etmenin daha mı doğru olacağını sormakla, görüyorsunuz işte, ne kadar cahil ve masum bir çocuk olduğumu gözler önüne serdim. Ne bunu izleyecek sorulara ne de vereceğim cevapların yaratacağı kargaşaya hazırlıklıydım. Dadım kıpkırmızı kesildi, çarpıntısı nüksetti ve sanırım nefes darlığı çekmeye başladı. Nasıl oldu da anneme neler olup bittiğini anlatacak cesareti buldu kendinde, anlayamıyorum. Hem Leptides’le oynamam yasaklandı, hem de meseleyi iyice idrak edeyim diye bir süre daha kuru ekmek ve suya talim etmeye ve nakış işlemeye mecbur kaldım.</p>

  <p>Bir sonraki dışarı çıkışımda, muhterem babamın karşısında, ellerim önümde birbirine kenetli, gözlerim yerde, babamla benim aramda bir yere bakıyordum. Annem konuşmaya başladı ama babam bir hareketle onu susturdu:</p>

  <p>“Bu tür durumlarda Demetria, kabahat çoğu zaman kızdadır.”</p>

  <p>Sonra uzun mu uzun bir sessizlik oldu. Sessizliği delense yine babamın sesiydi.</p>

  <p>“Herhalde farkındasınız küçük hanım, Leptides’in başını belaya soktunuz. Farkındasınız, değil mi? Üç ay askerlik eğitimi almak için uzaklara gönderildi. Bundan sonra sizi görmek istemiyorum. Şimdi gidin.”</p>

  <p>Önünde eğilip odama gittim. Babam ne söylerse söylesin, askerlik eğitimi, kuru ekmek ve suya talim etmek ya da yalnızlık ve düz nakış kadar acımasız bir ceza değildi; hatta gerçek bir ceza bile değildi. Annem, eğitimin kafasındaki tüm o uygunsuz fikirleri temizleyeceğini ve hatta belki bizim cesur askerlerimizden biriyle sıkı bir dostluk kurabileceğini söylemişti. Tabii ki bizim konumumuzdaki insanlar ancak at üstünde askerlik yapar. Küçük yaşta askerlik eğitimine gönderilen erkekler, eğitime tatile gider gibi neşeyle gider, geri döndüklerinde, “diğer adamlar gibi” gecenin kör karanlığında nöbet tutmakla övünür dururlar. O sıralar fazlasıyla yalnızdım, önemsizliğimin, değersizliğimin derinden bilincine vardım. Sıska olmam, yüzümün yamukluğu bir yana, bir de iyice sararıp soldum. Dadım, babamın benden bir an önce kurtulmak için fazlasıyla yüklü bir çeyiz hazırlamak zorunda olduğunu söyledi. Babamın bana bu kadar sert davranmasının sebebi de buydu. Bunun bir adamı haşin kılmaya yetip de arttığını söyledi bana. Çıkarı neydi ki babamın bu işten? Benim konumumda bir kız için –yani taşralı bir aristokrat için– uygun bir çeyiz, bin gümüş gibi bir şeydi. Ama babamın daha fazla harcaması gerekiyordu; belki iki bin gümüş.</p>

  <p>Yıllar yılları izlerken, aybaşımdan önce, tanrılardan ve özellikle de Aphrodite’den medet umduğum, tanrıçanın, benim gibi yaradılıştan kusurlu genç bir kızı –tercihen tek bir gecede– çiçek gibi bir varlığa dönüştürecek bilindik mucizelerinden birini yaratmasını beklediğim zamanlar oluyordu. Bizim buralarda korkunç hakaretengiz bir hal bir tavır var ve ben bu hal ve tavrı benden sorumlu olan insanların yüzündeki ifadede görür gibi oluyordum; kimse bana bu sözleri dosdoğru söylemedi, kendim de sözcükleri bir araya getirecek cüreti bulamadım, ama o yüzlerdeki ifade bana, bu insanların, doğduğum gün benden kurtulmadıklarına pişman olduklarını anlatıyordu. Sözler dile gelmedi ama düşünce, işte orada, yüzlerindeki ifadedeydi.</p>

  <p>Bir gün, kendimi yine bu ve benzer düşüncelerin kargaşasına kaptırdım ve balık tankına doğru yürümeye başladım. Yolda, yeni satın alınmış olan kölelerimizden birinin barakadan kucağında bir bebekle sızlanarak çıktığını gördüm; yanıma geldiğinde inliyordu ve bebeği bana verdi. Kollarım kendiliğinden açıldı yavruya, ama kucağıma alır almaz irkildim ve onu annesine geri uzattım çünkü tüm vücudu beneklerle kaplıydı. Kadın, şaşkın mahluk, bu hareketim karşısında ne diyeceğini bilemedi; yarı gönüllü eğilip selam verdi ve çıktığı yere geri döndü. Ama ben, çocuğu kucaklamamla geri vermem arasında bir yerlerde, bir şeyler hissetmiştim. Nasıl açıklayabileceğimi doğrusu hiç bilmiyorum. Öyleyse tek çarem size olup biteni cesurca anlatmak; kadın benim özel bir güce sahip olduğumu düşünüyor, tek bir dokunuşla çocuğu iyi edebileceğime inanıyordu ve öyle de oldu. O gün itibariyle aile tarihine çoktan altın harflerle kazınmış ve her aile tarihinde olduğu gibi zaman içinde basitleştirilmiş ve abartılmış olan, az pişmiş balık hikâyesi gibi bir hikâye bu. Ben şifacı olduğuma inanmıyorum ve kuşkusuz, beni benden iyi bilen olamaz!</p>

  <p>Her yanımız muamma. Kuşatılmış durumdayız. Bunu biliyorum. Ben bunu öğreneli çok oluyor. Âdet görene kadar pek bir şey olmadı benim hayatımda. Bunu da biliyorum. Dahası Aitolia’lıymış, Akhaia’lıymış, hiç fark etmez; biz Helenler, konumumuza göre, sırayla âdet görürüz, ne kadar soyluysan o kadar geç. Ben on beş yaşındaydım. Şimdi zar zor anlayabiliyorum olup biteni. Bu sefer ne balık ne de bebekti karşımdaki; bir eşekti. Bunu da hiç kimseye anlatmadım, hiç kimseye. Eşek buğdayı öğütmek için çarkı döndürüyordu. Tabiatıyla, ailecek yemeğimizi değirmenin yanı başında köle kadınların çark şarkıları eşliğinde yedik; en çok söylenen şarkı Pittacus’un şarkısıydı ama kadınlar akıllarına dönen çarkın ritmine uygun başka bir isim geldiğinde, o ismi de uyduruyorlardı şarkılarına. Adına, yine tabiatıyla, Pittacus dediğimiz bu eşek, buğdayla ya da zeytinin üçüncü presinden arta kalan posayla dolu bir oluğun içindeki, silindir şeklinde bir kayaya sokuşturulan sırığın ucunda dönüyor, dönüyor, dönüyordu. Bilirsiniz değirmenin nasıl çalıştığını, bilirsiniz bilirsiniz! Pittacus’u seyrediyordum, asıl ilgimi çeken karnından sarkan ve canını acıtan o şeydi. Çünkü zavallı hayvan bir yandan dönüyor, dönüyor, dönüyor, bir yandan da acı acı anırıyordu. Bu şey, sanki kendi başına, bambaşka bir candı ve Pittacus’tan ayrıymış gibi görünüyordu. Her adımda Pittacus’un karnına, koca bir davula vuran tokmağın sesine benzer bir sesle, vuruyor da vuruyordu. Derken tuhaf bir his kapladı içimi ve düşecek gibi oldum. Ama sendeleyip doğruldum, çünkü o his ilgimi çekmişti, aynı zamanda şaşırmış ve korkmuştum. Kendime geldiğim anda –tabii eğer şu koşullar altında, kendine gelmek deyişi yerinde bir deyiş sayılırsa– satın alınmış kölelerimizden biri, elinde hayvanın ağzına vuracağı gemle çıkageldi ve eşekle arasındaki mücadele beni şaşkına çevirdi. Ağzına vurulacak gem, hayvanın çenesini tutmasını ve böylece yaptığı işi kendini vererek yapmasını sağlayacaktı. Pittacus direnmeye çalıştı ama tüm yapabildiği manasız çifteler atmak oldu, gücü ancak buna yetiyordu. Bir süre sonra onun, babamın savaşta bindiği aygırla çiftleşmeye hazırlanan, ahırın en gözde kısrağının kokusunu aldığını anladım; Pittacus değirmendeki işini bitirdikten sonra bile çıkamayacaktı dışarı.</p>

  <p>Âdet görmeye başlamadan kısa süre önce kızların çok tuhaf bir halleri oluyor. Hoş kızlardan bahsetmiyorum, güzel kızlardan ve hatta mütevazı bir çeyizle bir aileye kabul edilebilecek olanlardan da bahsetmiyorum. Gerçekten cazibe yoksunu olanlardan bahsediyorum; tanrılardan birinin canına okuduğu, satacak bir şeyi olmayan, Paphos’lunun törelerine ayak uyduramayan, savunma güdüleri insanlarla anlaşmasına imkân tanımayacak kadar gelişmiş kızlardan. Bu talihsizler tuhaf kabiliyetler geliştirirler. Belki kabiliyet yanlış kelime. Bu hali tarif etmenin bir yolu olduğunu sanmıyorum, ama en azından kızın gereksiz biçimde zekileştiğini söyleyebiliriz. Yani herhangi biri için bu tür zekâ, tastamam lüzumsuz olabilir, ama sözünü ettiğim türden kızlar onda temel bir nitelik bulabilir. Neyse. Tarif edilemez bir şey olabilir bu, ben yine de elimden geleni yapacağım. Gizli bir kuvvet bu. Dilerler onlar; eğer doğru şekilde dilerlerse, ya da yani tersten, yanlış dilemeyi becerirlerse; eğer dengeyi bir şekilde, kendilerince tutturabilirlerse; hiç değilse nadiren, en azından nadiren, istedikleri şeyi, hatta başkasının göz koyduğu şeyi, kolayca elde ederler. Dünya tesadüflerle dolu ve kız bunu bilir. Mümkün olduğu zaman, bu durumu kendi çıkarına kullanır. Her zaman istediğini elde eden bir erkeğe karşı kullanır mesela. Ya da ne bileyim, istemediği elinde kalan bir erkeğe karşı kullanır. Varlığını kanıtlamak imkânsız. Söylediğim gibi, sinsi, riyakâr bir kuvvettir bu; gizlenmeyi, kendini göstermeyi, kılıktan kılığa girmeyi, gerektiğinde es geçmeyi de bilir ve sessiz durabileceği gibi, çatal dille konuşmasını da becerir. Öte yandan abartılacak bir güç de değildir bu. Bilicilikle ya da büyücülükle bir alakası yoktur; savaşta zafer getirmez. Vebaya şifa olmaz ama baş ağrısına iyi gelir, gönül yarasını iyi etmez ama lüzumlu gözyaşını temin edebilir.</p>

  <p>Babam beni ilk kez ekmek ve suya talim ettirdiğinde, oyuncak bebeğimi de elimden almıştı. Onu geri almayı çok istemiştim ama nasıl mümkün olabilirdi ki bu? Beni serbest bıraktıklarında, onu nereye koyduklarını sanki içime doğmuş gibi biliyordum, doğruca koydukları yere gittim. Gerçekten biliyordum oyuncak bebeği nereye koyduklarını, akıllarından ne geçtiğini biliyordum, gittim ve bebeği aldım. Eşek Pittacus’u seyrettim. Hayvan ağzına vurulan gemle savaşırken tuhaf bir şeyler kapladı içimi, onu sakinleştirecektim, tesellinin ve şefkatin içimden taştığını, birden ağrıyla fırıl dönmeye başlayan başımdan çıkıp, zavallı Pittacus’a gittiğini hissettim. Öfkesi dinene ve kuyruğu düşene, kamışı çıktığı yere geri girene kadar; çarkın yanında, sessiz ve sakin, nihayet boynunu bükene kadar onu sakinleştirdim. Tam o an bir kahkaha duydum ve kafamı çevirdiğimde bahçe duvarının üzerinde sırıtan Leptides’i gördüm; saman rengi sakalının ardındaki dişlerini gösteriyor, tüm dünya duysun diye bağırıyordu: “Sana bayılıyor!” Eşeğin şamatası yüzünden babam öfke, telaş ve uzun adımlarla daldı bu şaşırtıcı ana. On metre ötede durdu. Bembeyaz kesildi, geri döndü ve eve doğru hızla ilerlemeye başladı. Kafam, sanki babam aklımdan çıkıp gitmiş gibi temizlendi, rahatladım. Değişim ve keşif dolu uzun mu uzun bir sessizlik oldu. Zayıf ama huzur verici bir <em>pıt</em> sesi duydum ve bir tür içgüdüyle yere baktım; sandaletimin sağ tekinin üzerine düşen ilk kan damlasını gördüm.</p>

  <p>Bundan sonra, tabiatıyla, kadınlara mahsus yere kaçıp saklandım ve bildik adaklar sunuldu. Beş günlük bir inzivaya çekildim. Eşeğin kösnüsü, Leptides’in gürültülü, erkeksi kahkahası ve dahası ağza alınmaması gerekeni utanmadan haykırması; tüm bunlar, yaşamımın yeni dönemine geçiş olmuştu benim için.</p>

  <p>Bir süreliğine mutlu olmuş olmam lazım. Düşünüyorum da, kızlar çocukluk çağının belli bir döneminde mutlu olmak için yaratılmış. Sürekli yapacak bir şeyler bulan, aklı fikri fesatlık olan erkeklerden, ya da daha doğrusu oğlanlardan daha mutlu olabilirler kendi hallerinde. Ama artık on beş yaşıma geldiğim için, büyümüş sayılırdım. Benim için çok zordu. Bazen, kuşlar kadar özgür ve doğal olmamız gerektiğini düşünürüm; yetişkinliğimi yaşamaya başladığım o dönemde de gerçekten aklımdan geçmişti böyle şeyler. Farklı, heyecanlı bir kuşu ne yapacağız; hiç uçmayan, tüm zamanını yuvasında tüneyerek geçiren bir kuşu? Ama annemle babam böyle bir doğallık bekliyordu. Bir taraftan da rahattım herhalde, çünkü aybaşım ve onunla alakalı birtakım ritüellerden başka canımı sıkacak pek bir şey yoktu ve dahası ritüelleri pek dert etmiyordum ve aybaşım da çok sancılı geçmiyordu, en fazla bir buçuk gün baş ağrısı yapıyordu. Ama bu kadarı da bana kadınların özgür olmadığını hatırlatmaya yetiyordu; köle olmayanlar bile özgür değildi aslında. Tüm kadınlar gibi, benim de bir mahkûm olduğuma ikna olmam için, belimi sarmak üzere orada bir yerlerde bekleyen, aslında taşınamayacak kadar da ağır olmayan bir zincirdi sanki. Tek tesellim, her ay, en azından birkaç günlüğüne dokunulmaz olmamdı. Bundan çıkan sonuç, o günlerde ne istersem düşünebileceğim ve düşüncelerimin tanrıların ilgisinden ve bilgisinden uzak olacağıydı, çünkü düşüncelerin de dokunulmazlığı vardı. Bu gerçeği bugüne kadar kimseyle paylaşmadım, çünkü bu bir sır ve uygun olan söylenmesi değil, yazılması. Bu yüzden, temiz olmadığım düşünülen o günlerde kendimi, tüm o yasak düşünceleri aklımdan geçirirken ve onları güvenli bir yere saklamayı tasarlarken bulurdum. Ancak şimdi yapabiliyorum bunu, çünkü artık seksenimi geçtim, ne yaptığımın ne önemi var bundan gayrı?</p>

  <p>Artık koca genç kız olduğumdan, babamın bana münasip konukları olduğunda –sanki babamın bana münasip olmayan birini ağırladığına hiç şahit olmadım– bazen benim de annemin yanında, yüksekçe bir iskemlede oturmama izin çıkardı. Pek tabii ki, ağzımızı açmazdık; ne annem ne de ben. Konuklardan biri patavatsızlık edip de ikimizden biriyle konuşmaya kalktığında babam hemen araya girer, uygun olduğu üzere, bizim adımıza cevap verirdi. Yani büyüdükten az bir zaman sonra İonides’i görmüş olsam da, onunla hiç konuşmadım. Uzun bacaklı, huzursuz bir adamdı ve zayıftı. Yaşı en fazla otuz olsa da saçında aklar vardı, ağzının çevresi ve çenesi kül rengindeydi; sakalını İskenderiye tarzında keserdi. Zayıf yüzünde bazen bir tebessüm belirirdi ve o zaman, yüzündeki kasların hareket ettiğini görebilirdim. Çok tuhaf bir tebessümdü bu. Bir tür keder ifadesi olurdu yüzünde ama ben gerçekte böyle bir şey hissetmediğinden eminim. Yine de, o ifade yüzündeydi işte; belki tesadüfen beliriyordu adamın yüzünde, belki de o, konumunun ayrıcalığı yüzünden kasten yapıyordu bunu. İonides, Pythia esinlenerek kendinden geçtiğinde, dudaklarından dökülen sözleri yorumlamakla yükümlü olan rahipti. İkinci ziyaretinde, öyle bir an geldi ki, bana tebessüm etti; daha genç ve daha sıradan bir adam olsaydı, davetkâr bir tavrı olduğunu düşünebilirdim. Ama nazik, acı bir tebessümdü o ve beni, tıpkı ağabeyiminki gibi, derinden etkiledi. Gözlerim yerde, hafifçe gülümseme cesaretini gösterdim ben de ve şalımı düzelttim. En güzel elbisemi giymiştim o gün, çok özenmiştim; yumurta ve mızrak desenli elbisemi. Bana bir şeyler söylemeye çalıştığından eminim, bir hesap yaptığından da. Güneşin ilk parıltısı gibiydi. Bir sonraki gün, babam beni çağırttı. Konuklarımızı ağırladığımız büyük salonda değildik bu kez, daha küçük bir yerde, ufak bir odadaydık; yazıhanede. Koca evde, yalnızca burada kâğıt bulunurdu; kâğıt ve bir de kocaman desteler halinde uzun çubuklar. Babam hafifçe, abaküsünün toplarına vuruyordu. Ben içeri girdiğimde, levhaları huzurunda bekleyen köleye fırlattı.</p>

  <p>“Bunları da diğerlerine ekle!”</p>

  <p>Köle gittikten sonra babam bana döndü.</p>

  <p>“Oraya oturabilirsin.”</p>

  <p>Üç bacaklı tabureye tırmandım, çok yüksekti benim için, beklemeye başladım. Bir kutu açtı ve içinden bir belge çıkardı, kâğıdın her yanının yazılarla dolu olduğunu gördüm; özenle kaleme alınmış yazılar. Rulosunu açtı ve yazıları kendi kendine okumaya başladı.</p>

  <p>“Bilmem kimden olma bilmem kimin oğlu bilmem kim, evlenmek arzusuyla gelmiş. Annesi, bilmem kimden olma bilmem kimmiş, her neyse işte. Gelinimizi bize onur…”</p>

  <p>“Ama muhterem babacığım…”</p>

  <p>“Kesmeyin sözümü. Bu sizin için büyük bir gün, küçük hanım. Nerede kalmıştık? ‘Bilmem kimin oğlu, gelinimiz onur… karı koca olarak birlikte yaşasınlar… evliliğin sorumlulukları… eğer ayrılık… koca telafi etsin… damat Leptides’in babası… iki nüsha halinde hazırlanan sözleşme… her iki taraf…’”</p>

  <p>“Baba!”</p>

  <p>“Sözümü kesmeyin,’ve bu resmi talebe cevap olarak…’”</p>

  <p>“Hayır, olmaz! Onunla evlenmeyeceğim! O kim oluyormuş ki?”</p>

  <p>“Leptides oğlu Leptides. Tahmin ettiniz herhalde.”</p>

  <p>Nasıl oldu bilmiyorum ama kendimi tabureden inmiş buldum. Bir elimle diğer elimi büküyordum. Burmak dedikleri şey, böyle bir şey olsa gerek.</p>

  <p>“Ne istiyormuş?”</p>

  <p>Babam homurdanmaya başladı.</p>

  <p>“Anladığım kadarıyla, başladığı işi bitirmek istiyormuş.”</p>

  <p>“Asla! Asla!”</p>

  <p>“Şimdi dinle beni, kızım…”</p>

  <p>Bileğimi bura bura dinledim babamın söylediklerini; şu koşullar altında beklenebilecek tüm o savları duydum onun ağzından. Annemle babam en iyisini bilirdi. Leptides genç, hoş bir adamdı –bir genç adam olarak, hiç de fena değildi aslına bakılırsa– bir gün torunlarıyla annemle babamın karşısına çıkacaktım ve o zaman, onlara teşekkür edecektim. Yanımda götürmek zorunda kaldığım çeyizi göz önüne alacak olursak, benim için ellerinden gelenin en iyisini yapan annemle babamın önünde diz çöküp, beni affetmeleri için yakarmam gerekirdi. Kim olduğumu sanıyordum ki ben? Mısır Kraliçesi mi? Ayağa kalk çocuk, kötü bir şey değil. Her kadın bir şekilde evlenmek zorunda, yoksa nereye gideceksin? Tanrıların emri, ben kimim ki…</p>

  <p>Gerçekten, kimdim ben? Şimdiden diz çökmüştüm ama yakarmıyordum. Kuru ekmek ve su perhiziyle ilgili bir tehdit daha duymuştum ve odama gidip bunu biraz düşünmem emredilmişti; bu yüzden paniğe kapılmış, acı içinde çöküp kalmıştım. Söyleneni yaptım, otlukta bir fare gibi kaçıp saklandım; bir fare gibi, sıçan bile değil. Odama vardığımda, kollarım koynumda kenetli halde, ellerimle üst kollarıma vura vura, bir aşağı bir yukarı yürümeye başladım –bir aşağı bir yukarı, bir aşağı bir yukarı– en derin keder ya da en büyük öfke bile bir kadına bunu yaptıramazsa da, hani lafın gelişi göğsünü döve döve derler ya, işte öyle, yani göğsümü döve döve bir aşağı bir yukarı gidip geliyordum. Sanırım çıldırmıştım. Ot yatağımın üstünde çömelip, düşünmeye başladım, tek bir yolu vardı. Bir yolunu bulup kaçmalıydım. Kaçıp gitmeliydim ama nereye? Ağabeyim aklıma geldi ve onun peşinden –doğruca Sicilya’ya– gitmem gerektiğini düşündüm bir an, ne olursa olsun, tanrılar benim yardımcım olacaktı.</p>

  <p>Şimdiki aklımla, bunun ne kadar saçma olduğunu görebiliyorum. Kaçmak için türlü yollar tasarlıyordum kafamda. Aslında tüm yaptığım, annemle babama, umutsuzca son bir çağrıda bulunmaktı: Bakın! Kaderimden kaçmak için ölümle bile yüzleşmeye hazırım ben! Ama aynı zamanda, zihnimin derinliklerinde, bunun umutsuz, anlamsız bir çaba olduğunun bilincindeydim. Aklımdaki tek dürüst karar şuydu aslında: Sicilya’ya doğru yol alacağım ve <em>gidebildiğim kadar uzağa</em> gideceğim.</p>

  <p>Yaptığım hazırlıkları uzun uzun anlatmayacağım şimdi. Oğlunun yaşamını bana borçlu olduğuna inanan köle kadından bana bir erkek tuniği bulmasını istedim. Bu aptalca firar girişiminin –ki bunun bir tür son yakarış olduğu göz önüne alınırsa, aptalca değil, aksine akıllıca bir girişim olduğu görülecektir– yegâne suç ortağı, pek tabii ki, Pittacus’tu. Arka avludan çıkışımıza yalnızca köleler şahit oldu, bizi görünce çok şaşırdılar, çok korktular. Tuniğimin içinde, bacaklarım ayrık, eşeğin üzerindeydim, bir de bacaklarıma sardığım şalım vardı; Pittacus’un ağırlığımdan memnun kaldığı söylenemez, ne de olsa insan taşımak değirmen döndürmekten çok farklıydı. Eşek öylesine alışmıştı ki o işe, başka bir yaşam biçimi düşünemiyordu. Bir de tabiatıyla sürekli daireler çizmeyi huy edinmişti, onu düz bir doğrultuya yöneltmediğim sürece, dönüp duruyordu. Tek bir yolu vardı onu düzeltmenin; elimdeki değnekle döndüğü tarafına vurmak. Tepeden o boru sesi geldiğinde, kumsalın üst yanındaki yolda ancak yüz adım mesafe katedebilmiştik. Bundan sonra duyduğumsa, av köpeklerinin boynuna asılı zillerin inanılmaz gürültüsü ve avcıların haykırışlarıydı. Tüm bu şamata, eve dönmek isteyen Pittacus’un kafasını iyice karıştırmıştı. O ani şamata başlamadan önce onu Sicilya istikametine yöneltebilmiştim sanıyorum. Yol ortasında koskoca bir geyik belirdi bir anda. Dişlerini geyiğin etine geçiren üç köpek, hayvan koştukça yele misali havada sallanıyordu ve köpek sürüsünün geri kalanı hayvanın etrafında kaynaşıyordu, hemen arkadan da atları üzerinde adamlar geliyordu. O zaman bile, ne büyük bir tehlikeyle yüz yüze olduğumun farkında değildim; dehşet içinde sahile, suya doğru koşturan, hırlayan av köpeklerini peşinden sürükleyen o zavallı geyiğin halini düşünüyordum. Köpekler Pittacus’a da saldırdı ve eşek gerçek bir ısırık hissedince, telaşla sıçradı, beni de havaya fırlattı. Bir ya da iki köpeğin üzerine düştüm; bu sayede, pek de sert olmadı ama doğrusu, beni kendimden geçirecek kadar sertti yere düşüşüm.</p>

  <p>Sonra tuniğimin yırtıldığını hissettim. Leptides ve İonides yanı başımdaydı, atların toynaklarını benden uzak tutmaya ve köpekleri savuşturmaya çalışıyorlardı. Gözlerindeki öfke ve nefret –ve şimdi dört bir yanımı sarmış olan adamların yüzündeki o alaylı ifade– köpeklerin açtığı yaraların sızısından daha beterdi. Bunca zaman sonra, inanmak zor geliyor ama İonides peleriniyle ve şalımla üstümü başımı örtüp beni atının üzerine, önüne aldıktan sonra, geyiği suya kadar kovalayan ve avcılara hayvanın boğazını kesmelerini buyuran, gerçekten Leptides’ti. Atın üzerinde, teninin tenime değmesiyle, İonides’in birden ürperdiğini fark ettim, kendimi ondan sakınmak için nasıl çabaladığımı görünce yüzü buruştu. Ama ben cahildim, canım acıyordu ve inliyordum. Gösterimi tamamlamıştım ve bundan sonra, yaptıklarımın sonuçlarına katlanmak zorundaydım. Bunu izleyen birkaç saati kasıtlı bir duyarsızlıkla geçirdim. Beni eve geri götürdüler, annemi çağırdılar, olup biteni anlattılar, herkes bir şeyler söyledi. Bir ara Leptides satın alınmış kölelerimizi kırbaçlamaya başladı. Ev köleleri araya giremeyecek kadar anlayış sahibi kölelerdi. Sonunda odama varmıştım, daha çok yetişkin bir kadına yakışacak türden bir elbise giymiştim, merhem sürülen yaralarım hâlâ sızlıyordu. Annem, pencerenin yanında kepenkleri kapatıyordu, sanki odada bir ceset varmış gibi. O zaman, odada gerçekten bir ceset olmasını tercih edeceğimi düşündüm. Kepenkler kapandıktan ve oda sahte bir alacakaranlıkla dolduktan sonra, annem hâlâ oracıkta dikilmiş, beni seyrediyordu.</p>

  <p>“Aptal.”</p>

  <p>Arkasından uzun bir sessizlik geldi. Bir aşağı bir yukarı yürümeye başladı, sonra durdu.</p>

  <p>“Seninle ne yapacağız biz?”</p>

  <p>Ben, hâlâ duyarsız, düşüncelere dalmış haldeydim.</p>

  <p>Sonra annem beni yalnız bıraktı. Ne halde olduğum hakkında söylenecek fazla bir şey yok; bir tür geri çekilişti bu, anbean, günlük yaşamdan uzaklara doğru çekiliyor, çekiliyordum. İnsanın içine kapanmasına benzer bir şey değildi bu geri çekilme; belki de öyleydi, evet sanırım öyleydi. Şu koşullar altında geri çekiliyorduysam bile, kendi içimden başka nereye gidebilirdim ki! Yine de insan kendini toprağın altına iniyormuş gibi hissediyor; derinlere. Ayıbımın büyüklüğünün, utancımın derinliğinin farkına vardıkça, daha da geri çekiliyor, kendimi derine atıyordum, gün ışığından uzağa, insanlardan uzağa, aşağılara. Tanrılardan da uzaklaşıyordum tabii ki. Sanırım tam burada, cahil ama şimdi tek bir noktaya saplanıp kalmış olan kafamda, başka koşullar altında olup düşünseydim beni şaşkına çevirebilecek bir gerçeği fark ettim. Gerçek, tanrıları özlediğim ve aslında yalnızca utanç duymadığım, ıstırap içinde olduğumdu; yanımda hiçkimsenin olmadığı, tanrılarla baş başa kaldığım o an geldiğindeyse, gerçek, kalbimin kırıldığıydı. Şu ya da bu tanrıdan söz ettiğimi düşünmeyin. Kutsal bir alay oluşturacak biçimde bir araya gelmişlerdi. Şu heykelimiz bile, erkeğin mahrem yeri ve bir de sakallı yüzle şu utanmaz sütun bile, iskeleye giden yola bakarken, bana yüz çevirmiş olmaktan memnundu hayallerimde.</p>

  <p>Ah, bu çocuk yok mu! Galiba onu düşündükçe gülümsememi sağlayan, bir tür ben sevgisi. Pekâlâ. Bütün çilecilere kulak verecek olursak, bir hadde kadar ben sevgisi, kötü bir şey değildir. Bu, hayatı mümkün kılan şeydir, tabii çileciliğe kendinizi fazla kaptırıp da hayatı tümden kötü sayar, ondan bir an önce kurtulmaya çalışırsanız, iş başka. Ama hakkında ne düşünürseniz düşünün, o kızı nasıl hatırlarsam hatırlayayım, zavallının utancı, ona sırtım dönen tanrılara gücendiği ve acı çektiği su götürmez bir gerçek! O zamana kadar, tanrıların hep orada bir yerde olduğunu düşünmemin sebebi, herkesin –yetişkinlerin demek istiyorum– onlara inanması ve var olduklarını söylemesiydi. İnsanın inandığını söylediği şeye her zaman inanmadığını bilebilmek için fazla genç, fazla cahildim. Her neyse, o kız ot yatağıyla, küçük sandığıyla, bir ya da iki pelerinin asılı olduğu kancalarıyla, o küçük odada, sahte bir alacakaranlıkta kedere boğuldu; utanç duymaktan çok, acı çekiyordu. Suya serpilen bir avuç tuz gibi dağıldı. Ona yüz çeviren tanrıların giderek uzaklaşan sırtları geride kederden başka bir şey bırakmadı. Sonra kayboldular.</p>

  <p>Arkalarını dönüp gittikleri zaman, tanrılar geride yalnızca bir boşluk bırakıyorlar. Bu boşluğun huzurunda, tıpkı sunağın huzurunda olduğu gibi, boşluğu düşünmekten ve kederden başka bir şeye yer yok. Zaman geçer ama anlamsızca. Boşluk, onun karşında duyulan kederle birleşince sonsuzlaşır. Kapının mandalının ve düşen ahşap sürgünün çıkardığı ses bile bu düşünceleri değiştiremedi. Annemin sesinde, daha önce hiç duymadığım keskin bir acı vardı.</p>

  <p>“Teklifi geri çekti. Leptides denen o budala, teklifini geri çekti. O budala bile –bu kez sanki sözleri tükürür gibi konuşuyordu annem– bize acıyor!”</p>

  <p>Hayat kötü değil. Katlanılmaz olduğu doğru, ama o ayrı hikâye. Yavaşça doğruldum. Annemin ayaklarım seyretmeye başladım.</p>

  <p>“Bin gümüşten vazgeçiyor, öyle mi?”</p>

  <p>“Bir kadın edebi adabı unutmuşsa, sahip olduğu her şeyi Aitolia’nın orta yerinde el âleme göstermeye kalkıyorsa, edepli bir adam başka ne yapabilir ki? Bir çiftliğin vârisi böyle bir oğlanın bize, bizim gibi bir aileye yüz çevirmesi, vay halimize!”</p>

  <p>Kapının kapandığım duydum. Mandalın hareket etmesini bekledim ama hiç ses gelmiyordu. Ne desem? Çıplak bir kızı hapsetmek için, sürgüye gerek var mı?</p>

  <p>Yatağın içinde yeniden doğruldum, sonra ayağa kalktım. Vücudumdaki yaraları hissettim. Aslına bakılırsa yara da değildi bunlar, sıyrıklar vardı vücudumda. Av köpekleri iyi eğitilmişti – Molossos’ların köpekleri değildi bunlar! Nereyi ısıracaklarını biliyorlardı ve bir geyiğin derisiyle bir insanın derisi arasındaki farkı anlayabiliyorlardı. Küçük zeytinyağı şişemi aldım elime ve yüzümü yağla ovdum biraz. Leptides teklifini geri çektiğine göre, ondan bir ayna istemem gerekir diye düşündüm, ama bana sakin sakin cevap vereceğini düşününce yüzüm buruştu: <em>Aynayı ne yapacaksın ki sen</em>? Saçlarımı taradım, ama önce dolaşan yerleri parmaklarımla açtım. Ne saçım gürdü ne de bir sürü tarağım vardı; doğrusu ne birini kaybedecek haldeydim ne de diğerini. Gözüm katlı elbiselerimi sakladığım sandığa ilişti. Sandık açıktı ve en güzel elbise en üstte duruyordu. Alıp ot yatağın üzerine serdim ve koyu renkli, kolları ve kenarları yıpranmış bir elbise çıkardım sandıktan. Oyalana oyalana elbiseyi giydim, omuzlarını tutturabilmek için iki bronz broş taktım. Kuşağımı bağladım ve uçlarını, küçük olsa bile, yok da dedirtmeyecek göğüslerimin arasından geçirdim, ardından eteğimi kuşağı saklayacak biçimde çekip düzelttim.</p>

  <p>Yokluk karşısında, aklından kederden başka bir şey geçmeyen benim, tüm bunları neden yaptığını merak edeceksiniz. Çok basit bir nedeni var. Doğanın emirlerle dolu bir dünyası var ve benim bu emirlerden birine uymam gerekiyordu. Hikâyelerde insanların hiç böyle rahatlatma ihtiyacı duymaması, çiş yapmaması ya da sıkışmaması çok tuhaf, mesela şu Helen denen kaltak âdet bile görmüyor –yok yok kaltak değil– zavallı! Böylece, sürgüsü takılmamış kapıdan çıkıp, helayı buldum ve rahatladım, artık onun huzurunda olmadığımı düşünüyordum. Bu boşluk, kuşkusuz ölüme açılan kapıydı ki, bu da her şeyi açıklıyor, bana bir nebze huzur sağlıyordu. Çünkü artık ölümün bir kaçış, bir sığınak olduğunu biliyordum. Gençler için kavraması zor bir ders bu; hayatın kendisi, insafsızca, katlanılmaz bir biçimde, onları boşluğun huzuruna çıkarmadığı sürece! Ötekiler dans edip şarkılar söylemekte, sıkı dostluklar kurup iyi adamlarla evlenmekte ve çocuklarını sevmekte haklılar. Odama geri döndüğümde bundan sonra ne yapacağımı düşündüm ki bu, hayata döndüğümü ve hatta karnımın azıcık acıkmaya başladığını gösteriyor. Ama ben daha bir sonuca varamadan annem kapıyı açtı ve hışımla içeri girdi.</p>

  <p>“Arieka! Hayır, bu elbise olmaz, en güzelini giyeceksin, haydi çabuk giyin!”</p>

  <p>“Bunu giyemez miyim?”</p>

  <p>“Çabuk ol dedim sana! Tanrı aşkına çıkar şu üstündeki eski şeyi, yumurta mızrak desenliyi giy! Altın küpelerinle bileziğini de takabilirsin bugün. Acele et!”</p>

  <p>“Ne oluyor, anne?”</p>

  <p>“Çabuk ol! Seni güzel görmek istiyorum.”</p>

  <p>“Ahh, hayır, Leptides olamaz! Evlenmeyece…”</p>

  <p>“Hayır, Leptides değil. Unut onu ve acele et. Baban seni çağırıyor.”</p>

  <p>Üstümü elimden geldiğince hızla değiştirdikten sonra –annem bu arada etrafımda koşuşturup duruyor, saçlarımı yandan ayırıp topluyor, eteğimi çekiştiriyor ve bir taraftan da söyleniyor, dualar ediyordu– pek tabii ki annem önde; ben, ellerim karnımda birbirine kenetli halde annemin arkasında, odadan çıktık. Ama onlar kendileri geldiler.</p>

  <p>Yalnız değildi. Sedirlerden birine uzanmıştı, İonides de bir diğerine. İonides’in yüzünde kederli tebessümüne benzer yeni bir ifade belirdi. Konuşmayı babam başlattı.</p>

  <p>“Oturabilirsin, Demetria.”</p>

  <p>İonides hareketlendi.</p>

  <p>“Peki ya kız, eski dostum? Kız da otursun, öyle değil mi ya?”</p>

  <p>Babam diğer sandalyeyi işaret etti. Doğrusunu söylemek gerekirse, epey hantal hareketlerle tırmandım sandalyeye. Korkum sanki etrafımda dönen bir girdap yaratmıştı. Babam boğazını temizledi.</p>

  <p>“İonides Peisistratides, büyük bir cömertlik göstererek, bize bir çıkış yolu gösterdi. Şeye çare olacak – ne diyelim şimdi buna?”</p>

  <p>“Güçlükler diyelim,” diye mırıldandı İonides, “yaşamakta olduğunuz güçlüklere. Yoksa tefeci gibi mi konuşmaya başladım?”</p>

  <p>“Güçlükler,” dedi babam. “İyisi mi güçlükler diyelim. İonides, senin adına bize bir teklifte bulundu. Seni vakfın himayesine almayı teklif ediyor.”</p>

  <p>Bir sessizlik oldu. Babam önce bana baktı; sonra anneme, sonra İonides’e, sonra tekrar bana.</p>

  <p>“Söyleyecek bir şeyin yok mu?”</p>

  <p>Ama ben konuşmaya, bir şeyler söylemeye alışık değildim. Ağzımı bıçak açmadı desem yeridir. Babama cevap veremedim, cevabı veren İonides oldu.</p>

  <p>“Sanırım dostum, bu işi bana bırakman gerekiyor.”</p>

  <p>Sedirin üzerinde doğruldu, biraz döndü, bacaklarını toparladı ve ayaklarım yere bastı. Şimdi sedirin ucunda oturuyordu, bir kız çocuğu gibi! O anı hiç unutamayacağım. Gülmemek için kendimi zor tuttuğumu söylemeliyim. Karşımda oturan adamın yüzü, en nazik ifadeyle, hakikaten bir acayipti. Acayip bir yüzdü, ama o kadar kaygılı değil.</p>

  <p>“Şöyle izah edeyim sana, Arieka, olup biteni: O kargaşadan sonra –şeyden sonra demek istiyorum– şey, senin biraz vahşi olduğun söylendi, öyle değil mi; öyleyse seyahatlerim esnasında barbarların dilinden öğrendiğim o lafı kullanabilirim. Annenle baban, bu sabah tanık oldukları <em>harala güreleden</em> sonra, kendilerini birtakım güçlüklerle yüz yüze buldular, ya da birtakım güçlüklerle yüz yüze olduklarını düşündüler. Şimdi, sen o genç adamı reddetmeye karar verdin ve inan bana, bu konuda sonuna kadar arkandayım; bu sayede, evleneceğini duymadan önce sana teklif etmeyi tasarladığım şey için önün açık olacak. Gördüğün gibi, ben epey önemli bir adamım.”</p>

  <p>Babam güldü.</p>

  <p>“Çok önemli bir adam.”</p>

  <p>“Öyle diyorsan öyle olsun, dostum. Öyle olsun bakalım. En azından, bir kızın, Delphi’deki tapınağın hizmetine girmesinin uygun olup olmayacağına karar verme yetkisine sahibim. Yani o kadar önemli bir adamım.”</p>

  <p>“Saçma sapan bir fikre kapılma sakın,” diye girdi araya babam. “Yerleri sileceksin.”</p>

  <p>“Teklifimizi gerçekten iç karartıcı olarak görüp yanlış yorumluyorsun gibi geliyor bana, öyle değil mi? Biliyorsun, güzelim, Delphi’de bir rahipler korporatifi var. Vakıf, yani ilahi bir temel üzerine kurulu bu yapı, tapınağın işlemesini, ayakta durmasını sağlıyor, bilmem anlatabiliyor muyum; ayrıca kimin tanrı hizmetine girmeye layık olduğuna karar vermekle yükümlüdür, söz konusu kişi ne kadar küçük ve önemsiz bir hizmet verecek olursa olsun. Pythia’yı duyduğundan şüphem yok, duydun, değil mi? Aslına bakarsan Pythialar demeliydim. Şu anda ondan iki tane var. Bu olağanüstü hanımlar kutsal ve Tanrısal şahsiyetlerdir; tanrı sözünü dile getirirler” –annemle babam ve İonides kutsal bir işaret yaptılar– “ama bizim onlara doğrudan hizmet ettiğimiz yok tabii. Sonuçta bizler” –ve bir kez daha tebessüm etti– “ayak işi tabir edeceğim şeyleri yapacak kölelere sahibiz!”</p>

  <p>“Ne kadar şanslı olduğunu idrak etmen lazım kızım,” dedi babam. “Bunun bize fazladan bir külfet getireceğini de düşünme!”</p>

  <p>“Vakıf,” diye mırıldandı İonides, “bir hayır kurumu değildir. Üslubum mazur görülsün ama bizim de <em>masrafımız var</em>. Baban, Anticrates oğlu Anticrates ve ben, aileni ve vakfı temsilen bir anlaşmaya vardık. Çeyizin vakfa ödenecek. Ancak ölümünden sonra –resmi konular konuşurken güzelim, böyle şeylerden de bahsetmek zorundayız– çeyizin resmen vakfa devredilecek ama ondan önce eğer evlenmeye karar verirsen, çeyizin olduğu gibi sana iade edilecek, vakıf sadece faizi devralacak.”</p>

  <p>“İon, eski dostum, sence kıza miktarı söylemeli miyiz?”</p>

  <p>“Arieka gibi genç bir bayanın böyle gereksiz ayrıntılarla ilgileneceğini hiç sanmıyorum. Şunu söylemem gerekiyor Arieka, artık rahat olabilirsin, benim karşımda el pençe divan durmana gerek yok, bilmem anlıyor musun? Aç ellerini. Böylesi daha iyi. Görüyorsun, Arieka, vakfın hizmetine girmen, seni evlat edindiğim, senin sorumluluğunu üstlendiğim anlamına geliyor. Buna ne dersin? Buna katlanabileceğine emin misin? Görevlerini yerine getirebilmen için gerekli eğitimi sağlamak benim sorumluluğum. Ey tanrılar, öğreneceğin ne çok şey var! Umarım dost olabiliriz.”</p>

  <p>Yanımda oturan annemin iyice huzursuz olduğunu, yerinde duramadığım hissetim. Tepesi atmak üzereydi, yılan misali tıslıyordu sanki: “Bir şey söyle!”</p>

  <p>Ama dudaklarımdan dökülen sözler yalnızca şaşkınlığımı ifade edebildi.</p>

  <p>“Ne, neden ben?”</p>

  <p>Babam, aniden ve haşin bir ifadeyle verdi cevabını. “Çünkü dünyanın parasını verdik…”</p>

  <p>“Dostum! Sanırım söylememiz gerekeni söyledik, yeterince konuştuk. Şimdi mesele kızın ne zaman toparlanıp geleceği. Bir uşağı vardır herhalde? Münasip bir araçla gönderirsin, değil mi? Tapınağın saygınlığını gözetmeliyiz, malum! Senin sorunun cevabına gelince Arieka, duyduklarımızdan sonra, bize öyle geliyor ki, senin içinde saklı –ya da içinde uyuyan diyelim– birtakım özel, ya da nasıl desek, tuhaf kabiliyetler olabilir; öyle gurur duyulacak bir şey değil bu, seni temin ederim, onlar öyle kabiliyetler ki – neyse işte, sende onlardan var. Her şey zamanla açıklığa kavuşacak.”</p>

  <p>“Nerede yaşayacak?”</p>

  <p>“Münasip yerlerimiz var, dostum, dert etme sen. Bizimki büyük bir vakıf, biliyorsun, bir yığın insanız! Ben de oranın başında olduğuma göre…”</p>

  <p>“Şanslı olduğunu bilmeli,” dedi babam kısaca. “Başka bir şey var mı?”</p>

  <p>“Anlaşma için sen kendi adamlarına vekâlet vereceksin, biz de kendi adamlarımızı görevlendireceğiz, herhalde hepsi bu. Ama kâğıtlar imzalanmadan da gelebilir. Her konuda hemfikiriz, değil mi? Her şey açık ve net.”</p>

  <p>“Biz artık kızı istemiyoruz.”</p>

  <p>“Yani onun tarafından bir itiraz yok, her şey gönlünce olup bitiyor demeye getiriyorsun. Bunu kastediyorsun umarım. Başka bir şey söylemeye çalışmıyorsun, değil mi?” Annem ayağa kalktı, ben de kalktım. Konuşmaya başladı. “İonides Peisistratides, size teşekkür ederim.”</p>

  <p>Babam ters bir bakış attı bana.</p>

  <p>“Peki kızım, ya şimdi? Bir şey söylemeyecek misin?”</p>

  <p>“Muhterem babam.”</p>

  <p>“İonides’e söyle.”</p>

  <p>Ama sözlerim yine yanlış sözlerdi ve bir şey ifade edemedim doğrusu.</p>

  <p>“Bu muhteşem gün…”</p>

  <p>Bu buluşmamızda İonides’i son kez gördüğümde, artık tebessüm etmiyordu, kahkahalarla gülüyordu, nadiren görülen bir şey.</p>

  <p>Annem beni usulca itekledi, dışarı çıkardı.</p>
</body>
</html>