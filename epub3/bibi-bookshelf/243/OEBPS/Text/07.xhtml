<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">O gece, İonides ayrıldıktan sonra, nasıl yapacağımı bilemiyordum ama filozofluk yapmaya çalıştım. Tek sorumlusu tanrılardı. İon, Mısır’da, filozoflardan birinin üç eski tanrıdan arta kalanları bir araya getirmesiyle yeni bir tanrının ortaya çıktığını söyledi. İon’a o tanrının adını sormayı ihmal etmemiştim. Tanrının adının Serapis olduğunu söyledi. Ama bu yanlış olmalıydı. Eski tanrılarla ilgili bir sorun vardır; eğer onları bir araya getirirseniz, birbirlerini yemeye başlarlar. Sonuçta, Ares’le Aphrodite’nin rüzgârlı bir ovadaki tavırları yakışıksızdı. Tanrılardan bir demet yapmakla bir yere varamazsınız, çünkü aynı anda iki yere birden bakmak zorunda kalırsınız ve mıhlanırsınız. Düşüncelere dalmışken, bir an tanrıların bana sırtlarını döndüğünü hatırladım, ama üstünden zaman geçtikten sonra böyle şeyleri hatırlamak, tabii ki farklı oluyor. Bana sırtlarını dönmüşlerdi, ya da onlar adına sırtlarını ben çevirmiştim çünkü mesela odanızda en sevdiğiniz tanrının küçük bir heykeli varsa, bazen yüzünü başka bir tarafa çevirirsiniz, çünkü o zaman ne yaptığınızı göremez. Bu da gösteriyor ki, küçük bir kız olsam bile, inancım pek kuvvetli değilmiş – yok, hayır, Olymposlulara pek faydam yokmuş. Öyleyse karşısında gerçekten çok acı çektiğim, ama yüz yüze geldiğim boşluk, bir nevi tanrı mıydı yoksa? Hayır. Boşluk boşluktur, hiçliktir. Tüylerim diken diken oldu ve sırtımda beni neredeyse donduran bir soğukluk hissettim. Ben inançsız biriydim. Ben lanetliydim. Düşüncelerimi kabul edilebilir bir hale gelene kadar yeniden düzenledim – Zeus insanların ve tanrıların babası, Artemis merhametsiz, Hera da kıskanç eş ki, sırf bu yüzden gördüğüm kadarıyla tüm erkeklerin eşleri kıskanç – ya da tam tersi. Gerçekten ama gerçekten erkek olmak isterdim; istediğim her yere gidebilme özgürlüğü için değil, istediğim her şeyi düşünebilme özgürlüğü için. Her düşünceyi gittiği yere kadar izleyebilmek için, eğer mantık denen şey buysa. Sonra kendime, İon’a sor dedim. Pek kadınsı bir tavır! Ama bu konuda kadınlar gibi değildim, İon’a inanmıyordum ya da sadece belli zamanlarda inanıyordum. İon neye inanıyordu? Pek az şeye. İnandıkları da konuştukça değişiyordu zaten. Zekânın izinde, sözlerin peşinden gidiyordu. Her şeye gülüp geçebilmeliydi. Olymposlular sırf Yunan oldukları için, Yunanlıkları söz konusu olduğu zaman şaka malzemesi olmaktan kurtuluyordu. Ah evet! Onu tanıdığım süre zarfında İon değişti! İlk günlerde, büyük cüretle, Herkesin Babası’na bile inanmadığını görmeme izin veriyordu. Ama yabancıların –barbarların– arasında bunu göstermekten kaçınıyordu, çünkü gerçek aşkını küçük düşürmek istemiyordu ki, günden güne bu gerçek aşkın Hellas’ın kendisi olduğunu daha iyi anlıyordum: Yunan kültü, eski günlerden kalma o çarpıcı isimler, dünyada eşi benzeri olmayan bir geçmiş. Son günlerde, içinde, azıcık da olsa inancın yeşerdiğini düşünüyordum, hatta bana öyle geliyordu ki, biraz biraz, sorumluluğunu taşıdığı rahiplik makamının gerçek bir şey olduğuna inanmaya başlamıştı. Ne İon ne de benim sorularım, onun gizeme bakışını, artık iyiden iyiye eskimiş, bıkkın tavrını değiştirebilirdi. Varsın, Romalılar ne yaparsa yapsın bir gün Yunanistan’ın, Hellas’ın kendine gelip eski günlerine döneceğine inansın.</p>

  <p>İon değilse, kim yapacaktı bu işi? Tek bir cevabı vardı sorunun. Tanrı. Kendi adına biliciliğe başvur sen de! Tapınağa, bilicilik diye bir şeyin var olup olmadığım sor! Ne saçma bir şeydi bu böyle? Bir çıkmazdı bu, böyle demezler miydi? Öyleyse boşluk. Ve heksametre. Zaman zaman bilicilik işe yarıyor gibiydi aslında. Bunda İon’un Kaçamak Cevap dediği şeyin rolü büyüktü. Cevapta her zaman farklı biçimlerde yorumlanabilecek bir şey vardı. Ben fazlasıyla olumlu şeyler söylüyor olsam bile, İon sözlerimi iletirken belli belirsiz değiştiriyor, olumlu yanını hafifletip alternatifini ima ediyordu. Ah evet! Kendi aramızda, kendimizce akıllılık ediyorduk biz. Talihin yüzümüze güldüğü zamanlar oluyordu. Zaman zaman yüzümüze gülen talihe, İon’un güvercin postasının, Siva’dan Kuzey Kutbu’ndaki Kassiterides tapınağına kadar tüm tapınaklarla paylaştığı istihbarat eklendiğinde, bazen şansımız katlanıyordu gerçekten. Ama tunç kaptaki kuzusu ve kaplumbağasıyla Kroisos, her zaman bizden daha şanslıydı tabii ki! Sorular da gitgide azaldı ve sadeleşti. Bununla birlikte, hediyeler de basitleşti. Atina drahmisi karşısında, altından gümüşe düştük. Bazen sadece teşekkür mektupları alıyorduk. Onu bile alamadığımız zamanlar oluyordu. Gelgelelim Delphi Delphi’ydi ve hazineleri efsanelere konu olmuştu. İon bir gün, Pythiaların holünün çatısının, Pythion’un, bakıma ihtiyacı olduğunu söyledi. Tek bildiğim, bunun ardından, Atinalı çok ünlü bir mimarın tuğlaların üzerinde süründüğüydü. Andokides ufak tefek, kıllı ve pek de dindar olmayan bir adamdı. Tapınaklarımızdan “tanrı kutuları”, hazinelerimizdense “para kutuları” olarak söz ediyordu. Arkamdan benim için neler söylediğini bilemiyorum ama yüzüme karşı gayet nazikti, her ne kadar ortalıkta yüzüm açık gezmeyi âdet edinmiş olsam da. Ne de olsa Atinalıydı, yavanlık dışında her şeyin hoş görüldüğü bir şehir. Ama ters biriydi.</p>

  <p>“Çıkmanız gerekiyor.”</p>

  <p>İon’un yüzüne baktım.</p>

  <p>“O kadar kötü olamaz.”</p>

  <p>“Öyle,” dedi Andokides. “Miken işi bile dayanmaz sonsuza kadar. Burası yapılalı bin yıl olmuştur herhalde. Kurşun giderek ufalanıyor, taşlarsa epey yıpranmış.”</p>

  <p>“Böyle bıraksak olmaz mı?”</p>

  <p>“Evet,” dedi Andokides acı bir ifadeyle, “eğer Hanımefendi gelecek kış tüm binanın başına yıkılmasına ses çıkarmayacaksa, sorun yok.”</p>

  <p>“Nereye gideceğim?”</p>

  <p>“Ben sizin koruyucunuzum,” dedi İon, “gerekirse bana taşınırsınız.”</p>

  <p>“Etrafta birçok boş ev gördüm,” dedi Andokides. “Eğer çatı tamiratına nezaret etmek için uzun süre burada kalacaksam, benim de bir eve ihtiyacım olacak.”</p>

  <p>“İstediğini seç,” dedi, İon. “O evler terk edilmiş ve çoğu yıkılmak üzere. Belki şansın yaver gider.”</p>

  <p>Andokides, evlerden birine geçici olarak yerleşti. Çok küçük bir evdi yeni evi. Ama zamanının çoğunu bizim çatıda geçiriyordu. Derken bir gün, aşağıya indi ve ikimizi birden görmek istediğini söyledi. Boş konuştuğu söylenemezdi.</p>

  <p>“Çatıyı yıkıp yeniden yapmamız lazım. Hem de mümkün olduğu kadar çabuk. Benim fikrimi soracak olursanız, önümüzdeki yazı bekleyecek vaktiniz bile yok. İşiniz şansa kalmış.”</p>

  <p>“Geçici bir destek falan koyamaz mısınız?”</p>

  <p>“Ne! Bu kadar yükseğe? Ağaçlar nerede?”</p>

  <p>“Bunun neye patlayacağı hakkında bir fikriniz var mı?”</p>

  <p>“Bir hesap çıkarabilirim.”</p>

  <p>“Lütfen, ne kadar çabuk olursa o kadar iyi.”</p>

  <p>“Yukarıda ben de bunu düşünüyordum zaten. Şimdi buracıkta yuvarlak bir hesap çıkarabilirim, ama son fiyat değil tabii ki.”</p>

  <p>“Konuşalım bakalım.”</p>

  <p>Andokides anlattı bize. Çıkardığı hesap bana pek bir şey ifade etmedi. Bin drahminin üzerindeki hesaplar hep aklımı karıştırırdı zaten, ondan ötesi hep aynıydı benim için. Ama İon çöktü kaldı, o an kendini zor tuttuğunu biliyordum.</p>

  <p>“O kadar çok mu?”</p>

  <p>“Ne yazık ki öyle. Şu durumda bana bir şey kalmıyor bile. Tanrıların hatrına yapıyorum diyelim.”</p>

  <p>“Ama senin adın çıkmış, ateistsin sen!”</p>

  <p>“Böylesine güzel bir yapının harap olmasını nasıl sindiririm ki içime?”</p>

  <p>“Ne yapacağımızı bilemiyorum, sıkışıp kaldık,” dedi İon. “Burada o kadar çok paramız olmadığını biliyorsun. Atina’ya gidip para dilenmem gerekecek.”</p>

  <p>“Bana kalırsa Korinthos’u denemelisiniz, asıl para orada.”</p>

  <p>“Ben Atinalıyım,” dedi İon sert bir ifadeyle. “Her zaman için önce Atina gelir. Sonuçta, burası koskoca Delphi; tüm dünya katkıda bulunacak.”</p>

  <p>“Beni olup bitenden haberdar edin,” dedi Andokides. “Kışı geçirmeniz için elimden geleni yapacağım. Ama baharda çatının yıkılması gerek.”</p>

  <p>“Ben destek olamaz mıyım, İon? Biliyorsun, benim de bir yere kadar gücüm…”</p>

  <p>Andokides gülmeye başladı.</p>

  <p>“Tanrıdan rahat bir kış mevsimi dileyin, hanımefendi,” dedi bana. “Eğer kötü bir kış geçirirsek, çatının üzerinde birikecek kar, nasıl desem – belki eski zamanlarda daha az kar yağarmış buralara. Peki. Şimdi gitmem lazım, hesapları bir gözden geçirip size yazılı bir rapor hazırlarım. Yüksek Rahip, Hanımefendi…”</p>

  <p>“Doğrulacak gücüm kalmadı,” dedi İon. “Bunca zaman, hem de farkına varmadan, bunca zaman geçirmek, yıkılmak üzere olan bir çatının altında!”</p>

  <p>“İon.”</p>

  <p>“Efendim?”</p>

  <p>“Bu kış Atina’ya gidiyorsun.”</p>

  <p>“Öyle görünüyor.”</p>

  <p>“Ben de geleyim seninle?”</p>

  <p>“Canım Ariekam!”</p>

  <p>“Neden olmasın? Beni buraya bağlayan bir şey yok. Dionysos kış mevsiminde buralara göz kulak olabilir bizim için. Her zamanki gibi, hem kimse onu sorularıyla rahatsız etmez. Lütfen!”</p>

  <p>“Çok sevgili Hanımefendi, dedikoduları, ah o şamatayı bir düşünsenize.”</p>

  <p>“Aptallık ediyorsun. Ben koca bir kadınım. Hem, gerekirse farklı yerlerde kalırız. Hayatımda bir kez olsun seyahate çıkmak istiyorum.”</p>

  <p>“Bilmiyorum.”</p>

  <p>“Bir düşün, lütfen!”</p>

  <p>“Sen iyi bir dilenci misin? Orada birer dilenci olmamız gerekecek, biliyorsun değil mi? Bir milyon drahmi! Ne anlama geldiğini biliyor musun?”</p>

  <p>“Sürekli rakamlardan bahsedip başımı mı ağrıtacaksın? Eminim dilenebilirim. Belki de iyi bir dilenci bile olabilirim, kim bilir? Denerim.”</p>

  <p>“Düşünmem lazım.”</p>

  <p>“Delphi dediğin kadar ünlü mü hakikaten?”</p>

  <p>“Kesinlikle öyle. Namı Stonehenge’den Assuan’a kadar yayılmış. Belki tanrıların da yardımıyla, çok daha ötelere.” Tanrıların bize yardımı olduğuna dair en ufak bir inancı olmadığını söylemek geçti içimden, dilimin ucuna kadar geldi ama sessiz kalmayı tercih ettim.</p>

  <p>Ertesi gün İon, onunla gitmemin mümkün olduğunu düşündüğünü söyledi. Bir haber göndermişti ve gelen cevap, pek de umutsuz değildi. Atinalıların ya da İon’un Atina’da ilişki kurduğu insanların, işlerini ayarlamak için birkaç güne ihtiyaçları vardı. Resmi bir davet gelebilirdi. Hiç kimsenin, Pythia’nın nasıl ağırlanacağı ya da deyiş yerindeyse, böyle bir şeyin, teolojik açıdan mümkün olup olmadığı hakkında bir şey bilmediğini sanıyordu. Pythia ve Delphi, birbirinden ayrılmaz gibi geliyordu insanlara; ama bunun anlamı bir üç ayımı daha, karlarla kaplı bir köyde, inzivada geçirmek zorunda kalmamdı.</p>

  <p>İki gün sonra, İon cevabın geldiğini ve görüşün olumlu olduğunu söyledi. Gerçekten de Atinalılar konu üzerine düşünmüş ve olanakların muhteşem olduğuna karar vermişti! Hem böylesi daha önce hiç görülmemişti. Dört bir yana, gezginlerin mevsiminde Atina’ya bilicinin geleceğini haber etmeyi tasarlıyorlardı! Doğudan ve Mısır’dan gelecek olan Yunanlar bir tarafa, önü kesilmez Romalı akutlarını bile hesaba katmışlardı. Beni, Akropolis’in girişinde ve Pallas tapınağında törenle karşılayacaklardı. İon, çok doğaldır ki, Atina tapınağında Apollon’la kalacaktı.</p>

  <p>Yazın son ayı da geçip gitti. Şehirde alışılmadık bir tenhalık olduğunu düşünmeden edemiyordum. Sahilde, babamın evinde rehberlerimizle buluşacaktık, daha önce hiç görmediğim bir araçta seyahat edecektim! İon’la, belki de ilk ve tek ciddi tartışmamız bu konuda oldu. Aracı önceden görüp incelemekte kararlıydım. Tentelerin altında, sarılıp sarmalanmış halde üç beş adım öteye taşınmakla, çok uzun yıllar önce tırmandığım o dik yokuştan aşağıya inmek, bunu atlatabildiğim takdirde Atina’ya kadar onca mesafeyi katetmek, birbirinden epey farklı şeylerdi. Sonunda isteğim gerçekleşti tabii ki. Araba, Delphi’nin kapılarından kilit eksik olmayan, gizli, ya da daha doğrusu kutsal binalarından birinden çıkartıldı ve inceleyebilmem için Pythia salonuna getirildi. Çok ilginç bir şeyle karşılaştığımı söyleyebilirim. Dört tane tekerleği vardı; öndeki ikisi, dingille birlikte, iki yana az da olsa dönebiliyordu. Çok büyüktü ve her yanı özenle boyanmış, resimlerle doldurulmuştu. Apollon’dan bir iz yoktu üzerinde, ben de onun, Apollon mağarayı ve tapınağı ele geçirmeden önce yapılmış olduğunu düşündüm. O günlerde yapılmış olması gerektiğini söyledim ama hiç kuşku yok ki, çiftçilikle ilgili azıcık bilgi sahibi olan herkesin tasdik edebileceği gibi, yüzlerce kez tamir edilmişti. Üzerindeki resimlerin de her defasında elden geçirildiğini tahmin ediyordum. Resimlerden birinin, mağaradaki dev yılanın, Apollon’un zamanı gelince öldüreceği yılanın resmi olduğunu anlamak hiç zor değildi. Bir diğeri de koca anamız Gaia’nın resmiydi. Tüm bunları gördükten sonra arabanın –çünkü o gerçekten de bir arabaydı– güvenli olduğuna ve kendimi ona gönül rahatlığıyla teslim edebileceğime karar verdim. Aslına bakılırsa, Pythia salonundan daha iyi bakmışlardı ona sanki! Küçük Menesthia’nın Dionysos’un bilicisi sıfatıyla ona binmesine izin verdim. Mağaraya girmesinin uygun olmadığını, ama sütunlu girişin altında oturabileceğini, orada sorulan sorulara cevap verebileceğini söyledim. Tuhaf bir çocuktu. Kendi kendine, yine kendi tabiriyle, bir kendini “komik hissetme” hali türetmiş, kendini komik hissederek soruları rahat rahat cevaplamaya başlamıştı. Bir gün, soruyu soranın avuç içini incelemenin de faydalı olacağını, çünkü orada insanın geleceğiyle ilgili söylenecek çok şey bulunduğunu anlattı. Kaptan alınan suyla hiç kutsanıp kutsanmadığını sordum ona. Hayır dedi, annesi böyle kutsanırmış ama ona tehlikeli olduğunu söylemiş. Bu sayede, en azından Dionysos açısından, tapınağın, bilicilikle ilgisi olmasa da, ilginç insanların elinde olduğuna karar verdim.</p>

  <p>Babamın eski evine yaptığım ziyaretin eğlenceli olduğunu söyleyemeyeceğim. Evin mirasçısı, ağabeyim, uzaklara gitmişti, ama o hep uzaklarda değil miydi? Son karşılaşmamızda birbirimizi tanıyamamıştık bile. Karısı oradaydı, şişman bir kadındı ve Pythia’dan korkuyordu. Korkusu beni çok memnun etti. Çünkü sürekli hor görülen küçük Arieka dışında o evle ilgili başka bir anım yoktu. Konumumun bana sağladığı ayrıcalıklardan nadiren haz alabildim; ağabeyimin karısıyla tanışmam, bana o hazzı yaşattı. İon halinden memnun görünmüyordu, geceyi evde geçirmemiz için ısrar etti. Atından inmek zorunda kalmış, bir köle hayvanı bayır aşağı çekerken, o yürümek zorunda kalmıştı ve şimdi ayakları ağrıyordu. Dahası tören alayı henüz hazır değildi. Gemiyle geliyorlardı ve Korinthos’ta biraz zaman geçirmeleri gerekmişti.</p>

  <p>Ertesi sabah tören alayı sahile çıktı ve yola koyulduk. Gemiyle gitmektense, Megara üzerinden gitmeyi tercih ederdim, o zaman içim daha rahat olurdu. Gelgelelim, o sıra Atina ile Megara, sonu gelmez kavgalardan birine tutuştu. Roma hâkimiyeti altında bile pek ileriye gidememiştik bu konuda. Bir Pythia tanrının sureti kadar kutsaldır. Alcibiades’in küstahlığına sahip olmayan biri tanrı simgesine kötü muamele edemezdi. Ama Megara’lılar huzursuzdu, işte bu yüzden biz ve tören alayımız gemiyle Korinthos’a geçtik.</p>

  <p>Karşı kıyıda bir şehir görmek, hele hele Korinthos’u görmek, başlı başına oldukça büyüleyiciydi. Ama çocukluğumda tanrıların evleri sandığım o binalar, meğer sahile yapılan ambarlardan başka bir şey değilmiş! Orada, bizi ağırlayacak Korinthos’lu dostumuz tarafından karşılandık. Evi ya da daha doğrusu sarayı, çok büyüktü. Ama rahattı, kapıyı Romalı askerler bekliyordu. Korinthos’u yakıp yıktıklarından, burada pek sevilmiyorlardı. Romalıların dostları da sevilmiyordu tabii –ki o dostlar arasında bizim dostlarımız da vardı– ve sonuçta şehirde gergin bir hava vardı. İonides onların, toprağın tuzu olduğunu söyleyip beni şaşkına çevirdi ve ne söylemeye çalıştığını anlayabilmek için, birkaç soru sormak zorunda kaldım. Her yana ulaşabilen rüzgârın taşıdığı bir tohummuş. Ama ben şehirlerin kendi içlerindeki düzenleriyle pek ilgilenmem. Dostumuzun, çatımız için topladığımız bağışlara, cömert bir katkıda bulunduğunu söylemem yeter. Orada sadece bir gece geçirdik ve sonra yolumuza devam ettik, bir günlük uzun bir yol katettik; Eleusis’e vardığımızda hava kararmıştı, meşalelerin alevleri eşliğinde şehre girdik. Orada da iki gece geçirdik, ama anlatacak fazla bir şeyim olduğunu sanmıyorum. <em>Mystai</em><a class="footnoteref" href="../Text/notlar.xhtml#n2" id="ref2">2</a> beni saygıyla karşıladı ve şimdi burada birer birer anmayacağım birçok imtiyaz sunuldu bana; üyeliğe kabul edilenler nasıl olsa bilir tüm bunları. Yine de ben bir açıdan hayal kırıklığına uğramıştım. Delphi ve Eleusis, tanrının sağ ve sol elleri gibidir. Belki de şöyle söylemek daha doğru: Delphi tanrının sesiyken, Eleusis tanrının elleridir! Ama şimdi tartışacak değilim bu konuları. Barış öpücüğünden sonraki günün sabahı, Atina’ya doğru yolumuza devam ettik.</p>

  <p>Atina’yı bugüne kadar görmemiş olanlar sakin olsunlar. Nasıl biliniyorsa aynen öyle. Romalıların dokunmadığı birçok heykel var her yanda. Atina özgür bir şehir, onlar da bunu kabul edip duyurdu; Romalıları kastediyorum, hem de Senatolarında duyurdular bunu. Atinalılar eğer isterlerse silah taşıyabilirler, yine de, görebildiğim kadarıyla pek azı bu imtiyazdan yararlanıyor. Şehirde birçok köle ve birçok özgür insan var. Belli seviyedeki kadınlar, tıpkı biz Delphi’liler gibi, yüzü açık geziyor. Her şeye rağmen, öyle görünüyor ki sadece filozoflar, bilgeler ve uzmanlarla karşılaştık; yazarlar ve şairler de vardı elbette, gerçi o zamanlar aralarında öne çıkan yoktu sanki. Konuşmalarına çok özen gösteriyorlar; hatta bu yüzden, eskilerin ağzıyla konuştukları söylenebilir.</p>

  <p>Bir kez daha saygıyla ve huşuyla karşılandık. Bu huşunun içtenlikle hissedildiğine inanmıyorum. Öyle görünüyor ki o muhterem beyefendiler, hissetmeleri gerekeni hissediyormuş gibi davranıyorlardı, hepsi o kadar. Beni saran duygu mütevazılık değil, çekingenlik oldu.</p>

  <p>Gelgelelim bir misafirin Parthenon’da, tanrıçanın o devasa heykelinin arkasına yapılmış odalarda ağırlanabiliyor olması kendi başına yeterince şaşırtıcıydı. Sağ elinde taşıdığı, Samothrake Kanatlı Zafer Heykeli’nin aslına uygun boyutlarda yapıldığı hesaba katıldığında, heykelin ne kadar korkunç olduğu anlaşılacaktır. Bir kere, ne açıdan bakarsanız bakın, gözünüze bir türlü olması gerektiği gibi, rahat duruyormuş gibi görünmez. Çünkü yukarıdaki o baş, vücudu göz önüne alındığında, fazla ufaktır, aşağıdaki o el ise o kadar büyüktür ki! Kutsal simge tanrıçanın kutsallığını ve gücünü ifade etmez, bunun yerine insana işaret ettiği şey, karıncaların, tanrıçanın uzuvlarını bir araya getirmek için ortaya koyduğu o içler acısı koşuşturmacadır. Sol kolunun altına aldığı mızrak, sıra kürekli kadırganın direğiyle aynı büyüklüktedir. Konuştuğum hiçbir Atinalı onu beğendiğini söylemedi. Beni bir kenara çekip, yontucunun, ifade ve düzenleme açısından imkânsızı zorladığı, ince ve jestlere dayanan ayrıntılardan bahsettiler. Ama ben genelde renkleri fazlasıyla parlak buluyordum, ne de olsa Delphi’nin, rengi solmuş, zaman tarafından “sade taş” rengi denebilecek bir renge indirgenmiş eski eserlerine gözlerim epey alışmıştı. Revaklardaki resimlerse başka bir mesele. Burada kendinizi kuşatma sırasında cayır cayır yanan İlium’da bulabilirsiniz. Aias’ın öfke dolu yüzüne bakabilirsiniz ve Nestor’un, gördüğü onca bahara rağmen nasıl da dinç olduğuna şaşabilirsiniz.</p>

  <p>Sanırım seyahatlerimin hatıralarıyla kendimden geçiyorum. Sonuçta, doğduğum evden ilk kez birkaç mil uzaklaşmıştım ve aslına bakılırsa bir daha böyle bir şansım olacağını da düşünmüyordum. Hem gidecek neresi vardı ki benim için? Atina’yı görmüştüm ve zaten Delphi’de yaşıyordum. Yola devam etmemin zamanı gelmişti.</p>

  <p>Ziyafetlerde bol bol eğlendik. Hanımefendiler taburelerde oturmaktansa boylu boyunca yerdeki sedirlere uzandılar ve genelde yüzleri açıktı, tıpkı biz Delphi’li kadınlar gibi. İnsan kendini ileri bir medeniyetin parçası olarak görüyor. Ben, tabii ki, konumum gereği, zaman zaman şalımla ağzımı örtmek zorunda kaldım ama bana öyle geliyor ki hanımefendiler benim bu tavrımı ince ve son derece uygun bir hatırlatma olarak değerlendirdiler. Arkhon’un karısı bile. Ziyafetlerin belli bir anında –çok büyük ziyafetlerde değil tabii ki– İonides kalkıp konuşuyordu. Atina usulü, sanki tesadüfen laf ona gelmiş gibi yapılıyordu bu iş. Biri kalkıp laf arasında, dedesinin bir zamanlar biliciye sorular sorduğundan bahsediyor, şundan ya da bundan ne kadar da etkilendiğini anlatıyordu. Arkasından İonides’e, Delphi’de karşılaştığı insanlar hakkında sorular soruluyordu. Bu durum İonides’e, Roma diktatörü Sulla’nın adını anma fırsatı veriyordu; adamın çürüyen binaları görünce attığı kahkahayı anlatıyordu herkese; Yunanlar inşa etmekte güçlük çekmez, ama korumayı bir türlü beceremez dediğini anlatıyordu. Çatımızın çökme tehlikesiyle yüz yüze olduğu böylece dile geliyordu. Bir keresinde, tam da bu noktada, uyanığın biri araya girdi, “Ne diyelim, sevgili Yüksek Rahip, Aeschylus işini bilmiyor muydu yani!” dedi. Bu soğuk hava dağıldıktan sonra, kuşkusuz çok daha güzel görünen genç bir hanımefendi –ki sanırım bizim hetaera dediğimiz kadınlardan biriydi– bana bir şeyler söylemek istediğini ama cesaret edemediğini söyledi. Çünkü herkes, neye benzediğini öğrenebilmek için merakla bekliyordu. Bu cesur tavır, gerçek bir Atina sohbeti başlattı o noktada. Yabancıların asla anlayamayacağı –en azından ben hiç anlamadım– imalarla ve parlak çıkarımlarla dolu, tanrılar hakkında uzun bir tartışma oldu. Neden bahsettiklerini anlamıyordum. Bence tüm bu sohbetler, inceden kutsal değerlere saygısızlıktı; başka türlü görmem mümkün değildi onları. Hakikaten, bir keresinde, benim gözümde güler yüzlü bir alaycıdan başka bir şey olmayan bir genç adam, İonides’i kehanet uydurmakla suçladı. Ardından ani ve en azından benim gördüğüm kadarıyla, tüyleri diken diken eden bir sessizlik geldi. İonides, hiç istifini bozmadan, yalan söyledi.</p>

  <p>“Bugüne kadar, tek bir söz bile uydurmadım ben. Sanırım, aramızda örtüsüyle ve sessizce oturan kişiden dolayı, bilicinin esin kaynağı hakkındaki tartışmamızı fazla ileri götürdük. Ama daima ne duyduysam onu söylediğimi eklemeden edemeyeceğim, duyduğum şeyden emin olamadığım zamanlardaysa hiçbir şey söylemem. Biliyorsunuz tapınağımız bu aralar, zaman zaman eski usule, heksametreyle konuşma geleneğine dönüyor. Ben yalnızca bir aracıyım. Ben şair değilim ve o mısraları asla kendi başıma yazamazdım. Onlar tanrıya aracılık eden, saf ve kutsal bir ağızdan çıkıyor.”</p>

  <p>Sessizlik uzadıkça uzadı. İddiasındaki kutsal değerlere yönelik bu nihai saygısızlığı İonides’in yüzüne vurmak geçti içimden. Ama yapmadım bunu. Nasıl yapabilirdim ki? Hem sessiz kalmamın başka sebepleri de vardı. Burada bir ateist konuşuyordu; onu çok yakından tanıyordum, sözlerinde son derece samimi olduğunu görebilecek kadar yakından tanıyordum. Söylediklerine kendisi de inanıyordu, bundan eminim; onu tanıyorsam, bu böyleydi. Yani İonides, o sinik, dinsiz, düzenbaz yalancı tanrıya inanıyordu!</p>

  <p>Sanırım zamanla hepimiz değişiyoruz. Olymposlulara inanmıştım, on ikisine birden. Peki şimdi ne kadar inanıyordum, İonides’in uydurmalarını dinlediğim bunca yılın ardından, şimdi ne âlemdeydi inancım? Tanrının bana tecavüz ettiği gerçeğini aklımdan hiç çıkarmadığım o yılların, yarım yamalak bir inançla geçirdiğim; inandığım şeylerin yaşayan gerçekler olduğu hakkında bıkıp usanmadan kanıt aradığım onca yılın ardından hâlâ inanıyor muyum? On iki tanrı, eğer o dağın tepesinde yaşamıyorduysa bile, belki başka bir yerde, başka bir âlemde, hatta belki daha yüksek bir dağın tepesinde yaşıyorlardır diye teselli aradığım onca yılın ardından, ben ne haldeydim? Benim için çok fazlaydı bu kadarı. Konuşmadım, sessiz kalmayı tercih ettim, yüzümü tamamen örttüm.</p>

  <p>İonides, bunu kasten yaptığımı düşündü. Halbuki düpedüz utançtan yapmıştım ben bunu.</p>

  <p>Konuşmasını sürdürdü. Kendimi toparlayıp İonides’e yeniden kulak verdiğimde, sıkıntılı konuyu çoktan atlatıp, dinsel huşudan servetle gelen saygıya geçmişti. Evet, utana sıkıla da olsa, özenle seçtiği vurgularıyla, diyordu ki tapınak, dilenmeye mecbur kalmış! Bu seçkin topluluğu, sefil maddi kaygıları maddi meseleler hakkında konuşarak sıkmak, aklının ucundan geçmiyordu! Yine de işte gönlünden bir şeyler kopan varsa…</p>

  <p>Evet, gerçekten gönüllerinden kopuyordu. Arkhon bir sivri uçlu kalemle tabletlerini istedi ve hemen bir hesap çıkardı bize. Diğerleri de sözler verdi. Kadınlar mücevherlerini bağışlamayı vaat ettiler. Silahsız Atina’nın başka güçleri olduğu açıktı.</p>

  <p>“Öncelikle gezginler,” dedi İonides Mars alanından dönerken. “Üniversitenin de büyük payı var tabii. Atina bugünlerde kocaman bir üniversite gibi. Bu kadarı yeter tabii.”</p>

  <p>“Burası bir yontucunun atölyesine benziyor. Tüm bu baş döndürücü kahramanlar ve tertemiz, çırılçıplak bu sunaklar!”</p>

  <p>“Sözünü etmişken söyleyeyim. Sevgili Hanımefendi, bu gibi toplantılarda biraz –Arkhon’un ne söylediğini hatırlıyor musun?– biraz daha, şey, kâhin gibi davransan, olmaz mı? Tabii ki öylesin, ama insanlara ara sıra, Delphi’de yaşayan bir tapınak bulunduğunu, onun ülkemizin ve dünyanın refahı için vazgeçilmez olduğunu hatırlatmak zorundayız.”</p>

  <p>“Öyle mi ki?”</p>

  <p>“Yorgunluğuna veriyorum. Ama n’olur, çatıyı aklından çıkarma!”</p>

  <p>Atina’da on gün geçirdikten sonra Atinalının gerçekliği hakkında bir şeyler öğrenmeye başlamıştım. Uzmanları tuhaf olmasına tuhaftı, ama yine de harikuladeydiler. Saygı ve anlayışın yumuşak ve eğlenceli sıcaklığı beni hiç bu kadar kuşatmamıştı. Öğrencileri kibardı. Çoğu, Roma’dan Atina’ya öğrenimlerini tamamlamak üzere gönderilmişlerdi. Bazıları Yunandan çok Yunandı. Tıpkı, söylemeye utanıyorum ama Romalı taklidi yapan şu zavallı Yunanlar gibi. Zamanımızı Atinalıların en soyluları arasında geçirdik, ama bir milyon drahmiye biraz olsun yaklaşamadık desem yeridir. Kimi zaman gerçek bir saygıyla karşılandık, hatta bazen gerçek inanç bile çıktı karşımıza. Bizi samimiyetle sevdiğini iddia eden birçok insan da gördük, ama ne yazık ki, çok az para bulabildik.</p>

  <p>İonides, umudunu günden güne yitiriyordu. Bıkıp usanmadan, toplanan miktarı kaydettiği kâğıtlara yazıp çiziyordu. Bir gün o güne kadar topladığımız miktarı bir araya getirdiğimizde karşımıza nasıl bir şey çıkacağını öğrenmeye karar verdi. Uğraştı da uğraştı ama sonunda durmadan farklı sonuçlara vardığını itiraf etti. Bir matematikçinin yardımını almak için üniversiteye gitti, benim de bir işe yaramayacağımı anlamıştı çünkü.</p>

  <p>“Sevgili dostum,” dedi matematikçi, “esnafa sorsan daha iyi ederdin. Hesap tahtasını kullanır, hemencecik cevap verirdi sana.”</p>

  <p>Ama İonides ısrar etti, topladığımız ufak bağışların miktarının herkesçe bilinmesi hoş bir şey olmazdı. Matematikçi, toplama dediği işlemi yapmak zorunda kaldı. Beşer onar, on ikişer sayıp, su saatiyle yaklaşık bir saat sonra, bir sonuca vardı.</p>

  <p>“Biz buna parmak hesabı diyoruz,” dedi.</p>

  <p>İonides, toplamı gördükten sonra bir süre sessiz kaldı. Uzman, bir yorum daha yapmaya kalktı ama son anda fikrini değiştirdi, sustu; ona teşekkür ettik ve ayrıldık. İonides çok üzgün görünüyordu.</p>

  <p>“Bu iş böyle gitmeyecek,” dedi. “Ne yapacağımızı bilmiyorum. Dionysos bizim son şansımız.”</p>

  <p>Sadece son şansımız değildi o, Atina’daki son durağımızdı aynı zamanda. Tören alayıyla sunağının başına kadar gittik ve ona adak sunduk.</p>

  <p>Küçük bir alaydı bizimkisi ama etrafımızı büyük kalabalıklar sardı. Şehrin asıl sakinlerinin daha bir farklı olduğunu ilk kez bu vesileyle anladım. Çok köle yoktu etrafta. Atina özgür insanları tercih ediyor. Sanırım bu ileri bir medeniyet. Gerçi şu kölelik meselesi benim kafamı biraz karıştırıyor. Kitaplıktaki Perseus’u hatırlıyorum, halinden o kadar memnundu ki, “özgürlüğü” ciddi bir güvensizlikle karşılıyor, sanki ona inanmıyordu. Sonuçta, eğer kölelik özgürlüğün kısıtlanmasıysa, hiç kuşku yok ki, mesela maden ocaklarında birçok gerçek köle var. Hem, bunun dışında, sabanı olup da öküzü olmayan insanlar da var ve bu yüzden sabana kendilerini koşuyorlar. Bir söz vardı aklımda, bilmem hatırlayabilecek miyim, İonides söylemişti bir gün. Evet, hatırladım. Mertebe demişti, mertebe meselesi. Bir adam bir diğerine iş yaptırabilir. Ama insan için iş, alçak kölelik mertebesinden başlar ve ta –Perseus’un durumunda olduğu gibi– gönüllü olarak, sevgiyle yapılan, insanla işi arasında bir tür evliliğe kadar gider. Her halükârda, hepimizin tanrıların ya da tanrılar ideasının köleleri olduğumuz veya iş oraya kadar varırsa, yasaya tabi olduğumuz söylenebilir. Kısıtlanma hayatın bir gerçeğidir. Evet, kafam biraz karışık benim. Bir keresinde İonides, “Üçayağa tırmandığında, sen dünyanın en özgür insanısın,” demişti bana. Bu sözleri duyduğumda gözyaşlarına boğulduğumu, ama sebebini kestiremediğimi söylemiş miydim daha önce? Şimdi biliyorum. Tanrının ya da tanrının ideasının kölesiydim ben. Kitaplıkta okuduklarımdan sonra, görüyor musunuz nasıl da bilgili bir insan olup çıktım! Evet, Platon’dan, tüm bu idealar, Platon’dan.</p>

  <p>Dionysos tapınağına giden tören alayı hem zafer hem de felaketti. Alay, kalabalığın görüş alanına girer girmez adamın biri bağırdı, “İşte, işte orada!” Bir kadın feryadı bastı ve yere kapaklandı. Sonra kalabalık çıldırdı. Kültürlü Atina’nın ahalisi, bu yüzü gözü örtülü kadını görünce, ne yapacağını şaşırdı. Sopalarıyla etrafımızı saran, polis vazifesi gören, uzun boylu İskitli okçu köleler onları savuşturdu, ama sanırım ezilip canımızdan olma tehlikesiyle karşı karşıya kalmıştık. Disiplinli bir topluluğun bu kadar işe yarayabileceğini hiç düşünememiştim daha önce. Gerçekten gaddardılar. Kırılması gereken bir kafa varsa, tereddüt etmeksizin, kırıveriyorlardı. İlerlemek için yerdeki bedenlere basmak gerektiğinde, mızrakları ve kalkanlarıyla, süslü, kocaman miğferleriyle o ağır adamlar, adımlarını sakınmadan, insanları ezip geçiyorlardı ve gitmemizi istedikleri yere taşıdıkları bizler de, kan revan içindeki insanları eze eze yolumuza devam etmek zorunda kaldık. Tapınağa bir türlü varamadık, sonunda başladığımız yere geri döndük. Bedenler bir süre düştükleri yerde kaldı, çünkü boğucu gökyüzü kar göndermişti. Dionysos’un rahibi, sonradan duyduklarıma göre, o bedenleri şöyle bir süzüp, tanrıya takdim edecek başka bir şeye ihtiyaç olmadığını söylemiş. Ama o sırada biz, çoktan eve doğru yola koyulmuştuk.</p>

  <p>Havanın bozduğunu göz önüne alsak bile, şunu eklemem gerekiyor ki, şehirden ayrılışımız, şehre varışımız kadar gösterişli değildi. Orada şehirden ayrılan misafirler, görmezden geliniyor. Kovulmak bile bu kadar sıkmaz insanın canını. Ufak bir muhafız kafilesi şehir hudutlarına kadar bize eşlik etti, hâlâ kar yağıyordu. Hudutta, Eleusis’ten gelen temsilciler tarafından karşılandık. Onlar olmadan yolumuzu bulmanın imkânı yoktu. İonides’in bana sonradan anlattıklarına göre, her ne kadar eğitimli kimseler, tek sorumlunun, bizim tamamıyla gözden kaçırdığımız şu Pan olduğunun bilincinde olsa bile, Atina halkının cahil kesimi –ve özellikle de kadınlar– benim, yani Pythia’nın, sokakta insanların katledilmesine sebep olduğuma inanıyormuş. Eleusis’liler bize barınacak bir yer verdi ve karnımızı doyurdular, gerçi biraz gönülsüz görünüyorlardı, bizden korkuyorlardı. Megara, Atina’nın bizi ihmal ettiğini vurgulamaktan geri durmamak için, bize eşlik edecek birilerini gönderdi. Dediler ki yolda saldırıya uğrayabilirmişiz. Soğuk hava haydutları çileden çıkarıyormuş.</p>

  <p>Sonunda Megara’lıların, bizi evimize kendi şehirlerinden geçen yoldan götürmektense, Korinthos hudutlarındaki kırlarda, çobanın keçi sürüsünü gütmesi gibi güttüğünü anladık. Korinthos’lular, bizi giderken ağırladıkları gibi dönerken de ağırlamayı kabul etmişti. Bir kar fırtınası eşliğinde Korinthos’a girdik ve Korinthos’lu dostumuz için bizi ağırlamak hiç de zor olmadı, çünkü kala kala dört kişi kalmıştık. Megara’nın gönderdiği adamlara, hudutta Korinthos’luların bizi karşılayacağı, bu yüzden tek bir Megara’lının bile daha öteye geçmemesi tembih edilmişti. Aslına bakılırsa Korinthos ile Megara’nın maksatları birbirine aykırıydı, ama bu bütün komşu şehirler için geçerli değil miydi?</p>

  <p>Korinthos’lu zengin dostumuz bize çok nazik davrandı. Kaptan karşı kıyıyı göremediği sürece, herhalde korkusundan, gemiye binmemize izin vermedi. Sıcak suyla banyo yapabildik, sonra bir güzel ovdular her yanımızı, müziklerin de en az yemekler kadar iç açıcı olduğu ziyafetlerde doyasıya eğlendik. Banyodan çıktıktan sonra yatağımın üzerinde öyle bir elbise buldum ki, şaştım kaldım. Hiçbir Pythia giymemişti daha önce böylesini; ancak Korinthos cennetindeki bir tanrıça giymiş olabilirdi. O elbiseyi giyemedim. Onu giymem uygunsuz olurdu. Bunun üzerine biliciye yaraşır tarzda, donuk renkli bir entari giymek zorunda kaldım. Tanrının dostumuza şans, uzun bir ömür ve açık bir talih bağışlamasını öyle çok istedim, bunu sağlayabilmeyi öyle çok diledim ki! Ama zaten talihi açıktı ve onun kadar çok yiyip içen bir insana, uzun ömür vaat etmenin akıllıca olmadığına karar verdim. Ama ne yazık ki, zavallı, gizliden de olsa hayatını cinlere adamıştı. Salonlarının dört bir yanında Olymposluların simgelerini ve hatta heykellerini saklıyordu, gerçekten dindar bir adamdı ve bilicilere inanıyordu. Onun deyimiyle, iki drahmiyi bir araya zar zor getirebildiği günlerde, dünyanın en ünlü tapınaklarını gezmişti, ama serveti büyüdükçe göbeği de büyümüştü ve göbeği büyüdükçe de tembelleşmişti. Armağanını giymediğimi görünce hayal kırıklığına uğradı. Ne kadar minnettar olduğumu söyledim, elbiseyi daha münasip birinin giymesi, beni çok mutlu edecek dedim. Biraz atıştırdık ve sonra sevgili dostumuz el çırptı ve –o da ne!– içeri hayatımda gördüğüm en güzel kız girdi. Bir tanrıça gibi süzüle süzüle, reddettiğim elbiseyle, altından yaldızlı bir elbise! “Eğer,” dedi, “sizi bir kraliçeye layık olan elbiseyi giymeye ikna edemediysem, izin verin, en azından size bir taç hediye edeyim, Hanımefendi.” Böylece başka bir köle girdi içeri. Bir yastık üzerinde tacı taşıyordu. İnce dallardan, sallanan kırılgan yapraklar ve çiçeklerden oluşan o güzelim altın taçlardan biri. Bir, bilemedin iki onstan fazla altın kullanıldığını sanmıyorum ama gösterişe kaçmadan, inceliğiyle altının doğasını ve ruhunu nasıl da ortaya koyuyordu. Neler neler geçti içimden; doğru insanın, belki bir Olympias’ın, hatta belki de Helen’in başında olsaydı, o narin güzellik, bakan herkesi gözyaşlarına boğardı. Aniden bir şey geldi aklıma, dilime hâkim olamadım, söyleyiverdim, hem de sözler dudaklarımdan alışık olduğum gibi, yani heksametreyle döküldü; Menelaos’un, elinde kılıcı, dumanlar içindeki İlium’un önlerinde, kabahatli karısı Helen’e nasıl seslendiğini ve başında bu taçla, Helen dumanların içinden çıkınca kılıcının nasıl yere düştüğünü anlattım. Fazlasıyla çağdaş bir şiir olmuştu ağzımdan çıkan. Korinthos’lunun <em>ağzı</em> açık kaldı, şiiri kimin yazdığını sordu. Düşüncesizce, şiir beni kendimden geçirdiğinden belki, yazanın ben olduğumu itiraf ettim. İonides’in yüzü soluverdi, Korinthos’lu da sessizliğe büründü. Sözlerimi telafi etmek için, Pythia’nın aşırı yoğun bir iletişim yüzünden canından olmasını engellemenin biricik yolunun, mısraların diliyle, heksametreyle konuşması olduğunu söylemeyi düşündüm. Ama genç kız tacı da takabilir miydi başına? Böylece adam kıza, tacı başına takmasını söyledi ve o zaman gerçekten görülmeye değer bir görüntü çıktı ortaya. Sonra nedense, Helenlerle barbarları birbirinden ayıran şeyin, bu tacı yapabilme becerisi olduğunu düşündüm; görüldüğü gibi Helen sanatı bir kadını, altının maddesiyle değil, özbeöz ruhuyla taçlandırabiliyordu. Ama sonra Korinthos’lu araya girdi, avludaki diğer misafirinin, ki Lucius Galba’nın yardımcısıydı, efendisinin geç olsa da bize katılacağını söylediğini iletti. Korinthos’lu geri döndükten sonra, hizmetçi kızı elbisesi ve tacıyla birlikte savdı ve bize dönüp seyahatimizin nasıl geçtiği hakkında sorular sordu. İonides dönüşümüzün hayal kırıklığı yarattığını itiraf etmek zorunda kaldı. Korinthos’lu ayrıntıları öğrenmek için ısrar etti, İonides utançtan kızaran yüzüyle gereken miktarın ne kadarını toplayabildiğimizi söyleyince, adam “Nasıl olur!” diye feryadı bastı.</p>

  <p>Bir an tereddüt etmeden, tabletlerinin hazır edilmesini söyledi ve bir şeyler karaladı. Sonra karaladıklarını İonides’e gösterdi; İonides’in yüzü sarardı, soldu ama sonra yine kıpkırmızı kesildi.</p>

  <p>“Tanrıların işi bu!”</p>

  <p>Tam o sırada, odanın dışından bir konuşma duydum, hem de açık seçik. Hizmetçiler kendi aralarında konuşuyorlardı ve akıllarındaki her neyse dile getirmek için iyi ya da en azından yeterli sebepleri vardı, ama ziyafet verilen salonda seslerin nasıl yankılanacağı akıllarının ucundan geçmemişti.</p>

  <p>“Kayıkçının küreği.”</p>

  <p>Korinthos, Delphi’ye gidişte geminin kalkış noktasıydı. Korinthos’tan başlayan birçok yol vardır, Roma’ya giden onca paranın rotası bile buradan, Korinthos’tan başlar. Ama bu sözler kafamın içinde yankılandı ve kara kedi gören her köylü kadın gibi ben de fazlasıyla korktum. Derken İonides tabletleri bana iletti ve Korinthos’lunun, çatımızın tamiri için gereken paranın eksik olan kısmını tamamlamaya karar verdiğini gördüm. İonides bir türlü hayranlığını ve minnettarlığını ifade edemiyordu; sözlerin, bunları ifade etmeye yetmeyeceğini anlatırken, o kadar nazikti ki, Korinthos’lu zevkten dört köşe oldu, göbeğini titreterek kahkahalarla gülerken, İonides’e heksametreyle konuşmasını tavsiye etti. Ziyafet salonunda sarf edilen sözlerin ne derin anlamı vardı, sözlerin arkasına toprağın altındaki su gibi gizleniyorlardı ama o sıra onları bulmaya çalışan yoktu. Korinthos’lu yanındaki güzel kızı öyle bir okşuyordu ki, kızın o satılık kölelerden biri olduğunu düşündüm. Zaten ailesi olmayan bir adamın, nasıl olur da ev kölesi olurdu? Tuhaf biçimde, beni çok kıskandırdı bu olay, böyle bir güzelliğe bu kadar hoyrat muamele etmenin doğru olmadığını hissettim, her ne kadar kızın bir itirazı olmasa da. Kızı salıverdi, koşup üstündeki o elbiseyi çıkarmasını buyurdu.</p>

  <p>“Makedon işi,” dedi, “ve çok eski. İlah Büyük İskender’den bile önce kraliyet ailesine ait olduğu söyleniyor.”</p>

  <p>Şöyle düşündüm ben de; kız da altındı, insani bir altından yapılmıştı, toprağın altından özenle çıkarılmış, güzelce işlenmişti. Eğer o kızı bana verseydi, hiçbir annenin yapamayacağı kadar iyi bakardım ona! Lucius Galba’nın, güney Yunanistan’ın koruyucusunun ismi okundu ve hep birlikte ayağa kalktık.Adam salondan içeri fırtına gibi girdi. Yoğun kar yüzünden gecikmişti. Onu getiren aptal adam –bir kayıkçı olduğu ortaya çıktı çok geçmeden– kar inceden yağarken, gözlerinin ve kulaklarının donduğunu, dümeni düz tutamadığını iddia etmişti. Halbuki sıradan birisi dahi tereddütsüz, kuzeydoğudan güçlü bir rüzgâr estiğinde tüm yapması gerekenin rüzgârı iskeleden almak olduğunu söyleyebilirdi. Toparlandı ve bize de oturmamızı söyledi. Biz otururken, salonun ortasında koca pelerini havada salındı ve ışıklar canlandı. Yanımızda uzun kalmadı. Bana karşı, ezik gibi olmasa da, son derece nazikti. Romalıların birçok batıl inançları var ve bunun belli olmasına aldırmıyorlar. Ama onunki dindarca bir huşu da değildi. Batılı barbarların böyle huyları olduğunu hiç sanmıyorum. Yemeği ve içeceği önüne konur konmaz, acayip sorular sormaya başladı bize.</p>

  <p>“Siz, Hanımefendi, gittiğiniz her yerde bilicilik yapabiliyor musunuz?”</p>

  <p>“Hayır, Propraetor.”</p>

  <p>“Peki niçin?”</p>

  <p>İonides nazikçe bu komik konuşmaya dahil oldu. “Hangi bilici yapabilir ki, efendimiz? Cumae’li Sibylla’ya mağarasını terk etmesini söyleyebilir misiniz? Ya da Dodona’nın meşelerinden birine, köklerinden kurtulup sizin isteğinizi yapmasını buyurabilir misiniz? Çok doğaldır ki sizin gibi bir yönetici bir meşeye böyle bir emir verebilir ve meşe de kimden emir alacağını bildiğinden isteneni yapabilir; hem bir de şeyler var…”</p>

  <p>“Kim bu?”</p>

  <p>“Ben de tam tanıştırma faslına geçecektim,” dedi Korinthos’lu. “Bu İonidesoğlu İonides, Apollon’un başrahibidir ve bu da Pythia, Delphi’nin Pythia’sı.”</p>

  <p>“Oturmak yerine erkek gibi uzanan kadın görmemiştim daha önce.”</p>

  <p>“Muhterem Hanımefendi,” diye başladı söze İonides buz gibi bir sesle, “kendi yasasını kendisi koyar, tanrıdan başka kimseye de boyun eğmez.”</p>

  <p>“Benim çöplüğümde ötmez bunlar,” dedi Lucius Galba. “Eğer bana bilicilik yapmayacaksa, bu onun tercihi. Ama tüm Yunanlar gibi, o da bana boyun eğmek zorunda. Ve sen, evet şimdi hatırlıyorum. Sen güvercin bakıcısısın.”</p>

  <p>Ionides kızarıp bozarmadı ama kyliks’indeki<a class="footnoteref" href="../Text/notlar.xhtml#n3" id="ref3">3</a> şaraptan, titremeye başladığını anladım.</p>

  <p>“İlginiz beni onurlandırdı, efendimiz.”</p>

  <p>“İlgim kaybolmayacak.”</p>

  <p>“Müzik,” dedi Korinthos’lu. “Hadi biraz müzik dinleyelim. Müzik diyorum, ne dersiniz?”</p>

  <p>Bir oğlan sesiydi, kızın tacının altını gibi tatlı ve masum bir sesti. Gözyaşlarım için yeter de artardı bu kadarı. Ama onlara hâkim olmaya çalıştım. O cüretkâr barbarın yanında fazlaca kadınsı görünmek istemiyordum. O kendi payına sustu ve müziği dinledi. Şarkı tatlı bir sonla bitti. Yankılar da kesildiğinde Lucius Galba başını sallamaya başladı.</p>

  <p>“İnsanı iyi eğlendiriyorsunuz. Bunu asla inkâr etmedim.”</p>

  <p>“Peki inkâr ettiğiniz şey nedir efendimiz, söyleyin bize,” dedi İonides çekingen bir edayla.</p>

  <p>“Bir adamın, meşru yönetime karşı isyanı körükleme hakkı.”</p>

  <p>“Ah,” dedi İonides, “tabii ya. Ama şu meşru yönetim dediğiniz şey nedir acaba? Tarih, bana her zaman, birbiri üzerine yığılan meşru yönetimlerden ibaret gibi gelmiştir. Hepsine birden boyun eğmek mümkün değildir, koşullar sizi sonuncuya boyun eğmeye zorlayacaktır. Eh, bu durumda, her şey açık değil mi?</p>

  <p>“Öyle umuyorum,” dedi Propraetor kasıla kasıla, “gerçekten öyle umuyorum.”</p>

  <p>“Müzik başlasın,” dedi Korinthos’lu. “Biraz daha müzik dinleyelim. Melissa’ya iyi kız olup geri dönmesini söyleyelim, ne dersiniz?”</p>

  <p>Oğlanın sesi yükseldi ve kız, altın elbisesi ve tacı –altın elbisem ve tacım– üzerinde, geri geldi. Korinthos’lu hiç çekinmeden, bir baş işareti yaptı ve kız bir anda diz çöktü. Propraetor’a gülümsüyordu. Bir an, sanki Romalının gözleri kaydı gitti, kyliks’ini kaldırdı ve şarabını bir dikişte içti, sonra kupayı arkasına fırlattı.</p>

  <p>“Sek,” diye mırıldandı Korinthos’lu. “Sek, siz ne dersiniz acaba?”</p>

  <p>“Sek,” dedi İonides. “Varsın yağsın kar. Varsın essin rüzgâr. Boğulsun ortalık.”</p>

  <p>Propraetor, daha şarkı başlamadan kızı yanına çağırdı ve sedirde onun için ayırdığı yere oturttu. Sek şarabını onunla paylaştı. Korinthos’lunun gözleri ışıl ışıl oldu, başıyla bir işaret yaptı ve benimse başım dönmeye başladı. Kız gözlerini Lucia Galba’dan ayırmıyordu. Bizim orada bulunmamız pek uygun değildi. Korinthos’lu müziğin devam etmesini buyurdu ve dansçıları çağırdı. Dansçılar hoplaya zıplaya, taklalarla içeri geldi; borazanlar çılgınca bir gürültüyle ötmeye başladı ve ben kıskandım. Gürültünün, dansların, hazların ve içkinin ortasında, kutsallığı ve saygınlığı görmezden gelinen basit, yaşlı bir yaratıktım. Şarkı söyleyen oğlan şimdi İonides’in kulağına bir şeyler fısıldıyordu. Meydan okurcasına, önümdeki boş kyliks’i havaya kaldırdım ve biri gelip aldı. Hemen sonra kyliks geri döndü, ağzına kadar doluydu ve şimdi şarabın rengi daha bir koyuydu; sekti. Şarabı bana uzatan adam diz çöktü ve beyaz dişlerini göstere göstere sırıttı. Siyahiydi. Kim olduğumu, ne olduğumu hatırladım; aklım başıma geldi. Ayağa fırladım ve haykırdım.</p>

  <p>“Tanrıların şerefine şarap döküyorum!”</p>

  <p>Bir kyliks dolusu şarabı yere, sedirimin hemen önüne döküverdim. Tiyatrodaki seyircileri çileden çıkarabilecek bir sahneydi belki ama, beni küçük düşürse de, gerçeği itiraf etmeliyim, hareketim Korinthos’lunun ziyafet salonunda hiç ciddiye alınmadı. Dansçılar danslarına devam ettiler, borazanlar bir an bile susmadı. Propraetor, zevkten dört köşe, kılını bile kıpırdatmadı ve oğlan İonides’e hikâye anlatmaya devam etti. İkisi yaramaz çocuklar gibi kıkırdamaya başlamıştı. Beni kurtaran Korinthos’lu oldu. Ayağa kalktı ve elimden tutup beni avluya götürdü, evin kâhyası beni teslim aldı. Uyuyacağım yeri gösterdi.</p>

  <p>Sonraki sabah, hava buz gibiydi ama açıktı. Suyun ötesinde Aitolia’nın tepeleri beyazlar içindeydi. Küçük topluluğumuz bir araya geldi. Propraetor bizimle gemiye kadar gelmedi, bu görevi Korinthos’luya devretmişti. Bize evin avlusunda veda etti. Öyle dost canlısı bir uğurlama olduğu söylenemez. Bana tüm söylediği, “Hoşça kalın, Hanımefendi. İyi yolculuklar,” oldu. Ama İonides’le vedalaşırken sözünü sakınmadı.</p>

  <p>“Hoşça kal, İonidesoğlu İonides, Apollon’un rahibi. Sana bir tavsiyem olacak; bana kalırsa dini sorumluluklarına sıkı sıkı bağlanmalısın.”</p>

  <p>O zaman bazı şeyleri daha iyi anlamaya başladım. Daha önce göremediğim için kör olduğumu düşüneceksiniz. Ama insan gizli müttefiklerle isyankârları aynı kefeye koyamıyor işte. İnsan tanıdıkları arasında böyle şeylere rastlayabileceğini düşünemiyor her nedense.</p>

  <p>Kürekçilerin çabasıyla, karşı kıyıya sakin sakin geçiyorduk. İonides’i kaygılı sorularımla bunalttım, ama nafile. “Bırak bunları, Arieka. Bu tür şeyler kadınlar için değil.”</p>

  <p>“Pythia için bile durum böyle mi?”</p>

  <p>“Evet, onun için bile durum böyle ya da en azından altı kürekçi ve bir kaptanın duyabileceği mesafede, böyle olmak zorunda.”</p>

  <p>“Yöneticimiz hakkında ne düşünüyorsun?”</p>

  <p>“Her yönüyle muhteşem bir adam. Ne bekliyordun ki?”</p>

  <p>“Ben, şey, düşünüyordum da, onların…”</p>

  <p>“Ne?”</p>

  <p>“Yok bir şey. Taç muhteşemdi. Ve şu kız. Böyle bir güzelliğin satın alınabileceğini düşünmek!”</p>

  <p>“Oğlan niyeti bozuk küçük bir piçti.”</p>

  <p>“Ondan hoşlandığını düşünmüştüm.”</p>

  <p>İonides bana karşılık vermedi ama ben onun dudaklarında malum titreyişi gördüm ve anladım ki, artık konuyu değiştirmenin zamanı gelmişti.</p>

  <p>“En azından çatı için gereken parayı toplayabildik.”</p>

  <p>“Umarım kar yüzünden durum daha da kötüleşmemiştir.”</p>

  <p>“Bakalım, göreceğiz yakında.”</p>

  <p>Pek de yakın değildi çatının halini görmemiz. Kutsal arabamızı sahile getirtmek çok güç oldu. Buzlu yolu tırmanması için gerekli sayıda at bulmak, daha büyük sorunlar doğurdu. Bazen bir fukara gibi yürümek zorunda kaldım, aslında iyi de oldu; en azından biraz ısındım. Kar yeniden bastırdıktan ve rüzgâr şiddetlenip kar tanelerini enine savurmaya başladıktan sonra, arabada otursaydım, herhalde oracıkta donar ölürdüm.</p>
</body>
</html>