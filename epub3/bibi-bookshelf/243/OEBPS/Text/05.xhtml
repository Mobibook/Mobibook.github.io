<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">Delphi’de dolaşmayı alışkanlık haline getirdim; pazarda gezip tezgâhlardaki sebzelerle peynirleri tadan, tanınmayacak biçimde sarılıp sarmalanmış bir kadın. Kimsenin bana ilgi gösterdiği yoktu. Hatta hiç güçlük çekmeden tapınağa kadar gidebildiğim zamanlar oldu; sütunlu girişin daha boyanmamış olduğu gözüme çarptı. Girişteki merdivenleri tırmandım ve aşağıya, tapınağın ürkütücü iç kısmına inen merdivene baktım. İşte oradaydı, iç odanın ortasında, kayarım içindeki o derin yarıktan çıktığı söylenen buhar. Belki de o yarık bir zamanlar, Apollon’un yüz yüze dövüşüp mağlup ettiği dev yılanın yuvasıydı aynı zamanda. Ben de o zaman yılanın kendisiydim bir şekilde ama evcilleştirilmiş, tapınağın hizmetinde itaatkâr bir uşak olmuştum; ağzının yırtılması gereken, et ve kemikten olma bir araçtım. Gün ışığı basamaklardan aşağıya sızıyordu, ama güçbela. Her iki tarafta da oyuklar ve oyukların içinde taştan oturma yerleri vardı. Aşağıya indiğimde, bu yerlere yaşayan insanların oturmasını gönülden istiyordum. İonides de orada olacaktı, biliyordum – oturacağım üçayağa çok yakın olacaktı, sonra közlerin üzerine kuru defne yaprakları atacaktım ve dumanı içime çekecektim. Geri döndüm. O gün çok yakındı. Neden acelem vardı ki?</p>

  <p>Ama Delphi büyük bir çaba içindeydi, buna hiç kuşku yoktu. Vakfın, tanrıların bağışladığından fazla bir geliri yoktu herhalde, ama şehirdeki her tüccar sanki şehri ziyarete gelen gezginlere “gerçek Delphi”yi göstermeye kararlı görünüyordu. Her yanda resimler vardı, duvarlara çiçekler asılmıştı; hepsi satılık değildi bunların, bazılarını sırf süs olsun diye koymuşlardı. Büyük gün hızla yaklaşıyordu, ayın yedisi. İonides şafak vakti geldi, huzura kabul edilmek istiyordu, ama ben daha izin vermeden içeri daldı. Bir kadeh şarap ikram ettim.</p>

  <p>“Davetliler babanın evinde ağırlanıyormuş, biliyor muydun? Ne kadar cömert! Sanırım sonunda seninle gurur duyması gerektiğini anladı. Konumun insana neler getiriyor, görüyor musun? Alabildiği kadar misafir almıştır eve, adım atacak yer yoktur şimdi. Megara’lılar sahilden gelip tırmanacakmış. Korinthos da burada olacak tabii. Şimdi. Sanırım soruları şöyle bir gözden geçirsek iyi olacak.”</p>

  <p>“Benim o sorulardan haberdar olmam uygun olmaz!”</p>

  <p>“İşleri daha da zorlaştırmak mı istiyorsun? En önemlileri şehirler tabii ki. Önce Atina gelir. Şehrin asırlar süren bağımsızlığını koruyabilecek miyiz – koruyabilecekler mi? Cevabımız, tabiatıyla evet olmalı. Şu malum kaçamak cevap, biliyorsun işte. Bir Romalı olacak. Resmi olarak sivil bir yurttaş. Onun da geleceğini ancak bu sabah öğrenebildim. ‘Sadece bir gezgin.’ Hep aynı masal!”</p>

  <p>“Eğer sivil bir yurttaş olduğunu iddia ediyorsa, ona öyle muamele edelim.”</p>

  <p>“Hayır, mümkün değil! Gücün gerçekleri, güzelim. Bizim gücümüz manevi bir güç. Roma’nın gücüyse başka türden. Yani o özel biriymiş gibi davransa da, biz dişi kurdun oğullarıyla ilgili bir hikâyeye hazır olmalıyız. Romalıların ne kadar saf olduğunu bilemezsin. Bizim çok azına sahip olabildiğimiz o altın sikkelerin milyonlarcasına bedeldir soru.”</p>

  <p>“Vakıfta on tane var.”</p>

  <p>“Amacına ulaşabilecek mi, onu bilmek istiyor. Dikkat et, amaçlar demiyorum, amaç diyorum. Konsül olmak istiyor, hepsinin isteği aynı. Spartalı krallar gibiler gerçekten, biri gelince diğeri de geliyor, ötekini takip etmek için. O kadar da kötü bir fikir değil tabii, her zaman işe yarar.”</p>

  <p>“Bana ihtiyacın yok, İonides. Neden kendin yapmıyorsun biliciliği?”</p>

  <p>“Ha ha, çok komik, Muhterem Hanımefendi. Adı Metellus Cimber ve genç, soylu dostlarından biri hakkında bir şeyler öğrenmek istiyor; Caesar hakkında. Hangisi yükselecek bilmemiz gerekiyor. Ey tanrılar, Caesar hakkında bir şeyler biliyorum ama Cimber hakkında hiçbir şey duymadım şimdiye kadar.”</p>

  <p>“Ben de duymadım.”</p>

  <p>“Tabiatıyla. Kötü bir his var içimde – ahh, hayır! Bunu söylememeliydim! Neden bir Pythia beslerken bütün işi kendim yapıyorum ki? Bu iki Romalı delikanlı hakkında bütünüyle belirsiz konuşmalısın. Bir şeyler hissediyor musun?”</p>

  <p>“Apollon hiç kadar uzak görünmemişti bana. Arka tarafını bile göremiyorum şimdi.”</p>

  <p>“Latincede Cimber’in anlamı kuzeyli gibi bir şey olsa gerek; Kutupyıldızı’na daha yakın bir yerlerden gelen adam. Caesar’a gelince, kesmek gibi bir şeydi herhalde. Ne saçma bir dil şu Latince! Caesar’ı Kutupyıldızı’na yakın bir yerde keseceklerini söylesen, olur mu?”</p>

  <p>“Yok bu hoşuma gitmedi. İonides, beni hiç anlayamadım Ben inanıyorum. Bana sırtlarını dönmüş olsalar da, inanıyorum. Belki de etrafımdaki insanlar yüzünden ama ben Delphi’de tanrıların hazır ve nazır olduğunu hissediyorum. İşte hepsi bu – senin yaptığına kutsal değerlere saygısızlık derim ben, yasanın cezalandırılmasını emrettiği türden saygısızlık değil belki, ama seninki de en az onun kadar kötü. Tanrıların bizzat kendilerinin cezalandıracağı saygısızlık seninkisi!”</p>

  <p>“Tam da öyle olmalıydı güzelim. Görmüyor musun, ben de çok istiyorum gerçek olmasını –aşağıya inmeni ve sonra da tanrının seninle konuşmasını o kadar çok istiyorum ki–, gerçekleşmesini diliyorum, ama buna inanmıyorum.”</p>

  <p>“Madem diliyorsun, neden bu kadar hazırlık yapıyorsun?”</p>

  <p>“Bak. Bütün ciddiyetimle konuşuyorum. Ben düzenbazın biriyim, senin gibi sağduyulu değilim. O basamaklardan aşağıya inip üçayağa tırmandığında, özgürsün. Hellas’ın en özgür kadını sen olacaksın o andan sonra – hatta dünyanın en özgür kadını! Ne söylersen söylersin o zaman. Eğer sessizlikten başka bir şey çıkmazsa karşına, tanrının sözleri değil, bizim cevaplarımız dökülür dudaklarından. Ben, bir parça da olsa gün ışığı gören, sana en yakın locada oturuyor olacağım. Birçok tabletim ve kalemim olacak orada. Bizim burada anlaştığımız cevapları vermek yerine tanrının sözlerini dile getirmeye başlarsan, ‘İonides bir sahtekârdır ve hemen buracıkta boynu vurulmalıdır’ desen bile kayda geçirip halkın önünde okuyacağım!”</p>

  <p>Böyle söyledi ve sustu, ikna olmuş görünüyordu. İonides etrafındaki insanlardan çok hep kendini ikna ederdi, en iyi bunu becerirdi, çok başarılıydı bu konuda. Konuşurken bir sıcaklık, bir tutku vardı sesinde ve çok etkileyiciydi, sözlerini bitirdikten sonra glottisinin en az üç kez bir aşağıya bir yukarıya gidip geldiğini gördüm.</p>

  <p>“Pekâlâ.”</p>

  <p>“Bu kadar sert konuştuğum için beni bağışla. Ama bir an biliciliğin bir düzmece olduğunu düşündüğünü sandım. Hayır güzelim, hayır. Ben insan diliyle konuşuyorum. Sen Kutsal Haberciler’in diliyle konuşmalısın. Ama…” –işte o an o harikulade, kederli tebessümü belirdi yüzünde–, “eğer biri olmazsa, bari öbürüyle teselli bulalım.”</p>

  <p>“Peki öyleyse, başka diyeceğim yok.”</p>

  <p>“Ah ama bu aşamada senin katkın çok önemli, çok ama çok önemli! Sen iki ayrı düzlemde yaşamak zorundasın. Bense, heyhat, sadece tek düzlemde! Canını sıktığına göre Romalının sorusunu bir tarafa koyalım şimdi. Unut onu ve yaşamaya devam et; işin özü gereği iki farklı düzlemde. İşte! Anlıyor musun güzelim, insanlar politikayla ilgili sorular sormaya devam edecek. Romalıların sorusu politik. Ama soru sorulduğunda, sessizlik çıkarsa karşına, Pythia’nın tüm dünyayı ilgilendiren bir soruya cevap olarak, canının istediği şeyi söyleyebilmesini riske mi atacağız? Tanrı konuşmazsa en doğrusu sessiz kalmak. Ama o zaman, bir daha kim biliciye danışır, söyler misin bana?”</p>

  <p>“Anlıyorum.”</p>

  <p>“Bazen köydeki biliciden başka kimseye danışmayan basit bir köylü olmak istiyorum; avuç içlerini okuyan ve akan suya bakarak kehanette bulunan bir kocakarı ya da çatallı bir değnekle kurak diyarlarda su arayan dindar bir ihtiyar! İnsana keder veren akılcı dünyadan bir an kurtulmayı sağlayabilecek her şey! Ama şimdi konumuz Atina. Tabii ki özgürlükle ilgili soru laf olsun diye; Atina’nın ne kadar da özgür olduğu cevabı verilmeli, çocukları analarına iyi baktığı için. Herkes bunun ne anlama geldiğini bilecek. Asıl soru, Hellespontos’u tahıl getirip götüren Atina gemilerine açık tutmak için ne tarafta olmak gerektiği. Yanlış cevabı seçersen, kıtlık olur, açlıktan ölürler. Ama ne yapalım, üzülme. Görüyorum ki durum senin için yeterince ağır. Buna ben cevap vereceğim. Tanrı, bunun iki tiran arasında bir yazı tura olduğunu biliyor. Tavsiyede bulunabilir miyim? Senin dürüstlüğünden hiç kuşkum yok. Ama bizimkisi bir nevi halka açık bir gösteri. Bazen melodrama dönüşen dramalara bizzat meylediyorum. Yalın ol, güzelim, sade, son derece yavaş bir yaratık gibi davran, herkesin annesi değilse bile teyzesi ol. Bir aksilik çıkarsa borazanları çaldırırım, soluklanmaya fırsatımız olur. Ne olursa olsun şunu aklından çıkarmaman gerekiyor, en önemli şey mümkün olduğunca yavaş davranman, istersen yarım saatte yerleş üçayağa, dünyanın tüm zamanı senin, sakın unutma. Aslında…” –ve yine tebessüm etti– “görünmez olacaksın gerçi ama bu yine de <em>senin</em> gösterin!”</p>

  <p>Gidecekmiş gibi doğruldu ama durdu ve yine bana döndü.</p>

  <p>“Neredeyse unutuyordum. Defne yanığı kokusuna katlanabilir misin?”</p>

  <p>“Doğrusu bilemiyorum. Buna katlanmam mı gerekiyor? Beni etkisi altına almasına izin vermemem mi gerekiyor?”</p>

  <p>“Belki de denemeliydik – ne kadar aptalım! Büyük Hanımefendi daha ben doğmadan önce kullanıyordu onu, diğeriyse üçayağa hiç yanaşmadı. Ne yapacağız biz şimdi?”</p>

  <p>“Bir kez daha söyleyeyim, bilmiyorum. Çok şey biliyormuş gibi görünmüyorum, öyle değil mi?”</p>

  <p>“Zaman yok. Şansımızı denemekten başka çare yok. Keşke bu basit bir inkübasyon meselesi olsaydı.”</p>

  <p>“Ne dedin?…”</p>

  <p>“Latince bir terim. Dilek sahibi mekânda uykuya dalıyor ve rüya görüyor, işte hepsi bu kadar. Çok basit. Pekâlâ güzelim, yapacak bir şey yok, ‘İyi Şanslar’ diyebilir miyim o halde?”</p>

  <p>Başını eğip beni selamladı.</p>

  <p class="extract">Pythia sarayının avlusunda borazanlar çaldı. Başımda örtüyle, gelenek olduğu üzere, hiç görmediğim arabaya götürüldüm. Beni arabaya bindirip oturttular. Araba tunçtan tekerleklerin üzerinde ilerliyordu ve ne dışarısını ne de gürültücü döşeme taşları üzerinde giden arabayı çekmekle onurlandırılan genç adamları gördüm. Tekerleklerin gürültüsü borazanların gürültüsünü bastırıyordu neredeyse. Bu gürültü kesildiğinde üçüncü bir gürültü başladı; denizin uğultusunu hatırlatan bir ses yükseliyordu kalabalıktan. Öyle bir tırmalıyordu ki kulaklarımı, onları başımdaki örtünün üzerinden ellerimle kapamamak için zor tuttum kendimi. Ama Pythia halkın arasında örtülü kalmalıdır başını açamaz, elleri bile bakirelere has süslerin altında, birbirine kenetlenmiş halde gider göksel güveyinin yanına. Şehirde onlara yer kalmadığı için Delphi girişinde durmak zorunda kalan ünlü Atina alayını hiç göremedim. Ama uğultunun giderek azalarak neredeyse sessizliğe dönüştüğünü, sessizliğin de insanların soluklarıyla, uzaktaki atların taşların üzerinde yürürken çıkardığı seslerle dolduğunu duydum. Soluk alıp veren sessizliğe az sonra dört kez çalan borazanların sesi karıştı. Dördüncü ses de yitip giderken elimi yoklayan bir el fark ettim. Elimi yakaladı ve sonra da Apollon’un Yüksek Rahibi, kulağıma “Gel,” diye mırıldandı.</p>

  <p>Araba mıydı neydi, o araçtan indirildim, adak keçinin kurban edilirken çıkardığı sesi duydum.</p>

  <p>“Elimi tut. Merdivene varmak üzereyiz, tam önünde.”</p>

  <p>Kör bir mahluktum, böyle bir mahluk nasıl bulursa öyle buldum ilk basamağı, kendimi güvende hissetmek ve biraz rahatlamak için koluna yapışmıştım. İlk basamak. İkincisi.</p>

  <p>“Yavaş yavaş.”</p>

  <p>Bir adım daha. Bir tane daha. Sanki o canlıların soluğu üzerime çöküyordu. Sonra kendimin de çok sık soluk alıp vermeye başladığımı fark ettim. Kalbim yerinden fırlayacak gibiydi.</p>

  <p>“Dur.”</p>

  <p>Durdum ve eli elimi bıraktı. Başımdaki örtünün altında kalan kulaklarımı tıkamaya çalışıyordum ki duymayayım, güvende olayım. Aşağısı karanlıktı işte. Öte yanda kalabalığın gürültüsü, körfezden sahile vurup, yine körfeze geri dönen dalgaların sesine benziyordu. Ama körfez uzaktaydı. Burada ötekinden başka bir şey yoktu. Ellerim yine kavuştu, kollarım gerildi; yerimden kımıldamamam gerektiğini biliyordum, yoksa kaybolurdum. Ani bir dehşetle şalımı tuttum ve yüzüm açılana kadar çekiştirdim. Ama görecek bir şey yoktu; hâlâ karanlıktı. Birden bir titreme aldı tüm bedenimi, tenimde bir ürperti değildi bu, etimden kemiğimden gelen bir titreme, beni yere yatıran sonra da yuvarlanmama sebep olan bir çırpınma.</p>

  <p>“Evoooee!”</p>

  <p>Tanrıydı bu. Gelmişti. Neydi bu böyle? Çığlığı koyverdim, göğsümden fışkıran hava, yine çırpınma.</p>

  <p>“Evooee-ee, Bakkkhe!”</p>

  <p>Neydi bu? Kulaklarımı tırmalayan o uğultu kesildi ve sütunlu girişin ötesinde, güneşin alnındaki kalabalığın aniden bahtsız bir sessizliğe büründüğünü fark ettim. Tanrı. Ne tanrısı, hangi tanrı, nerede? Sonra birden mezarın her yanı dalgalarla doldu, bitip tükenmek bilmeyen kahkaha dalgaları, gittikçe yükselen bir ses ve ben şunun farkındaydım ki bedenim bir araç haline gelmişti, ses benimdi. Sonrası, yine ani, ani olduğu kadar da ürkütücüydü. Yok, hayır, beni ürküten pirinçten çıkan madeni ses değildi, ama sesin duyulmasıyla kesilmesi bir oldu ve sonra sessizlik geldi. Borazanlar sessizliği deldi ve onlar sustuğunda kalabalık iki tanrının çığlığını haykırdı ve sonra yine sessizlik çöktü. Kendimi dizlerimin üzerinde buldum, iki elimle yerden destek alıyordum. Ne kadar olduğunu bilmediğim bir süre, korkamayacak kadar yorgundum. Ama kahkahalar atan tanrıyla konuşabiliyordum: “Merhamet et!”; tanrının sözlerine aracılık ederken kanayan aynı ağzın, dizleri üzerinde zavallı bir kadının sözlerine de aracılık etmesi, doğrusu çok tuhaftı. Hangi tanrı merhamet etmiş ki bugüne kadar? Üzerimdeki bakirelere has giysi gittikçe ağırlaşıyordu, terden sırılsıklam olduğunu düşündüm. Gözlerimi açtım ve gördüm. Şimdi ışık vardı. Güneşin dünyasının ışığı denebilecek ışık değildi buradaki. O ancak burada, yeraltındaki ölüler ülkesinde görülebilecek bir ışıktı; en azından, etrafta başka bir şey olmadığı zaman görülebilecek bir ışık. Mangaldan yükselen kor bir parıltıydı bu; kendimi korkuyla yere attığımda, üç bacağı kutsal üçayak üzerinde dikilen, iskelete benzeyen o öbür dünya yaratığını gördüm. Ona doğru sürünmeme ve onun tunçtan kalın, soğuk bileklerine tutunmama yardımcı olan tanrının kendisiydi, bunu hissettim. Bir dağa tırmanmıştım inleye uluya ama artık kaçış yoktu benim için. Tanrı beni orada, kutsal oturakta tutacaktı; ben istesem de istemesem de, ah evet, bir tecavüzdü bu; beni oraya oturtan Apollon’du, bir şekilde beni sarıp döndürmüş, sonra da kaybolmuştu. Yanımdan ayrılınca bir an cesaret buldum ve avazım çıktığı kadar bağırdım, çenem ağrıdı, hatta dudaklarım acıdı:</p>

  <p>“Ha bu ağız, ha diğeri!”</p>

  <p>Kahkaha dalgası yeniden başladı.</p>

  <p>Sonra, daha ben ne olduğunu anlayamadan kesildi. Kalbim ve ciğerlerim rahatlarken, kafamdaki kargaşa son bulmuştu. Biraz rahatsız olsam da, bir yerlerde oturuyordum sonuçta; odanın tabanını göremiyordum, yüksekteydim. Yüzümden otuz santim aşağıda duran yuvarlak mangalın içinde hafifçe parlayan közler, sisin içinden doğan dolunayı andırıyordu. Hiç bu kadar temiz hissetmemiştim bilincimi. Burası bir kadının yeriydi, Pythia’nın yeriydi. Şu fazlasıyla erkek tanrı, diğer iki erkek tanrıyla birlikte içeri girip, benim bükülen ve hâlâ kan tadı aldığım ağzımdan tapınma feryatlarını haykırarak düpedüz tecavüz etti bana. Bu deliliğe en basit cevap şuydu: Beni yapmaya zorladıkları o şeyi yapmayı reddetme. Oturdum, şimdi közlerin uysal alevinde ellerimi ısıtıyordum. Tüm bunlar ne işine yaramıştı o kalabalığın? Örtülü Pythia iç odaya iniyor. Bir sessizlik var, sonra iki bağırış; kadın sesinden çok erkek sesine benziyor, ardından kahkaha. Sonra “Ha bu ağız, ha diğeri!” Bu konuda tartışacaklar.</p>

  <p>Şimdi daha net görebiliyordum. Merdivende ve boş localarda gün ışığı vardı, biri dışında hepsi boştu ve orada da İonides’in ışık vuran bacaklarını görebiliyordum. Locasında büzülüp kalmıştı. Kahkahalar onu ürkütmüş müydü? Hâlâ inançsız mıydı? Şimdi, başını seçebiliyordum orada. Benim karanlığıma dikmişti gözlerini. Sohbet eder gibi konuşmaya başladı, ses tonunda duygudan hiçbir iz yoktu.</p>

  <p>“İsimlerinin ilan edilmesinde mahzur görmeyen Romalı misafirlerimizden bir soru. İsimleri Julius Caesar ve Metellus Cimber. Tanrıya, kimin ötekinden yukarı çıkacağını soruyorlar.”</p>

  <p>Ne yalan söyleyeyim, içimden gülmek geldi. Sanki bir tanrı onların işleriyle ve çekişmeleriyle uğraşacakmış gibi! Ama biliyordum ki eğer kahkahayı bassaydım, kahkaha Pythia’nın değil, benim olacaktı. Kendi sessizliğimde kalabalığın kahkahalarını duyabiliyordum. Bunu Romalı misafirlerin eğlence diye bilerek yaptığı bir şey sandılar; iyi, ne kadar da nazik misafirlerimiz varmış böyle! Sonra Apollon’un Yüksek Rahibinin, kalabalığa, kendisinin duymadığı ve Pythia’nın da vermediği cevabı okuduğunu duydum.</p>

  <p>“Bir çekişme olacak ve çekişenlerden biri, diğerine bir gömlek üstün gelerek öbürünün önünü kesecek.”</p>

  <p>Yine kahkahalar, derken alkış koptu. Sanki İonides ve Romalı iki misafir, arkadaş toplantısında kendi aralarında bir oyun oynuyordu. Ama ben Pythia’nın ta kendisiydim ve bir cevap vermemiştim – dahası defne yapraklarını da unutmuştum! İşte oradaydılar, mangalın orta yerindeki közün etrafını kenarlık benzeri bir girinti gibi saracak biçimde yerleştirilmişlerdi! Elimi bana en yakın yığına uzattım. Toz halindeydiler, elimde ufalanıp dağıldılar. Yaprakları serpiştirecektim ki, bir zıvana ya da demir çubuğun üçayağın ön tarafındaki yerine takılmamış olduğunu gördüm. Kuşkusuz bu korkuluk, belimin hizasından geçip üçayağın arka tarafında bir yere takılacaktı. O olmadığı takdirde, yapraklar beni kendimden geçirdiğinde öne düşüp yüzümü mangalın közüne gömecektim. Yine aniden, bir korku sardı içimi. Bilinmeyenlerle doluydu burası, kimsenin beni uyardığı da yoktu. Ayin dediğin her zaman için, imanlının kendisini feda etmesi anlamına geliyordu – öyle olmasa, imanlı sözcüğünün bir anlamı olur muydu? Keçi tehlikeye atmıştı kendini. Kaybetmişti. Tanrılar beni koruyacak mıydı acaba? O ne düşünüyordu kim bilir, Apollon’un omzuma dokunup kulağıma şu sözleri fısıldayacağını mı: “Lütfen korkuluğu yerine takmayı unutma güzelim. Yüzünü yakmanı istemeyiz.” Belki de yüzümü yakmamı isterdi, babam yıllar önce şöyle söylerdi: “Yüzün hiçbir zaman sana talih getirmeyecek güzelim.” Apollon bunun Ölümsüzleri güldürüp eğlendirecek bir şaka olduğunu düşünebilirdi. Şu aynı koltuğa, kendi koltuğuna, benim, bizim koltuğumuza benden önce oturan isimsiz Pythia, “Bir evin yıkımı senin sonun olacak,” demişti. Tanrılardan susturulamayan bir kahkaha yükseldi. Düşünmek bile bedenimi şiddetle sarsmaya yetiyor. Birden büyük bir sarsıntıyla iki büklüm oldum. Elim havaya kalktı –tanrının meskeni değil mi burası!– kötülüğü defetme işareti yaptım. Kurumuş ve kırılmış yapraklar dağıldı, bir bulutun içinde uçmaya başladı. Bazısı közlerin üzerine düştü. Mangalın üzerinde havada dans edercesine süzülen göz alıcı kıvılcımlar vardı. Aniden parlayan zayıf alevler gördüm. Duman vardı. Hedef almış gibi, yüzüme yüzüme geliyordu sanki. Korkudan soluk soluğa kaldım ve ciğerlerim dumanla doldu. Sonra beni bir öksürük nöbeti tuttu. Tüm mağara ve bu iç oda büyüdükçe büyüdü, sonra tekrar küçüldü, mekândaki hareketlilik nabız atışı gibi giderek yavaşladı. Çok yüksek bir ses duydum, sonrasıysa, hiçbir şey.</p>

  <p>Uyandım, bilincim, başımın ağrısını bir yana bırakacak olursak, yerinde değildi. Uzun süre gözlerimi açmaya bile yeltenmedim. Büyük Hanımefendi’nin gösterişli yatağında yatıyordum. Başımı çevirdim ve ağrısı beni inletti. İonides odanın diğer ucunda oturuyordu. Hareketlendiğimi görünce ayağa kalktı.</p>

  <p>“İç.”</p>

  <p>Dirseğimden destek alarak doğruldum. İçtiğim şeyin tadı acıydı, söğüt suyu sanıyorum ama içer içmez kendime geldim.</p>

  <p>“Neler oldu?”</p>

  <p>“Az daha yangın çıkarıyordun, olan bu. Yanardağdan bu kadar duman çıkmazdı herhalde.”</p>

  <p>“Nasıl çıktım dışarı?”</p>

  <p>“Bilmiyorum. Tuhaf bir yer orası. Bir sürü insan vardı, muhafızlar dolaşıp duruyorlardı. Seni taşıyarak yan taraftan götürdüklerini gördüm.”</p>

  <p>“Nereden çıktı ki onlar?”</p>

  <p>“Sana dağın oyulduğunu söylemiştim. Muhafızlar Pythia’ya göz kulak olurlar, hepsi bu. Seni burada buldum.”</p>

  <p>“Peki ya kalabalık…”</p>

  <p>“Hayatlarının macerasını yaşadılar; onca duman, kahkahaların. Tek umudum her şeyin kutsal olduğuna inanmaları, gülünesi bir şey olarak görmesinler yeter.”</p>

  <p>“Tanrılar oradaydı.”</p>

  <p>“Tanrılar mı?”</p>

  <p>“O. Ve diğeri.”</p>

  <p>“Tepedeki adamdan mı söz ediyorsun? Dionysos da olabilir, ne dersin?”</p>

  <p>“Onları duydun.”</p>

  <p>“Ben seni duydum, hepsi o kadar. Yine de…”</p>

  <p>“İonides, kalabalığın duyduğu neydi?”</p>

  <p>“Önce iki kez bağırdığını duydular, sonra da şu tuhaf sözlerini: ‘Ha bu ağız ha diğeri.’ Bazısı kıs kıs güldü. Sonra Romalı misafirlerimize senin cevabını ilettim. Bunun ardından sen gevelemeye başladın. Hepiniz yapıyorsunuz bunu. Neden tanrı temiz bir iş yapamaz ki? Sonra sıra Atinalınınkine geldi, resmi sorudan bahsediyorum tabii ki, tahıl ve Hellespontos’la ilgili olandan değil. Anlaştığımız gibi cevabını verdim ama sen hâlâ geveliyordun. Senden ne duyduğuma gelince, durmadan tekrar ettiğin birkaç söz var aklımda, ‘yalanlar ve kayırmalar.’ Resmi bir topluluğa uygun değil, öyle değil mi?”</p>

  <p>“Sen haklısın, İonides. Gerçekten bir şeyler söylüyor muydum? Yani geveleme dediğin o şey sırasında?”</p>

  <p>“Tabii ki konuşuyordun. Kim olsa konuşurdu; sihir ya da büyü yok burada, öyle mukaddes bir şey değil bu. Herkes bazen sayıklar, uyurgezer de sayıklıyor. Ardından senin yangın çıktı, siyahlar giymiş muhafızlar seni taşıyarak dışarı çıkardılar. Sıkma canım. Hiç kimse görülmemesi gerekeni görmedi. Biz zaten hazırlıklıyız bunlara.”</p>

  <p>“O kadar karışık ki bu iş. Hiç hoşlanmadım olup bitenden.”</p>

  <p>“Hoşlanmanı bekleyen yok zaten. Dinlenebildiğin kadar dinlenmelisin. Yarın yine iş başındasın.”</p>

  <p>“Bir günlük olmayacak mıydı?”</p>

  <p>“İki cevapla kurtulacağını mı sanıyorsun? Romalılar ve Atinalılar, o kadar, öyle mi? Ah evet, en önemlileri onlardı tabii ki. Ama diğerlerini göz ardı edemeyiz, onca insanı böylece bırakamayız. Hem sonuçta, Hanımefendi, biz yaşamımızı böyle kazanıyoruz. Küçük insanlar olacak yarınkiler, canını sıkmana değmez.”</p>

  <p>“Onlar için canımı sıkmak istemiyorum!”</p>

  <p>“Neden üç Pythia’mız olduğunu sanıyorsun? Beklenmedik biçimde ikisini kaybettik, biliyorsun. Dert etme sen. Casuslarımız iz üstünde. Casuslarımız değil, memurlarımız diyelim. Atinalıların bir kızı varmış, kısa sürede çıkaracaklarmış ortaya. Eğer tuhaf bir yüz görürsen etrafta, sakın şaşırma.”</p>

  <p>“Güzel mi?”</p>

  <p>“Şu senin Khloe var aklında herhalde? Bilmiyorum. Kimse bana bir şey söylemiyor – kendim araştırıp bulmak zorundayım. Pekâlâ, benim gidip genç Julius Caesar’la biraz ahbaplık etmem gerekiyor şimdi. O genç adam huzurumu kaçırana kadar soru soruyor bana. Bu arada, Atinalının sorusu yarın diğerleri arasında kaynar gider. Asıl sorudan bahsediyorum, önemli olan sorudan. O soruyu hafife alamayız, biliyorsun.”</p>

  <p>“Hiçbir şeyi hafife aldığımız yok! Tanrılar oradaydı!”</p>

  <p>“Tabii ki. Eğer bir şeyler öğrenecek olursam sana da haber veririm, merak etme. Ama her şey aramızda kalmalı. Senin hiçbir şey bilmediğini söyleyip duruyorlar. Gördüğün gibi, gerçekten korktular. İyi kız ol ve tanrının sana dürüst ve kutsal bir cevap vermesini sağla.”</p>

  <p>“Ben bundan hiç hoşlanmıyorum, İonides.”</p>

  <p>“Sen büyük umutlarla getirildin. Ama o uyuz şişko da öyle getirilmemiş miydi? Ah, güzelim. Bıçak sırtında bir hayat bizimkisi. Aklıma bir şey geldi. Sana kendim bir soru sorabilir miyim? Sadece kendim için? Benim işlerimle ilgili? Onu da diğerlerinin arasına sıkıştırırsın, olur mu? Sonuçta cevaplarını ileten de benim, değil mi? Yarın görüşürüz.”</p>

  <p class="extract">Bir sonraki gün daha küçük bir kalabalık vardı. Arabamla sessiz alanlardan geçtim, orada burada geçişime aldırmayan tek tek kişilerin ya da sohbet eden iki kişinin sesini duyabiliyordum. Sesinden anlayabildiğim kadarıyla tanrıya sunulan keçi dişiydi, zavallı dişi keçicik. Ben de kurbandım tanrıya; ikimiz de kullanılıyorduk, ikimiz de belli niteliklerimiz yüzünden el üstünde tutuluyorduk ama yaptıklarımız için ödül vermiyorlardı bize – bir tek, bir tek ne? Arabadan indirilip merdivenlerin başına getirildiğimde kendi kendime bu soruyu soruyordum, bir cevap arıyordum hâlâ. Merdivenlerden inerken öyle tefekküre dalmıştım ki, kapıldığım huşunun neden olduğu titreme dışında tefekkürüme karışan başka hiçbir şey yoktu; çok tuhaf bir histi ama tanrıların bana bu kez nazik davranacağından emindim. Sakin sakin başörtümü açabilmiş, gözlerimi ovuşturup etrafıma bakabilmiştim ve karanlığın koyulaşmasını beklemeye başladım. Beklerken, bir anda, dışarıdaki kalabalığın sessizliğinin ne kadar derin olduğunun farkına vardım. Gerçekten de küçük bir kalabalıktı; yine de çıt çıkarmıyorlardı, tek ses yoktu, öksüren tıksıran bile yoktu. Hepsi oradaydı, her biri derin derin soracağı soruyu düşünüyordu; herhalde hayatları ve ölümleriyle, refahları ya da sefaletleriyle ilgili sorular. Büyük Hanımefendi, Pythia, acım büyümeye devam edecek mi? Nasıl iyileşebilirim acaba? Hekim benden umudu kesti artık, Hanımefendimiz. Ama Hanımefendi sıradan bir kadındı, anne bile değildi, güzel hiç değildi, tanrıların orta yaşlıyken ona verdiği acıya katlanan sıradan bir kadındı yalnızca.</p>

  <p>Karanlık yok olmuştu. Akşam güneşinin ışığı gibi bir aydınlık vardı, görüyordum. Mağarada yerler tuhaftı. Yerler işlemeli taşlarla döşenmişti ve en azından bir yerde yere saplanmış bir demir çubuk vardı ama kırılmıştı. Phokis’li atalarım, diye geçirdim içimden, hazineyi burada bulmuş, kayanın içinden söküp çıkarmış olmalılar: Saf altından, aslına uygun ölçülerde bir kadın heykeli; her biri yirmi üç santimetre genişliğinde, eni sekiz, boyu kırk altı santimetre olan tam yüz on yedi altın külçe; karıştırma kapları, fıskiyeler, leğenler, neredeyse çeyrek ton ağırlığında bir altın aslan. Acaba üzerinde açılan deliklerle o kaya, aslana boyun mu eğdirmişti? Yoksa insanın tamahkârlığından o kadar mı bihaberdiler ki sadece aslanın ağırlığının onu koruyacağına, onu yerinde tutacağına inanmışlardı? Pythia için gerdanlıklar ve bilezikler de vardı, değil mi? Ama ilk onlar gitmiş olmalı, Pythia gibi erken göçmüş olmalılar, uzun vadede yağmur damlaları gibi unutulup gitmişler. Pekâlâ, dedim kendi kendime, siz kapıdaki samimi insanlar, küçük kaygılarınızla siz yağmur damlaları, elimden geleni yapacağım sizler için! Üçayağın üzerine tırmanıp oturdum, ilk kez zanaatkârın oturağa nasıl özenle oyarak şekil verdiğini, oturakla sırtlığın bu oyukla nasıl birleştiğini, ikisinin birbirini tamamlarmış gibi göründüğünü anladım. Mangalın tunç ayakları yılan ve fare şekilleriyle bezeliydi. Mağara denen bu taştan kutuyu biçimlendirmek için birçok el emek vermişti. Koltuğa tırmanırken yüzüm mağaranın arka tarafına dönüktü ve orada bir perdenin asılı olduğunu gördüm. Etim kemiğimden ayrılıyor sandım bir an, öyle ürperdim. Yoksa bu perde, bir zamanlar, dünyanın merkezinden kopup gelen buharın çıktığı, kaya üzerindeki o destansı yarığı mı saklıyordu? Perdeye sırtımı dönüp oraya oturmak için bayağı bir uğraştım.</p>

  <p>Derin bir sessizlik vardı ve sessizliğin sonundaysa İonides’in çok korktuğu şu aynı komedyadan bir sahne geldi çattı. Kendisi de buna katkıda bulunuyordu. Dışarıda, açık havada davullar çalındı ve sonra yine sessizlik çöktü. İonides’in locasının köşesinden göz ucuyla beni süzdüğünü gördüm.</p>

  <p>“Söylemeyi unuttum, bugün borazan yok.”</p>

  <p>Aptalcaydı, doğrusu bu beni güldürdü, tanrıların bitip tükenmeyen kahkahası değil, benim kendi gülücüğümdü ağzımdaki. Bir kadın için tok sayılabilecek bir kahkaha, ama çok da tok değil. İonides hemen birer birer soruları iletmeye başladı. İlk sorunun ne olduğunu hatırlamıyorum ama kendimi, önce tanrıyı ya da tanrıları beklerken, sonra da onlarla konuşurken buldum. Oldukça sıradan bir olay gibi geldi bana. İşte buradayım, dedim, hazır ve nazırım. İstediğinizi yapın. Orada mısınız? İkiniz de orada mısınız? Dionysos, üç kış ayı boyunca kış tanrısısın, Apollon, dün bana rehberlik eden sen, yine istediğini yapmaya hazır mısın? Ben sizin Pythia’nızım.</p>

  <p>Bir cevap gelmedi. Tek söz yok. Kendi kendime düşünmeye başladım; uzun zaman önce bana sırtlarını döndüklerinde boşlukla baş başa kalmıştım. Yine boşluğa mı konuşuyorum? Apollon? Orada mısın? Yoksa Parnassos’ta avlanmaya mı çıktın? Ya da bir defne ağacını kovalıyor olabilir misin? Apollon, sana inanıyorum. Bilmek istiyorlar. Her biri sana bir hediye getirmiş. Cevap verecek misin?</p>

  <p>Sanırım aklıma getiren oydu, bilmiyorum ama ilk kez çanağın etrafındaki çukur bölüme yerleştirilmiş olan kuru yaprakları düşündüm. Bir tutam aldım, aldığım miktarın boşalttığı yerin, açtığım o küçük çukurun, toza dönen defne kurusuyla hemen dolduğunu gördüm. Elimi kızgın közlerin üzerine götürdüm ve defne kurusunun tozunun parmaklarımın arasından akmasına izin verdim; böylece mangaldan bana doğru küçük kıvılcımlar yükseldi, közlerin üzerinden alevler ve duman fışkırdı. Gerçekten eğlenceliydi bu, suda taş sektirmeye ya da topla oynamaya benziyordu. Bir kez daha yaptım aynı şeyi, sonra bir kez daha, bir kez daha, bir kez daha.</p>

  <p>Sonra bir kez daha, bir kez daha. Ama ellerim karnıma, yatak örtüsünün üzerine düştü.</p>

  <p>“Apollon?”</p>

  <p>Tek söz yoktu. Birinin etrafımda gezindiğini duydum ve Dionysos olmalı diye düşündüm. Ama İonides karşılık verdi.</p>

  <p>“Benim. Aferin. Uyu.”</p>

  <p>Ama aynı gün ilerleyen saatlerde, İonides’in söylediği gibi, yine “sahnedeydim.” Dramatik temsilden, kendine özgü bir dili olan bu sanattan ne kadar büyük zevk aldığını yavaş yavaş anlamaya başlamıştım. Sadece seyirciler önünde, sahnede konuşulan bir dil değil de, oyuncuların yalnız başlarınayken ya da temsilde görev alan teknisyenler eşliğinde konuştuğu, apayrı bir dil. Burada tanrı ya da tanrıların işleriyle uğraşırken kullandığımız dilin, ilahi olmaktan ziyade; yalnızca fani işleri konu edindiğini, asalet ve dindarlık gibi erdemlerden uzak olduğunu duyduğum çağdaş tiyatroya uygun olduğunu düşünmeye başlamıştım. İonides’in kullandığı dil sebebiyle tapınağın çehresinin nasıl da değiştiğini anlamaya başladım. Tapınağın basık halinden ve mesela seyirciye hiç yer bırakmamasından, eski günlerde Delphi’nin çok sade bir yer olduğunu, büyük ihtimalle bir köy tapınağından başka bir şey olmadığını kavrıyordum. Ama Apollon onca yer içinde burayı seçmiş, –uzun zaman önce olsa da– uğraş verip burayı koruyan canavarı alt etmiş, tanrının hakikatinin dile gelmesini sağlayacak koşulları böyle hazırlamıştı. Yavaş yavaş ünü yayılmış, sözlerinin güvenilirliğine her geçen gün daha çok inanılmış; arkası kesilmeyen bu sözlerin hakikati saklayıp kutsadığına inanılmıştı. Peki ya biz? Biz çağdaşlar? Biz bundan bir oyun çıkarmıştık, sahnesi ve oyuncularıyla, tüm o bayağılığıyla. Hal böyle olunca, o da çevresindeki bu şeylere ayak uydurmuştu tabii ki. Parlayan her şey altındı, sözler dışında. Dudaklarımdan sözler dökülmüştü ve ben bu sözleri hatırlamıyordum bile. Onlar tanrının sözleriydi.</p>

  <p>İonides’in sözleri başkaydı tabii. Derin bir sancıyla hatırladım bu gerçeği. İki Romalının sorduğu soruları kendi kafasından cevaplamıştı – benim cevaplarım değildi onlar. Tanrının bu işle uzaktan yakından alakası yoktu. Güvercinleriyle ilgilenmeliydi o. Ama bunun yerine gelip benimle uğraştı.</p>

  <p>“İonides. Kutsal değerlere saygısızlık ettik.”</p>

  <p>“Evet.”</p>

  <p>“Ne kadar rahatsın.”</p>

  <p>“Eğer o ifadeyi kullanmaya bu kadar hevesliysen, şunu da bil ki tanrıyla ilgili yaptığımız her şey saygısızlıktır. Bir tanrının hakikati, diğer tanrı için kutsal değerlere saygısızlıktır.”</p>

  <p>“Akıllılık taslama bana.”</p>

  <p>“Ey tanrılar, nedenmiş?”</p>

  <p>“Ben sadece emin olmak istiyordum, hepsi o kadar. Görüyorum ki bana güven vermiyorsun ya da vermeyeceksin, her neyse!”</p>

  <p>“Ama güvenmen, emin olman lazım bu kadar laftan sonra! Dinlemedin mi beni? Size söylüyorum Muhterem Hanımefendi, neticeye bakın!”</p>

  <p>“Neye bakayım?”</p>

  <p>“Neticeye. Hizmetimizin karşılığına demek istiyorum. O iki Romalı, ey tanrılar! Vakfa nasıl bir bağışta bulunduklarını bir bilsen, sana hediye ettikleri gerdanlığı bir görsen. Atina güzelim, can sıkıcı geleneklerine bağlı Atina; tüm bilginleri, doktorları, âlimleriyle kalbimin baş köşesinde yer eden o büyük şehir; o Atina bir üçayak bıraktı. Oldukça zarif bir hediye, hem bize devrettiler adeta. Tabii benim için de biraz para bıraktılar ama fazla değil, lafı bile olmaz. Artık hiçbir şey eskisi gibi değil. Neyse, onlar da bir gerdanlık gönderdiler sana. Hiç öyle çekingenlik etme, fazla mal göz çıkarmaz. Büyük Hanımefendi, senden önceki iki uyuzun kıdemlisinden bahsediyorum, kuyumcu Leontes’le iyi bir anlaşma yapmıştı. Her şeyi nakde çevirmeye hazır. Sokak sokak gezip mücevher satmanı bekleyen yok!”</p>

  <p>“Netice.”</p>

  <p>“Evet, öyle. Bu arada, seni tebrik etmeyi unutuyordum neredeyse. Dünkü gösterin için seni tebrik ederim. Gerçekten harikaydın, güzelim benim.”</p>

  <p>“Dünkü gösterim mi? Hiçbir şey yapmadım ki!”</p>

  <p>“Bir şey yapmadın mı? Onca mankafa küçük insana verdiğin cevaplara ne demeli?”</p>

  <p>“Uyuyakaldım ben.”</p>

  <p>“Bana bayağı uyanık gibi görünüyordun, tam bir inancı ileten sesindeki o esrarlı tını tam kıvamındaydı.”</p>

  <p>“Esrarlı mı?”</p>

  <p>“Romalılar böyle der. Tekinsiz demek. Güven onlara, bu dünyanın en batıl inançlı insanlarıdır onlar. Nasıl oldu da buralara geldiler, Tanrı bilir. Ama ölmüş kızı hakkında bir şeyler öğrenmeye gelen kadına verdiğin cevaptan sonra, hemen herkes ağlamaya başladı. Hatta ben bile ağlayacaktım neredeyse. Çocuğun adının Lelia olduğunu nereden biliyordun bakayım?”</p>

  <p>“Hangi çocuk?”</p>

  <p>“Ne olursa olsun güzelim, tatmin edebildiğimiz müşterilerimiz de var. Şu senin ‘gücünün’ basit işlere gelince bir işe yaramayıp da böyle çapraşık meseleleri halletmesi, doğrusu beni çok şaşırtıyor! Kadın o kadar etkilendi ki, küpelerini de çıkarıp drahmilerin yanına koydu. Pek bir şey ettiklerinden değil, gümüşmüş güya. Meraklanma, Leontes söyler bize ne ettiklerini.”</p>

  <p>“Ben hiçbir şey bilmiyordum. Uyuyakalmışım dedim ya! Bana inanamaz mısın?”</p>

  <p>“Öyle diyorsan öyledir. Ama sırf tozu serpip dumanı kokladın diye bu hallere düşüyorsan, kim bilir eskilerin ayinlerinde nice olurdu halin! Eski Pythialar yaprakları çiğnermiş, hem bildiğin taze yaprakları. Bilmem fark ettin mi ama hayvan yanaşmaz defne yemeye, böcek bile yanaşmaz. Onlar bilir. Keşke biz de bilebilseydik. Ama şimdi hazırlanma vakti.”</p>

  <p>İonides bilebilmeyi istediğini söyledi ama ben ciddi olduğunu hiç sanmıyorum. Artık onu anlamaya başlamıştım. Kafası büyük ölçüde fikirlerle, nükteli cevaplarla dolu bir kabuktu. Bu kabuk içinde verilen bir karar değişime kapalıydı; çünkü bu, İonides’in her şeyi kendisinin bildiğine dair başlıca inancıydı. Bizzat bu kabuğun içinde karşıtlarıyla birlikte ürettiği aykırı fikirler barınıyordu, böylece bu fikirlerden herhangi birine inanmak zorunda kalmıyordu. Zamanla tapınağın da, tıpkı İonides gibi çelişkilerle kuşatılmış olduğunu kavramaya başladım. Tapınağın merkezinde, soru soran hem bilge hem de alçakgönüllü bir kişi salt doğru yorumu seçebilsin diye çoğunlukla bilmece gibi mesajlar veren o gizemli kalbinde, orada duran ve zaman zaman konuşan, varoluşun gizli merkeziyle bağlantılı bir şey olduğuna inanıyordum, hayır, aslında bunu bildiğimi hissediyordum.</p>

  <p>O gün bilici ayininin üçüncü günüydü ve İonides, sadece iki kişinin geleceğini, dahası havanın bu kadar kötü olacağını bilseydi kuşkusuz ayini iptal edeceğini söyledi. Dışarıdaki merasime devam etmek aptalca geliyordu. Sarılıp sarmalanmış Pythia, hiç göremediğim şu gösterişli araba ve huşu uyandıran İniş merasimi. Örtülere sarınmış olsam da, etrafımı göremesem de, arabanın bu kez farklı olduğunu anladım, dışarıdan izleyicilerin sesini duymadığım için etrafıma bir göz atma cesaretini gösterdim. Sıradan, hatta pis bir arabada yol aldığımı gördüm sonra. Tek bir sürücü ve tek bir at vardı, yeleli ve yavaş bir at. Doğrusu bu, dedim kendi kendime. İşte böyle olmalı, Tanrı canavarı öldürdükten sonra da işte böyleydi her şey. Kendi kendime eğlenmeye başladım, bir gün yine bu arabanın beni mağaraya götüreceğini ve Apollon’un rahibinin mağaraya kadar bana sürücülük edeceğini düşündüm. Ama şimdi yağmur yağıyordu, damlalar giysilerimi koruyacağını hesap ettikleri koca pelerini dövüyordu ve benimse yağmurdan kurtulup bir an önce iç odaya varmak kadar istediğim bir şey yoktu. Bir an geldi ki at durdu ve sokağın ortasında işemeye başladı, neredeyse sürücüye bağıracaktım. Sütunlu girişe vardığımızda İonides arabadan inmeme yardım etti, bir yandan da söyleniyordu, “Kaldıramayacağım seni, artık kendin yapmayı öğrensen şu işi.”</p>

  <p>İçeri adımımı atar atmaz pelerini çıkardım, aşağıya inen merdiven gözlerimin önündeydi. Islanmıştım, pelerin sırılsıklam olmuştu, öfkelenmiştim de. Sert bir ifadeyle seslendim İonides’e, İon diye hitap etmiştim bu kez, niçin Pythia’yı kuru tutacak kadar becerikli olmadığını sordum ve o da, Pythia’nın bir tanrının yardımıyla kendini yağmurdan sakınabilmesi gerektiği cevabını verdi. Tanrının tapınağına giden o merdivenlerin başında hiç de aydınlatıcı bir tartışma değildi aslında. Islak ve kaygan basamakları inerken fark ettim bunu ve tanrı beni düşürdü, gerçi hak etmiştim cezalandırılmayı ama en az benim kadar suçlu olan İonides’e hiçbir şey yapmamıştı. Uzun zaman önce babamın sarf etmiş olduğu sözler çalındı yeniden kulağıma: “Böyle durumlarda güzelim, kabahat hemen her zaman kızlardadır.” Dirseğimi incitmiştim, ağrıyan kemiğimi ovarak üçayağın önünde dikildim. Sanırım iç odanın arka tarafındaki perdeyi incelememe fırsat veren bu küçük kaza ve beraberinde gelen aksamaydı – varsın beklesinler! Oysa uzaktan bakıyordum, yaklaşamamıştım. Üzerinde Apollon ile canavarın savaşım temsil eden bir çizim olduğunu fark ettim. Gördüğüm çizim eski usul bir çizimdi, en azından bu kadarını anladım. Ama daha önce fark edemediğim bir şey daha vardı, yan yana duran iki perde olduğunu gördüm, her iki yanda ipler sallanıyordu. Perdeleri açıp sakladıkları şeyi açığa çıkarmak için tek yapmam gereken iplerden birine asılmaktı. O tarafa yaklaşıp Apollon’un gizlerinin bir bölümünü öğrenmek geçti içimden. Kendi kendime bir karar alabilmek için düşünürken, İonides’in sesini duydum.</p>

  <p>“Korinthos’lu Krates –<em>zengin</em> Korinthos’tan geliyor– Tanrıdan, ona şunu bildirmesini diliyor…”</p>

  <p>Krates’in ne istediğini tamamen unuttum. Ama aldığı şey İonides’in aniden yalakalaşan ve yüksek miktarlarda para telaffuz eden ağzının dile getirdiği bir cevaptı. Diğer katılımcıysa çiftliğinin “hasta” olduğunu söyleyen ve bu konuda ne yapabileceğini soran bir çiftçiydi. Gerçek yoldan çıkmış olduğumuzu düşündüm. İonides basamakları tırmandı, sokağa bakındı ve sonra geri döndü.</p>

  <p>“Hepsi bu kadar. Arabayı geri çağıracağım.”</p>

  <p>Hiç canını sıkmamasını, benim yürüyerek de gidebileceğimi söylemek geldi içimden. O, kollarındaki kutsal simgelerle, bense durum gereği çıplak yüzümün altında boynumu saran şalımla, tıpkı oyundan sonra perdenin arkasından çıkıp seyircilerinin arasına karışan kukla oynatıcıları gibi, birlikte gezinebilirdik biraz. İşte, diye geçirdim içimden, tapınağı tam da bu hale getirdiler.</p>

  <p>İyi ama – tapınağın kayıtlı tarihinin en eski günlerinde bile, buradaki biliciliğe her zaman şüpheyle yaklaşılmıştır. O eski ölçülü mısralar –eğer doğruyu söylemem gerekiyorsa burada– pek de öyle başarılı değildi hani. Bilicilere gelince, hiç kuşku yok ki çatal dilliydiler. En azından bundan emin olabiliriz. Ya tanrı “bir evin yıkımı” diyerek kendi neşeli kahkahasını atardı, ya da öyle kurnazca bir şey gelirdi ki herkes üzerine alınırdı. Bunda hemfikirdik. Kimse tapınaktan kafa karıştırıcı bir bilmeceden başka bir şey beklemiyordu zaten; ona başvurduğunuz zaman, tanrının sözlerinin gerçek anlamını kavrama yolunda bir adım atmış oluyordunuz. Ama başka bir şey de vardı. Mısralar o kadar da etkileyici değildi ama Apollon hâlâ sanatların tanrısıydı, şiirin tanrısıydı! Neden şiiri Homeros’unkinden daha zayıftı? Neden Apollon’dan daha iyi şiir yaratabilecek altı tane şair vardı? Bu soruların cevabı var mıydı acaba? Bilicilikle ilk korkunç karşılaşmam geldi gözlerimin önüne, tanrıyla ilk buluşmam; nasıl da ağzımı kanatmıştı. Herhalde tanrı sözünün bir bölümü her zaman Pythia’nın kanıyla lekeleniyordu, ölümlülüğü yüzünden, önüne geçilemez biçimde kirleniyordu söz. O zaman tanrı da ancak kullanabildiği kadar kullanıyordu Pythia’yı. Nasıl ki kavaldan çıkacak ses kavalın boyutuna bağlıysa, Pythia’nın dudaklarından dökülecek söz de Pythia’nın becerisine bağlıydı. Böyle olmalı, diye düşündüm.</p>

  <p>İonides bekliyordu.</p>

  <p>“Arabayı çağırdım. Şu Korinthos’lu. Büyük tüccar. Oralara kadar yükseldik…”</p>

  <p>“Oralara kadar düştük.”</p>

  <p>“Pekâlâ, öyle olsun. Bir tarafını incitmedin umarım? Önceden sorup öğrenmemiz gerekiyordu. Gördüğüm kadarıyla adam bayağı sıkıntılıydı. Üçüncü gün kabul edilmek ona çok dokunmuş, belli. Tabiatıyla. Böyle büyük tüccarlar beklemekten hoşlanmaz, o da öyle söyledi zaten. Onu Pythia sarayına yemeğe davet etmek zorunda kaldım.”</p>

  <p>“Olamaz!”</p>

  <p>“Bunu yapmak zorundayız. Burası Delphi güzelim, harala güreleyle vakit öldürülecek bir kasaba değil burası. Bir parça gizemli olsan yeter, güzelim. Ne dersin, yapabilecek misin?”</p>

  <p>“Galiba biz tümden çıktık yoldan! Tek istediğim…”</p>

  <p>Gitmek. Ama nereye? İonides, bir şey söyleyemesem de ne yapmak istediğimi anlayacak kadar akıllıydı.</p>

  <p>“Bu gibi şeylere kafa yormak gerek, sevgili Muhterem Hanımefendi. İş çığırından çıkıp da çirkinleşmeye başladığında, asıl o zaman iyi bir sınav vereceğiz demektir. Biz o büyük buluşmalarla geçiniyoruz. Daha göreceksin. Sonuçta her ay bir kez yapıyoruz. Yetmez mi bu kadarı? Beni soracak olursan – pekâlâ, sanırım ben ihtiyar dolandırıcının biriyim. Ya da istersen ne yaptığını bilen, gerçekten dürüst bir adam diyelim ve” –bu noktada bir anda karşıt iddia ve görüşe tutkuyla sarıldı– “ve aslında önemli olan tek şeyin tapmak olduğunu bilen bir adam. Tapınak, tapınak, tapınak! Onu korumak her şeyi korumak demek!”</p>

  <p>Delphi tuhaf bir yerdi. Kış aylarında küçük bir kasabaya dönüyordu, ıpıssız, ölü bir şehir. Bu üç ay süresince Dionysos ağırlanırdı. Ama yılın geri kalanında her yeni ay yeni bir şenlik oluyordu onun için. Nüfus gitgide azalmıştı. Evlerin üçte biri boştu, yalnızca şenlikler sırasında ziyaretçilere tahsis edilmişti. Çevredeki toprak sahipleri –benim babam değil tabii ki, o da gemiyle Korinthos’a gitmeyi tercih ederdi– kendileri kadar zengin olmayanların masrafını karşılayamayacağı büyüklükte evler edinmiş; birisi hatta şehirde terk edilmiş bir tapınağa yerleşmişti. Bizim toplumumuz böyle insanlardan ve nasıl desem, tanrıları hâlâ hayatta olan rahipler ve ailelerinden ibaretti. Biz kadınlar yüzümüz açık geziyorduk. Atina’yla yüzyıllardır paylaştığımız medeniyetin bir parçasıydı bu. Oldukça derli toplu bazı insanlar kadınlarının yüzlerinin açık olmasından memnundu sanırım, çünkü böylece pahalı bir başörtüsüne verecekleri paradan tasarruf ediyorlardı. İnsanımız, birkaç şanslı şehir dışında tüm Hellas gibi, yoksulluğun ne olduğunu biliyordu. Zaman zaman kendime bu çilenin ne zaman sona ereceğini soruyordum, bunu kendi hesabıma Apollon’a sormayı düşünüyordum, ama şu saatten sonra, böyle bir sorunun sorulmaya değer olmadığını anlayabilecek kadar çok şey biliyordum. Apollon’a sormaktansa İonides’e sordum ben de. Hem de o büyük tüccar için verdiğim yemekte. Tüccar yanında bir de yüzü açık, ayrıca fazlasıyla güzel bir kadın getirmişti. Karısı olduğunu hiç sanmıyorum – ya da, en azından, nikâhlı karısı olduğunu sanmıyorum. Aristomakhos ve karısı Demareta da yemekte bize katıldılar. Daha önce bahsettiğim toprak sahiplerindendiler ama tapınağı ev yapanlar onlar değildi. Demareta geveze bir kadındı. Bir kadının gevezelik huyu olması benim için alışıldık bir şey değildi. Onların gerçekten şehirde bir eve ihtiyacı vardı. Kırsal bölge her yıl daha tehlikeli oluyordu. Kocası böyle konularda konuşmaması gerektiğini söyledi; ama sonra, kocasının da aynı şeyi söylediğini ve bir de uzun uzun açıklamaya kalktığını duydum.</p>

  <p>“Hep bu Makedonlar, anlıyorsunuz değil mi? Sınırlarını korumak zorundalar ve bunun için Epirus’la anlaşmaları lazım. Ama dağlar haydutlarla dolu. Bilemiyorum, Muhterem Hanımefendi. Bazıları İllirya’lı, bazılarıysa –eee– bizzat Aitolia’lı; her yerden insan var, ne oldukları belirsiz vahşi yaratıklar, kim bilir nedir dertleri! Makedonlar ne zaman güney sınırında bir temizliğe girişse, suç artışından anlıyoruz neler olup bittiğini. Şimdi, benim hoşuma gitmeyen şey, birbirleriyle savaşmayı bir tarafa bırakıp akıllarına eseni yapmaları.”</p>

  <p>Ona cevap veren Korinthos’lu oldu.</p>

  <p>“Valiye şikâyette bulundunuz mu? Bir Romalı için hiç de fena sayılmaz. Bir hediye işi kolaylaştırabilir, ama her halükârda asker yollar bence, hatta ceza niyetine bir saldırı bile düzenleyebilir. İyi tanıyorum kendisini. İsterseniz bir şeyler söylerim. Sonuçta, oradaki, Peloponnesos’taki adamlarının yapacak işi olmadığından şikâyet edip duruyor.”</p>

  <p>İonides’in suratı asıldı.</p>

  <p>“Romalı askerler mi?”</p>

  <p>“Yeteneklerine göre herkese iş verilebilir diye düşünüyorum.”</p>

  <p>“Söylemeye çalıştığınız, sevgili dostum, Helenlerin ve Makedonların savaşamadığı yerde Romalıların savaşabileceği mi?</p>

  <p>“Evet, bu sonuç çıkıyor. Ben gerçekçiyim. Bir tüccar gerçekçi olmak zorundadır. Rahipler ve soylular için eski tanrılara tapınıp, o tanrılar için yapılması gereken günlük işleri takip etmek yeterlidir ama ticaret başkadır. Romalı askerlerden böyle kibirle söz etmeniz, konumuz ticaret olsaydı –lütfen beni affedin hanımlar ama– size bir servet kaybettirirdi. Siz Yunanlar…”</p>

  <p>“Siz Yunan değil misiniz?”</p>

  <p>“Konuşmamdan anlaşılmıyor mu bu? Ben Fenikeliyim. Hayır, siz Yunanların cesur olduğu doğru, ama ancak birbirinizle savaşırken cesursunuz.”</p>

  <p>Aristomakhos kıpkırmızı kesildi. Belki de rengini belli ettiği içindi.</p>

  <p>“Görüşlerinizi, sizi karşıladığım gibi hoş karşılamayacağım sanırım!”</p>

  <p>Sıra bana gelmişti.</p>

  <p>“Lütfen bize Romalılardan bahsedin biraz. Burada çok az Romalı görebiliyoruz, onlar da tapınak için geliyorlar. Neden savaşta bu kadar iyiler?”</p>

  <p>“Kimse bilmiyor,” dedi Korinthos’lu. “Vaktiyle, biz Helenlerin asla öğrenemediği bir şey öğrenmişler. Biz Helenler, şu günümüzde bile öğrenemedik onların bildiğini.”</p>

  <p>Korinthos’lunun karısı İonides’e tatlı tatlı gülümsedi.</p>

  <p>“Siz söyleyin bize Yüksek Rahip, ne düşünüyorsunuz?”</p>

  <p>“Ne düşündüğümü söyleyeyim. Benim görüşüm bu, ama kanıtım yok doğrusu. Bence her şey şu kanayan baş yüzünden. Roma’yı kurup da inşa etmeye başladıklarında, yedi tepeden birini kazıyorlar ve toprağın altında yeni kesilmiş bir insan başı buluyorlar, hâlâ kanayan bir baş. Oraya hâlâ başkent diyorlar, düşünsenize bir, ‘baş’ kent. Şimdi, eğer sizin başınıza böyle bir şey gelseydi, dehşete düşerdiniz, değil mi? Ödünüz patlardı. Sizi terk etmeyecek, içinize işleyen bir korkuya kapılırdınız. Anlayacağınız, Romalılar bizim gibi dindar değil, sadece batıl inançları var. Düşünün bir! Kazdığınız yerden bir insan başı çıkıyor ve hâlâ kazmaya devam ediyorsunuz. Ürkmüş bir Romalı bu dünyadaki en tehlikeli hayvandır. Bu olaydan sonra hemen işe koyuluyorlar malum. İlk iş komşularıyla savaşmaya başlıyorlar –küçük bir kasabayla savaşan başka bir kasabadan söz ediyoruz– çünkü malum ya, komşuyla arana şöyle adamakıllı mesafe koymazsan, kim bilir ne yapar sana? O zaten –birisi zaten– seni lanetlemiş, o sırada en yakınında olan ve gözetleyen biri. Ya onu biraz öteye itip kendinden uzaklaştıracaksın ya da onun da sana katılmasını sağlayacaksın, tabii senin önder olman konusunda fikir birliği sağladıktan sonra. Bundan sonraysa, kuşkusuz, bir zamanlar komşunun komşuları olan yeni komşularına önder olmak zorundasın, işte böyle devam edip gidiyor. Sonunda korkunu bir tarafta Kızıldeniz, diğer tarafta Ultima Thule civarlarında bastırıyorsun! Daha çok işler yapacaklar, göreceksiniz. Yeri göğü yerinden oynatan, sonuçta, şu korku denen şey.”</p>

  <p>“Yüksek Rahip, söylemek istemedim ama söylemem gerekiyor, görünen o ki sizin de batıl inançlarınız var! ‘Gökleri yerinden oynatan, şu korku denen şey!”’</p>

  <p>“Şey,” diye başladı söze Korinthos’lu, “dünyayı yerinden oynatmadığı kesin en azından. Ama ben kendi meseleme döneyim. Neden yeteneklerini göz önüne alarak görev vermeyelim insanlara?”</p>

  <p>Sıra yine bana gelmişti.</p>

  <p>“Ama efendim, Romalı dostlarımız vaktiyle ne öğrenmiş söylemediniz bize. Korkmayı öğrenmiş olamazlar, öyle değil mi?”</p>

  <p>“Sevgili Hanımefendi, birlik olmayı öğrendiler. Hepsi o kadar. Bir lejyon tek bir hayvandır. İyi bir kumandanın emrinde, tanrılar biliyor ya başarılı generalleri var, tek bir bedenin –generalin bedeninin diyelim isterseniz– ayrı kollarıdır. Hakikaten tuhaf bir toplum. Katletme arzularını erkeklerin, kadınların ve çocukların eğlenmesi için tertip edilen şenliklerde tatmin ediyorlar, bir de din diyorlar buna. Onları size efendi yapan şeyler dışında, Roma’daki her şeyi siz Yunanlara borçlular.”</p>

  <p>“Sizin de efendiniz onlar.”</p>

  <p>“Ah evet, Yüksek Rahip. Ama bizler küçük insanlarız.”</p>

  <p>Fenikeli büyük tüccar bunun ardından Aristomakhos’a döndü.</p>

  <p>“Peki siz bayım, efendilerimiz hakkında ne düşünüyorsunuz?”</p>

  <p>“Romalıları mı kastediyorsunuz? Eğer Romalılar yaylalarımda barışı korumak için bir iki haydutla serseriyi çarmıha gererse, en azından verdiğim vergilerin karşılığını almış olacağım. Adamların kendilerine gelince, ben Pythia Hazretleri ve Apollon’un Yüksek Rahibi gibi değilim. Beni hiç ilgilendirmiyorlar, onlar hakkında bir şeyler bilmem gerekmiyor.”</p>

  <p>“Ama buralara hâkim olmaları sizi rahatsız etmiyor, öyle değil mi? Atina’da her zaman Hellas için özerklik isteyen bir grup vardır – düşünün şimdi! Onlara yeraltı grubu demekte haksız mıyım? Olacak iş mi, onca bilginle dolu bir şehirde tüm duvarlara böyle şeylerin karalanması; en güzel duvarlara bile! Kim olduklarını bilmiyorum ama gerçek Atinalılar olmadıklarından eminim. Hiç zevk yok şu adamlarda, yazı yazmayı da beceremiyorlar zaten. Aslına bakılırsa Roma’nın yönetimi altında Atina, kelimenin tam anlamıyla bağımsız bir şehir! Ama bazı insanlar asla ellerindekiyle yetinmeyi bilmezler. Romalılar, kısa süre önce yaptıkları gibi yine çekilirlerse, Thebai biz daha ne olduğunu anlamadan Atina’nın altını üstüne getirir. Affedin beni, Muhterem Hanımefendi. Şarabınız dosdoğru Olympos’tan geliyor herhalde, tadına doyamadım. Ganymedes denen kurnaz çocuk rüşvet mi alıyor nedir. Nektar bu.”</p>

  <p>“Yine de,” dedi İonides, “genç insanlar bunları yapan, onları kolaylıkla anlayabiliriz. Bilimi, dini, felsefesi, astrolojisi ve astronomisi olmayan bu yabancıların, hayatlarında neden bu kadar önemli bir yer tutması gerektiğini anlamıyorlar. Hadi ordan, Aristomakhos! Biz ne kadar Helensek, siz de o kadar Helensiniz. Aslında birçoğumuzdan daha fazla. Bir adamın kendi kendinin efendisi olması gerektiği yolundaki o belli belirsiz hisse katılmaz mısınız?”</p>

  <p>“Kim demiş benim kendi kendimin efendisi olmadığımı:</p>

  <p>“Aristomakhos canım,” diye başladı söze Demareta, “hekimin ne söylediğini unutma!”</p>

  <p>“Kimileri nektar diyor buna –sanırım siz de öyle dersiniz Muhterem Rahip–, karın ağrısına iyi gelirmiş bunu içmek. Ama sakın bana kendi kendimin efendisi olmadığımı söylemeyin, yoksa tepem atar.”</p>

  <p>“Siz de buradaki herkes gibi kendi kendinizin efendisisiniz,” dedi İonides, “aslına bakılırsa bazen…”</p>

  <p>“Biz kadınlar asla özgür olamıyoruz,” diye söylendi Fenikelinin karısı. “Belki böylesi daha iyi.”</p>

  <p>Ben de kendi kendime, geçen gün okuduğum ozanın haklı olduğunu düşündüm. Doğal köleler var. Ama bir şey söylemedim. Korinthos’lu belli ki sıranın ona geldiğine karar vermişti.</p>

  <p>“Ben çok yer gördüm,” dedi adam. “Öğrenmenin bundan daha iyi bir yolu yoktur. Böyle bir özgürlük içinde vardığım sonuçsa işte budur. Her şey büyüklük küçüklük meselesi. Ait olacağımız topluluk büyük bir topluluk mu? Tanrıların bizi mantıklı muhakeme yeteneğiyle donattığını hiç sanmıyorum, işte filozoflarınızın hatalı olduğu nokta bu. İnsanın özünde bir topluluğa ait olma dürtüsü var. Şu aptal Diogenes’e bir bakın, ekmeğini dilenirken kendini özgür sanıyordu zavallı! Özgürlük hakkında kuramlar geliştirildi diye, onun basit bir şey olduğunu söyleyemezsiniz. İşin aslı bir düşünce değil, duygudur. Eğer kurallarına gönüllü olarak uyduğunuz bir yerde özgürseniz, bir insanın olabileceği kadar özgürsünüz demektir. Ama duygularınız, kuralları koyan daha büyük bir varlık düşüncesine yatkınlık göstermiyorsa, kendinizi özgür hissedemezsiniz. Benim görüşüme göre bilgi, eğitimi kastediyorum, neyin ne olduğunu bilmektir diyelim isterseniz, kent yaşamının zorluklarına ve tehlikelerine karşı ayakta kalmaktır –hem bütün filozoflarınız için de varış noktası budur– daha büyük bir varlığı hissetme kabiliyetidir. Siz Yunanlar arasında azıcık huzursuz, ortak bir his var; bir sürü insan, kocaman şehirler kader birliği içindesiniz, birbirinizi düşünüyor, birbiriniz hakkında kaygılanıyor, birbirinizi umursuyorsunuz. Ben buna Panhelenya diyeceğim! Şimdi. Bundan daha büyük bir his var mı dersiniz?”</p>

  <p>“Kafamızı karıştırıyorsunuz,” dedi Aristomakhos. “Bizler her şeyden önce şehirlerde yaşayan bir halktık, benim gibi toprak sahiplerininse hem kırda hem de şehirde evleri olurdu. Doğrusunu söylemek gerekirse, şehrimden fazlası umrumda değil benim…”</p>

  <p>“İşte kendiniz söylediniz, görüyorsunuz,” diye girdi araya Fenikeli. “Panhelenya’ya inanıyorsunuz ama aslı umursadığınız şey – siz nereliydiniz, efendim?”</p>

  <p>“Phokis, sanırım. Aslına bakılırsa uzun yıllardır bunu aklımın ucundan geçirmedim. Babam şehirdeki evi satmak zorunda kaldı, buradaki eve ihtiyaç duymamızın sebebi de bu.”</p>

  <p>Yine benim sıram.</p>

  <p>“Romalıların yarattığı şey, bayım, sizin şu büyük varlık dediğiniz şey, öyle değil mi? Hükmettikleri bölgelerin sınırlarını şöyle bir çizmeye kalkarsak, sanırım dünyanın en büyük ülkesi çıkar karşımıza!”</p>

  <p>“Onun için uydurdukları bir isim var,” dedi İonides. “<em>Imperium Romanum</em> diyorlar, Roma İmparatorluğu.”</p>

  <p>“Öyle ya, görüyorsunuz işte,” dedim ben de. “Kulağa böylesine sıkıcı gelen bir şeyi kim umursar?”</p>

  <p>“Dünyanın dört bir yanını gezince,” dedi Fenikeli, “insan bizim şu an tuhaf topluluklar dediğimiz topluluklara duygudaşlık besleyen birçok halkla karşılaşıyor. Ama ben şöyle bir sonuca vardım: İnsanlar iyi ve adil bir yabancının yönetimi altında olmaktansa, ne kadar sert bir yönetimi olursa olsun, kendi içlerinden bir haydutun yönetimi altında olmayı tercih ediyorlar. Sebebini sormayın bana. İnsan denen mahlukun doğası böyle. Bu yüzden de, siz Yunan beyefendilere büyük bir saygıyla, Roma hükümranlığından hoşlandığınıza, <em>Imperium Romanum</em>’a duygudaşlık beslediğinize inanmadığımı söylemek zorundayım. Sizi, duvarlarınıza Özgür Hellas ya da Özgür Panhelenika, hatta Romalı Evine Dön gibi şeyler karalamaktan alıkoyan şeyin ne olduğu öyle müphem ki bilemiyorum şu ülkeyi tutuşturmak için biraz fesatlık yeterli. Değil mi?”</p>

  <p>Köleye, bize biraz daha içki getirmesini işaret ettim.</p>

  <p>“Bu akşam Romalı misafirlerimiz olmaması büyük bir şans. Sohbetimizden hiç hoşlanmazlardı herhalde.”</p>

  <p>“Çok sevgili saygıdeğer Hanımefendi,” dedi Aristomakhos, “kim onlara laf anlatmaya tenezzül edecek ki? Hem, Delphi Delphi’dir. Romalılar bile kabul ediyor Delphi’mizin dünyanın merkezi olduğunu.”</p>

  <p>“Yine de,” diye söze başladı İonides, “bütün savlarımızın varsayımlara dayandığını açıklığa kavuşturmalıyız. Hiçbirimiz özgür değiliz. Pythagoras’a rağmen, hiçbirimiz doğmayı ya da ölmeyi kendimiz seçmiş değiliz. Kaderlerini bir ölçüde kontrol edebilenler yalnızca İskenderler. Aslında…” Bu noktada bana döndü ve gülümsedi. “Bir keresinde Muhterem Hanımefendimize, kendilerinin özgür olduğunu, aslında bu dünyada gerçekten özgür tek insan olduğunu söylemiştim.”</p>

  <p>“Yok hayır İonides, özgür değilim! Ama bu konuda fazla şey söylemek uygun olmaz. Siz çok yer görmüşsünüz, beyefendi. Yunanistan’dan daha güzel bir yer gördünüz mü?” “Çok daha güzel ülkeler gördüm, Hanımefendi, ama hiçbir yerde daha güzel kadınlara rast gelmedim.”</p>

  <p>Erkeklerden hemfikir olduklarını ifade eden bir homurtu yükseldi, Korinthos’lunun karısı öfkelendi ve aptal aptal sırıttı. Ama benim, ey tanrılar, böyle bir şey yapmam için bir sebep yoktu.</p>

  <p>“Öyleyse,” dedi Korinthos’lu, “Roma hükümranlığına katlanmamız gerektiği konusunda anlaştık, ne derseniz?”</p>

  <p>“İyi ama,” dedi İonides nazik bir tavırla, “anlaşmayıp da ne yapacağız ki?”</p>

  <p>“Hiçbir şey,” dedi Aristomakhos.</p>

  <p>“Hiçbir şey,” dedi Korinthos’lu.</p>

  <p>“Yine de,” dedi İonides, “Atina’daki şu tırnak içinde yeraltı topluluğuna gelelim. Siz beyefendi, çok yer görmüşsünüz – başka Helen şehirlerinde de benzer toplulukların bulunduğunu hiç duymadınız mı?”</p>

  <p>Fenikeli kadehinin üstünden dik dik baktı ona.</p>

  <p>“Tam olarak niçin bilmek istediğinizi söyler misiniz?”</p>

  <p>“Siz beyefendi, yabancısınız. Bizim söylemekte tereddüt ettiğimiz şeyleri rahatlıkla söyleyebilirsiniz.”</p>

  <p>“Böyle şeylerden bahsedildiğini duydum. Benzer yazılar karalandığına tanık oldum orada burada.”</p>

  <p>“Vali bu konuda ne düşünüyor?”</p>

  <p>“Neden bir şey düşünsün ki? Hellas barış içinde.”</p>

  <p>“Haydutları saymazsak,” dedi Aristomakhos. “Korsanları da,” diye ekledi İonides.</p>

  <p>Korinthos’lunun karısı ona döndü.</p>

  <p>“Bize korsanlardan bahseder misiniz?”</p>

  <p>“Akdeniz’in bu tarafında, denebilir ki denizyoluyla şuradan şuraya gidemez oldu insan. Romalılar onlarla bizler arasındaki sulara, biraz daha fazlasına hükmediyor. Bir zamanlar ülkeniz, denizin doğuda kalan yarısını denetimi altında tutuyordu, ama artık durum pek böyle değil. Buna gücünüz yetmiyor.”</p>

  <p>Sonra korsanlık hakkında uzun bir tartışma başladı, bense minnettardım. Çünkü yorulmuştum ve herhangi bir sohbeti dinlemek ya da herhangi bir şey yapmak istemiyordum, gidip yatmaktan başka bir şey yapmak gelmiyordu içimden. Şöyle bir kulak kabarttığımda Fenikeli “yeni başladığında” sadece garip gemilerden korkulması gerektiğini açıklıyordu. Bazen sadece üç çift kürekle bir sandal oluyordu karşınıza çıkan, içindekiler size yetişene kadar kürek çekmek zorundaydılar. Kimi zaman, parayı ödeyip adamları teknelerinde tutabiliyordunuz. Bir çeşit geçiş ücretiydi bu aslında. Ama sonra katiller iyice azıtmış, yelkenlilere; sıra kürekli kadırga dışında her türlü gemiyi geride bıraka bilen, küçük ama hızlı ve marifetli teknelere geçmişlerdi. Bugünlerde sıra kürekli kadırgalara sahip olan korsanlardı, hatta yer yer filolar bile kurmuşlardı kendilerine, denizlere hükmediyorlardı; Smyrna’nın ötesindeki batı kıyısı boyunca durum böyleydi; gördükleri tekneyi önce soyuyor sonra batırıyorlardı. Buralardaki yönetimlere gelince. Bölgedeki yönetimler hiçbir şey yapmıyordu; yeterince paraları yoktu, ya da daha açık konuşmak gerekirse, gelir kaynaklarından olmuşlardı. Delos ve Rodos’un bile hali farklı değildi. Ancak Romalılar becerebilirdi güvenliği sağlamayı. Doğuştan denizci oldukları söylenemezdi ama öğrenebilirlerdi ve öğrenmişlerdi, tıpkı Kartacalıların bedel ödeyerek öğrendikleri gibi.</p>
</body>
</html>