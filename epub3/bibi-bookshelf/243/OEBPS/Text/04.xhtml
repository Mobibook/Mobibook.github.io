<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">Fakat tanrıların başka tasarıları vardı. Yeni Büyük Hanımefendi, aynı gece uykusunda horlarken can verdi. Pythiaların hayatları ve ölümleri hakkında çok şey bilmek insana şans getirmez. Ya oradadırlar ya da değildirler. Bilinçsizce de olsa İki Hanımefendiden söz etmeye alışmış insanlar, şimdi kendilerini bilinçli olarak Hanımefendi’den söz eder bulmuşlardı; bu Hanımefendi tapınağın tarihini iyi bilen bazılarının sevinçle “Tıpkı eski günlerdeki gibi!” diye haykırmalarına vesile olmuştu. Aslına bakılırsa tapınağın eski günleri dedikleri dönem, gelişigüzel bir hesaba göre altı bin yıl kadar öncesiydi. Bu da yetmezmiş gibi, ölümle bahar gündönümü şenlikleri arasında en fazla iki hafta kadar bir süre vardı, dahası Oyunlar ve Sorular da şenliklerle birleştirilecekti. Kafamda bunun dışında yüzlerce soru vardı ve bir de eşyalarımın İkinci Pythia’nın dairesinden Birinci Pythia’nın dairesine taşınması gerekiyordu.</p>

  <p>Dehşete düşmüştüm. Bu dünyayla ilgili bir dehşet hissi değil. Bu dünyada hiçbir şeyi önemsemiyordum. Kefene sarılmış gibiydim şimdi, Delphi’nin yüzü asla açılmayan tek kadını. Gelmiş geçmiş tüm Birinci Pythiaların en genci olduğum söylentisinin yayıldığının farkındaydım ama kimse benim kaç yaşında olduğumu bilmiyordu. Kaç yaşında olduğumu bilmiyorlardı ama bir bahaneleri vardı tabii ki; bakireydim, kocasından uzakta yaşayan, yaşını başını almış –elli yaşlarında– evli bir kadın değildim ben. Söylentiye göre ben tanrı tarafından seçilmiş olduğumu çoktan kanıtlamıştım; işaretler bunu gösteriyordu. Delphi’nin muhteşem temiz havası zaten hiç yoktan hikâyeler yaratmaya elverişliydi. İnsanlar yalnızca Olymposlulara inanmıyordu. Bazen her köşe başında, tartışan; şu ya da bu cinin gerçek olduğuna, şu ya da bu kocakarı ilacının cin gördürdüğüne ya da alternatif olarak cin görmeyi önlediğine dair yemin eden gruplar olurdu. Kulağıma çalındığı kadarıyla, mesela yeni Birinci Pythia’nın arkasında gözleri olacaktı; tabii mecazi anlamda. Yanından eksik etmeyeceği bir tabur cini olacağı da rivayet ediliyordu ve onların buyruklarını yerine getirmek zorundaydı. Aslına bakılırsa Delphi yalan dolandan ibaret bir saçmalıktı. Onunla uzaktan yakından bir alakam olmasını istemiyordum. Bir Pythia olmak, tanrının onu kullanmayı tercih etmesi ihtimali olduğundan, heksametreyle konuşma eğitimi almak yeterince dert olmuştu bana. Kitaplığa gömdüm kendimi ve Perseus’tan başka hiç kimseyle tek bir kelime konuşmadım. Perseus var olan bütün dilleri konuşabiliyordu. Ama bu, Yunanca telaffuzundaki o tuhaf vurgunun, o kusurun önüne geçebilmiş değildi; “pe” sesi onun ağzında “ke” oluyordu. O harf de öyle sert çıkıyordu ki ağzından, “ka” mı yoksa “ha” mı bir türlü anlaşılamıyordu. Konuştuğumuz zamanlarda –özellikle de, sıkça yaptığımız gibi, kitaplar üzerine tartışıyorsak– karanlık yüzünün bir köşesinde bir gülücük seçebiliyordum. Eğitimli, ayrıcalıklı bir adamdı ama hâlâ bir köleydi ve bu yüzden –ne yalan söyleyeyim– onunla, İonides’le olduğum kadar samimi olmayı uygun görmüyordum. Evli olmasak bile –yani İonides ve ben– kadın tenine karşı beslediği, herhangi bir fiziksel teması imkânsız kılan o iştahsızlığa, tiksintiye rağmen, bizim belli aralıklarla yaşadığımız duygu ve düşünce birliğini görüp geçirmiş evli bir çift hiç olmuş mudur, doğrusu bilemiyorum; en azından ben kendi adıma bu birliği hissettim ve sevdim de. Perseus’un her zamanki gibi kendi köşesine çekilip bir Girit tuğlası üzerindeki resim yazıyı anlamaya çalıştığı günlerden birinde, İonides kitaplığa geldi. Çok neşeliydi.</p>

  <p>“Muhterem Hanımefendimiz, iki haberim var! Birincisi, Euripides’in <em>ton</em>’unu getiriyorlar! İlk tragedyanı göreceksin! İkincisi, iki hanımefendinin ölümünün, ancak ve ancak tanrının özel bir tasarısı ve ihtiyacı olduğu anlamına geldiği düşünülüyor –düşün bir, ihtiyaç sahibi bir tanrı, Ey Atina!– tanrının şimdiki hanımefendiye özellikle ihtiyacı olduğundan söz ediyorlar. Atina bugüne kadar eşi benzeri görülmemiş bir şölen tertip edecekmiş!”</p>

  <p>“Şölen mi?”</p>

  <p>“Şehrin ileri gelenleri, eski ve yeni tüm tanrıların tüm rahipleri, akademi üyeleri, at sırtında şövalyeler, sen hiç daha önce – hayır, tabii ki hayır, görmedin! Canım sıkma bunlarla, gevezeliğimi de mazur gör. Unutma ki ben Atinalıyım. Arkhon, bizzat kendisi gelip şehri adına soruyu soracak. Tabii bugünlerde Atina’nın hali de Delphi’ninkinden pek farklı değil. Ama sakın sıkma canını, elimizden geleni yapacağız. Ne soracağını öğrenir öğrenmez…” Bir an durdu. “Bu kadar kaygılanma güzelim, tüm bunlar sıradan işler…”</p>

  <p>“Tanrı bundan hoşnut olmaz. Boşuna değil Delphi’nin yarısının yıkılmış olması, diğer yarısının da tanrılara dileklerini iletenlerden çok gezginler için hanlara kalması.”</p>

  <p>“Neredeyse ben bile unutuyordum. Affedin beni Hanımefendi, tabii ki sorular hakkında hiçbir önbilgiye sahip olmamalıyız. Böyle bir şey düşünülemez bile.”</p>

  <p>“Dilim tutulabilir.”</p>

  <p>“Bu deyimi çok seviyorsun, öyle değil mi? Değersiz olduğun yolundaki eski korkun geri dönüyor anlaşılan. Pekâlâ. Sen bakiresin. Bu sanırım bütün tanrıların elini kolunu bağlar. Vahşi hayvanları uysallaştıracağı, sarhoşluğa engel olacağı ve hasadı zenginleştireceği de söylenir. E derdin ne o zaman? Senin yerinde olmayı çok isterdim.”</p>

  <p>Evli olmadığı için, bununla ne demek istediğini anlayamadım ama bir açıklama da beklemiyordum doğrusu. “İonides.”</p>

  <p>“Efendim?”</p>

  <p>“Okuyordum.”</p>

  <p>“Her zamanki gibi. Güzel. Güzellikten başka bir şey getirmeyecektir sana. Eğer herkes okuyup yazabilseydi – ne bilgece bir devrim olurdu ama!”</p>

  <p>“Bilicilikle ilgili bir şeyler okuyordum. Bu kez bir efsaneyle ilgiliydi ve Eski Din’in, kadınların dini olduğu yazıyor. Bazı heykellerin gömüldüğünü ama sonra yeniden çıkarıldığını da… Devasa, şişman kadınlar…”</p>

  <p>“Öyleyse öyledir. Her yerde bilicilik olduğunu biliyorsun. Bizimki kadar namlı değil tabii ama her biri kendi yöresi için faydalı. Bu sabah meclis Atina’da karar aldığında…”</p>

  <p>“Bu sabah mı?”</p>

  <p>“Güvercinlerimizi unuttun mu yoksa? Neden! Atina’da ne karar alındığım Atinalılardan önce biz öğreniyoruz.”</p>

  <p>“Ama kim?…”</p>

  <p>“Haydi ama! Atina’da da bir tapmak var. Bir ayak tek başına yürüyemez.”</p>

  <p>Korkunç aydınlık, yoğun bir ışık huzmesi sardı zihnimi.</p>

  <p>“Öyleyse o…”</p>

  <p>“Bu işler böyle yürür. Evet Arieka, bu işler böyle yürür. Sana bunu söylemek istemiyordum ama görüyorsun işte, boşboğazlık ediyorum bazen. Gerçi bu kendime saklayamayacağım kadar ağırdı. Dört bir taraftaki tapınaklar, tüm biliciler –kimi bir güvercin uçuşu mesafede, kimi on iki– ama hepsi de Delphi’nin hizmetinde!”</p>

  <p>“Bu insafsızlık, onca insan!”</p>

  <p class="extract">[Buradan sonra elyazmasının bir bölümü eksiktir.]</p>
</body>
</html>