<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <p class="first">Beni Genç Hanımefendinin önüne çıkaran İonides oldu. Bir Pythia’dan umduğum özelliklere sahip birisi olduğunu söyleyemeyeceğim. Tıpkı bir erkek gibi, bir sedirin üzerine uzanmıştı ve dirseğine dayanmıştı. Onda ilk bakışta fark edilen şey, aşırı şişman oluşuydu, dadımdan bile daha şişman bir kadındı. Gerdanı sanki her an yere düşebilecekmiş gibi sarkıyordu. Ayakları çıplaktı ve ben, hayatımda ilk kez o zaman, boyalı ayak tırnağı gördüm. El ve ayak tırnaklarındaki boya aynıydı. Doğrusu böyle şeyler yapıldığını duymuştum daha önce. Annem böyle şeyler yapan kadının, hakkında konuşulmaması gereken ya da mesleği ağza alınmayacak kadın olduğunu söyleyip beni uyarmıştı. “Kibar fahişe” ya da “hataera” demek istemişti aslında, her ne kadar ben, bundan da pis bir meslek olduğuna inansam da. Ona ne dendiğini bilmiyorum ve o zamanlar da bilmiyordum.</p>

  <p>“Yanıma gel, çocuk. Yüce gökler aşkına, sen hakikaten çocuksun. On dört mü? On beş mi?”</p>

  <p>“On beş, Muhterem Hanımefendi.”</p>

  <p>“Otur şöyle, evladım. Hayır, tabureye değil, oraya oturma. Sen de rahat etmek istersin, öyle değil mi? Şu iskemleyi bir dene. Daha rahat değil mi? Açıkçası öyle ahım şahım bir güzelliğin olduğu söylenemez ama sesin gerçekten hoş. Şarkı söylüyor musun?”</p>

  <p>“Bilmiyorum, Muhterem Hanımefendi.”</p>

  <p>“Ahmaklık etme. Tabii ki biliyorsun!”</p>

  <p>Nazik olmasına nazikti de, dediği dedik olduğunu da gösteriyordu yeri geldikçe. Böyle düşündüm.</p>

  <p>“Bir iki ninni. O kadar. Birkaç türkü, herkes gibi ben de birkaç tane bilirim.”</p>

  <p>“Biraz ses çıkar yeter. Az da mırıldan. Yeri gelince çığlıklar bile atabilirsin, tabii sen de uygun bulursan.”</p>

  <p>“Nasıl yani Muhterem Hanımefendi?”</p>

  <p>“Hakikaten çok küçük, öyle değil mi İonides? Söyle bakalım, nerede buldun onu?”</p>

  <p>“Büyük Hanımefendi’yi görmemiz gerekiyor.”</p>

  <p>“Gidin öyleyse. Hepsi bu, evladım.”</p>

  <p>“Muhterem Hanımefendi…”</p>

  <p>“Evet?”</p>

  <p>“Ne zaman başlamamı istiyorsunuz?”</p>

  <p>“Neye başlayacaksın?”</p>

  <p>“Size hizmet etmeye.”</p>

  <p>“Sen bana hizmet etmeyeceksin, çocuk. Tanrıya hizmet edeceksin. Doğrusu budur, öyle değil mi İon?”</p>

  <p>“Daha öğrenecek çok şeyi var. Şimdi gidebilir miyiz?” Muhterem Hanımefendi yavaşça sırtüstü uzandı, tavana bakakaldı; orada değilmişiz gibi davranıyordu. İonides selam verdi ve dedi ki:</p>

  <p>“Öyleyse gidelim artık.”</p>

  <p>Karşı taraftaki kapının önüne kadar, peşinden gittim. Bir parmağını dudaklarına götürdü, kapıyı açtı. İçeride bir bekçi rahat duruşta ayakta dikiliyordu. Bizi görünce toparlandı. İonides, bir baş selamı verip, bana yol gösterdi. Büyük Hanımefendi’nin kocaman odası günün o saatinde hâlâ karanlıktı, kepenkler kapalıydı. Öte uçta bir sandalyede oturan birini seçebildi gözlerim yalnızca. Bize bakıyordu sanki. Bekledik. Sonra konuşmaya başladı; sesi uzak diyarlardan geliyordu sanki.</p>

  <p>“İonides?”</p>

  <p>“Buradayım. Size bugün Muhterem Hanımefendi diye mi hitap edeceğim, yoksa Anne mi demeliyim?”</p>

  <p>“Ben Pythia’yım.”</p>

  <p>“Size çocuğu getirdim. Bahsettiğim o çocuğu.”</p>

  <p>“Yaklaşsın öyleyse.”</p>

  <p>“Muhterem Annemiz, biz göremiyoruz.”</p>

  <p>“Yaklaşsın dedim. İşte böyle. Bana elini ver, evladım.”</p>

  <p>“Elim burada, Muhterem Annemiz.”</p>

  <p>“Yüzünü hissedeyim. Sen daha çok bir oğlana benziyorsun, içinde var bu, ne öylesin ne de böyle. Onun hoşuna gidecektir böylesi. Rüya görür müsün? Sana rüya görür müsün diye sordum?”</p>

  <p>“Evet.”</p>

  <p>“Rüyalarını hatırlar mısın?”</p>

  <p>“Hayır, Muhterem Annemiz.”</p>

  <p>“Bana böyle hitap etmek senin haddin değil. Senin için Muhterem Hanımefendi yeterli. Vakti gelince bu değişecek. Anlıyor musun?”</p>

  <p>“Hayır, Muhterem Hanımefendi.”</p>

  <p>“İonides, ağzı çok küçük. Yırtılacak.”</p>

  <p>“Gücün geri geleceğine hâlâ inanıyor musunuz?”</p>

  <p>“Ya sen?”</p>

  <p>“Hayır.”</p>

  <p>“Muhterem Hanımefendi…”</p>

  <p>“Ne var, evladım?”</p>

  <p>“Ağzımı yırtmak… Neden buradayım?”</p>

  <p>“Ona söylemeliydin, İonides.”</p>

  <p>“Size bırakmanın daha iyi olacağını düşünmüştüm.”</p>

  <p>“Neden öteki değil?”</p>

  <p>“Sizin çok daha uygun olacağınızı düşünüyorum.”</p>

  <p>“Evladım, olduğun yerde kal. İonides, kepenkleri aç.”</p>

  <p>Derken o uzun ve göz alıcı gün ışığı huzmesi odanın içini doldurdu. Beyazlar giymişti ve başında da bembeyaz bir örtü vardı; beyaz yüzü dışında her yerini sarmıştı. Gözleri sabit duruyordu, kafasını nereye çevirse oraya bakıyordu sanki. Çok zordu bu gözlerin görmediğine inanmak. Gözbebeği ve hare tabir edilen şeyler mevcut değildi onlarda; gözü göz yapan şeylerden iz yoktu. Parlıyorlardı ve sanki insanın içine işliyorlardı ama hareket etmiyorlardı. Yüzünün geri kalanına gelince, yaşının gerektirdiği gibiydi her şey, eti kemiğine yapışmıştı.</p>

  <p>“Evladım, sen çok özel bir görev için seçilmiş bulunuyorsun. Bazen sadece bir tane Pythia vardır, genellikle iki tane ama zaman zaman, gelecek tıpkı benim gözlerim gibi kör ve karanlıkken, üç tane vardır. Bu süre zarfında sen üçüncü Pythia olacaksın.”</p>

  <p>Ne söylediğimi ya da ne yaptığımı hatırlamıyorum. İonides, <em>oraya</em>, aşağıya inmeyeceğimi haykırdığımı söyledi; beni zapt etmenin hayli güç olduğunu da ekledi. Yavaş yavaş kendime geldim, çırpınmayı bir yana bıraktığımı görünce beni salıverdi. Pythia’nın sesini duydum ve ona döndüm.</p>

  <p>“Muhterem Hanımefendi…”</p>

  <p>“Boşuna uğraşma, evladım. Ona ne dersen de, görüyorsun işte, bizi avucunun içine almış. Akıntıya kapılıp gitmek çok daha kolay. Kendisinden olana gayet merhametlidir. Çok şey görmeye başladığımda, onu da görmeyeyim diye, gözlerimi kör etti. Ama bu uzun zaman önceydi. Belki de sadece bir rüyaydı her şey. Kesin olan, gözlerimin görmediği. Şimdi neden burada olduğunu biliyorsun. Güçlü ol, belki böylece tanrı, gözlerini kör etmekten ya da ağzını yırtmaktan kaçınır. Güçlü ol. Bilge kişiler sana rehberlik edecek. Sonrasına gelince, bekâretini korumalısın. Tanrı onlar hakkında bizzat hüküm verecek, günah işlersen başına kötü şeyler gelecektir. Çok zamanım kalmadı benim; yaşlıyım, hiçbir kadının varmaması gereken yaştayım. Hazırla kendini.”</p>

  <p>“Bunu nasıl ve ne için yapacağımı bilmiyorum!”</p>

  <p>“İonides nasıl yapacağını biliyor ya da en azından bildiğini söylüyor. Bana gelince, benimki çok önceydi. Çok ama çok eski bir hikâye. Bildiğim kadarıyla sana okumanı tembihleyecek, okumalısın diyecek, ta ki konuşurken dudaklarından başka insanların sözlerinin kırıntıları tatlı bir kusmuk gibi dökülene kadar.”</p>

  <p>“Seni, ‘ev’ demeni emrettikleri o yerden kurtardım, Arieka. Şimdi sana söylediğimi yapmalısın. Ben senin koruyucumun ve sana kaba davranmayacağım, güven bana. Şimdiden sana bir kitaplık verdiğimi düşünsene bir!”</p>

  <p>“İonides her şeyi bilir, evladım. Onun gibisini asla göremezsin başka yerde. Ben bile, bunca yılın ardından şunu söyleyebilirim rahatlıkla, böyle bir adamla hiç karşılaşmadım. Onun ne istediğini bildiğimi düşünüyorum, ama bir türlü emin olamıyorum. Diyeceğim o ki, iyi bir işçi, alet edevatına sahip çıkar. Her zaman temiz ve ışıl ışıl tutacaklar seni, yağlar sürüneceksin. Bilenmiş olacaksın.”</p>

  <p>“Onu sade, büyüleyici ve saf tutacağım…”</p>

  <p>“Safdil demeye getiriyorsun…”</p>

  <p>“Şimdi, akıllılık eden kim? Bu sözü unutmalısın Arieka, benim de senin ismini unutmam gerekecek. Pythia’ya kendi ismiyle hitap etmek kutsal değerlere saygısızlıktır. Hepimiz unutmalıyız o ismi, küçüğüm. Baş başa kaldığımızda sana böyle hitap edeceğim.”</p>

  <p>“Bu tahrikler sana bir şey kazandırmaz, İonides. Eğitimini tamamlayınca o da Pythia olacak, sakın unutma bunu. Tanrıya ait olacak o zaman, sana değil.”</p>

  <p>“Beni utandırdınız, Muhterem Annemiz.”</p>

  <p>Güldü.</p>

  <p>“Bu da benim inanamayacağım şeylerden biri. Bugünlük, uğurlar olsun, evladım. Gel, sık sık gel beni ziyarete. Basit kır çiçeklerinin kokusunu severim.”</p>

  <p>“Size onlardan getiririm, Muhterem Annemiz.”</p>

  <p>“İyi kız, İonides. Görüyor musun?”</p>

  <p>“Gerçekten öyle. Gel küçük, geleceğin Pythia’sı.”</p>

  <p>Benim dairem olduğunu söylediği yere kadar İonides’in peşinden gittim. Vardığımızda bir şeyler yememiz gerektiğini söyledi ve bana eşlik edip edemeyeceğini sordu. O gün yaptığımız yolculuk, kitaplık ve şimdi de, bir sandalyede dimdik oturmak yetmiyormuş gibi, bir erkekle karşılıklı yemek yeme düşüncesi beni sarsmıştı; ama ne de olsa o benim koruyucumdu, elimden geldiğince Genç Hanımefendi’yi taklit etmeye çalıştım. Bize kapıyı açan köle ortadan kaybolmuş, ama göz açıp kapayıncaya kadar, ekmek ve zeytinyağı, salatalık dilimleri ve o güne dek tattığım en leziz keçi peyniriyle geri geldiğinde, daha uzanamamıştım bile. Şarap da vardı. Bana ikram etti ve ben ne yapacağımı bilemedim. İonides konuştu.</p>

  <p>“Sanırım üçe bir, Muhterem Hanımefendi.”</p>

  <p>Onay belirten işaretime itaat eden köle, şarapla suyu karıştırdı; iki masaya da birer kupa koydu ve çekildi. Hiç ses çıkarmamıştı. Hatta köle kupaya şarap koyarken, gümüş gümüşe değdiğinde en ufak bir çınlama dahi gelmemişti kulağıma; yalnızca şaraba karışan suyun belli belirsiz sesi. “Sormak istediğin bir şey var mı?”</p>

  <p>“Hayır. Evet. Kimsin sen?”</p>

  <p>Neyi kastettiğimi anlamıştı.</p>

  <p>“Senin koruyucun olduğumu biliyorsun. Ben aynı zamanda rahipler korporatifinin yöneticisiyim –çünkü burada, Delphi’de her tanrının rahibi var– ve ben Apollon’un yüksek rahibiyim. O emirleri, Pythia’nın ağzından çıkan sorulara Apollon’un verdiği cevapları, yani bilici aracılığıyla edinilen tüm bilgiyi, saf ve kutsal haline, asıl haline çevirmekle yükümlüyüm. Eğer Apollon bizi bundan mahrum bırakırsa…”</p>

  <p>Sonra uzun bir sessizlik oldu, bu arada yiyip içmeye devam ediyordu; cümle havada kaldı, hiç tamamlanmayacakmış gibi görünüyordu. Sonunda bir peçeteyle dudaklarını sildi ve konuşmaya başladı.</p>

  <p>“Tabii ki bu mümkün değil, hep bizimle olacak. Ama ne zaman, nasıl ve kimin aracılığıyla ve ne amaçla? Bir amaç olması zorunlu. Ne demek istediğimi anlıyor musun?”</p>

  <p>“Galiba anlıyorum. Sen gerçek bilicilik istiyorsun.”</p>

  <p>“Ben senin yardımını istiyorum.”</p>

  <p>Cevabım dosdoğru ve içten oldu.</p>

  <p>“Sana yardım etmek için yapabileceğim her şeyi ama her şeyi yapmaya hazırım.”</p>

  <p>“Sana inanıyorum. Tanrılar seninle olsun, evladım. Delphi dünyanın merkezi. Daha doğrusu, Delphi bir zamanlar dünyanın merkeziydi. O zamanlar Atina da dünyanın sanatsal ve düşünsel merkezi sayılırdı. Ben bu iki yerin de canlanmasını istiyorum. Ahh, evet, Delphi şehrinin durumu fena değil. Burada herkesten uzakta, kendi köşemizde; küçük, korunaklı bir yerde yaşıyoruz, dünyanın başka hiçbir yerinde görülmeyen bir uygarlık seviyesine ve kültür seviyesine eriştik. Ama dünyanın merkezi şimdi dilsiz. Pythia sessiz şimdi. Erkeklerle kadınlar, tapınağa hakaret niteliğinde aptalca sorular soruyorlar: “Doğacak çocuğuma ne isim koymalıyım?”</p>

  <p>“Kaybettiğim broşu nerede bulabilirim?” Cevaplar da en az sorular kadar önemsiz. İnsanların tanrı sesi saydığı o eski sese ihtiyacımız var bizim. Apollon’un sesine ihtiyacımız var.”</p>

  <p>“Diyordun ki ‘Eğer Apollon bizi bundan mahrum bırakırsa…’”</p>

  <p>“Dur bakalım. Ben bir Roma lejyonu gördüm, anlıyor musun? Onların arasındaydım; kurban merasimi seyredenler arasında. Tek bir adam gibi hareket eden altı yüz adam; sessiz, yavaş, ölümcül. Hepimizle alay ediyorlar. Kargılarının ucunun yumuşak demirden yapıldığını biliyor muydun? Eti parçalayabilir ama kalkana çarparsa bükülecektir. Yani bize atılan kargıyı onlara geri atmanın hiçbir anlamı yok. Açık ve net, öyle değil mi? Düşman, ki pek saf mahluklar oldukları bir gerçek, geri atılabilecek, sağlam, ışıl ışıl kargılar kullanıyor. Kendi kargısıyla öldürülen kaç tane barbar var bilemezsin. Onlar daha ne olduğunu anlayamadan, Romalılar tepelerine biniveriyor. Kalkanlarını kaldırıp önlerine katıyorlar düşmanı, hançerlerini kasığına, bir insanın her durumda korumak zorunda olduğu yegâne yerine saplayıveriyorlar. Düşman daha toparlanamadan, o kısa saplı keskin pala kalkıp, zırhıyla miğfer kayışının altına saplanıyor ve gırtlağında temiz bir kesik açılıveriyor. Sonra lejyon uygun adım devam ediyor ilerlemeye ve merasim tekrarlanıyor. Basit. Dünyayı fethedecekler. Yani Apollon’un bizi yüreklendirmesini ve sana tavsiyelerde bulunmasını sağlamalıyız. Anladın mı?”</p>

  <p>“Evet, anladım. Ne yapacağız?”</p>

  <p>“Tanrının istediğimizi yapmasını sağlayacağız.”</p>

  <p>“Tanrıları kim zorlayabilir ki?”</p>

  <p>“Her adam… ya da her kadın.”</p>

  <p>“Sen mi?”</p>

  <p>“Hayır, pek sayılmaz. Ben ancak sürece katkıda bulunabilirim, hepsi bu. Onu –onları– bir başkası harekete geçirmeli. Görüyorsun, ben onlara inanmıyorum bile.”</p>

  <p>Ciddi olup olmadığını bugün bile bilmiyorum. Ya da farklı bir biçimde ifade etmem gerekiyorsa, daha ne kadar bu iddiasına tutunacaktı, tutturduğu bu teraneden ne zaman bıkacaktı, tavrını daha ne kadar sürdürecekti, bilemiyorum. Ama o an için iddiası, içinde bulunduğu duruma uyuyordu doğrusu. Saf bir kızın aklım başından almaya çalışıyordu ve bunu yaptı da. Bazı insanların tanrılara inanmadığı herkesçe bilinen bir gerçekti. Gelgelelim, bu insanların başka yerlerde yaşadıkları ve insani sayılamayacak kadar dehşet verici bir hayatları olduğu varsaydırdı. Eğer zalim baba, itaatkâr anne ve evden kurtulmaya can atan çocuklarıyla, deniz kenarında yaşayan bizim ailelerimizde hayatın ne kadar insani olduğunu soracak olursanız, size başka bir soruyla cevap vermem gerekir: Yunanistan’ın şimdi ne kadar mutlu olduğunu sanıyorsunuz, ya da sizce Yunanistan ne kadar mutluydu o zamanlar; Yunanistan, ya da bütünüyle Hellas? Hiç kuşku yok ki hepimiz tanrılardan korkuyorduk. Şans getiren bir tılsım kadar küçük ve kişisel olmadığı sürece, herhangi bir tanrının sizin yanınızda olup olmadığını anlamanız mümkün değildi. Bu yüzden, yetişkin bir erkeğin inançsızlığını ilan edişini ilk duyduğumda korkmaktan çok şaşırmış, inançsızlığına inanamamıştım. Ama bu sözlerine bir de sonradan söyledikleri eklenince, apışıp kaldım.</p>

  <p>“Şey, evet, evet. Tabii ki inanıyorum. Ben iflah olmaz ölçüde saygısız ve hoppayım. Sen dert etme bunu.”</p>

  <p>“Meraklanma.”</p>

  <p>“Ona ihtiyacımız var. Evet. Bu öyle zor bir soru ki, insan kolay kolay bir yana bırakamıyor. Biz bu işi yapalım. Söyle bakalım, sen de gönüllü müsün?”</p>

  <p>“Her şeye hazırım.”</p>

  <p>“Bu heksametreyle ilgili bir mesele. Dat-da-ta dat-ta.”</p>

  <p>“Pek anlayamadım.”</p>

  <p>“Homeros’u Musa’nın esinlediğine inanıyorsun, öyle değil mi? Yani –Apollon’un–, tanrının? Tabii ki inanıyorsun, herkes gibi sen de inanıyorsun buna. Yine de onlar –insanlardan bahsediyorum– tanrının sorulara ‘Arkadaki dolaba bak güzelim, sol tarafta,’ gibi cevaplar vermesini beklerler. Bu tabii ki tanrının sesi olamaz! Uzun zaman önce, Hellas’ın görkemini koruduğu günlerde, sorulara verilen cevaplar heksametreyle gelirdi; şiirdi bu, yüce, özel bir dil, çünkü sorular da en az cevaplar kadar yüceydi. ‘Hellas’ın tanrılarını düşmanlarından nasıl koruruz?’ Ya da, ‘Perslere boyun eğmeyeceğimize göre, nasıl yaparız da yeneriz onları?’ Bazen tanrı, bir adamın ölümüne hükmederdi. Şu rahip. Savaş şart denmişti ona, ama sen bilmiyorsun, öyle değil mi? Cevabı heksametreyle verdiler.”</p>

  <p>“Ama ben bunu yapamazdım!”</p>

  <p>“Tanrı seninle iki kez irtibata geçti. Geçmedi mi?”</p>

  <p>“Hayır, onların hepsi uydurmaydı. Ben değildim uyduran ama sanırım sebep oldum. Ya da doğrusu, buna göz yumdum.”</p>

  <p>“Neden böyle konuşuyoruz biz? Senin ne düşündüğünün hiç önemi yok. Hatta yer yer benim bile ne düşündüğümün bir önemi olmuyor. Asıl mesele ikimizin de arzulanan hedefe doğru yol almamız. Bu yolda ilk adım heksametre. Eğer tanrı senin aracılığınla konuşmaya tenezzül etmezse, yapılacak bir şey yok. Ama araç her an elimizin altında hazır olmalı. Ne dersin?”</p>

  <p>“Ama tanrılar gerçek, öyle değil mi?”</p>

  <p>“Evet, evet. Tabii ki gerçek. Aksi düşünülebilir mi? Neden böyle saçma sapan sorularla vakit kaybediyoruz? Sen de söyledin. On iki Olymposlu var, sonradan eklenenle yine de on iki. Onlar da heksametre gibi –şiir gibi yani– hayat böyle. Her şeyi tartışabilirsin, her yerde sorgulanacak bir şeyler bulabilirsin ve hatta her şey sana acı verebilir; yani Sokrates’e olduğu gibi. Bu anlamda o gerçekten bilge biriydi. Ama orada burada yoldan çevirdiği o adamları bir düşün –dostlarından bahsetmiyorum, yoldan geçen insanlardan bahsediyorum– nereye kaçacaklarını şaşırırlarmış, bunun farkında mısın? Görüyorsun işte, onların dünyası değildi bu. O insanlar attıkları her adımı sorgulamazlardı, çünkü yürümek tabiatlarında var.”</p>

  <p>“Ben Sokrates hakkında hiçbir şey duymadım.”</p>

  <p>“Ve hayatın boyunca Delphi’ye çıkan yolun başında yaşadın. Ne büyük ayıp!”</p>

  <p>O an İonides bana göz ucuyla şöyle bir baktı ve ürperdi: “Ah sevgili çocuğum! Neler düşünüyorum ben böyle? Yaşayan bir ölüymüşsün sen meğer! Biraz dinlen, yarın sakin kafayla konuşmak istiyorum seninle. Hoşça kal.”</p>

  <p>İşte böyleydi özgürlüğümün başlangıcı. Bir zamanlar yapacak hiçbir şeyimin olmadığını düşünmek çok tuhaf geliyordu bana; yapacak bir şeyim yokken kendimi bir mahkûm gibi hissetmiştim. Oysa şimdi her şeyi yapmam gerekiyordu ve ben kendimi özgür hissediyordum! Ama en tuhaf his, ki o da yavaş yavaş beliriyordu içimde bir yerlerde, mutluluktu. İnsanın mutlu olmaktan başka yapacak bir şey bulamadığı çocukluk yıllarından kalma bir mutluluktu sanki benimkisi; gerçekleşmediği sürece tehditlere kulak asılmayan yıllar. İonides bana heksametreyi ve daha birçok ölçüyü öğretti. Ama onun dışında hiçbir erkekle baş başa kalmama müsaade edilmedi. Bir adam gelip bana bir oda dolusu insanın duyabileceği biçimde konuşmayı öğretti. Başlı başına bir dil oluşturan ve duyulan insan sesinden çok daha fazlasını ileten müthiş vücut hareketleri öğrendim o adamdan. Bir başka adamdansa yazıyı kâğıda dökmeyi öğrendim ki şu anda bunları yazmamı sağlayan odur. Başımda tanınmamamı sağlayan şalım, örtülmüş bir halde, tıpkı kocasını izleyen itaatkâr ve iyi huylu bir kadın ya da babasının arkasında yürüyen bir kız çocuğu gibi, Delphi sokaklarında İonides’in peşinde gezdim. Tapınaklar ve hazineler gördük, boşalmış hazineler. Stadyumu ve tiyatroyu, caddeleri ve sokakları, malikâneleri ve küçük evleri, birahaneleri, haz evlerini ve yolcular için yapılmış olan hanları gördüm. Her gün saatlerce kitaplıkta kalıyordum. Bazen tuhaf adamlar geliyor, Perseus’a bir şeyler danışıyordu, ya da yüzü kaygısızca açık, bir köşede kendi başına esneyip duran zavallı Khloe’ye bir göz atıyorlardı. Bana bakmaya tenezzül eden olmuyordu; yüzünü gözünü örten, açılmamış bir rulonun başında, kafasını bir an kaldırmaksızın düşünüp duran biri. Beni büyüleyen bir şeydi bu. Bir süre sonra, İonides’le her buluşmamda –ki Pythiaların sarayına hemen hemen her gün geliyordu– karşıma geçip bir heksametre okuyor, başını yana yatırarak, bir cevap almaya hazır bekliyordu. Başta çok utangaçtım ve benden istediği sözler bir türlü çıkmıyordu ağzımdan. “Haydi ama ne var bunda, yarım mısra da yeter, dat-dat-ta dat-dat bile yetecek!” derdi. Bir gün ona, asıl sorunun, benden ne istediğini bilmemem ya da benden istediği şeyi yapmayı arzu etmemem olmadığını söyledim; utanıyordum, hepsi o kadar – bu konuşmanın ardından sözlerimin sular seller gibi aktığını gördüm bir anda. Mısralar dudaklarımdan dökülüverdi ve İonides o an bastı feryadı, sesi kitaplıkta yankılandı ve hatta Perseus’u bile telaşlandırdı; hücresinden koşup geldi adamcağız. İonides bana zafer selamı verdi.</p>

  <p>“Bu büyük bir adım!”</p>

  <p>İşte bu olayın ardından altı heceli mısralarla uzun uzun konuşmalar yaptık; ölçüyü gözeten konuşmalar. Zamanla, ölçüyle konuşmak bir yana, ölçüyle düşünmeye başladım. Pythia’nın cevaplarını böyle vermesi gerektiği gerçeğini zihnimin bir köşesine kazımış mıydım, bilmiyorum. İonides, büyük soruların cevabını mısralara dökebileceğinden emindi. Her kız çocuğu gibi, ben de onu memnun etmek için çabalıyordum. Khloe’den kurtulmayı bile tasarlamıştım. Çok güzeldi. Bunu İonides’e de söyledim, benimle aynı fikirdeydi. Onu sattık ve böylece o da çok rahatladı. Hatta ben de öyle rahatlamıştım ki, annemin annesinden kalma iki Mısır kolyesinden birini ona verdim. Benim onları takma şansım yoktu zaten. Ama İonides buna çok şaşırdı.</p>

  <p>“Tanrı aşkına, neden?”</p>

  <p>“Boynuna her bakışımda aklıma gelen ilk şey o kolyeydi, önce kolyeyi boynuna takmak, sonra da onu boğmak geçiyordu içimden.”</p>

  <p>“O kolyenin ne kadar kıymetli olduğunu biliyor musun sen? Onunla kendi özgürlüğünü bile satın alabilir! Sahibi olacak ihtiyar keçi o kolyeyle bir servet yapabilir kendine, tabii aklını kullanırsa.”</p>

  <p>“Artık yanımda değil ve ben onu unutmak istiyorum.”</p>

  <p>İonides bana başka bir yer daha gösterdi. Oraya ne dendiğini bilmiyorum. Herhalde ona en uygun isim güvercinlik. Küçük bir yapıydı görünüşte ama değildi. Bunun sebebi, ardında bir mağara saklamasıydı; bu yüzden insan içeride mi, yoksa dışarıda mı, toprağın altında mı, yoksa mağarada mı olduğunu anlayamıyordu oraya girince. Bir mağara gibi değildi artık, değiştirilmişti. Parlak sözlerle beni, gördüklerim hakkında asla konuşmamam konusunda uyardı. Doğrusunu söylemek gerekirse, beni oraya götürmesinin, orası hakkında sahip olacağım bilginin bana getireceği faydayla bir alakası olduğunu düşünmüyorum; sanırım zekâsı ve önemiyle beni etkilemeye çalışıyordu. Ahh, evet, İonides çoktandır etrafımda dolanıyordu, bu yüzden giderek daha çok hoşlanıyordum ondan. Her kadın, erkeğin yanında –<em>erkeğinin</em> yanında demek daha doğru sanırım; İonides herkesten çok benim erkeğimdi– erkeğe varlığını hissettirebildiği ve erkek farkında olmasa dahi, onun içine nüfuz edebildiği sürece, güvende hisseder kendini. Güvercinlikte çalışan birçok erkek vardı, hepsi köleydi tabii ki. Sayısız merdiveni olan bir yapıydı; sonradan öğrendiğime göre merdiven değil, basamak demeliymişim onlara. Bütün basamakları tırmandık, öyle yapılmışlardı ki bu basamaklar, bir kadın ya da şu koşullar altında bir adam bir yerlerini uygunsuz biçimde teşhir etmeden tırmanabiliyordu onlara. Yukarıda güvercinler için yapılmış birçok oyuk vardı ve biz oraya varır varmaz, bir güvercin çırpına çırpına oyuklardan birine girdi. Çırpınırken, ayağına takılmış olan çan çınlıyordu; içeri girdi ve oyuğun dibine çöktü kaldı. İonides elini içeri uzattı ve güvercinin ayağına bağlanmış olan kâğıdı çözüp çıkardı.</p>

  <p>“Smyrna. Ege Denizi’nin ve Attike’nin ötesinden ta buralara kadar gelmiş. İşte burada, Ariston, al bunu.”</p>

  <p>“Bu kuş, ta Asya’dan buraya bir haber mi getirdi yani?”</p>

  <p>“Evet. Gördüğün gibi, hâlâ böyle yerler de var, onlar hakkında bir şeyler duymuşsundur. Delphi ile ilişki halinde olmak onları memnun ediyor. Delphi, hâlâ dünyanın merkezi. Bir gün gelecek…”</p>

  <p>“Ne haberiymiş bunlar?”</p>

  <p>“Bu bir sır, Küçük Hanım. Ama tanrı sözünün dile getirildiği başka yerlerin de olduğunu biliyorsunuz sanırım. Mesela Dodona?”</p>

  <p>“Tabii ki.”</p>

  <p>“Tegirai, Delos, Patara? Brankhidai, Klaros ve Gryneion? Afrika’da Siva?”</p>

  <p>“Bir kuş, ta Afrika’dan buraya nasıl uçar?”</p>

  <p>“Bu mümkün değil tabii ki. Tanrınızın… Tanrımızın da söylediği gibi… Her şeyin bir ölçüsü var. Böyle bir şey için bir Anka beslemeliydik.”</p>

  <p>“Ne haberiymiş bunlar? Tanrıdan mı geliyor? Ama niçin?”</p>

  <p>“Buğday fiyatı belki. Kabilelerin marifetleri. Kim gelmiş, kim gitmiş, kim çıkmış, kim düşmüş…”</p>

  <p>“Tanrının tüm bunları haber almaya ihtiyacı olduğunu söylemeyeceksin herhalde!”</p>

  <p>“Hatırlatılmaya ihtiyacı var, diyelim. Bu önemli bir teolojik ayrıntı. Tanrının neyi bilmesi gerekiyor? Sonuçta sorulan sorunun ne olduğunu bilmesi gerek. O halde, öğrenme ihtiyacı duyduğu bir şeyler var. Öyleyse Asya’da, Afrika’da ya da Akhaia’da neler olduğunu bilmeye ihtiyaç duymaması için hiçbir sebep yok…” Bir an duraksayıp devam etti: “…ya da Roma’da.”</p>

  <p>“Anlıyorum.”</p>

  <p>Anladığımı düşünüyordum.</p>

  <p>“Anladığını hiç sanmıyorum, evladım. Elli yaşına varana kadar çok fazla bilgiden azade olacaksın.”</p>

  <p>“Ama o zaman yaşlı bir kadın olacağım!”</p>

  <p>“Pythia’nın yaşlı bir kadın olması âdettendir. Büyük Hanımefendi’yi bir düşün. Neredeyse yüz yaşında şimdi. Koskoca bir asır. Genç Hanımefendi’nin durumuna bakılacak olursa, sanırım bu süreci hızlandırmamız gerekiyor.”</p>

  <p>“Ne kadar bekleyeceğim?”</p>

  <p>“Kırk yaşına kadar desek?”</p>

  <p>“Otuz.”</p>

  <p>“Öyleyse otuz olsun. Sen ve ben, özel bir anlaşmayla, Üçüncü Pythia’nın otuz yaşına bastığı gün, İkinci Pythia olacağına karar vermiş bulunuyoruz. Birinci, İkinci ve Üçüncü Hanımlar. Bazen bu konu hakkında konuşurken kendimi kadınlara fazla düşkün olan, doymak bilmeyen bir hükümdar gibi hissediyorum. Şimdi görüyorsun, bu akşam pek de dindar değilim senin karşında. Aslına bakılırsa tanrı, Büyük Hanımefendiye, zalimce demeyelim ama çok acımasızca davrandı. Ona tecavüz etti. Seni çok şaşırtıyorum. Sakın kaygılanma güzelim, biz çok sağlam bir üçlü olduk sen de gelince. Sırası gelmişken, konuyu değiştirelim, şu gördüğün Kastalia pınarı. Tanrı sözünü iletmeye başlamadan önce bu pınarın suyundan içmen gerekiyor. Korkarım her zaman temiz değil suyu. Karşısında bir bina var, görüyor musun? Oraya gireceksin ve bir oğlan altın tasta sana suyu getirecek; Kraliçe Olympias’ın, oğlunun doğumu için şükranlarını sunmak amacıyla bağışladığı tas olmalı. Ama ne yazık ki ataların onu buradan alıp götürdüler, yalnızca onu da değil, gerçeğiyle bire bir ölçülerde saf altından bir Pythia heykelini de götürdüler. Suyu içeceğin tasın doğasına ilişkin yapılan değişiklikler sana Delphi’nin tarihi hakkında da bir fikir verecektir kesinlikle. Şimdi orada bulundurulan tasın tahtadan yapıldığını ve güvenliği için bir zincirle bağlandığını da göreceksin. Üzerine ‘Dodona’dan bir hediye’ sözleri nakşedilmiş. Hayır, yanılıyorum. Kafa mı kaldı artık bende! Kassotis’ten olmalı tabii ki. Kastalia pınarı senin yıkanacağın yerdir. Suyunun soğukluğu ürkütür insanı; doğrudan dağın donmuş kalbinden gelir o su ama sanki tanrıdan kıskanıyorlar dağın suyunu. Şimdi, eğer şöyle bir bakarsan, damla damla aktığını göreceksin. İşte bu yüzden kışın üç ayı boyunca tanrı sözü saklı kalır. Aslında birkaç ay daha ayini göremeyeceksin. Tabii büyük bir kahraman, ya da bir firavun, mesela Mithridates acil bir cevap talep ederse, dağın nasıl da uyumlu bir tavır sergilediği şaşırtır insanı. Ama bu yıl, diyorduk ya, kutlama yılı – bahar gündönümünde verilen Tanrı sözüne göre dört ya da sekiz yılda bir yapılır. Gezginleri buraya çekmek için biçilmiş kaftan.”</p>

  <p>“Gezginler mi?”</p>

  <p>“Bizim –ve şimdi aynı zamanda senin– bu güzel topraklarımızı gezip görmeye gelen topluluklar. Ekonomimizi canlı tuttuklarını söylemek zorundayım ama kışın bir faydası dokunmaz bu işin. Yine de bir aya kalmaz baharın ilk süslü kelebekleri çıkar karşımıza, bunlardan bazıları erkencidir.”</p>

  <p>“Bahar kelebekleri”yle kastettiği şeyin gezginler olduğunu anlamak uzun zaman aldı benim için; böyle deniyordu “dünyayı görmek için” yollara düşen tuhaf insanlara. İzledikleri güzergâh şöyle olurdu genelde: Peloponnesos’tan Atina’ya, sonra bizim gemimizle geriye Korinthos’a. Gündönümüne neredeyse koca bir ay vardı daha, hayatımda gördüğüm ilk Romalıya daha bir ay vardı. Delphi’li küçük bir topluluk gördüm, sanırım erkeklerden oluşan daha da küçük bir topluluğun peşinden gidiyorlardı. Onlar yanımızdan geçip gidene kadar İonides beni yol kenarında tuttu; sonra da şalımın örttüğü kulağıma “Romalı” diye fısıldadı. Romalı çok uysal göründü gözüme, hiç de tehditkâr bir havası yoktu. Bembeyaz, keten kumaştan dikilmiş gösterişli bir cüppe giyinmişti ve cüppenin yan tarafında da mor renkte bir şerit vardı. Boynuna hiçbir şey takmamıştı ve her ne kadar yaşını başını almış, koca bir adam olsa da, gencecik bir oğlan gibi tıraşlıydı. Kısacık kesilmiş bir tutam gri saçı vardı başında. Tek süsü parmağındaki altın mühür yüzüğüydü. Delphi’li bir Zeus rahibi tuhaf bir dilde, tane tane konuşuyordu onunla.</p>

  <p>“Latince,” dedi İonides. “Fazla kurallı, edebiyattan yoksun bir dil.”</p>

  <p>“Yunanca konuşamıyor mu?”</p>

  <p>“Ancak iyi eğitim görmüş olanları Yunanca konuşur. Metellus’un iyi bir eğitim gördüğü söylenemez. Nasıl sırıttığını gördün mü? Yunanistan’da olduğu sürece yüzünden eksik olmaz bu ifade. Onlar, yani Romalılar hem sanatlarımıza ve el sanatlarımıza büyük hayranlık duyarlar hem de bizi hor görmeye kalkarlar. Bu bir çelişki ve beni her daim rahatsız etmiyor. Gördüğün gibi, insanlara gülümseyip duruyordu. Bizi hor gördüğünü gizlemeye çalışıyor sadece. Onlar güçlü, hepsi o kadar. Dünyayı ele geçireceklerini düşünmek çıldırtıyor beni, ne biçim bir kâbus bu böyle! Beşer hukuku dediğin şey asla mükemmel olamayacağına göre yeri geldiğinde onu eğip bükmek gerekir. Onlar bunu anlamıyor. Dünyanın belli yerlerinde, ‘dürüstlük’ denen şeye tutkuyla sarılıyorlar, ama sonunda dürüstlük dediğin onu sahiplenende kalıyor. İbraniler mesela ve tabii Romalılar. Onlarda kamu hizmeti verenler rüşvet alıp vermez ya da en azından pek az görülür böyle vakalar. Mahkemeler zengin adamları hiç tereddüt etmeden mahkûm eder. Yoksul adamlar kolayca salıverilir oralarda. Asıl göremedikleri şey ne biliyor musun, herkesin rüşvet alıp verdiği yerde, kimse rüşvetçi değildir!”</p>

  <p>“Ben bunu hiç anlamadım.”</p>

  <p>“Anlayacaksın.”</p>

  <p>Gerçekten anladım. Uzun süre beklemem gerekmedi anlamak için. Ama gerisini sonraya saklayalım. Metellus, rehberleri ve onları izleyen topluluk, geçip gitmişti. Bence onlarla ilgili en dikkat çekici şey, Metellus’un etrafındaki insanların ona saygıyla yaklaşması ve arka saflarda kalanlarınsa adamın arkasından kıs kıs gülmesiydi. Kalabalığın arkada kalan tarafı, İonides’e göre, uluslararası bir ilişkinin doğasının en kestirmeden gözleneceği yerdi. Metellus’u izleyen kalabalığa bakarak verdiğim hükme göre tüm söyleyebileceğim, Yunanların, güçleri ve ayrıcalıkları sebebiyle Romalıları kıskandığı, yine de Romalıları kendi amaçları için kullanabildikleri kadar kullanacaklarıydı. Romalılar bize güvenmiyor ve doğrusunu söylemek gerekirse güvenmemekle de akıllıca davranıyorlar.</p>

  <p>Bu yürüyüş sırasında gördüm Mağara tapınağını. Mağara, Apollon’un koca yılanla, o ejderhayla savaştığı, onları mağlup ettiği yerdir. O mahluku burada öldürmüştür, kehaneti bizzat üstlenmiş, sonra da bir kadını –bir Pythia’yı, bir dişi ejderhayı!– onu dile getirmekle görevlendirmiştir. Tanrıların sıkça ziyaret ettiği, muhteşem bir havası olan, hem doğal güzellikleri hem de medeniyet seviyesiyle sahip olduğu görkemle Delphi şehrindeki bu Tanrı sözü tapınağı, tüyleri diken diken eden bir yer. Böylesine kalabalık bir yerde, mümkün olduğu kadar kenarda köşede bir yere inşa edilmiş. Alçak bir yapı aynı zamanda, hatta çömelmiş gibi durur. Sütunlu girişi gördüğümüzde durduk, ya da en azından ben durdum ve İonides de artık yanında olmadığımı görünce durmak zorunda kaldı.</p>

  <p>“Ne oldu?”</p>

  <p>“Bu o.”</p>

  <p>“Evet.”</p>

  <p>Bir havası vardı, buna hiç şüphe yok. Nasıl bir şey olduğunu tarif edemiyorum. Belki de basit, belirsiz bir korkuydu benimkisi; mekânı daha önce hiç görmemiş olsam da sütunlu giriş kâbuslarımda sürekli karşıma çıkmış gibi.</p>

  <p>“Eve gitmek istiyorum.”</p>

  <p>“Ve beni hayal kırıklığına uğratacaksın, öyle mi?”</p>

  <p>Öyleyse biliyordu! Bir Romalı kadar hevesliydi gücünü kullanmaya.</p>

  <p>“Hayır, tabii ki hayır.”</p>

  <p>“Ne diyeceğimi bilemiyorum. Umarım – ama işte orada.”</p>

  <p>“Biliyorum. Açıklaman gerekmiyor.”</p>

  <p>Bir süre sessiz kaldık, binanın önyüzünü seyrediyorduk.</p>

  <p>“Peki, Hanımefendi?”</p>

  <p>“Titrediğimi görmüyor musun? Bunu durduramıyorum. Dişlerim takırdıyor.”</p>

  <p>“Demek haklıydım.”</p>

  <p>“Ben…”</p>

  <p>Bedenim kendiliğinden döndü. Kendimi koşarken buldum ama daha birkaç metre bile uzaklaşamadan beni bileğimden yakalayıp sarstı.</p>

  <p>“Bunun anlamı, ailene dönmen.”</p>

  <p>Bir süre öylece kalakaldık, ne kadar bilmiyorum; ben bu arada titreyen vücudumu zapt etmeye çalışıyordum. Yavaş yavaş bileğimi serbest bıraktı.</p>

  <p>“Cesur kız.”</p>

  <p>Bunu duyunca gülmeye başladım. Beni serbest bıraktı. “Böylesi daha iyi. Böyle gülmeye başladıysan üstesinden geliyorsun demektir.”</p>

  <p>“Başka türlü gülünebilir mi?”</p>

  <p>“Ahhh, tabii.”</p>

  <p>“Yerin dibinden çıkıp gelmiş.”</p>

  <p>“Başka nereden gelecekti ki? Haydi!”</p>

  <p>“Daha yakına gitmem.”</p>

  <p>“Kendin başar. Ben sana dokunmayacağım.”</p>

  <p>Korkumu sorguladığım bir an oldu. Çok büyük, yoğun ve şiddetliydi, o mekânla benim aramdaki mesafenin aşılmasını imkânsızlaştırıyordu.</p>

  <p>“Sana güvendiğimi çıkarma aklından.”</p>

  <p>Galiba bir kadının zaafını yakaladığını bilen her erkek bu türden bir hüner geliştiriyor. Hiç adilane değil bu. Doğrusu, bilemiyorum, emin değilim ama erkekçe olduğundan da şüpheliyim. Nasıl olur da erkekçe olmaz? Belki de bu erkeğin zaafıdır. Erkekler ve kadınlar – hiçbir fark yok aramızda. “Hazırım.”</p>

  <p>Birlikte yürümeye başladık. Artık titremiyordum. Korku hâlâ oradaydı ama karmaşıktı, neden ve nasıl bilemiyorum ama acı ile harmanlanmıştı. Sanırım kadınlarla ilgili bir acıydı benimkisi. Erkeklerin ya da tanrıların elinde birer araç oldukları için acı çekiyordum sanırım. Sütunlu girişin ötesinde aşağıya inen birkaç basamak vardı; çok uzakta değildi. Küçük bir hole benziyordu orası. Loş ışık vardı, ama yalnızca merdivenin yukarısından gelen bir ışık değildi, şimdi merdivenin iki yanında, ortada bir yerlerde iki kandilin yandığını gördüm.</p>

  <p>“İn aşağıya ve orada dur.”</p>

  <p>Korkumu içime atarak, itaatkâr bir tavırla indim aşağıya ve basamakların sonunda durdum. Burada hiç ışık yoktu. Bir holdü orası, mütevazı bir hol. Karanlıktı da ama kör karanlık değil; kışın dahi, o koca dağların gölgesinde dahi, gün ışığı merdivenin aşağısına sızmayı başarabiliyordu. Belki de karanlık değil de loş demeli; donuk bir ışığın belirsiz aydınlığı. Neredeydi Apollon’un aydınlığı, neredeydi Güneş Tanrısı?</p>

  <p>Şimdi gözlerim bu loşluğa biraz alışmıştı. Tamamen çıplak bir hol değildi burası. Önümdeki duvarda bir açıklık vardı. Karaydı. Buradan sonrası mabedin iç odasının girişiydi artık, üçayakla ocağın yeri. Tanrı tarafından ele geçirilen Pythia, üçayağının üzerinde kıvranıp feryat ederken, Tanrı sözü Pythia’nın ağzında nefes olup çıktığında, toprağın derinliklerine inen bir boşluk. Hiç kimsenin sevmediği küçük Arieka’nın kaderi işte buydu.</p>

  <p>Sonunda arkamı döndüm ve yolda İonides’e yetiştim. “Ne oldu?”</p>

  <p>“Korkudan öleceğim.”</p>

  <p>“Onlar korkmuyor, biliyorsun.”</p>

  <p>“Ama ağızlarını yırtmışlar.”</p>

  <p>“Bu mecazi. Sen Yunanistan’ın –ve hatta dünyanın– en saygın kadını olacaksın.”</p>

  <p>“Herhalde Romalılar da bu biliciye başvuracak.”</p>

  <p>“Çoktan yaptılar bunu. Bir zamanlar biliciye siyasi meseleler hakkında danışılırdı – kimlerle ittifak yapılacak, hangi savaşa girilecek, hangisinden kaçınılacak? Biliciye bu gibi konularda danışılması, böyle soruların sorulması yüzlerce yıl önceydi, deniyor. Bu doğru değil. Yalnızca artık gizli gizli soruluyor bu sorular. Neden düşmanımıza işine yarayacak bilgiler verelim? İnsan öğrenir, göreceksin.”</p>

  <p>“Hiç Herodotos okudun mu?”</p>

  <p>“Evet evladım, Herodotos okudum, neden soruyorsun?”</p>

  <p>“Hazineyi düşünüyordum. Tüm o altınlar! Kroisos’un verdiği altın bile yeter. Nerede saklıyorlardı?”</p>

  <p>“Aitolia’lı ya da öylesini daha uygun görüyorsan Phokis’li ataların alıp götürmeden önce, burada, girişteki holde. Bir kısmı da aşağıda, iç odada, senin göremediğin bölmeler var her iki yanda, oralarda saklanırdı. Sütunlu girişin her iki yanında dağ oyulmuştur. Orada odalar var. Şimdilerde odalarda binanın bekçileri kalıyor, ama bir zamanlar orada Delphi’ye gelen hediyeler saklanırdı. Bazıları Romalılar tarafından getirilmişti. Bana kalırsa onlar fazla, ne diyelim, tutumlu davrandı. Belki de sevgili efendilerimiz istedikleri cevapları alamadılar. Yine de ben buna hiç inanmıyorum.” Benim aklım kendi işlerimdeydi.</p>

  <p>“Korkunç bir gündü.”</p>

  <p>“Asker olduğunu düşün. Bir Yunan askeri – Thermopylai, Marathon, hatta Salamis! Senin dehşetin, hemen şimdi olmasa da bir gün korkusuyla yüzleşmek zorunda kalacağını bilen bir askerinkine benziyor.”</p>

  <p class="center">*</p>

  <p>İşte böyle gidiyordu hayat. Büyük Hanımefendi öldü. Gerçi İonides’e göre, bunu böylece söyleyivermek, hiç de öyle göründüğü gibi kolay değildi. Yıllarca iskemlesinin üzerinden inmemiş, bir kez olsun bir yatağa uzanmamıştı; görmeyen ama ışıl ışıl parlayan gözleri, kucağına düşen kemikli elleriyle, oturup durmuştu. Sonunda yemeden içmeden de kesildi ve bir gün hizmetçilerden biri yanına gidip de bedenine dokunduğunda, iskemlenin üzerinde yana doğru eğildi –ve eminim ki– bedeni dağıldı. Ama Birinci Pythia konumuna yükselen İkinci Pythia geleneklere göre zorunlu olduğu üzere onun cansız bedenini gördükten ve bir zamanlar Üçüncü Pythia’yken şimdi İkinci Pythia konumuna yükselmiş olan benim de o ürkütücü törende kendisine eşlik etmemden sonra hayat yine hiçbir şey olmamış gibi devam ediyordu; artık daha güzel bir mekânda yaşamam, daha çok hizmetçi edinmem ve hiçbir şey yapmadığım halde birçok hediye almam dışında bir şey değişmemişti.</p>

  <p>İonides, bu hediyeleri kabul etmem gerektiğini söyledi. “Kabul etmekle bir taahhütte bulunduğunu düşünme,” dedi. “İnsanlar sana değil, hakikate yatırım yapıyorlar. Kızarmış balıkların hayata dönmesine ve tek bir dokunuşunla şifa bulan bebeğe dair hikâyeler kulaktan kulağa yayılıyor. Sen zengin bir kadın olacaksın ve buna hakkın var güzelim. Tapınağın da işine yarıyorsun. Maddi evrenle manevi kozmos arasında aracılık etmeye uygun olduğun yolundaki haber, şimdilik soracak bir şeyleri olmasa bile, günün birinde olabileceğini hesap eden birtakım şahsiyetlerin seni hediye yağmuruna tutmasına neden oldu. Her zaman olduğu gibi sallantıdaki tahtlarında oturan krallar, zengin tüccarlar, şehir meclislerinde önemli konumlarda bulunan geçimsizler, tiranlar ve haydutlar. Gelecekte bizi bunlar bekliyor ve geriye kalan Yunanlar gibi o geleceğe doğru gerisingeriye yol almaya mahkûmlar. Ta ki kayıkçı küreklere son bir kez asılıp onları gerisin geriye, dönüşü olmayan o yere saptırıncaya kadar.”</p>

  <p>“Umarım…”</p>

  <p>“Ne? Kendinize gelin! Genç Hanımefendinin kendisi için dileklerde bulunması sık görülen bir şey değildir.”</p>

  <p>“Her neyse.”</p>

  <p>“Ben hâlâ senin koruyucunum ve ısrar ediyorum. Haydi evladım, bana ilk kez karşı geleceksin, öyle mi?”</p>

  <p>“Bir evim olmasını diliyordum. Evim diyebileceğim bir yer olsun istiyorum. Deniz kıyısındaki o mekân hiç kimseye ev olamadı. Beni kundakta karıştırmış olmalılar. Babamdan hiçbir şey kalmadı geriye, muhterem babamı hatırlamıyorum bile. Bir ev. Seni hoş karşılayacak bir yer; insanların senin gelişini sevgiyle beklediği bir yer. İşte isteğim bu. Bir ev istiyorum.”</p>

  <p>“Ulusların tarihinde, insanoğlunun hikâyesinde oynayacağın rol seni hiç çekmiyor mu? Bunu tercih etmez misin?”</p>

  <p>“Tabii ki hayır. Bir kere ben bu hikâyeye inanmıyorum; ağzımdan çıkan sözlerin insanları etkileyebileceğine inanmıyorum.”</p>

  <p>“Ses senin sesin ama sözler tanrının.”</p>

  <p>“Sana söyleyeyim mi? Dua ettim. Bir kez dua ettim; utancım, acım ve kederim yüzünden, bir kez dua ettim. Gerçekten yaptım bunu. Ne zaman olduğunu tahmin edebilirsin, açıklamayacağım şimdi. Ama tanrılar beni terk etti. Daha doğrusu, ben onları giderken gördüm. Keyifleri yerindeydi. Tüm o insanlar arasında bana, yalnızca bana sırtlarım dönmüşlerdi.”</p>

  <p>“Musa diye bir isim duydun mu hiç?”</p>

  <p>“Ne?”</p>

  <p>“Büyük bir Yahudi önderi. Onlara yasalarını verdi, nasıl tapınacaklarını öğretti. Ayinleri de. Tanrısını görmek için yakardı ama Tanrısı pek tabii ki ona kulak asmadı. Görüyorsun ya, eğer Tanrı’yı görseydi, Musa ölürdü. Semele ve Zeus’a benziyor biraz. Musa’yı bir kayanın oyuğuna sakladı, eliyle onu örttü ve yanından geçti gitti; Musa Tanrısını ancak arkadan görebildi. Ama Tanrısı Musa’yı terk etmemişti. Hiçbir surette.”</p>

  <p>“Bana sırtlarını döndüler.”</p>

  <p>“Sen de onları arkadan gördün. Herhalde seni elleriyle örtecekler ve tapınakta bir oyuğa yerleştirecekler ve…”</p>

  <p>“Sakın söyleme!”</p>

  <p>“Arieka, seni temin ederim sen kadınların en şanslılarındansın. Neden dua etmiyorsun? Sen Pythia’sın –belki de bir Pythia’sın demek daha doğru!– ve ben de Apollon’un yüksek rahibiyim. Her istediğimizi söyleyebiliriz ve biri kalkıp şikâyet ederse, esinlendiğimizi söyleriz.”</p>

  <p>Talihsizlikleri defetmek için bir işaret yaptım: “Tanrılar bu söylediklerini duymasın!”</p>

  <p>“Tanrı dediğin gündüz vakti uyur, eğer aklı varsa. Ben baharı hissedebiliyorum yine de. Bir ay daha ve sonra Soruların zamanı gelecek. O şişman tembel fahişe ne tür sesler çıkarırsa çıkarsın, kimse Apollon’dan daha iyi bilemez. Ballı kekle kendini öldürüyor. Onu tapınağın girişine götürüp, merdivenlerden aşağıya atmak lazım.”</p>

  <p>“İonides Peisistratides!”</p>
</body>
</html>