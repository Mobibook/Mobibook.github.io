<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7">III<br class="chapter" />
  Desnoyers Ailesi</h2>

  <p class="normal">"Madariaga mirası" –kendi faturalarının hesabını kabartmak için çıkarları gereği işi uzatmaya bakan kanun adamlarının deyişiyle– aralarına deniz giren iki gruba bölündü. Desnoyers'ler Buenos Aires'e yerleştiler. Hartrott'lar ise Karl tüm mallarını sattıktan sonra Berlin'e taşındılar, elde ettiği parayı kendi ülkesinin endüstri şirketlerine ve topraklarına yatıracaktı.</p>

  <p class="normal">Desnoyers artık yaşamını kırda sürdürmeyi istemiyordu. Yirmi yıl süreyle uçsuz bucaksız bir tarım ve hayvancılık işletmesinin yöneticiliğini yapmıştı, birkaç kocaman çiftliğe dağılmış yüzlerce adama buyruk vermişti. Şimdiyse ihtiyarın mirası Elena'nın payının ve çok sayıda mirasçıya düşen payların ayrılmasından sonra, yetki alanı hayli daralmıştı. Hemen yanı başındaki arazilere yabancıların gelip yerleştiğini gördükçe öfkeleniyordu; hemen tümü Karl'ın payını satın alan Almanlardı. Zaten yaşlanmaktaydı, karısının mirası şöyle böyle yirmi milyon pezo ediyordu, hırslı kayınbiraderi Avrupa'ya taşınmakla belki de ondan daha sağduyulu davranmaktaydı.</p>

  <p class="normal">Topraklarının bir bölümünü kiraya verdi, bir bölümünün işletmesini vasiyetnamede adı geçenlere bıraktı, zaten aileden sayılırlardı, Desnoyers'i hep patron olarak görmüşlerdi; ardından Buenos Aires'e taşındı. Böylece oğlunu yakından izleyebilecekti, delikanlı kendini hovardalığa vermiş, mühendisliğe hazırlık çalışmalarını ilerletmez olmuştu... Hem Chichì de artık kadın sayılırdı, gürbüzlüğünden ötürü erkenden olgunlaşmış, yaşından büyük gösteriyordu, kırda kalmaması gerekiyordu, yoksa annesi gibi bir köylü güzeli olup çıkacaktı. Dona Luisa da onun gibi çiftlik yaşantısından yorulmuşa benziyordu. Kız kardeşinin zaferlerinden biraz keyfi kaçmaktaydı. Kıskançlık duymak elinden gelmiyordu; ama anne emelleriyle, kendi evlatlarının geri kalmamalarını, ötekinin çocukları gibi parlayıp yükselmelerini diliyordu.</p>

  <p class="normal">Bir yıl süreyle, Desnoyers'in başkentte kurduğu eve Almanya'dan insanın parmağını ağzında bırakacak havadisler geldi. "Berlin'deki teyze" –yeğenleri Elena'ya öyle diyorlardı– upuzun mektuplar yazıyor, balolar, şölenler, av partileri anlatıyordu, sonra o sanlar, bir alay soyluluk unvanı ve askeri rütbe: "albay kardeşimiz", "baron kuzenimiz", "hususi müşavir amcamız", "hususinin de hususisi müşavir küçük amcamız". Bir zamanların "Romantik"i, kastlara bölünmüş bir halkın onur açlığını gidermek için durmadan yeni yeni unvanlar icat eden Alman toplumsal yelpazesinin tüm acayipliklerini, canla başla sayıp döküyordu. Kocasının sekreterinden bile söz ediyordu, öyle gelişigüzel biri değilmiş, devlet dairelerinde kâtip olarak çalışırken <span class="ideitalik">Rechnungrath</span> (Hesap danışmanı) unvanını kazanmışmış. Üstüne üstlük, evindeki emekli <span class="ideitalik">Oberpedell</span>'den gururla söz ediyor, bu sözün "başkapıcı" anlamına geldiğini açıklıyordu.</p>

  <p class="normal">Evlatlarına ilişkin verdiği havadisler de bir o kadar şanlıydı. En büyüğü ailenin bilgesiymiş. Filolojiyle ve tarihsel bilimlerle uğraşıyormuş; ama durup dinlenmeden okuduğu için gözleri gitgide bozuluyormuş. Yakında doktor olacakmış, otuz yaşında varmadan da <span class="ideitalik">Herr Professor</span>. Annesi asker olmamasından yakınıyor, bu uğraşlarını ailenin yüce yazgısını yolundan saptıran bir şey sayıyordu. Öyle profesörlükmüş, bilimmiş, edebiyatmış, bunlar kökenlerinden ötürü orduda rütbe kazanamayan Yahudilerin sığınağıydı. Ama ünlü bir profesörün de zamanla toplumda neredeyse bir albayla kıyaslanabilecek bir saygınlığa erişebileceğini düşünerek kendini avutuyordu.</p>

  <p class="normal">Öteki dört erkek evladı subay olacaklardı. Muhafız Alayı'na ya da bir başka soylu alaya girebilsinler, resmen önerilmeleri sırada birlik arkadaşları aleyhlerinde oy kullanmasınlar diye babaları zemin hazırlamaktaydı. İki kız gelinlik yaşa gelince herhalde adlarının yanında bir soyluluk sanı taşıyan süvari subaylarıyla evlenirlerdi, <span class="ideitalik">Misià</span> Petrona'nın kızının heyecanla söz ettiği kibirli, nükteli beyler olacaklardı onlar.</p>

  <p class="normal">Hartrott'lar yeni tanışlarına uygun biçimde yerleştiler. Berlin'deki evlerinde büyük akşam yemekleri verdiklerinde uşaklar diz altına kadar pantolonlar giyip beyaz peruk takıyorlardı. Karl sipsivri kuleleri bulunan bir eski şato satın almıştı, bodrumda hayaletleri vardı, çeşit çeşit cinayet, saldırı ve tecavüz öyküleri tarihini süsleyip ilginçleştiriyordu. Yabancı ülkelerde birçok madalyalar almış, hem de "İnşaat Müşaviri" sanını gösterişle taşıyan bir mimar bu ortaçağ yapısını dehşetengiz görünümünü bozmaksızın modernleştirmekle görevlendirilmişti. "Romantik" loş salonda verecekleri davetleri şimdiden ballandırarak anlatıyordu: Meşale benzeri elektrik lambaları ölgün bir ışık saçacaktı; aralarından gaz alevleri yükselen sahte odunların çatıldığı üstü armalı şömine çıtırdayacaktı; modern lüksün olanca görkemi her şeye kadir bir soylu sınıfın çağının anılarıyla el ele verecekti; kendisi bu çağın tarihin en iyi çağı olduğuna inanıyordu. Sonra av partileri; kumlu, kaygan, çam ormanlarıyla kaplı bir arazide, tabii kendisinin doğduğu bereketli topraklarla kıyaslanamazdı, ama yüzyıllar önce Prusya'nın şimdiki hanedanının kurucusu Brandenburg'ların ayaklarının altında çiğnenmiş olmanın onurunu taşıyordu. Ve tüm bu gelişmeler, ailenin böyle birdenbire yükselişi, topu topu bir yıla sığmıştı!.. Denizaşırı gelmiş, Amerika Birleşik Devletleri'nde, Brezilya'da ya da Pasifik kıyılarında muazzam servetler biriktirmiş daha başka birtakım ailelerle mücadele etmek durumundaydılar. Ne var ki bunlar "köksüz" Almanlardı, imparatorluğun yatırımlarına bağışlarda bulunarak yüksek sosyeteye girebilmek için boş yere çırpınan yontulmamış, avam tabakasından birtakım adamlar. Bütün o milyonlarıyla ulaşmayı umabilecekleri en yüksek hedef kızlarını sıradan piyade subaylarıyla baş göz etmekti. Oysa Karl!.. Karl'ın akrabaları!.. Böylece "Romantik" kendisini bağrında doğmuş sandığı bir ailenin şanını göklere çıkarmak için mürekkep akıtıyordu.</p>

  <p class="normal">Kırk yılda bir, Elena'nın mektuplarından Desnoyers'e yöneltilmiş pusulalar da çıkıyordu. Bacanağı, onun himayesinde çiftlikte yaşadığı zamanlar yaptığı gibi, işlerinin hesabını veriyordu. Ama o saygılı havanın yanı sıra, zor zapt ettiği bir kibir, gönüllü olarak alçaldığı zamanların anısından sıyrılma çabası da sezinleniyordu. Yapıp ettiği her şey büyüktü, şanlıydı. Milyoncuklarını modern Almanya'nın endüstri şirketlerine yatırmıştı. Kasaba büyüklüğünde silah fabrikalarının, altı ayda koskoca bir gemiyi yapıp bitiren denizcilik şirketlerinin hissedarıydı. İmparator bu işlerle ilgileniyor, kendisine yardım etmek isteyenlere mültefit davranıyordu. Ayrıca Karl araziler satın alıyordu. Aslında ilk bakışta mirasındaki bereketli tarlaları ancak gübreye yüklenerek verim alınan Prusya kumluklarıyla değiştirmek akıl kârı gibi gelmiyordu. Ancak toprak sahibi olarak "arazi partisi"nde, yani en soylu ve muhafazakâr grupta gözüküyordu ve böylece birbirine karşıt ve aynı oranda seçkin iki dünyada birden yer tutuyordu: İmparatorun akranı olan büyük sanayicilerin dünyasında ve kırsal kesim soyluları, geleneklerin bekçisi ve Prusya kralının subay deposu olan <span class="ideitalik">junker</span>'lerin dünyasında.</p>

  <p class="normal">Desnoyers bu gelişmeleri haber aldığında ne büyük maddi fedakârlıklar anlamına geldiğini düşündü. Karl'ın geçmişini biliyordu. Bir gün çiftlikte, şükran duygularına kapılıp Fransıza Amerika'ya gelişinin sırrını açıklamıştı. Ülkesinin ordusunda eskiden subaymış; ama maaşından başka geliri olmaksızın debdebeli bir yaşam sürme arzusu onu utanç verici işlere sürüklemiş: Alaya ait paraları zimmetine geçirmiş, namus borcunu ödememiş, imza sahtekârlığına sapmış. Bu suçları yüzünden, babasının anısını kirletmemek için resmen kovuşturma açılmamış, ancak silah arkadaşları onu bir şeref mahkemesine çıkarmışlar. Erkek kardeşleriyle dostları tek çare olarak başına bir kurşun sıkmasını önermişler; gel gelelim canı tatlı gelmiş, Amerika'ya kaçmış, orada da alçaltılma pahasına zafer kazanmıştı. Zenginlik geçmişin lekelerini zamandan daha çabucak temizler. Okyanusun öbür yakasında edindiği servetin haberi, ailesinin onu daha ilk yolculuğunda iyi karşılayıp "kendi dünyası"na yeniden sokmasına yaramıştı. Birkaç yüz marklık zillet hikâyelerini kim anımsayabilirdi ki; o artık kayınpederinin topraklarının birçok Alman prensliğinden daha geniş olduğunu anlatan biriydi. Şimdi ülkeye kesin olarak yerleşmişti ya, her şey unutulmuştu, ama böbürlenebilmesi için ne büyük yatırımlar yapmak zorunda kalmıştı!.. İmparatoriçenin hayır işlerine, emperyalist propagandalara, eski muharipler derneklerine, Alman emellerinin yarattığı tüm saldırgan ve yayılmacı gruplara binlerce markın avuç avuç saçıldığını görür gibi oldu Desnoyers.</p>

  <p class="normal">Harcamalarını sınırlı tutan, büyük emeller beslemeyen bir adam olan Fransız, bacanağının büyüklük hevesleri karşısında gülümsüyordu. Karl'ı eşsiz bir arkadaş sayıyordu, yalnızca çocuksu bir gururu vardı işte. Birlikte kırda geçirdikleri yılları memnunlukla anıyordu. Çevresinde küçük kardeşiymişçesine sevecenlikle, uysallıkla dönüp duran Almanı nasıl unuturdu. Kendisininkiler Berlin'deki akrabalarının şanını canla başla, birazcık da hasetle yorumladıklarında, o gülümsüyordu: "Keyiflerini bozmayın; paralarını kolay kazanmadılar."</p>

  <p class="normal">Yine de Almanya'dan gelen mektuplardan saçılan coşku giderek çevresinde bir tedirginlik ve başkaldırı ortamına yol açtı. İlk saldırıya geçen Chichì oldu. Neden onlar da ötekiler gibi Avrupa'ya gitmesinlerdi sanki? Bütün arkadaşları gitmişlerdi. İtalyan ve İspanyol dükkâncıların aileleri bile yollara düşüyorlardı. Ve bir Fransızın kızı olan kendisi daha Paris'i görmemişti!.. Ah, Paris! Depresyona girmiş hanımların tedavisini üstlenen doktorlar yepyeni, ürkütücü bir illetin ortaya çıktığını söylüyorlardı: "Paris hastalığı". Dona Luisa da kızına arka çıkıyordu. Neden kendisi de kız kardeşi gibi Avrupa'da yaşamasındı, üstelik ondan daha zengindi. Julio bile ciddi ciddi kalkıp Eski Dünya'da daha iyi öğrenim görebileceğini bildirdi. Öyle ya, Amerika bilgeler diyarı değildi.</p>

  <p class="normal">Babası da sonunda Avrupa'ya gitme fikri nasıl olup da aklına gelmedi diye düşünür oldu. Kendisinin olmayan o ülkeden dışarı adım atmaksızın otuz dört yıl geçirmişti!.. Başını alıp gitmenin zamanı gelmiş de geçiyordu. İşlerinin fazla yakınında yaşıyordu. Emekli toprak sahibi umursamazlığını elden bırakmamak istiyordu, ama nafile. Çevresindeki herkes para kazanmaktaydı. Kulüpte olsun, tiyatroda olsun, nereye giderse gitsin, herkes toprak alıp satmaktan, şıpınişi kârı üçe katlayan işlerden, devasa tasfiyelerden söz ediyordu. Bankalarda öylece yatan paraları ağır gelmeye başlamıştı. Öyle giderse, ruletin döndüğünü görünce elini cebine atmadan edemeyen kumarbazlar örneği, bir spekülasyona karışacaktı. Böyle olacaktıysa çiftliği hiç bırakmasa daha iyiydi. Ailesi haklıydı: "Paris'e!.." Çünkü Desnoyers ailesi için Avrupa'ya gitmek Paris'e gitmek anlamına geliyordu. Varsın "Berlin'deki teyze" kocasının ülkesinin büyüklüğünü göklere çıkarsındı. "Atmasyon! –diye bağırıyordu Julio, hovardalık gecelerinde ciddi coğrafi ve etnik kıyaslamalar yapmıştı–. Varsa yoksa Paris." O konuda gösterilecek her kuşkuya Chichì yüzünü alayla buruşturarak karşılık veriyordu: "Zarif modaları Almanya'da mı icat ediyorlar sanki?" Dona Luisa evlatlarını destekledi. Paris!.. Protestanlar diyarına gidip de kız kardeşinin kanatlarının altına sığınmak aklının ucundan bile geçmezdi.</p>

  <p class="normal">— İyi ya, Paris olsun! –dedi Fransız, sanki tanımadığı bir kentten söz ediyorlarmış gibi.</p>

  <p class="normal">O kente bir daha hiç dönemeyeceğine inanmaya alışmıştı. Amerika'daki ilk yıllarında o yolculuk olanaksızdı, çünkü askerlik hizmetini yapmamıştı. Sonraları birkaç kez asker kaçaklarına af çıkarıldığı kulağına gelmişti. Zaten çoktan zamanaşımına uğramış olması gerekirdi. Yine de iradesi tembelleşmişti, yurduna dönmek saçma, yararsız bir şey gibi gelmişti. Denizin öte yanında kendisini çekecek kimsesi yoktu. Annesinin yanlarına sığınmış olduğu kırdaki o hısımlarıyla da her türlü ilişkisi kesilmişti. Efkâr bastığı zamanlar, kendini oyalayabilmek için, zenginlerin mezarlığı Recoleta'da baştan başa mermerden, muazzam bir anıt mezar yükseltmeyi tasarlıyordu, hanedanın kurucusu olan Madariaga'nın naaşını oraya naklettirecek, sonra kendisi, ardından da bütün ailesi vakti saati dolduğunda onu izleyeceklerdi. İhtiyarlık omuzlarına çökmeye başlamıştı. Yaşı altmışa yaklaşmıştı ve kırların hoyrat yaşamından, yağmurun altında at koşturmalardan, yüzen atının sağrısında aştığı nehirlerden, açık havada geçirdiği gecelerden geriye öyle bir romatizma kalmıştı ki en güzel günlerini zehir etmekteydi.</p>

  <p class="normal">Gelgelim ailenin coşkusu ona da bulaştı. "Ver elini Paris!.." Yirmi yaşına geri dönmüştü sanki. Öyle ki her zamanki tutumlu davranışını elden bırakarak karısıyla çocuklarının yolculuğu bir kral ailesi gibi yapmalarını istedi, lüks kamaralarda ve özel hizmetkârlarıyla. Çiftlikte doğmuş ve hanımla kızının nedimeliğine yükseltilmiş iki bakır tenli bakire, çekik gözlerinde en büyük yenilikler karşısında bile şaşkınlık okunmaksızın, yolculuklarında onlara eşlik ettiler.</p>

  <p class="normal">Paris'e vardıklarında, Desnoyers şaşkınlaştı. Caddelerin adlarını karıştırıyor, yıllar önce ortadan yok olmuş yapıları görmeye gitmelerini öneriyordu. Bilirkişilik gösterisi yapma yolundaki tüm girişimleri başarısızlıkla sonuçlanıyordu. Yakın zamanlarda okudukları şeyleri izleyen evlatları Paris'i ondan iyi tanıyorlardı. Ülkesinde kendini bir yabancı gibi hissediyordu. Başlangıçta anadilinde konuşmayı bile yadırgadı. İspanyolca düşünüyordu, fikirlerini atalarının diline aktarırken, Fransızcasına bin bir çeşit <span class="ideitalik">criollo</span><sup class="calibre2"><a href="../Text/Mahserin%20DortAtlisi_split_022.html#footnote-100-13" id="footnote-100-13-backlink">[13]</a></sup> deyimi doluşuyordu.</p>

  <p class="normal">— İnsan nerede servet edinir ve aile kurarsa gerçek vatanı orasıdır –diyordu bir özdeyiş gibi, Madariaga'yı hatırlayarak.</p>

  <p class="normal">Yolculuğun ilk izlenimleri hafifler hafiflemez, uzaklarda kalan ülkesinin özlemi yeniden doğdu, onu bir saplantı gibi avucuna aldı. Fransız dostları yoktu, sokağa çıktığında, adımları içgüdüsel olarak kendisini Arjantinlilerin toplantı yerlerine sürüklüyordu. Öbürleri de aynı durumdaydılar. Ülkelerinden, her an ondan konuşma arzusunu yoğunlukla duymak için çekip gelmişlerdi. Oranın gazetelerini okuyor, arazi fiyatlarının yükselişinden, gelecek hasadın öneminden, dana satışlarından dem vuruyordu. Evine dönerken Amerika topraklarının anısı ona eşlik ediyor, iki kızcağızın yine Fransız aşçının meslek onurunu çiğneyerek bir <span class="ideitalik">mazamorra</span>, bir <span class="ideitalik">carbonada</span><sup class="calibre2"><a href="../Text/Mahserin%20DortAtlisi_split_022.html#footnote-100-14" id="footnote-100-14-backlink">[14]</a></sup> ya da <span class="ideitalik">criollo</span> usulü bir güveç hazırlamış olacaklarını keyifle düşünüyordu.</p>

  <p class="normal">Aile, Victor Hugo Bulvarı'nda gösterişli bir eve yerleşmişti; yirmi sekiz bin frank kira ödüyorlardı. Kapıcıların muhteşem görünümüne alışabilmek için Dona Luisa'nın eve birçok kez girip çıkması gerekti: Adam madalyalar takınmış, siyahlar giymişti, beyaz favorileri vardı; kadın görkemliydi, taşkın göğsünün üstünde bir altın zincir sallanıyordu, kiracıları yaldızlı kırmızı bir salonda ağırlıyordu. Yukarıda, odalarda ultramodern bir lüks göze soğuk, dondurucu geliyor, bembeyaz duvarlar, ufak dikdörtgen camlarla Desnoyers'i çileden çıkarıyordu, gençliğindeki girift tahta oymaların, zengin mobilyaların özlemindeydi o. Bomboş görünen birçok odanın döşenmesini kendi yönetti.</p>

  <p class="normal">Chichì babasının alışverişte ağırdan aldığını, tereddütler geçirip kararsız kaldığını gördükçe onu nekeslikle suçluyordu.</p>

  <p class="normal">— Nekeslik değil bu –diye yanıtlıyordu o–. Malların fiyatını biliyorum da ondan.</p>

  <p class="normal">Eşyalar ancak değerlerinin üçte birine satın alabildiği zaman hoşuna gidiyordu. Fiyatlarda aldanmaması, satın alan kişinin üstünlüğünün kanıtı oluyordu. Paris ona dünyanın başka yerinde bulamayacağı bir keyif mekânı sundu: Hotel Drouot. Gazetelerde başka önemli müzayede ilanı görmedikçe her akşam oraya damlıyordu. Birkaç yıl boyunca Paris'te malların tasfiyesiyle sonuçlanan hiçbir ünlü iflas olmadı ki Desnoyers kendine bir pay çıkarmasın. Satın aldığı şeylerin yararı ya da gereği ikinci planda kalıyordu; onun gözünde önemli olan yok pahasına satın almaktı. Böylece, başlangıçta insanın sabrını tüketecek bir yavaşlıkla döşenen o salonlar müzayede mallarının istilasına uğradı.</p>

  <p class="normal">O zaman da kızı ev tıklım tıklım doluyor diye yakınmaya koyuldu. Mobilyalarla süs eşyaları zengindi, ama çoktu, çok fazlaydı!.. Salonlar antika deposu görünümü almaktaydı. Beyaz duvarlar oymalı muhteşem sandalyelerden, tıklım tıklım dolu vitrinlerden yükselir gibiydi. Üzerlerinde birkaç kuşağın yürümüş olduğu zengin, tüysüz halılar katları baştan başa kapladı. Gösterişli perde takımları artık salonda yer kalmadığından, mutfağın yanındaki kapıları süslüyordu. Duvarların alçı süslemeleri bir zırhın parçaları gibi sımsıkı birleşmiş tabloların ardında kayboluyorlardı. Kim kalkıp da Desnoyers'i nekes diye eleştirebilirdi?.. Son moda bir mobilyacıdan alışveriş etse harcayacağından çok fazlasını harcamaktaydı.</p>

  <p class="normal">Her şeyi bedelinin dörtte birine alma fikri bu tutumlu adamın israfı sürdürmesine yol açtı. Ancak gün boyunca iyi bir iş çevirmiş olduğunu hayal ederse rahat uyuyabiliyordu. Müzayedelerde iflaslardan gelen binlerce şişe içki satın alıyordu. Kendisi ancak birkaç yudum içki içtiği halde, ailesine adi şarap yerine şampanya içmelerini salık veriyordu. Bir kürkçünün iflası doksan bin frank değerleri var diye on dört bin franklık kürk almasına yol açtı. Bütün Desnoyers takımı birdenbire buz gibi bir soğukta üşürmüş gibi oldular, Victor Hugo Bulvarı'nı kutup havası basmıştı sanki. Baba kendisine bir kürk kaban yaptırmakla yetindi, ama oğlu için üç tane ısmarladı.</p>

  <p class="normal">Chichì ile Dona Luisa her yanda çeşit çeşit ipeksi kürklere bürünmüş olarak arzıendam ettiler: Bir gün çinçilla, bir gün mavi tilki, zibelin ya da fok postları içinde.</p>

  <p class="normal">Desnoyers, bir merdivenin tepesine tırmanıp çekiç sallayarak, duvarları yeni tablo gruplarıyla kendisi süslüyordu, böylelikle işçiye vereceği parayı tasarruf etmiş oluyordu. Aklı sıra evlatlarına tutum dersi veriyordu. Yapacak başka şey bulamadığı vakitler, en ağır mobilyaların yerlerini değiştiriyordu, aklına çeşit çeşit düzenlemeler gelmekteydi. İyi zamanlarının anısıydı bu, çiftlikte tahıl çuvallarıyla post yığınlarını düzenlediği zamanların. Oğlu, onun anıtsal bir büfeyi gözüne kestirdiğini fark eder etmez hemen ortalıktan sıvışıyordu. Desnoyers iki uşağının karşısında kendini biraz kararsız hissediyordu; düzgün davranışlı, görkemli, hep fraklar giyinmiş bir çift yaratıktılar, bir milyonu aşkın geliri olan bir adamın o tür işlere battığını gördükçe duydukları şaşkınlığı gizlemiyorlardı. Sonunda efendilerinin yardımına koşan yine o bir çift bakır tenli nedime oluyordu, sürgün arkadaşlığının verdiği yakınlıkla koşup işe el atıyorlardı.</p>

  <p class="normal">Ailenin debdebesi dört otomobille tamam oluyordu. Evlatlara kalsa yalnızca bir taneyle yetinirlerdi, ama ufak, pırıl pırıl, şöyle yeni moda bir markadan. Gel gelelim Desnoyers iyi fırsatları heba edecek adam değildi ya, biri öbürünün ardından, fiyatlarına tamah ederek dördünü de satın almıştı. Eski faytonlar gibi koskocaman ve debdebeliydiler. Bir caddeye girdiklerinde gelen geçen başını çevirip bakıyordu. O dinozor sürüsünün bakımını yapabilmek içim şoföre iki kişinin yardım etmesi gerekiyordu. Gel gör ki sahipleri, o anıtları başlarından atma telaşında olan satıcıları aldatma hünerini göstermiş olduğundan başka şey düşünmüyordu.</p>

  <p class="normal">Çocuklarına ise alçakgönüllülük ve tutum talkını veriyordu.</p>

  <p class="normal">— Sizin sandığınız kadar zengin değiliz. Mülkümüz çok ama getirdiği gelir az.</p>

  <p class="normal">Böylece iki yüz franklık bir ev masrafına hayır dedikten sonra, gereksiz bir alışveriş için beş bin frankı gözden çıkarıyordu, ona göre tek nedeni satıcıyı büyük bir kayba uğratmasıydı. Julio ile kız kardeşi Dona Luisa'ya gidip yakınıyorlardı. Hatta Chichì babasına benzer bir adamla asla evlenmeyeceğini bile söyledi.</p>

  <p class="normal">— Sen sus bakayım! –dedi melez dehşete düşerek–. Densizlikleri yok değil, ama dünya iyisidir o. Ömrüm boyunca beni hiç kırmamıştır. Keşke sen de onun bir eşini bulabilsen.</p>

  <p class="normal">Kocasının celallenmeleri, öfkesi burnunda oluşu, itiraz hakkı tanımayan iradesi, kendisine olan bağlılığını düşündüğünde bütün önemini yitiriyordu. Onca yıllık evlilik hayatlarında... hiç kusur etmemişti! Sarsılmaz bir erdemdi onunki, oysa kırlarda, hayvanların ortasında yaşayan ve onların üremesiyle zenginleşen insanlar da sanki onlar gibi ahlaktan habersiz yaşarlardı. Babasını hatırlamaktan hiç geri durmuyordu!.. Hatta kız kardeşi bile, o kibirli Karl'ın yanında pek de gönül rahatlığıyla yaşamamalıydı, adam yalnızca güçlülerin davranışlarını taklit etmek için, hiç arzu duymadan da karısını aldatabilirdi pekâlâ.</p>

  <p class="normal">Desnoyers karısıyla birlikte, ona bir sevecenlik zinciriyle bağlı ilerliyordu. Dona Luisa, sınırlı düş gücüyle, çiftlikteki hayvan çiftlerini anımsıyordu, hani yanlarına yabancı bir hayvan koşulursa bir adım atmadan ayak direyen o hayvanları. Kocasının öfkesi burnundaydı, evlatlarının kendisine çektirdiği tüm çilenin sorumluluğunu ona yıkıyordu gerçi, ama onsuz hiçbir yere adım atmazdı. Tasarılarının ve öfkelerinin sırdaşı karısı yanında olmadığında Hotel Drouot'daki akşamlardan tat alamazdı.</p>

  <p class="normal">— Bugün takı satışı varmış, gidelim mi?..</p>

  <p class="normal">Önerisini yumuşak, gıcıklayıcı bir sesle yapardı, Dona Luisa'ya baba evinin dolaylarındaki ilk konuşmalarını anımsatan bir ses. Sonra ayrı ayrı yola düşerlerdi. Kadın o anıtsal arabalarından birine binerdi, çünkü yürümekten hoşlanmıyordu, çiftliğin durgunluğuna ya da kırlarda at koşturmaya alışkındı. Oysa Desnoyers, dört otomobil sahibi adam, o otolardan nefret ediyordu, hem yeniliğin tehlikelerine kulak asmadığından, alçakgönüllü davranmak istediğinden, hem de yürüyerek gitmek, bedenine işsizliğini dengeleyecek bir idman yaptırmak istediğinden. Kalabalık müzayede salonunda buluştuklarında mücevherleri inceler, ödemeyi düşündükleri miktarı önceden kararlaştırırlardı. Ama o, karşı koyan oldu mu celallenmeye hazır, hem o tutarı aşar, rakamları rakiplerine yumruk vurur gibi savururdu. O seferlerden dönüşlerinde, hanımefendi bir Bizans imparatoriçesi gibi tantanasıyla gözleri kamaştırırdı; kulaklarından ve boynundan koca koca inciler sallanır, göğsü elmaslarla donanır, parmaklarından gökkuşağının tüm renklerinde ışıltılar saçılırdı.</p>

  <p class="normal">Chichì'de itiraz hazırdı: "Ay, bu kadarı çok fazla, anne." Görenler onu rehinci sanacaklardı. Ama boynu bükük bir yaşantının sonunda taçlanması anlamına gelen bu görkeminden pek memnun olan melez onun sızlanmalarını hasetine verirdi. Kızı henüz küçük hanımdı, o değerli taşları takamazdı. Ama günü gelince onları kendisi için biriktirdiğine teşekkür edecekti.</p>

  <p class="normal">Satın alınan onca mal artık eve sığmaz olmuştu. Eşya odalarında birikmekte olan mobilyalar, tablolar, heykeller, şatafatlı perdelerle bir alay evi döşemeye yeterdi. Don Marcelo kendisininki gibi dört aileyi barındırabilecek yirmi sekiz bin franklık bir katın darlığından yakınır olmuştu. Nice cazip alışverişten vazgeçtiğini düşünerek üzülmeye başlamıştı ki, yabancıları avlamaya bakan emlak komisyoncularından biri kendisini o rahatsız edici durumundan kurtardı. Neden bir şato almıyordu ki?.. Bütün aile bu fikri benimsedi. Şöyle tarihi bir şato, bulabilecekleri şatoların en tarihi olanı bu debdebeli yaşamlarını pek güzel tamamlardı. Gururundan Chichì'nin rengi attı. Öyle ya, arkadaşlarından bazılarının şatosu vardı. Eski sömürgeci ailelerden gelen ve kır kökenli oluşundan ötürü kendisini küçümseyen bazıları, neredeyse soylulaşma anlamına gelen o şato alımını duyduklarında hasetlerinden çatlayacaklardı. Anne, onu gençliğinin sade ve mutlu yaşamına geri döndürecek birkaç aylık kır yaşantısının umuduyla gülümsedi. Bu işe en az bayılan Julio oldu. "İhtiyar" kendisini uzun sürelerle Paris'ten uzaklaştırmaya kalkışıyordu; ancak bunun uzun otomobil yolculuklarına fırsat vereceği aklına gelince sonunda o da havaya girdi.</p>

  <p class="normal">Desnoyers, Berlin'deki akrabalarını anıyordu. Neden kendileri de onlar gibi şato sahibi olmasınlardı?.. Doğrusu çok cazip fırsatlar çıkıyordu. Tarihi konutların düzinelercesi satıştaydı. Bakım masraflarına katlanamayan sahipleri onları elden çıkarmaya bakıyorlardı. Böylece Villeblanche-sur-Marne Şatosu'nu satın aldı: Din savaşları sırasında yapılmış, sarayla kale arası bir binaydı, ön cephesi İtalyan Rönesansı'ydı, sivri tepeli koyu renk kuleleri vardı, sularında kuğular yüzen hendeklerle çevriliydi.</p>

  <p class="normal">Desnoyers üzerinde yetkesini uygulayamayacağı bir toprak parçası olmaksızın yaşayamıyordu, insanların ve koşulların direnişiyle mücadele etmek ihtiyacındaydı. Ayrıca şatonun mobilyasız, muazzam boşlukları da ona çok çekici geliyordu. Eşya odalarında birikmiş eşyayı yerleştirmek, hatta yeni alışverişler yapmak için iyi bir fırsattı. O soylu, o loş ortamla geçmişten kalma eşyalar pek güzel uyum sağlayacaktı, modern odaların bembeyaz duvarlarına yaslandıklarında atar gibi oldukları o itiraz çığlıklarını işitmeyecekti... Tarihi konut pek büyük bakım masrafları gerektiriyordu; o yüzden birkaç kez el değiştirmişti. Ne var ki o ve toprak birbirlerini pek iyi tanırlardı... Bir yandan yapının salonlarını doldurmaya bakarken, geniş parkında Amerika'daki arazisinin ufak bir örneğiymiş gibi tarımsal üretim ve hayvan yetiştiriciliğine girişti. Mülkün kendi ürettiğiyle geçinmesi gerekirdi. Masraftan kaçınmıyordu; malum ya, "O para kaybetmeye alışkın biri değildi".</p>

  <p class="normal">Şatoyu almak ona şerefli bir ahbaplık kazandırdı, hatta alışverişin en büyük yararı gibi göründü. Komşularından Senatör Lacour ile ilişkiye girdi, kendisi iki kez bakanlık yapmıştı, şimdi de Yüksek Meclis'te bitkisel yaşam sürüyordu, oturumlarda gıkı çıkmıyor, oysa koridorlarda, nüfuzunu koruyabilmek için pek hareketli ve konuşkan davranıyordu. Cumhuriyet soylularının ileri gelenlerindendi, rejimin aristokratlarından biri; kökeni Devrim kargaşasına dayanıyordu, hani parşömen belgeli soylular kökenlerini Haçlı Seferleri'nden alırlar ya, öyle. Büyükbabasının babası Konvansiyon'a<sup class="calibre2"><a href="../Text/Mahserin%20DortAtlisi_split_022.html#footnote-100-15" id="footnote-100-15-backlink">[15]</a></sup> katılmıştı; babası 1848 Cumhuriyeti'ne. Kendisi, yurtdışında ölmüş bir sürgünün evladı olarak, henüz pek gençken, tumturaklı söylevleriyle tanınan Gambetta'nın peşine takılmıştı ve bir ışık parıltısı da öğrencisinin üstüne düşsün diye, durup dinlenmeden ustasının şanını övüyordu. Ècole Centrale'da öğrenci olan oğlu René, babasını "eski tüfek" buluyor, onun kendini insanlığa adamış romantik cumhuriyetçiliğine gülüyordu. Ama bu, mühendis çıktığında, kendini cumhuriyetin hizmetine adamış dört Lacour kuşağının biriktirdiği Devlet şemsiyesi hazinesinden yararlanmayı ummasını engellemiyordu.</p>

  <p class="normal">Her yeni ahbaba borç talebiyle karşılaşmak korkusuyla kaygıyla bakan Don Marcelo, "büyük adam"la ilişkisine dört elle sarıldı. Adam zenginlik meraklısıydı, kendi açısından, denizin öteki yakasından gelmiş, uçsuz bucaksız meralardan ve muazzam sürülerden dem vuran bu milyoneri yetenekli de buldu. İlişkileri bir kırsal kesim komşuluğunun bencilliğini aştı, Paris'e kadar taşındı. Giderek René, Victor Hugo Bulvarı'ndaki eve babasının eviymiş gibi girip çıkar oldu.</p>

  <p class="normal">Desnoyers'in hayatındaki tek aksilik çocuklarından geliyordu. Chichì zevklerinin bağımsızlığıyla kanını beynine çıkarıyordu. Ne denli sağlam ve gösterişli olurlarsa olsunlar, kız eski eşyayı sevmiyordu. Son moda havaiyattan hoşlanıyordu. Müzayededen satın alınmış yüzyıllık bir ipek dantelin karşısında burun kıvırıyordu: "Üç yüz franklık bir yeni elbiseyi yeğlerim." Üstelik "ihtiyarlara" kafa tutmak için erkek kardeşinin verdiği kötü örneklere dayanıyordu.</p>

  <p class="normal">Babası onu artık tümüyle Dona Luisa'ya bırakmıştı. Ama bir zamanların "aslan"ının iyi yürekli melezin öğütleriyle buyruklarına kulak astığı yoktu. Kendini canla başla eğlencelerin en zarifi saydığı paten kaymaya vermişti. Her akşam Buz Sarayı'na gidiyordu, Dona Chicha da kocasına alışverişlerinde eşlik etmekten kendini alıkoyarak onun peşi sıra seğirtiyordu. Ondan sonra, buz pistinin karşısında, canlı mankenlerin sıra sıra ya da yalnız başlarına org nağmelerine uyup salınarak bıçakların üstünde beyaz yuvarlaktan geçişlerini seyrederken saatlerce sıkıntıdan patlıyordu.!.. Kızı heyecandan yüzü pancar gibi olmuş, şapkasının altından fışkıran saçları lüle lüle ardında savrularak bir, bir daha geçiyordu önünden, patenlerin ardından etekliğinin katlarını hışırdatıyordu, iriyarı, gürbüzdü, güzelceydi, babasının "memeden biftekle kestik" dediği bir yaratığın arsız sağlığını sergiliyordu.</p>

  <p class="normal">Sonunda Dona Luisa bu sıkıntılı bekçilikten bıktı. Elden düşme zenginlik avına çıktığı zamanlar kocasına eşlik etmeyi yeğliyordu. Chichì de paten kaymaya bakır tenli nedimelerden biriyle gittiği akşamı hepsi Yeni Dünya'dan gelme <span class="ideitalik">spor</span> arkadaşları arasında geçiriyordu. Paris'in kolay yaşantısından gözleri kamaşmış, doğdukları toprağın titizliklerinden, kaygılarından kurtulmuş, düşüncelerini birbirlerine aktarıyorlardı. Hepsi de kendilerini ancak birkaç ay önce doğmuş gibi hissediyorlardı, daha önce varlıklarından kuşku bile duymadıkları birtakım hünerleri bulunduğunu fark etmedeydiler. Yarıküre değiştirmek değerlerini artırmıştı. İçlerinden bazıları Fransızca şiir bile döktürüyordu. Gece olup da evde Chichì arkadaşlarıyla birlikte okuduklarının ve gözlemlediklerinin özeti olarak toparladıkları şeyleri kesin hükümler biçiminde ilan ettiğinde Desnoyers telaşa kapılıyor, celalleniyordu: "Hayat hayattır, insanın onu yaşaması gerekir." – "Ben gönlümü çalacak erkekle evleneceğim, kim olursa olsun."</p>

  <p class="normal">Ama babanın bu öfkelenmeleri öteki evladının verdiği yürek ağrılarıyla karşılaştırılınca önemsiz kalıyordu. Ah, öteki evladı!.. Julio, Paris'e adım atar atmaz hedefini değiştirmişti. Artık canı mühendis olmak istemiyordu; ressam olmayı kafasına koymuştu. Don Marcelo ilkin şaşkınlıktan ötürü karşı koyduysa da sonunda razı oldu. Peki, ressamlık olsun! Boş gezenin boş kalfası olmasın da. Mülkü ve zenginliği kutsal sayıyordu, ancak bir baltaya sap olamayanların onlardan yararlanmasını haksızlık olarak görüyordu. Hem oymacılık yaptığı yıllar da aklına gelmişti. Kendisinde yoksulluk yüzünden boğulup kalan yetenekler belki de oğluna geçmiş olabilirdi. Bu tembel, sivri zekâlı, hayatta yolumu bulayım derken şuraya buraya sapan delikanlı ya büyük bir ressam olur çıkarsa? Julio'nun tüm kaprislerine boyun eğdi, delikanlı daha karakalemde ve renklendirmede ilk adımlarını atarken gönlünce çalışabilmek için kendine özel bir hayat gereksiniyordu. Babası onu kendi evine yakın bir yere, Pompe Sokağı'nda, vaktiyle ünlü sayılacak bir yabancı ressamın oturmuş olduğu bir stüdyoya yerleştirdi. Atölye ile çevresindeki mekânlar işe yeni başlayan biri için fazla genişti. Ama usta ölmüştü, Desnoyers de vârislerinin sunduğu iyi koşullardan yararlandı, eşyalarla tabloları topluca satın aldı.</p>

  <p class="normal">Dona Luisa atölyeyi her gün ziyarete gitti, tabii daha rahat çalışabilmesi için oğlunun rahat yaşamasını sağlamak iyi bir anne olarak göreviydi. Eldivenlerini çıkarıp sigara izmaritleriyle dolmuş bronz tablaları kendi eliyle boşaltıyor, pipolardan saçılan külleri mobilyalardan ve halılardan temizliyordu. Julio'nun ziyaretçileri, kendisinin kavrayamadığı şeylerden dem vuran uzun saçlı delikanlılar, doğrusu davranışlarına pek özen göstermiyorlardı... Daha sonraları yarı çıplak kadınlarla yüz yüze geldi, oğlu da suratını asarak karşıladı. Ne yani, annesi çalışsın diye onu rahat bırakmayacak mıydı bir türlü?.. Kadıncağız, her sabah mı her sabah, Pompe Sokağı'na doğru yola koyuluyor, ama yolun ortasında duraklıyor, Saint-Honoré d'Eylau Kilisesi'ne dalıyordu.</p>

  <p class="normal">Babası daha ihtiyatlı davrandı. Onun yaşında bir adama genç bir sanatçının çevresinde yer yoktu. Julio, aradan birkaç ay geçince, baba evine haftalarca yatmaya gitmez oldu. Sonunda stüdyoya yerleşti, artık ailesine hâlâ hayatta olduğunu kanıtlamak için eve şöyle bir kaçamak uğruyordu... Desnoyers, kimi sabahlar Pompe Sokağı'na varıp kapıcı kadını sorguya çekiyordu. Saat ondu; sanatçı henüz uykusundaydı. Öğleüstü geri döndüğünde, hâlâ onuncu uykusundaydı. Yemekten sonra, daha iyi bir haber almak için bir ziyaret daha yapıyordu. Saat ikiyi bulmuştu; küçük bey tam o sırada yatağından kalkmaktaydı. Babası küplere binmiş olarak çekip gidiyordu. İyi de, ne zaman resim yapıyordu ressam hazretleri?..</p>

  <p class="normal">Julio başlangıçta fırçasıyla ün kazanmaya çalışmış, kolay iştir sanmıştı. Sanatçı olmak ona arkadaşlarının yanında bir üstünlük sağlıyordu; bunlar hayatın tadını çıkarmaktan başka şey işi olmayan Güney Amerikalı delikanlılardı, cömertlikleri kendilerine şan olsun diye gösterişle su gibi para harcıyorlardı. İstifini bozmadan gözünü karartıp tablolar yapmaya başladı. Hoş görünümlü resimden hazzediyordu, "seçkin", zarif; bir romans gibi üstünden bal akan, bir kadının yalnızca yuvarlaklıklarını kopya eden bir resim tarzı. Parası, güzel bir stüdyosu vardı; babası arkasındaydı, yardıma hazırdı: Ondaki olanaklardan yoksun olan başkalarının yaptıklarını o da neden yapmasındı?.. Kolları sıvayıp bir tuvali baştan başa boyadı, adını da <span class="ideitalik">Saatlerin Dansı</span> koydu: Dilberleri resmetmek, kendine model seçmek için güzel bir bahaneydi. Ardından atlı kovalıyormuşçasına hızla çiziyor, konturların içlerini renk kitleleriyle dolduruyordu. Buraya kadar her şey iyi gidiyordu da, sonrasında onu bir kararsızlıktır alıyordu, öylece durup tabloya bakakalıyordu, sonunda daha iyi bir esin gelir diye kaldırıp bir kenara koyuyordu. Kadın başları üstüne birkaç etüt denediğinde de başına aynı şey geldi. Hiçbir şeyi sonuçlandıramıyordu. Bu da onu biraz umutsuzluğa düşürdü. Derken engelin karşısında bıkıp bir tanrısal el uzanır da yardım eder diye bekleyen biri gibi, olayı kabullendi. Aslında önemli olan ressam olmaktı... resim yapmasa da olurdu. Yüksek estetik bahanesiyle şen hatunlara kartvizitler dağıtıp onları stüdyosuna davet etmeye yarıyordu o. Gece hayatına dalmıştı. Don Marcelo, sanatçının çalışmaları konusunda araştırmalar yaptıkça, öfkesini dizginleyemez olmuştu. İkisi de sabahın ilk ışıklarını görüyorlardı: Baba yatağından fırladığında, oğul stüdyosunun yolunu tutmuşken; ardından çarşaflarına sarınıyor, akşamüstüne değin uyanmıyordu.</p>

  <p class="normal">Her şeye kolayca kanan Dona Luisa oğlunu savunmak için en ipe sapa gelmez özürleri icat ediyordu. Kim bilebilirdi ki? Belki de yeni tekniklerden yararlanarak geceleri çalışıyordur. Şimdi piyasada öyle şeytan icatları vardı ki!..</p>

  <p class="normal">Desnoyers o gece çalışmalarını iyi biliyordu: Montmartre lokantalarında rezalet, kavgalar, pek çok kavga. Oğlu ve avenesi, akşamın yedisi oldu muydu frak ya da smokin giymenin şart olduğunu düşünüyorlardı, ama Paris'e çölün şiddet alışkanlıklarını taşıyan bir yerli takımı gibiydiler. Şampanya onlara sıradan şarap etkisi yapıyordu. Kırıp döküyor ve ücretini ödüyorlardı, ama cömertliklerini hemen her zaman bir meydan muharebesi izliyordu. Kimse Julio kadar hızla tokat atamaz, düello için kartvizit sunamazdı. Babası kimi dostlarının verdiği havadisleri üzüntülü bir yüzle karşılıyordu: Büyük evladının her zaman hasmının derisinde çizikler bıraktığı düelloların öyküsünü anlatırken onun gururunu okşadıklarını sanıyorlardı. Ressam sanattan çok eskrim ustasıydı. Birkaç silahın şampiyonuydu, boks yapıyordu, hatta burçların tepesinde dolaşan eski yiğitlerin en iyi vuruşlarını beceriyordu. "Bütün işsiz güçsüzler gibi yararsız ve tehlikeli," diye itiraz ediyordu baba. Yine de o korkunç sersemin kendi eseri olduğunu düşündükçe, zihninin derinliklerinde karşı konulmaz bir doyumun nabız gibi vuruşunu duyumsuyordu, hayvanca bir gururdu bu.</p>

  <p class="normal">Bir gün geldi, onu bu yaşantısından uzaklaştırmanın çaresini bulduğunu sandı. Berlin'deki akrabaları Desnoyers'leri Villeblanche'daki şatolarında ziyarete geldiler. Karl von Hartrott iyi niyetle, ama tepeden bakarak, bacanağının zengin ve biraz çılgın koleksiyonlarını beğendi. Evet, fena sayılmazdı: Paris'teki evle şato görkem yoksunu değildi. Bir soyluluk sanını tamamlamaya ve cilalamaya yararlardı. Ama Almanya!.. Kendi ülkesinin konforu bambaşka şeydi!.. Bacanağı bir de onun nasıl bir ömür sürdüğünü ve servetini taçlandıran soylu dostlarını görüp hayran kalsın istiyordu. Mektuplarında o denli ısrar etti ki, Desnoyers ailesi sonunda yola düştü. Bu ortam değişikliği Julio'yu değiştirirdi belki. Belki de her biri bir meslek tutmuş kuzenlerinin çalışkanlığını yakından görürse o da onları taklit etmek isteyebilirdi. Öte yandan, Fransız, Paris havasının insanı yozlaştırdığına ve ataerkil Almanya'daki göreneklerin saflığına iman etmişti.</p>

  <p class="normal">Orada dört ay kaldılar. Desnoyers çok geçmeden fırlayıp kaçma isteğine kapıldı. Herkes dengi dengine; o insanlarla hiç anlaşabileceğini sanmıyordu. Pek naziktiler, yapışkan bir nezaket; hoşa gitmek istedikleri açıkça belli oluyordu, ama kendi büyüklüklerini kanıtlama iradesinden ötürü, davranışlarında iflah olmaz bir patavatsızlıkla durmadan çam deviriyorlardı. Hartrott'ların dostları olan önemli şahıslar Fransa'ya sevgilerini gösterme derdindeydiler; korunmaya gereksinimi olan afacan ve çelimsiz bir çocuğun esinlediği acıma dolu sevgi. Bunun yanı sıra, Fransızların yenik düştükleri savaşlar üstüne bin bir münasebetsiz anı anlatıyorlardı. Almanya'nın her şeyi, bir anıt olsun, bir tren istasyonu olsun, yemek odasındaki basit bir eşya olsun, kendilerine pay çıkardıkları kıyaslamalara yol açıyordu: "Sizin Fransa'da bu yoktur." – "Kuşkusuz, Amerika'da buna benzer bir şey hiç görmemişsinizdir." Don Marcelo dönüş yoluna onca korumadan usanmış olarak çıktı. Karısı ile kızı Berlin'in zarafetinin Paris'inkinden üstün olduğunu kabullenmeye yanaşmamışlardı. Chichì, kutsal sayılan şeylere cüretle kafa tutarak kuzinlerini dehşete düşürmüştü: O belleri korseli, monoklleri gözlerine çakılmış gibi duran, genç kızların önünde robot gibi kaskatı eğilen, iltifatlarını yüzlerinde bir üstünlük ifadesiyle yapan genç subaylara tahammül edemediğini açıkça söylemişti.</p>

  <p class="normal">Julio, kuzenlerinin yönetimi altında, Berlin'in iyi çevrelerine dalmıştı. Büyük kuzeni, yani "bilge"yi hesaba katmak gerekmiyordu. Mutsuz bir kitap kurduydu o, tüm aile ona koruyarak bakıyordu. Asteğmen ya da askeri okul öğrencisi olan ötekiler Alman hovardalığının ne denli ilerlemiş olduğunu ona gururla gösterdiler. Paris'tekilerin taklidi olan gece restoranlarını gördü, ancak Paris'tekilerden çok daha büyüktüler. Orada düzinelerle bulunan kadınların burada yüzlercesi bir aradaydı. Sarhoş olup rezalet çıkarmak ayıp sayılmıyordu, keyiflenmenin şartı olarak bile bile aranılan bir şeydi. Her şey muazzam büyüklükte, parlak, devasaydı. Hovardalar alaylar halinde eğleniyorlardı, millet topluca kafayı buluyordu, paralı askerler tümen tümendi. Çekingen, ezik, dayağa şerbetli, satışları sırasında başına gelen büyük iflasları ve düş kırıklıklarını açgözlülükle telafiye çalışan dişilere rastladıkça üzüntüye kapıldı. O kadınlar saatlerce vakit kaybedip de ibadullah içkiden başka şey elde edemediklerinde kapıldıkları çaresizliği kuzenleri gibi kahkahalar atarak kutlamak onun elinden gelmiyordu. Hem kaba saba, gürültülü, avaz avaz hovardalığı zenginlikmiş gibi âleme ilan etmekten rahatsız oluyordu. Arkadaşları yüzlerce çifti, binlerce akşamcıyı barındıran uçsuz bucaksız salonlara hayranlıkla bakıyorlar, "Paris'te böylesi yoktur," diyorlardı "hayır, ne gezer Paris'te böylesi." O ölçüsüz büyüklükten bıkkınlık geliyordu. Daha önce çekmiş oldukları tüm yoksunlukların acısını pür telaş, bir çırpıda çıkarmaya azmetmiş aç denizcilerin bayramına düşmüş sandı kendini. O da babası gibi fırlayıp oradan kaçma isteğindeydi.</p>

  <p class="normal">Marcelo Desnoyers bu yolculuktan hüzünlü bir tevekkülle döndü. O insanlar çok ilerlemişlerdi. Kendisi körü körüne vatansever değildi, besbelli ortada olan şeyi görmezlik etmiyordu. Birkaç yıl içinde ülkelerini kalkındırmışlardı; pek güçlü bir endüstri kurmuşlardı... ama ilişkileri dayanılır gibi değildi. Evli evine, köylü köyüneydi ve keşke bir daha komşularının malına göz dikmeselerdi!.. Ama bu son kuşkusunu o işadamı iyimserliğiyle hemen zihninden kovuyordu.</p>

  <p class="normal">"Çok zengin olacaklar –diye düşünüyordu–. İşleri pupa yelken gidiyor, zengin olanın canı kavga istemez. Bir avuç çılgının düşlediği savaş aslında olanaksız bir şey."</p>

  <p class="normal">Genç Desnoyers yine Paris yaşantısına geri döndü, ömrünü stüdyosunda geçiriyor, baba evine kırk yılın başı uğruyordu. Dona Luisa, Argensola diye birinden söz etmeye başladı, çok bilge bir İspanyol genciydi o, öğütlerinin oğluna çok yararlı olabileceğini kendi de kabul ediyordu. Oğlu ise yeni ahbabı bir dost mu, bir eğitmen mi, yoksa bir uşak mı, tam olarak kestirememekteydi. Ziyaretçiler de başka tür bir kuşku içindeydiler. Edebiyat heveslileri Argensola'dan ressam diye söz ediyorlardı; ressamlar ise ona yalnız edebiyatta üstünlük tanıyorlardı. Julio onu ilk kez nerede görmüş olduğunu hiçbir zaman anımsayamadı. Kış akşamlarında, sobanın kızıl okşayışıyla annesinin gizliden gizliye aktardığı şarapların çekiciliğine kapılarak stüdyosunun basamaklarını tırmananlardan biriydi. İspanyol, cömertçe tazelenen şarapla, masanın üstünde açık tutulan sigara kutusunun karşısında gürül gürül gürlüyor, her konuda yetkeyle fikir yürütüyordu. Sonunda bir gece divanda uyuyakaldı. Belli bir konutu yoktu. O ilk geceden sonraki tüm geceleri de stüdyoda geçirdi.</p>

  <p class="normal">Giderek Julio ona kendi kişiliğinin bir yansıması olarak hayranlık duyar oldu. O Argensola vardı ya, bilmediği şey yoktu! Madrid'den trenin üçüncü mevkiinde, cebinde yirmi frankla gelmişti, kendi deyişiyle "şana zorla sahip olmak için!" Kendisi kadar katılıkla, aynı tür çocuksu, beceriksiz hatlar çizdiğini görünce kanı kaynamıştı. Ancak sahte sanatçılar, "resmî ressamlar", düşünmeyen uygulayıcılar renklerle ya da benzeri köhneliklerle uğraşırlardı. Argensola bir psikolojik sanatçıydı, ruhların ressamıydı. Ve öğrencisi bir ruhu resmetmenin ne denli basit olduğunu öğrenince hem şaştı, hem düş kırıklığına uğradı. Çenesi bıçak gibi sivri, kanı kaçmış bir suratın üstüne İspanyol handiyse yusyuvarlak iki göz çiziktiriyor, sonra her gözbebeğinin içine bir beyaz fırça darbesi vuruyordu, bir ışık noktası... al sana ruh. Ardından tuvalin karşısında dikiliyor, tükenmez bir lafebeliğiyle, o ruhu anlatmaya koyuluyordu, bin bir çeşit iç çatışması ve bunalım yüklüyordu ona. Öylesine büyük bir büyüleme gücü vardı ki, Julio onun o baykuşumsu yuvarlaklıktaki gözlere koydum sandığı şeyleri görüyordu. Kendi de ruhları resmetmeye hevesleniyordu... kadınların ruhlarını.</p>

  <p class="normal">Bu ruhsal üretme işi de pek zahmetsiz olduğundan, Argensola divana uzanıp gevezelik etmekten ya da sobanın sıcağında okumaktan zevk alıyordu; dostu ve hamisi sokağa çıkmışken. O okuma merakı genç Desnoyers için ayrıca yararlı oluyordu; çünkü kendisi bir kitabı açtığında dosdoğru son sayfalarına ya da içindekiler sayfasına gidiyordu, "bir fikir edinmek için" diyordu. Kimi kez, salonlarda, bir yazara ciddi ciddi kitaplarının en iyisi hangisi diye sorduğu olmuştu. Yüzünde, diğer kitaplarıyla vakit kaybetmek istemediğini anlatan bir cin fikirli kişi gülümsemesiyle. Şimdi artık o tür patavatsızlıklar yapmasına gerek kalmamıştı. Argensola onun yerine okuyacaktı. Onun bir kitapla ilgilendiğini fark eder etmez derhal katılmayı istiyordu: "Konusunu anlatıversene." "Sekreter" de ona komedilerle romanların özetini çıkarmakla kalmıyor, Schopenhauer'in "konusunu" ya da Nietzsche'nin "konusunu" da aktarıyordu... Sonra Dona Luisa ziyaretçilerinin oğluyla zenginliğin esinlediği hamiyetle meşgul olduklarını işittiğinde, neredeyse gözleri yaşarıyordu: "Delikanlı biraz şeytana benziyor, ama ne bilgili ya!.."</p>

  <p class="normal">Derslerinin karşılığında, Argensola, Roma'nın çöküş döneminde genç patricilere<sup class="calibre2"><a href="../Text/Mahserin%20DortAtlisi_split_022.html#footnote-100-16" id="footnote-100-16-backlink">[16]</a></sup> retorik dersi veren bir Yunanlı köle muamelesi görüyordu. Bir açıklamaya girişmişken, efendisi ve dostu sözünü kesiveriyordu.</p>

  <p class="normal">— Bana bir frak gömleği hazır ediver. Bu gece davetteyim.</p>

  <p class="normal">Başka seferler de, hoca camların gerisindeki gri ve yağmurlu akşamı seyrederek harlayan bir sobanın yanında elinde bir kitapla hayvansı bir rahatlığa gömülmüşken, öğrencisi apansız geliveriyordu:</p>

  <p class="normal">— Haydi yallah... sokağa! Bir hatun gelecek buraya.</p>

  <p class="normal">Ve Argensola tüylerini silkeleyen köpek havasıyla, okumayı gidip yakınlardaki rahatsız, sefil bir kafede sürdürüyordu.</p>

  <p class="normal">Etkisi giderek entelektüelliğin doruklarından maddi yaşantının adiliklerine indi. Patronun levazımcısı, parasıyla, fatura elde, o parayı istemeye gelenlerin aracısıydı. Ay sonu oldu muydu, "para" diyordu tek sözcükle. Ve Desnoyers başlıyordu yakınmaya, lanetler yağdırmaya. Nereden bulsundu parayı? İhtiyar düzeni kaskatı koruyordu, gelecek ayın ödeneğinden beş kuruş avans vermeye gönlü yoktu. Sefalete mahkûm etmişti kendisini. Ayda üç bin frank; saygıdeğer bir insan ne yapabilirdi o parayla?.. Kendisini dize getirmek istediğinden, kuşatmayı daraltıyordu babası, Dona Luisa oğluna bağışta bulunamasın diye evin idaresine bizzat el atmıştı. Delikanlı Paris'teki birtakım tefecilerle görüşmüş, okyanusun ötesindeki mülkünden dem vurmuştu boş yere. Bu beyler memleketin gençliğini avuçlarına almışlardı ve sermayelerini başka bir ülkede riske sokmaya ihtiyaçları yoktu. Birdenbire sevgi gösterilerine başvurarak, Don Marcelo'yu üç bin frankın sefil bir rakam olduğuna inandırmaya kalkıştığında da yine aynı başarısızlığa uğruyordu. Milyoner baba öfkeyle gürlüyordu. Üç bin frank sefil bir rakam ha! Oğlunun birkaç kez ödemek zorunda kaldığı borçları da cabası!..</p>

  <p class="normal">— Ben senin yaşındayken... –diye söylenmeye başlıyordu.</p>

  <p class="normal">Ama Julio bu konuşmayı kesiveriyordu. Babasının öyküsünü çok dinlemişti. Ah, cimri ihtiyar! Her ay kendisine verdiği büyükbabasının mirasının gelirinden başka bir şey değildi... Böylece, Argensola'nın öğüdüne uyup araziyi istemek cesaretini gösterdi. Toprakların işletmesini alaycı bir ifadeyle "dayım" dediği eski kâhya Celedonio'ya bırakırdı, adam şimdi memlekette önemli kişi olmuştu. Desnoyers onun başkaldırısını soğuk karşıladı: "Bence çok yerinde olur. Artık rüştünü ispat ettin." Mirası ona devrettikten sonra, ev masraflarının denetimini büsbütün sıkılaştırdı, Dona Luisa'nın elinde para bırakmıyordu. Ondan sonra oğlunu yenmek durumunda bulunduğu bir rakip olarak gördü; Victor Hugo Bulvarı'nda şöyle bir görünüp kaybolduğu zamanlarda ona buz gibi nezaketle davranıyordu, tıpkı bir yabancıya yapıldığı gibi.</p>

  <p class="normal">Stüdyoda bir süre geçici bir bolluk yaşadılar. Julio kendisini zengin saydığından masraflarını artırmıştı. Oysa Amerika'daki dayısının mektupları bu hayalleri yıktı. Bir kere gönderdiği paralar babasının her ay verdiği meblâğı pek az aşıyordu. Sonra kaygı verici biçimde azalıverdiler. Celedonio'ya bakılırsa yeryüzünün tüm felaketleri birden topraklarının üzerine çullanmışlardı. Otlaklar azalmıştı: Kimi kez yağmur yağmadığından, kimi kez sellerden ötürüydü; hayvanların yüzlercesi birden ölüyordu. Julio'nun daha bol gelire gereksinimi vardı ve dalkavuk melez gönderebildiği kadar gönderiyordu, ama yalnızca borç olarak, hesapları yaptıklarında parasını geri almak üzere. Bu yardımlara karşın, genç Desnoyers sıkıntıdan kurtulamıyordu. Şimdi şık bir kulüpte kumar oynuyordu, belli zamanlarda düştüğü sıkıntıları o yoldan karşılayacağını sanıyordu, ama bu da yalnızca Amerika'dan gelen paracıkların daha çabuk suyunu çekmesine yarıyordu... Onun gibi bir adam birkaç bin frankın yoksunluğunu çeksin, ha! Milyonlarla oynayan bir babası olmasının ne hayrını görüyordu ki?</p>

  <p class="normal">Alacaklılar işi tehdide vardırdıklarında, "sekreter"ine başvuruyordu. Derhal gidip annesini arasındı; kendisi onun gözyaşları içinde kıvrandığını görmek istemiyordu. Ve Argensola Victor Hugo Bulvarı'ndaki saray yavrusunun servis merdiveninden hırsız gibi gizlice tırmanıyordu. İletilerini verdiği yer hep mutfak oluyordu, korkunç Desnoyers'in işgüzarlıkları arasında oraya kadar varması tehlikesi vardı, yabancıyı yakalayabilirdi. Dona Luisa, habercinin dramatik laflarına kendini kaptırıp gözyaşlarına boğuluyordu. O ne yapabilirdi ki! Hizmetçilerinden bile daha fakirdi o; mücevherleri vardı, dünya kadar mücevher, ama meteliğe kurşun atıyordu. Ve çözümü Argensola önerdi, kendi hayat deneyimine layık bir çözüm. O iyi yürekli anneyi kurtarmayı kendisi üstleniyordu; takılarından birkaçını rehinciye götürebilirdi. Yolu biliyordu. Hanımefendi öğüde uydu; ama ona yalnızca orta değerde mücevherleri teslim etti, bir daha yüzlerini görmeyeceğinden kuşkulanıyordu. Gecikmeli titizliği bazı kez kesin bir hayır demesine yol açıyordu. Kocası Marcelo durumu öğrenebilirdi; korkunç bir şey olurdu!.. Ama İspanyol oradan eli boş çıkmayı gururuna yediremiyordu, para koparamayınca Desnoyers'lerin zengin mahzeninden bir sepet dolusu şarap şişesi yükleniyordu.</p>

  <p class="normal">Dona Luisa her sabah Saint-Honoré d'Eylau Kilisesi'ne girip oğlu için dua ediyordu. O kiliseyi iyice benimsemişti. Paris'in keşfedilmemiş okyanusunda ona kucak açan konuksever bir adaydı onun için. Her zamanki müdavimlerle hafiften selamlaşıyordu; mahallede oturan ve Yeni Dünya'nın değişik cumhuriyetlerinden gelmiş kişiler. Girişte kendi dilinde konuşmalar işittiğinde Tanrı'yla azizlere kendini daha yakın hissediyordu. Ayrıca, Güney Amerika kolonisinin büyük olaylarının geçtiği bir salon gibiydi kilise. Bir gün çiçeklerle, orkestrayla, ilahilerle bir düğün yapılıyordu. O, yanında kızı Chichì'yle, tanıdıklara selam veriyor, ardından gelinle damadı kutluyordu. Bir başka gün bir eski cumhurbaşkanının ya da fırtınalı varlığı Paris'te sona eren bir başka önemli kişinin cenaze töreniydi. Zavallı cumhurbaşkanı! Zavallı general!.. Dona Luisa merhumu tanıyordu. Kendisini birçok kez o kilisede ruhani bir havayla ayin dinlerken görmüştü; cenaze söylevi yerine adamın ülkesinde kurşuna dizdirdiği kişileri ya da hortumladığı bankaları anımsatan dedikoduculara öfkeleniyordu! Öylesine iyi, öylesine dindar bir beyefendi! Tanrı rahmet etsin!.. Ve kilisenin önündeki meydana çıktığında Bois de Boulogne'a yönelen kadınlı erkekli atlıları, lüks otomobilleri, pırıl pırıl güneş dolu sabahı, günün ilk saatlerinin tüm çocuksu tazeliğini sevecen gözlerle seyrediyor, yaşamanın çok güzel olduğunu söylüyordu kendi kendine.</p>

  <p class="normal">Var olan her şeye yönelttiği minnet dolu bakışlar en sonunda meydanın ortasında, yerden havalanıverecekmiş gibi her yanından kanatlar yükselen anıtı okşardı. Victor Hugo!.. Bu adı oğlunun ağzından duymuş olması, anıtı ailedenmiş gibi ilgiyle seyretmesi için yetiyordu. Bu şair hakkında bildiği tek şey ölmüş olduğuydu. Bundan hemen hemen emindi. Ama hayattayken onu Julio'nun büyük dostu olarak düşünüyordu, oğlu adını o denli sık andığına göre.</p>

  <p class="normal">Ah, oğlu, oğlu!.. Tüm düşünceleri, kafasında evirip çevirdikleri, tüm dilekleri, hep gidip gidip onun ve Nuh deyip peygamber demeyen kocasının üstüne odaklanıyordu. Ne olurdu sanki bu iki erkek birbirlerini anlasalardı, tek kurbanın kendisi olduğu bir mücadeleye son verselerdi. Tanrı bu mucizeyi gerçekleştiremez miydi?.. Sağlığını kazanmaya çabalayarak hastane değiştiren bir hasta gibi, kendi caddesindeki kiliseden çıkıp Friedland Bulvarı'ndaki İspanyol Şapeli'ne varıyordu. Orada kendisini büsbütün kendisininkiler arasında hissediyordu. Bir moda dergisinin sayfalarından fırlamış gibi incecik, şık Güney Amerikalı kadınların gerisinde, gözleri hayranlıkla o kadar zarif olmayan, şişko, tiyatrovari hermin kürkler giyinmiş, antika mücevherler takınmış başka kadınları arıyordu. O hanımlar kilisenin girişinde karşılaştıklarında, yüksek sesle, elleri kollarıyla anlamlı hareketler yaparak konuşuyorlar, kuvvetle atılarak birbirlerinin sesini kesiyorlardı. Çiftlik sahibinin kızı bir cesaret, onları selamlıyordu, selamına karşılık aldığında kendisine bir an üzüntülerini unutturan bir memnunluk duyuyordu. Onlar babasının nedenini bilmeden hayran olduğu ailelerdendiler; okyanusun öteki yakasında "anavatan" dedikleri yerden geliyorlardı, safderun Dona Chicha'nın gözünde bütün o kadınlar <span class="ideitalik">pek muhterem</span>, <span class="ideitalik">pek yüce</span>ydiler ve kralların soyundandılar. Onlara el mi versin, yoksa galiba saraylarda âdet olduğunu duyduğu üzere diz mi kırsın, bilemiyordu. Derken birdenbire kaygılarını anımsıyor, Tanrı'ya dualar yöneltmek üzere ilerliyordu. Aman, ne olur onu hatırlasındı! Ne olur, oğlunu uzun süre unutmasındı!..</p>

  <p class="normal">Oysa Julio'yu hatırlayan şöhret oldu, onu ışıklı kollarıyla sarıp sarmaladı. Delikanlı birdenbire şöhretin tüm onurlarına ve yararlarına kavuşuverdi. Şöhret en dolambaçlı, en bilinmeyen yollardan erişip insanı kurnazca şaşırtır. Ne ruhları resmetmesi, ne pahalı aşklarla, zor düellolarla dolu fırtınalı yaşamı genç Desnoyers'e ün getirdi. Şöhret onu ayaklarından yakalayıverdi.</p>

  <p class="normal">Denizlerin ötesinden yeni bir zevk gelmişti insanları mutlu etmeye. Salonlarda insanlar, ortak bir beceriye yeni el atmış da birbirlerini tanımaya çalışan kişilerin esrarlı sesiyle soruyorlardı: "Siz <span class="ideitalik">tango yapmayı</span> biliyor musunuz?.." Tango dünyayı avucuna almıştı. Birdenbire emellerini kalçaların ahenkli kıvrılışında toplayan, zekâyı ayakların çevikliğiyle ölçen bir insanlığın kahramanlık marşıydı. Afrika'dan esinlenmiş, tutarsız, tekdüze bir müzik, fazlasını gereksinmeyen bir toplumun sanat idealini doyurmaktaydı. Dünya dans ediyor... dans ediyor... dans ediyordu. Kübalı zencilerin dansıydı; Güney Amerika'ya, Antiller'e giden gemilerine kurutulmuş et yükleyen denizciler tarafından getirilmişti, şimdi birkaç ay içinde yeryüzünü fethetmekte, dünya yuvarlağını turlamakta, bir ülkeden öbürüne zaferle sıçramaktaydı... tıpkı "Marseillaise" gibi. En teklifli soylu salonlara bile sızmakta, bir devrim gibi, edep ve etiket geleneklerini altüst etmekteydi: Hafifliğin devrimi. Papa dans hocası kesilip "tango" yerine "furlana" yapılmasını öğütlemek zorunda kaldı, çünkü tüm Hıristiyan âlemi, mezhep farkı gözetmeksizin, ayaklarını ortaçağda şeytana uyanlar misali, yorulmak bilmez bir çılgınlıkla oynatmak gibi ortak bir isteğe kapılmıştı.</p>

  <p class="normal">Julio Desnoyers, ergenlik döneminin bu dansının Paris'in her yanına zaferle egemen olduğunu görünce, eski bir âşığın esinlediği güven duygusuyla kendini ona teslim etti. Öğrencilik zamanlarında, Buenos Aires'in polis gözetimindeki en aşağılık dans salonlarının gediklisiyken şöhretin çıraklığını yaptığını kim söyleyebilirdi!..</p>

  <p class="normal">Akşam saat beşten yediye, bir fincan çayla kutsal dansa katılma hakkına beş frank ödenen Champs Elysées salonlarında yüzlerce göz hayranlıkla seyretti onu. "Yapısı uygun" diyorlardı hanımlar, orta boylu, kasları güçlü, ince vücudunu beğenerek. Ve o, beline oturmuş, göğsü kabarık smokin ceketi, yüksek topuklu, üstü beyaz rugan ayakkabılarına sıkışmış kadın gibi ufacık ayaklarıyla, problem çözmeye çalışan bir matematikçi gibi vakarlı, düşünceli, suskun dans ediyordu; ışıklar ortadan ayrılıp bastırılarak briyantinlenmiş koyu renk saçlarının iki perdesini maviye boyuyordu. Kadınlar, arkadaşları kendilerini ustanın kolları arasında görüp de haset etsinler diye tatlı bir umut içinde kendisiyle tanıştırılmak için can atıyorlardı. Davetler Julio'nun üstünden aşağı yağmur gibi yağıyordu. Ayak atılması en güç salonların kapıları önünde açılıyordu. Her akşam düzinelerle ahbap ediniyordu. Moda okyanusun öte yanından hocalar getirtmişti, Buenos Aires varoşlarının o <span class="ideitalik">compadrito</span>'ları<sup class="calibre2"><a href="../Text/Mahserin%20DortAtlisi_split_022.html#footnote-100-17" id="footnote-100-17-backlink">[17]</a></sup> ünlü bir tenor ya da konferansçı gibi yüceltildiklerini gördükçe hem gururlanıyor, hem şaşırıyorlardı. Ama Julio Desnoyers aşağı tabakadan gelen ve parayla çalışan o dansçılarla kıyaslanınca zaferi kazanıyordu. Önceki hayatının pürüzlerini kadınlar romanlardan fırlamış bir Don Juan'ın yiğitlikleri olarak yorumluyorlardı.</p>

  <p class="normal">— Kendini paralıyorsun –diyordu Argensola–. Dansa fazla kaptırmış durumdasın.</p>

  <p class="normal">Arkadaşının şanı onun için yeni sıkıntılar demekti. Sobanın karşısındaki sakin okumaları şimdi her gün yarım kalmaktaydı. Bir bölümden fazla okumanın yolu yoktu. Ünlü kişi gelip derhal sokağa çıkması buyruğunu veriyordu. "Yeni bir ders," diyordu asalak. Yalnız kaldığında da, bir alay ziyaretçi geliyordu; hepsi de kadındı, kimi sorgulayıcı, saldırgan, kimi aygın baygın, melankolik, ona tefekkür keyfini yarım bıraktırıyorlardı. İçlerinde biri vardı ki, ısrarcılığıyla stüdyo sakinlerine dehşet veriyordu. Kuzey Amerikalıydı, otuz ikiyle elli dokuz arası, sorunlu bir yaştaydı, hep kısacık eteklikler giyiyordu, oturduğunda o etekler yaylıymış gibi edepsizce yukarı doğru toplanıveriyordu. Desnoyers ile birkaç dans ve Pompe Sokağı'na bir ziyaret onun gözünde kazanılmış kutsal birer haktı ve terk edilmiş bir müridin umutsuzluğuyla ustanın peşini bırakmıyordu. Sırtından bakıldığında bir genç kız inceliği sergileyen bu dilberin iki torunu olduğunu öğrenir öğrenmez, Julio tüyüvermişti. Kadına kapıyı açan Argensola hiç değişmeyen bir tümce söylüyordu: "<span class="ideitalik">Master</span> Desnoyers sokağa çıktı." Artık yalnız kalmayı istediğinde arkadaşına yol veren Argensola oluyordu. Kayıtsız bir tavırla "Sanırım <span class="ideitalik">yankee</span><sup class="calibre2"><a href="../Text/Mahserin%20DortAtlisi_split_022.html#footnote-100-18" id="footnote-100-18-backlink">[18]</a></sup> damlamak üzere," diyordu. Ve büyük adam sıvışıveriyordu, hem de çoğu zaman servis merdiveninden.</p>

  <p class="normal">Hayatının en önemli olayı bu dönemde gelişmeye başladı. Desnoyers ailesi Senatör Lacour ile buluşacaktı. Adamın tek evladı René, Chichì'de giderek sevdaya yaklaşan bir ilgi uyandırmıştı. Senatör oğlu için uçsuz bucaksız tarlaları, muazzam sürüleri istiyordu, anlatılanları harika bir öykü dinler gibi dinliyordu. Duldu, yine de konağında toplantılar yapmaktan, şölenler vermekten hoşlanıyordu. Her yeni ünlü şahıs ona derhal bir öğle yemeği planı esinliyordu. İster Kutup yolcusu, ister ünlü şarkıcı olsun, Paris'e uğrayan tanınmış kişi yoktu ki Lacour'un yemek salonunda sergilenmesin. Desnoyers'in oğluna birdenbire sempati duydu; oysa o güne dek ona şöyle bir bakmıştı, o kadar. Senatör modern bir adamdı, şanı şerefi sınıflandırmaz, şöhretleri birbirinden ayırmazdı. Bir soyadını sık işitti mi, hevesle benimsemesi için yeterdi. Julio ziyaretine geldiğinde, dostlarına gururla tanıtıyordu, bir "aziz ustam" demediği eksikti. Tüm sohbetler tango üzerine odaklanmıştı. Academie Française'de bile tangoyla uğraşmışlar, eski Atina'da gençlerin ona benzer eğlenceleri olduğunu kanıtlamışlardı... Lacour da zaten ömrü boyunca ülkesi için bir Atina cumhuriyeti düşlemişti.</p>

  <p class="normal">Genç Desnoyers bu toplantılarda karı-koca Laurier'lerle tanıştı. Adam mühendisti, Paris yakınlarında otomobil motorları imal eden bir fabrikası vardı, otuz beş yaşındaydı, iri yapılı, hantalca, suskundu, sanki insanları ve nesneleri daha derinine tanımak istermiş gibi ağır bakışlar yöneltiyordu çevresine. Madam Laurier kocasından on yaş küçüktü, sanki sert bir çelişkinin gücüyle ondan uzaklaşır gibiydi. Hafifmeşrepti, şıktı, havaiydi, hayatı verdiği zevklerden ve keyiflerden ötürü seviyordu. Kocasının sessiz, ağırbaşlı tapınmasına gülümseyerek razı olur gibi bir hali vardı. Onun kadar olumlu özellikleri olan birine verebileceğinin en azıydı bu. Ayrıca evlenirken üç yüz bin franklık bir drahoma getirmişti; bu sermaye mühendisin işlerini genişletmesine yaramıştı. Senatör, bu evlilik şirketinin düzenlenmesinde rol almıştı. Bir gençlik arkadaşının oğlu olduğundan Laurier ile ilgilenmişti.</p>

  <p class="normal">Julio'nun varlığı Lacour'un sıkıcı salonunda Margarita Laurier için bir güneş ışını gibi oldu. Kadın moda dansı biliyordu, Desnoyers'in hayranlık topladığı "tangolu çay" salonlarının müdavimiydi. Birdenbire kendini kadınların paylaşamadıkları o ünlü ve ilginç erkeğin yanında buluvermek!.. Kendisini senatörün sohbet ahbabı öbür kadınlarından biri sanmasın diye terzilerinden söz etti, hepsi La Paix Caddesi'ndendi, büyük bir vakarla saygıdeğer bir hanımefendinin sırtında sekiz yüz franktan ucuz bir elbiseyle sokağa çıkamayacağını belirtti, daha birkaç yıl önce parmak ısırtan bin franklık bir şapka şimdi artık sıradan bir şey sayılıyordu.</p>

  <p class="normal">O tanışmanın sonucu, ustanın "küçük Laurier"i –boyunun uzunluğuna karşın arkadaşları onu böyle çağırıyorlardı– dansa kaldırması oldu, kadın imrenme ve kıskançlık dolu bakışlar arasında onunla dans etti. Her yana annesinin otomobiliyle giden basit bir mühendisin karısı için ne büyük bir zafer!.. Başlangıçta Julio'ya çekici gelen yenilikti. Dansın karmaşık ritmini izlerken kollarında ayılıp bayılan bütün kadınlara eş sandı onu. Daha sonra onu farklı buldu. İlk sözlü yakınlaşmalarının ardından onun direnmesi arzusunu kamçıladı. Doğrusu şu ki, onun gibi klas bir kadınla hiç alışverişi olmamıştı. İlk döneminin kadınları gece restoranlarının müdavimleriydi, sonunda ücretlerini alırlardı. Şimdilerde şöhret yüksek mevkili kadınları kollarına getirmekteydi, ama ağza alınmayacak bir geçmişleri vardı ve fazlasıyla olgundular. Ona doğru ilerleyen, ama sonra tam kendini bırakacakken apansız uyanan bir utangaçlıkla geri çekilen bu burjuva kadını olağanüstü bir şeydi.</p>

  <p class="normal">Tango salonları büyük bir kayba uğradılar. Desnoyers ortalarda daha az dolaşır oldu, şanını profesyonellere bıraktı. Haftalar geçiyordu da, sadık müritleri saat beşten yediye onun ışıklar altında parlayan siyah kâkülleriyle, şirin hareketlerle oynayan rugan pabuçlu ayacıklarını göremiyorlardı.</p>

  <p class="normal">Margarita Laurier de bu mekânlardan sıvıştı. İkisinin buluşmaları kadının Paris'te geçen aşk öykülerinde okuduğuna uygun biçimde gelişti. Heyecandan tir tir titreyerek Julio ile buluşmaya giderken tanınmaktan ödü kopuyor, en göze çarpmayacak elbiselerini giyiyor, yüzünü kalın bir siyah tülün ardına gizliyordu, arkadaşlarının "ihanet tülü" dediklerinden. En az uğranan mahallelerin ufak meydanlarında randevulaşıyorlar, tedirgin olur olmaz havalanıp ta uzaklara konan ürkek kuşlar gibi yer değiştiriyorlardı. Kimi zaman Buttes-Chaumont'da buluşuyorlar, kimi zaman Seine Nehri'nin sol kıyısındaki bahçeleri, Lüksemburg'u, hatta uzaklardaki Montsouris Parkı'nı yeğliyorlardı. Kocası onu yakalayacak diye dehşetten ürperiyordu kadın, oysa çalışkan mühendis gerçekte ta uzaklarda, fabrikasındaydı. Diken üstü oluşundan, dikkati çekmeden süzülüvermek için aşırı ihtiyatlı davranmasından ötürü sonunda gelip geçenlerin dikkatini çekiyordu.</p>

  <p class="normal">Julio bu göçebe sevdanın rahatsızlığı karşısında sabırsızlandı, eline birkaç kaçamak öpücükten başka şey geçmiyordu. Yine de Margarita'nın yakarmaları karşısında sonunda dilini tutuyordu. Yığınla kadından biri gibi onun olmak istemiyordu; o aşkın ebediyen süreceğinden emin olmak istiyordu. Evlilik ilk kusuruydu ve sonuncusu olmasını istiyordu. Ah, o güne değin toz kondurulmamış şöhreti!.. İnsanların ne diyecekleri korkusu!.. İkisi ergenlik çağına geri döndüler; on beş yaşlarının hiç yaşamamış oldukları güven dolu ve çocuksu sevdasıyla seviştiler. Julio çocukluktan hovardalığın zevklerine sıçramış, bütün başlangıç törelerini bir çırpıda yakmıştı. Margarita evliliği öbür kadınlar gibi olmak için istemişti, evli bir kadının saygınlığına ve özgürlüğüne erişmek için, kocasına karşı ancak belli belirsiz bir şükran duygusu besliyordu. "Başkalarının başladığı noktaya biz sonunda vardık," diyordu Desnoyers.</p>

  <p class="normal">Tutkusu yoğun, iman dolu ve adi bir aşkın tüm kurallarına uygundu. Akşam hava kararırken bir parkın bankında birbirlerinin elini sıkıca tutup, bir öpücük vermekle romanlara layık bir duygusallıkla yürekleri titriyordu. Erkek, Margarita'nın bir tutam perçemini saklıyordu, ama aslında gerçek olduğundan emin değildi, pekâlâ da modanın dayattığı bir eklemenin parçası olabilirdi. Kadın başını onun omzuna gizliyor, sanki onun egemenliğini dilercesine büzülüyordu; ama hep açık havada. Julio bir faytonun mahremiyetinde biraz daha yakınlaşmayı dener denemez, madam şiddetle olmaz diyordu. Davranışları çelişkili bir ikileme uyar gibiydi. Her sabah kesin teslime hazır uyanıyordu. Ama sonra, kendini onun yanında görünce, iyi şöhretine düşkün, annesinin öğütlerine sadık küçük burjuva kadını ortaya çıkıyordu yeniden.</p>

  <p class="normal">Günün birinde, sevdiğinin yaşadığı ortamı görmenin esinlediği ilgiyle, stüdyoyu ziyaret etmeye razı oldu. "Ama yemin et, uslu duracaksın." Julio'nun yemini ganiydi, Margarita'nın önerdiği her şey üstüne yemin etti... Ve o günden sonra bahçelerde buluşmaz, kış rüzgârına kapılıp avarelik etmez oldular. Stüdyoda kaldılar, Argensola'ya da yaşantısını değiştirmek düştü, yanında kitaplarını okumak için başka bir ressam dostunun sobasını ayarladı.</p>

  <p class="normal">O durum iki ay sürdü. O sakin mutluluklarını hangi gizli güç altüst etti, bunu hiç bilemediler. Margarita'nın kadın arkadaşlarından biri, durumu sezinleyip kocasını bir imzasız mektupla uyarmış olabilirdi; belki de kendisi, farkında olmadan, açıklanamayan şen şakraklıklarla, eve geç vakit, yemekler sofraya getirilmişken dönüşleriyle, evlilik mahremiyeti anı geldiğinde, ötekinin anısına sadık kalabilmek için mühendise birdenbire huysuzluk etmesiyle kendini ele vermişti. Yasal eşiyle sevdiği erkek arasında ikiye bölünmek öyle bir işkenceydi ki, basit ve şiddetli heyecanını kaldıramamıştı.</p>

  <p class="normal">Bir gece Pompe Sokağı'nda saatine göz atarak ve bir otomobil ya da basit bir fayton bile bulamadığı için sabırsızlıktan titreyerek hızlı hızlı yürürken, bir adam yolunu kesti... Esteban Laurier! O trajik an aklına geldikçe hâlâ korkudan ürperiyordu. Bir an kendisini öldürecek sanmıştı. Ciddi, çekingen, ezik adamlar öfkeleri patladığında korkunç olurlar. Kocası her şeyi biliyordu. Endüstri problemlerini çözmekte yararlandığı sabırla, onu her gün incelemişti de kadın onun hiçbir şey belli etmeyen suratından bu gözaltını sezinleyememişti. Sonra izlemişti onu, ta başına geleni kuşkuya yer bırakmayacak biçimde anlayıncaya değin.</p>

  <p class="normal">Margarita onun tutkularında bu denli adi ve şamatacı olduğunu asla hayal edememişti. Olayı sahiden kibar kişilerin yaptıkları, birçok arkadaşının kocalarının yaptıkları üzere soğukkanlılıkla, filozofça hafif bir alayla kabulleneceğini umuyordu. Oysa işinin ötesinde gözü karısından başka şey görmeyen, onu bir kadın olarak sevdikten başka, tüm incelikleri ve zarafeti kendinde toplamış, kırılgan ve üstün bir yaratık olarak hayranlık duyan zavallı mühendis durumu bir türlü kabullenemiyordu, hiçbir şeyden çekinmeksizin bağırıp çağırdı, tehditler savurdu, rezaletin tüm eş-dost çevresine güzelce yayılmasını sağladı. Senatör, suçluların kendi saygıdeğer hanesinde tanışmış olduklarını anımsadıkça fevkalade rahatsız olmaktaydı. Ama öfkesini kocaya yöneltti. Densiz mahlûk!.. Kadınlar kadınlıklarını yaparlar, hayatta her şeyin bir çaresi vardır. Gel gör ki o kendini bilmezin yaptığı ihtiyatsızlıklardan sonra artık usturuplu bir çözüm bulmanın yolu kapanmıştı, boşanmayı gündeme getirmekten başka çare yoktu.</p>

  <p class="normal">Yaşlı Desnoyers oğlunun son marifetini öğrenince küplere bindi. Laurier ona büyük bir sevgi esinlemekteydi. Hayatlarını işlerine adamış, sabırlı, sessiz adamlar arasında kurulan içgüdüsel dayanışma onları birbirine yaklaştırmıştı. Senatörün evindeki sohbetlerde mühendise işinin nasıl gittiğini soruyor, evladıymış gibi sevecenlikle söz ettiği fabrikasının gelişmesiyle ilgileniyordu. Adı cimriye çıkmış olan milyoner, eğer günün birinde bu çabalarını genişletecek olursa, kendisine çıkarsız bir destek vermeyi bile önermişti. Şimdi kendi oğlu olacak o havai, boş gezenin boş kalfası dansçı kalkmış, o iyi niyet dolu adamın mutluluğunu çalıyordu ha!..</p>

  <p class="normal">Olay ilk patlak verdiğinde Laurier düellodan dem vurdu. İş makinesinin koşumlarını kopartan, çılgın kişnemelerle tüyleri diken diken olan, ısıran katananın öfkesiydi onunki. Baba onun kararına öfkelendi... Al sana bir rezalet daha! Julio ömrünün en güzel yıllarını silah kullanmaya adamıştı.</p>

  <p class="normal">— Öldürür onu –diyordu senatör–. Eminim, öldürür onu. Hayatın mantığı budur: İşe yaramaz kişi işe yarayanı sonunda bertaraf eder hep.</p>

  <p class="normal">Ama ölü çıkmadı. Cumhuriyetin babası iki tarafı da Senato'nun koridorlarında bir bakanlık krizi çıktığı zamanlarda gösterdiği ustalıkla idare etmeyi başardı. Rezalet örtbas edildi. Margarita annesinin yanında oturmaya gitti ve boşanma için gereken işlemlere başlandı.</p>

  <p class="normal">Kimi akşamlar, stüdyodaki saat yediyi çalar, Margarita sevişmenin yorgunluğuyla gerinirken üzüntüyle diyordu ki:</p>

  <p class="normal">— Kalkıp gitmeliyim... Benim gerçek evim burasıyken kalkıp gitmeliyim... Ah, neden sanki evli değiliz!</p>

  <p class="normal">Ruhunda o güne değin hiç haberi olmadığı burjuva erdemleriyle dolu bir bahçenin çiçeklendiğini duyan Julio da imanla yineliyordu:</p>

  <p class="normal">— Doğru söylüyorsun, neden sanki evli değiliz biz!</p>

  <p class="normal">Artık arzuları gerçekleşebilecekti. Beklenmedik biçimde sahneye çıkan koca onların yolunu açmaktaydı. Böylelikle genç Desnoyers para bulup buluşturmak ve Margarita ile evlenmek üzere Amerika yollarına düştü.</p>
</body>
</html>
