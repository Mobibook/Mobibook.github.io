<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">I<br class="chapter" />
  Don Marcelo İmreniyor</h2>

  <p class="normal">Savaşın artık kaçınılmaz olduğuna kanaat getirdiğinde, yaşlı Desnoyers'in ilk tepkisi hayret oldu. İnsanlık çıldırmıştı. Onca demiryolu, onca ticaret gemisi, onca makine, toprağın üstünde ve bağrında geliştirilmiş onca etkinlik varken, bir savaş olur iş miydi?.. Uluslar sonsuza değin mahvolurlardı. Yüz yıl önceki halkların bilmediği gereksinimlere ve harcamalara alışmışlardı. Kapital dünyanın efendisi olmuştu, şimdi savaş onu öldürecekti; ama savaş kendisi de birkaç ay sonra ölecekti, sürdürecek para kalmayınca. İşadamı ruhu, bu çılgın serüvenin yangınla kıyıma dönüştüreceği trilyonları düşündükçe öfkeye kapılıyordu.</p>

  <p class="normal">Öfkesini de el altında bulunan bir şeyde somutlaştırma gereksinimi içinde, bu akıl almaz çılgınlığın sorumluluğunu kendi yurttaşlarına yükleyiverdi. "Rövanş" aşağı, "rövanş" yukarı! Kırk dört yıl boyunca kaybettikleri iki ilden ötürü kaygılanmışlardı, oysa ülkenin başka kıtalarda hiçbir işe yaramayan uçsuz bucaksız toprakları vardı!.. Onca öfkeli ve gürültülü saçmalığın sonuçlarını göreceklerdi şimdi.</p>

  <p class="normal">Onun gözünde savaş kısa vadede felaket anlamına geliyordu. Ülkesine güveni yoktu: Fransa'nın çağı geçmişti. Şimdi zafer Kuzey halklarınındı, özellikle de kendisinin yakından görüp disiplinine, katı örgütlenmesine hayran kaldığı o Almanya'nın. Bir zamanlar işçiyken, sonunda milyonların üstüne oturmayı başaran tüm insanların muhafazakâr ve bencil içgüdüsünü duyuyordu. Siyasal idealleri küçümsüyordu, ama sınıf dayanışmasından ötürü, son yıllarda rejimin rezaletlerine yapılan her eleştiriyi kabullenmişti. Yozlaşmış, darmadağın bir cumhuriyet yeryüzünün en sağlam ve güçlü imparatorluğu karşısında ne yapabilirdi ki?..</p>

  <p class="normal">"Göz göre göre ölüme gidiyoruz –diye söyleniyordu kendi kendine–. 1870'tekinden de beter!.. Tüyler ürpertici şeyler göreceğiz."</p>

  <p class="normal">Fransızların ulusun çağrısına uyarak düzenle, hevesle askere koşmaları kendisini derin bir şaşkınlığa gömdü. Bu manevi silkinme sonucu, bir şeylere inanmaya başladı. Ülkesinin büyük kitlesi sağlamdı; halk eski zamanlardaki gibi yiğitti. Kırk dört yıldır tehlike içinde, yüreği daralarak yaşamanın sonunda eski erdemler yeniden canlanmıştı. Peki, ya komutanlar? Onları zafere ilerletecek komutanlar neredeydiler?..</p>

  <p class="normal">Bu soruyu birçok kişi tekrarlıyordu. Demokratik rejimin ve barışın getirdiği isimsizlik ülkeyi gelecekteki liderleri konusunda tam bir bilgisizlikte bırakıyordu. Herkes saatten saate orduların nasıl oluştuğunu görmekteydi; generalleri ise tanıyan pek azdı. Derken dillerde bir ad dolaşmaya başladı: "Joffre<sup class="calibre2"><a href="../Text/Mahserin%20DortAtlisi_split_022.html#footnote-100-29" id="footnote-100-29-backlink">[29]</a></sup>... Joffre." İlk fotoğrafları meraklı kalabalığın toplanmasına yol açtı. Desnoyers onu dikkatle inceledi: "İyi bir adama benziyor." İçindeki düzen adamı içgüdüleri cumhuriyetin generalinin ağırbaşlı, sakin halinden pek tatmin oldu. Hemen hemen kerli ferli banka müdürlerinin uyandırdığına benzer büyük bir güven duygusuna kapıldı. İnsan bir çılgınlık yapmayacağından emin olarak varlığını o beye teslim edebilirdi.</p>

  <p class="normal">Coşku ve heyecan seli sonunda Desnoyers'i de alıp sürükledi. Çevresindeki herkes gibi o da saat gibi uzun dakikalar, yıl gibi uzun saatler yaşadı. Olaylar birbirini hızla izliyordu; barışın upuzun dinginliğinin acısını dünya bir haftada çıkarıyordu sanki.</p>

  <p class="normal">Yaşlı adam ömrünü sokakta geçiriyordu; savaşa giden üniformalı kalabalığı selamlayan sivil kalabalığın görüntüsüne kapılmıştı.</p>

  <p class="normal">Geceleyin bulvarlardan akan göstericileri seyretti. Lacivert-beyaz-kırmızı bayrak elektrik lambalarının altında renklerini kanatlandırıyordu. Tıklım tıklım dolu kafelerin kapılarının, pencerelerinin alev alev ağızlarından yurtseverlik şarkılarının kükreyen müziği taşıyordu. Halk caddenin ortasında birden açılıp alkışlar, yaşa-var ol haykırışları arasında yol veriyordu. Bütün Avrupa oradan geçiyordu; bütün Avrupa –iki düşman imparatorluk dışında– tehlikeye düşmüş Fransa'yı içten gelen bir coşkuyla selamlıyordu. Çeşitli halkların bayrakları gökkuşağının tüm renkleriyle geçit yapıyordu, onları açık renk, mistik gözlü Ruslar izliyordu; ardından başları açık, dini ağırlıkta ezgiler söyleyen İngilizler; kartal profilli Yunanlılarla Romanyalılar; kırmızı-beyaz İskandinavlar; biraz çocuksu bir coşkunun gürültüsüyle Amerikalılar; eşitlikçi devrimler yapmış olan bu ülkenin dostu, yurtsuz Yahudiler; bir yiğit tenorlar korosu gibi cüretkâr İtalyanlar; ya-ya-ya şa-şa-şa diye haykırmaktan hiç bıkmayan İspanyollarla Güney Amerikalılar. Bunlar okullarda, atölyelerde bilgilerini artırmakta olan öğrenci ve işçilerdi; savaşlardan ve devrimlerden kazazede gibi artakalarak canlarını Paris'in kıyısına atmış sığınmacılardı. Bağrışmalarının resmi bir anlamı yoktu. Tüm bu insanlar cumhuriyete sevgilerini dile gösterebilmek amacıyla, yüreklerinden koptuğu gibi davranıyorlardı. Bu görüntüden duygulanan Desnoyers, Fransa hâlâ dünyada önemli bir şey diye düşünüyordu, evet, hâlâ halkların üstünde bir manevi gücü vardı, mutluluğu ya da felaketi tüm insanlığı ilgilendiriyordu.</p>

  <p class="normal">"Şu anda Berlin'de ve Viyana'da da coşkuyla haykıranlar vardır... –dedi kendi kendine–. Ama yalnızca o ülkelerin insanlarıdır. Gösterilerine hiçbir yabancının göğsünü gere gere katıldığını sanmıyorum."</p>

  <p class="normal">İnsan haklarını yasaya dönüştürmüş olan devrim halkı, kalabalıkların minnetinin meyvesini topluyordu. Kanlarını Fransa'ya sunan yabancıların coşkusunu gördükçe bir tür pişmanlık duymaya başladı. Çoğu kişi hükümetin gönüllü kabulü işlemini seferberlik işleri sonuçlanıncaya kadar, yirmi gün geciktirmesinden yakınıyordu. Oysa bir Fransız olarak doğmuş olan kendisi daha birkaç saat önce ülkesine kuşkuyla bakıyordu!</p>

  <p class="normal">Bir gün kalabalığın seli onu Doğu İstasyonu'na sürükledi. Bir insan seli parmaklıklara abanıyor, kol kol yan sokaklara uzanıyordu. Giderek tarihi bir mekânın önemini almakta olan istasyon daracık bir tünel gibi görünüyordu, koskoca bir nehir, duvarlarına çarparak, kaynaşarak, içinden geçmeye çabalamaktaydı. Paris'in bu çıkış kapısından, silaha sarılmış Fransa'nın bir bölümü sınırdaki savaş alanlarına atıyordu kendini.</p>

  <p class="normal">Desnoyers orada ancak iki kez bulunmuştu, Almanya yolculuğunun gidişinde ve dönüşünde. Şimdi o yollara başkaları düşüyordu. Halk kalabalıkları kentin en dış mahallerinden gelip düzenli, bir örnek giyimli insan kitlelerinin çelik parıltılarıyla tokuşan madeni aksamın temposuna uygun adımlarla istasyonun içinde kayboluşlarını seyrediyorlardı. Güneşte ateşten ağızlar gibi parıltılar saçan cam kemerler insanları yutuyor, yutuyordu. Bu geçit resmi, gece olunca fenerlerin ışığında öylece sürüp gidiyordu. Parmaklıkların ardından binlerce binek atı geçiyordu; eski çağlardaki şövalyelerin eşi, göğüsleri demir mahfazalı, miğferlerinden yeleler sarkan adamlar; hava kuvvetlerinin kondorlarına kafes olarak kullanılan koskocaman kasalar; gri boyalı, çelik paravanlarla korunan, ölüm saçan ağızlardan çok astronomi aygıtlarını andıran sıra sıra, dapdar, upuzun namlulu toplar; kitleler halinde uygun adım ilerleyen kırmızı bereler; dizi dizi tüfekler, kimileri kapkara, yalın, ölümcül bir karnaval benzeri, kimilerinin uçlarında ışıltılı başakları andıran süngüler takılı. Sonra çelikten ekin tarlalarının tedirginliği üstünde alay sancakları havada rengârenk kuşlar gibi çırpınıyorlardı; gövde beyaz, bir kanat lacivert, öteki kırmızı, boyunlarında bir sırmalı boyunbağı, en tepede bronz bir gaga gibi, bulutlara nişan alan mızrak demiri.</p>

  <p class="normal">Don Marcelo bu uğurlama törenlerinden evine şiddetli heyecanlar veren bir gösteriden çıkarcasına, bedeni gerginlikten titreşir halde, sinirleri yorgun dönüyordu. Kendi hatasını kabule yanaşmayan inatçı karakterine karşın, yaşlı adam önceki kuşkularından ötürü kendini mahcup hissetmeye başladı. Ulus canlıydı, Fransızlar büyük bir milletti; başka birçokları gibi kendisi de görünüşe aldanmıştı. Vatandaşlarının çoğu hafif ve umursamaz karakterli, hayatın zevklerine fazlasıyla düşkün olabilirlerdi belki; ancak tehlike saati çaldığında, dosdoğru görev başına koşuyorlardı, demir gibi düzene sokulmuş halkların boyun eğdiği sert buyruklara gereksinimleri yoktu.</p>

  <p class="normal">Seferberliğin dördüncü gününde, evinden çıkınca, kent merkezine gitmek yerine, ters yönde ilerledi, Pompe Sokağı'na doğru. Chichì ile baldızının ihtiyatsızca ağızlarından kaçırdıkları bazı laflar onda Julio'nun yolculuktan dönmüş olabileceği kuşkusunu uyandırmıştı. Stüdyonun pencerelerini uzaktan görmek gereksinimindeydi, sanki öyle yaparsa bir haber alacaktı. Önceden vermiş olduğu oğlunu unutma kararıyla çelişen bu keşif gezisini vicdanına haklı göstermek için de, marangozunun o sokakta oturduğunu hatırlayıverdi.</p>

  <p class="normal">"Gidip bir Roberto'yu yoklayayım. Bir hafta önce gelirim demişti."</p>

  <p class="normal">Roberto kendi deyişiyle "patron diktasından yakayı sıyırmış" bir delikanlı irisiydi, evinde, yalnız başına çalışıyordu. Neredeyse bodrum denecek bir mekân onun için hem oda hem atölye yerini tutuyordu. "Ortağım" dediği nikâhsız eşi ona ve eve bakıyordu, bu arada eteklerine sarılmış bir çocuğu da büyütmekteydi. Desnoyers Roberto'nun burjuva karşıtı nutuklar atmasına izin verirdi, çünkü o da kendisinin durup dinlenmeden mobilyalarını tamir ettirirken yaptığı kaprislere boyun eğerdi. Victor Hugo Bulvarı'ndaki lüks konakta, marangoz testeresini ya da çekicini sallarken "Enternasyonal"i söylerdi. Efendisi de çok ucuza çalıştığını dikkate alarak, bunu ve başka atıp tutmalarını bağışlardı.</p>

  <p class="normal">Atölyeciğe vardığında adamı beresini kulağının üstüne eğmiş, bacağında bol, geniş paçalı, çizgili kadife bir pantolon, ayağında kısa konçlu, kabaralı botlar, ceketinin yakasında birtakım üç renkli bayrakçıklar ve rozetlerle gördü.</p>

  <p class="normal">— Geç geldiniz, patron –dedi neşeyle–. Fabrika kapanacak. Sahibi seferberliğe çağrılmış bulunuyor, birkaç saate kalmadan alayına katılacak. Eliyle berhanesinin kapısına yapıştırılmış elle yazılı bir kâğıt gösteriyordu: Paris'in bütün işyerlerinde asılı bulunan, iş sahibinin ve çalışanların seferberlik emrine uymuş olduklarını gösteren basılı kâğıtların benzeriydi.</p>

  <p class="normal">Doğrusu ya, gün gelip marangozunun asker olacağı Desnoyers'in hiç aklından geçmemişti. Çünkü her türlü otoriteye kafa tutan biriydi o. Paris'in <span class="ideitalik">flic</span> denen polislerinden nefret ederdi, onlarla tüm başkaldırılarda yumruklaşmış, sopayla üstlerine yürümüştü. Militarizm başlıca kaygısıydı. Kışla despotluğuna karşı düzenlenen gösteri yürüyüşlerinde en çok patırtı koparan göstericilerden biri olurdu. Demek şimdi o devrimci kalkmış, canla başla, hiç zorlanmadan savaşa gidiyordu ha?..</p>

  <p class="normal">Roberto alayından, silah arkadaşlarıyla birlikte yaşamaktan coşkuyla söz ediyordu, oysa ölüme birkaç adımlık mesafedeydi.</p>

  <p class="normal">— Fikirlerimden milim şaşmış değilim patron –diye sürdürdü, sanki berikinin aklından geçeni sezmişçesine–; ama savaş savaştır, insana çok şey öğretir; bu arada özgürlüğün düzen ve buyrukla at başı gitmesi gerektiğini öğretir. Birilerinin buyruk vermesi, öbürlerinin de ona uyması şart, ister gönül rızasıyla olsun, ister çarnaçar... ama uymalılar. Savaş kapıya dayandı mıydı, insan işleri evinde canının istediğini yaparken gördüğünden farklı görmeye başlıyor.</p>

  <p class="normal">Jaurés'yi öldürdükleri gece öfkeyle kükremişti, ertesi sabah öç alınacağını ilan etmişti. Burjuvalara karşı ne yapmayı tasarladıklarını öğrenebilmek için kendi bölgesindeki yoldaşlarını aramıştı. Ne var ki savaş patlamak üzereydi. Havada öyle bir şey vardı ki içsavaşa meydan vermiyordu, özel kan davalarını o an için unutturuyor, tüm ruhları ortak bir emelin çevresinde topluyordu.</p>

  <p class="normal">— Bir hafta önce –diye sürdürdü–, ben militarizmin karşısına dikiliyordum. Oysa şimdi ne kadar gerilerde kaldı o! Sanki aradan bir yıl geçmiş gibi... Düşüncelerim öncekinin aynı: Barışı seviyorum, savaştan nefret ediyorum; bütün yoldaşlar da benim gibi. Ama biz Fransızlar kimseyi kışkırtmadığımız halde bizi tehdit ediyorlar, bizi köle etmek istiyorlar... Madem bizi buna zorluyorlar, biz de kendimizi savunmak için birer yırtıcı hayvan olalım öyleyse, kimse sırasından ayrılmasın, herkes buyruklara uysun. Disiplin devrime ters düşen bir şey değil ki. Birinci Cumhuriyet'in ordularını hatırlayın: Hepsi yurttaştı, ister general olsunlar, ister asker; ama Hoche, Kleber ve diğerleri emretmesini bilen, dedikleri dedik, sert takım arkadaşlarıydılar.</p>

  <p class="normal">Bu marangozun mürekkep yalamışlığı vardı. Gazetelerden, sol bültenlerden başka, dergilerde Michelet'nin ve daha başka tarih sanatçılarının fikirlerini okumuştu.</p>

  <p class="normal">— Savaşa karşı savaşacağız –diye ekledi–. Bu savaş savaşların sonuncusu olsun diye çarpışacağız.</p>

  <p class="normal">Bu sözlerini yeterince açık bulmadığından, şöyle sürdürdü:</p>

  <p class="normal">— Gelecek için çarpışacağız biz; torunlarımız böyle felaketlere uğramasınlar diye öleceğiz. Zaferi düşmanlarımız kazanacak olursa, gelişmenin tek yolu olarak savaşın devamı ve fetih kazanacak demektir. İlkin Avrupa'yı ele geçireceklerdir; sonra da dünyanın kalanını. Yerinden yurdundan olanlar da ileride başkaldıracaklardır: Al sana yeni savaşlar!.. Biz fetih falan istemiyoruz. Alsace-Lorraine'i geri almayı istiyorsak, bir zamanlar bizimdi, orada yaşayanlar da bize dönmeyi istiyorlar da ondan... Hepsi bu kadar. Düşmanlarımızı taklit ederek topraklarımıza toprak katmak, dünyanın huzurunu tehlikeye atmak değil niyetimiz. Napolyon yetti de arttı bile; bir daha o macerayı tekrarlamanın sırası değil. Kendi güvenliğimiz için, aynı zamanda dünyanın güvenliği için, yoksul halkların hayatı için çarpışacağız. Bir saldırı savaşı, bir kuru gurur, fetih savaşı olsa, militarizme karşı olduğumuzu hatırlardık. Ama savunma savaşı bu, hükümettekilerin hiçbir suçu yok bunda. Saldırı karşısındayız, dolayısıyla tek yürek, tek bilek olup yürümeliyiz.</p>

  <p class="normal">Ruhban sınıfına karşı olan marangoz, cömert bir hoşgörü, tüm insanları kucaklayan bir zihniyet genişliği sergilemekteydi. Bir gün önce, kendi bölgesinin belediyesinde, aynı alaya verilmiş, onunla birlikte yola çıkacak bir muvazzafa rastlamıştı. İlk bakışta papaz olduğunu anlamıştı.</p>

  <p class="normal">— Ben marangozum –demişti kendini tanıtarak–. Siz de, arkadaşım... kilisede falan çalışıyorsunuz galiba?</p>

  <p class="normal">Rahip onda aşağılama niyeti sezmesin diye böyle bir ifadeye başvurmuştu. İkisi el sıkışmışlardı.</p>

  <p class="normal">— Ben papaz taifesinden hazzetmem –diye sürdürdü konuşmasını Desnoyers'e yönelerek–. Ne zamandır Tanrı'yla alışverişi kestim. Ama iyi insanlar her yerde bulunur ve iyi insanlar böyle bir anda el ele vermelidir. Siz de öyle düşünmüyor musunuz, patron?</p>

  <p class="normal">Savaş onun eşitlik merakını körüklüyordu. Eskiden gelecekteki devrimden söz ederken servetleri elinden alınacak olan tüm zenginlerin geçimlerini sağlamak için çalışmak zorunda kalacaklarını düşledikçe hain bir zevk alırdı. Şimdi de tüm Fransızlar, sınıf farkı gözetilmeksizin aynı kaderi paylaşacaklar diye coşuyordu.</p>

  <p class="normal">— Herkes sırtında bir çanta, karavana yiyecek.</p>

  <p class="normal">Bu asker tayınını ordunun dışında kalanlara da uygun görüyordu. Savaş büyük yokluklar getirecekti, kuru ekmeği herkes tadacaktı.</p>

  <p class="normal">– Siz de patron, savaşa gitmek için fazla yaşlısınız, ama milyonlarınız başınızdan aşıyor olsa da, ben ne yiyorsam siz de onu yiyeceksiniz... Kabul edin ki çok güzel bir şey.</p>

  <p class="normal">Desnoyers marangoz kendisinin gelecekte çekeceği yoksulluklara böyle haince seviniyor diye alınmıyordu. Düşüncelere dalmıştı. Var olan her şeyin düşmanı olan, savunacak hiçbir maddi varlığı bulunmayan böyle bir adam, kalkmış cömert ve uzak bir ideal uğruna savaşa gidiyordu, ölüme gidiyordu, geleceğin insanlığı günün dehşetini yaşamasın diye. Bunu yaparken de eski imanını, daha bir gün öncesine değin beslediği tüm inançlarını gözünü kırpmadan feda ediyordu. Oysa başına talih kuşu konmuş ayrıcalıklı kişilerden olan, savunmasını bekleyen onca cazip varlığın sahibi olan kendisi kuşkular içindeydi, eleştiriyordu!..</p>

  <p class="normal">Birkaç saat sonra marangoza Arc de Triomphe yakınlarında yine rastladı. Görünüşü kendisine benzeyen birkaç işçiyle öbekleşmişler, bu öbek de tüm toplumsal sınıfların temsilcisine benzeyen başka birçok grupla birleşmişti: İyi giyimli burjuvalar; ince yapılı, kanı kaçmış küçük beyler; yıpranmış ceketli, solgun yüzlü, kalın gözlüklü üniversite mezunları; sanki bir afacanlığa karışmış gibi yaramazca gülümseyen genç papazlar. Bu insan sürüsünün başında bir çavuş, ardında tüfeklerini omuzlamış birkaç asker yürüyordu. Muvazzaflar ileri!..</p>

  <p class="normal">Ve o yusyuvarlak açılmış ağızlar, ileri geri sallanan kollar, pergel misali açılıp kapanan bacaklar kitlesinden bir müzikal gürleme, tehditkâr ve tekdüze, ağır bir ezgi yükseliyordu.</p>

  <p class="normal">Roberto bu savaşçı nakaratı canla başla seslendiriyordu. Gözleri kırpışmada, sarkık Galli bıyıkları titreşmedeydi. Fitilli kadifeden giysilerine, tıka basa dolu bez torbasına karşın Rude'un Arc de Triomphe'taki kabartma figürlerinin heybetli ve yiğit görünümünü almıştı. "Ortak" ile çocuk yanı başındaki kaldırımda koşuşturarak onu istasyona kadar uğurluyorlardı. Adam gözlerini onlardan ayırıp birlikte saf tuttuğu arkadaşıyla konuşuyordu, yüzü tıraşlı, ciddi görünümlü biriydi; kuşkusuz bir gün önce tanıdığı papaz olmalıydı. Belki de senli benli olmuşlardı bile; ecelle yüz yüze olmak insanları kardeş yapar.</p>

  <p class="normal">Milyoner, emrinde çalıştırdığı marangozu saygı dolu bir bakışla izledi, delikanlı bu insan seline katılmış olmakla birden devleşmişti sanki. Saygısına biraz imrenme de karışıyordu; vicdan rahatsızlığından doğan bir imrenme.</p>

  <p class="normal">Don Marcelo geceyi kötü geçirdiği, karabasanlar gördüğü zamanlar, hayaline musallat olan ve hiç değişmeyen bir dehşet nedeni vardı. Düşlerine kendisi ya da ailesi için ölüm tehlikesi girdiği enderdi. Korkunç görüntü hep şöyleydi: Birileri altında kendi imzası bulunan borç senetleri getirirdi önüne ve o, Marcel Desnoyers, geçmişinde en ufak bir leke bulunmayan, verdiği sözü mutlaka yerine getiren adam, onları ödeyemeyecek durumda olurdu. Bu olasılık onu tir tir titretir, uyandıktan sonra göğsünü korkudan sıkışmış bulurdu. Onun kafasında, bir insanın başına gelebilecek en ağır şerefsizlik buydu.</p>

  <p class="normal">Şimdi yaşantısı savaş çalkantılarıyla altüst olalı beri, bu bunalımlar yeniden ortaya çıkıyordu. Tümüyle uyanıkken, aklı başındayken, karabasanlarında ödeyemeyeceği bir senette kendi şerefini kaybetmiş adını gördüğü zamanlardaki dehşeti yaşıyordu.</p>

  <p class="normal">Tüm geçmiş şimdi gözlerinin önünde olağanüstü bir netlikle canlanıyordu, oysa o güne değin bulanık, belirsiz bir loşlukta kalmıştı sanki. Tehdit altındaki Fransa onun kendi toprağıydı. Bin beş yüzyıllık tarih onun için işlemişti, dünyaya gözlerini açtığında atalarının bilmedikleri gelişmeler, rahatlıklar görsün diye. Art arda nice Desnoyers kuşağı toprakla uğraşarak, toprağı düşmanlarından koruyarak, ona doğduğunda özgür bir aile ve bir yuva vererek kendisinin dünyaya gelişini hazırlamışlardı... Ve şimdi bu çabayı sürdürme sırası ona geldiğinde, tespih misali dizilmiş kuşaklarda iş başa düştüğünde, para ödemekten kaçınan bir borçlu gibi sıvışmaktaydı!.. Dünyaya geldiğinde atalarının toprağına, varlığını borçlu olduğu insan grubuna karşı birtakım yükümlülüklere girmişti. Bu yükümlülüğü kol gücüyle, tehlikeyi bertaraf eden özveriyle ödemesi gerekirdi... Oysa imzasını üstlenmeyi reddetmiş, kaçıp gitmiş, atalarına ihanet etmişti. Ah, lanet olası! Ömrünün maddi başarısının, uzak bir ülkede kazanılmış servetin ne önemi vardı ki. Öyle kabahatler vardır ki milyonlar vermekle silinmez. Vicdanının rahatsızlığı bunun kanıtıydı. Hepsi de kendi gibi aşağı tabakadan başka insanlarla birlikte, görevini yerine getirmenin, özveriyi kabullenmiş olmanın doyumuyla ateşlenmiş, ölüme giden o zavallı marangozun kendisine esinlediği imrenme duygusuyla saygı da yine bunu kanıtlıyordu.</p>

  <p class="normal">Belleğinde Madariaga'nın anısı canlanıyordu.</p>

  <p class="normal">"Nerede zengin olur, aile kurarsak, vatanımız orasıdır."</p>

  <p class="normal">Yo, hayır, <span class="ideitalik">Kentauros</span>'un sözü doğru değildi işte. Normal zamanlarda belki, evet. İnsan öz yurdundan uzaktayken ve o yurt herhangi bir tehlike altında değilken, birkaç yıl unutabilirdi. Ama şimdi o Fransa'da yaşıyordu ve Fransa onu haritadan silmek isteyen düşmanlarından kendini korumak durumundaydı. Kitle halinde başkaldıran tüm bu ulusun görünümü Desnoyers açısından utanç verici bir işkence olmaktaydı. Her an gençliğinde yapmış olması gerektiği halde yapmayı istemediği şeye tanık olmaktaydı.</p>

  <p class="normal">1870 Savaşı'nın eski muharipleri sokaklarda yakalarına yeşil-siyah bir şerit takmış dolaşıyorlardı: Paris kuşatmasının, yiğitlik dolu uğursuz seferlerin anısıydı o şerit. Kendi geçmişleriyle övünen bu insanları gördükçe beti benzi soluyordu. Onun geçmişini anımsayan yoktu gerçi, ama kendi anımsıyordu ya, yeterdi. Aklı, yüreğindeki o fırtınayı sakinleştirmeye uğraşıyordu, ama nafile... Aslında o zamanlar başka bir çağdı: Bu şimdiki duygu birliği yoktu; imparatorluk halk tarafından sevilmiyordu; her şey kaybedilmişti... Gel gelelim ünlü bir sözün anısı vardı ki, belleğine bir saplantı gibi çakılıyordu: "Geride Fransa kaldı!" Gençliğinde çoğu kişi onun gibi düşünüyorlardı, yine de askerlik hizmetini atlatmak için kaçmamışlardı; yurtlarında kalmış, son bir umutsuzlukla direnmişlerdi.</p>

  <p class="normal">Özür arayarak kafasında evirip çevirmenin yararı yoktu. Yüce duyguların mantıkla ilgisi yoktur, yararsızdır çünkü. Siyasi ve dini idealleri anlatabilmek için açıklamalar, kanıtlar gerekir; vatan duygusunun ise öyle şeylere gereksinimi olmaz. Vatan... vatandır işte. Büyük kentlerin inançsız, boş vermiş işçisi de, bencil köylü de, münzevi çoban da, hepsi anında kavrayarak bu sözcüğün çağrısına koşarlar, önceden eğitilmiş olmaları gerekmez.</p>

  <p class="normal">"Ödemem şart –diye yineliyordu zihninde Don Marcelo–. Borcumu ödemeliyim."</p>

  <p class="normal">Ve aynen karabasanlarında olduğu gibi, yükümlülüklerini yerine getirmeyi isteyen dürüst ve umutsuz kişinin bunalımına kapılıyordu.</p>

  <p class="normal">Ödemek!.. İyi de, nasıl? Artık çok geçti. Bir an için aklından gönüllü olarak başvurmak gibi yiğitçe bir fikir geçti, tıpkı marangozu gibi, kendisi de torbası omzunda, cepheye giden o savaşçı gruplarından birine katılıp yürürdü. Ancak özverisinin yersizliğini de kavrıyordu. O ne işe yarardı ki?.. Görünürde güçlü kuvvetliydi, yaşına göre hâlâ dipdiriydi, ama altmışını geride bırakmıştı, ancak gençlerden iyi asker olurdu. Çarpışmayı kim olsa becerirdi. Eline bir tüfek alacak cesareti fazlasıyla vardı. Ama çarpışma mücadelenin ancak bir anıydı. Çetin olan, insanı harap eden şey çarpışmadan önceki işlemler ve zahmetlerdi; sonu gelmez yürüyüşler, havanın buz gibi soğuğu, açık havada geçirilen geceler, toprağı yerinden oynatıp siper kazmak, arabaları yüklemek, açlık çekmek... Hayır: Bunlar için çok geçti. Ünlü bir adı da yoktu ki, özverisi başkalarına örnek olsun.</p>

  <p class="normal">İçgüdüyle geriye dönüp bakıyordu. Gerçi dünyada yapayalnız değildi: Babasının borcunu üstlenebilecek bir oğlu vardı... Gel gelelim o umut bir dakikadan fazla sürmüyordu. Oğlu Fransız değildi, bir başka ulusun parçasıydı; damarlarındaki kanın yarısı başka bir kaynaktandı. Hem sonra, onunla aynı kaygıları nasıl paylaşabilirdi ki? Kalkıp anlatsa babasını anlayabilir miydi acaba?.. Kadınların paylaşamadığı bu şirin dansçıdan hiçbir şey beklemenin yararı yoktu; onun yiğitliği de, cesareti de havaiydi, o hayatını ancak çocukça bir şeref duygusunu tatmin etmek için düellolarda tehlikeye atardı.</p>

  <p class="normal">O sert Bay Desnoyers bu tür düşüncelere daldıkça giderek alçakgönüllü olmadaydı!.. Evin içinde düşüncelere dalmış, halim selim dolandığını gören ailesi hayretlere düştü. Heybetli tavırlı iki uşağı gidip alaylarına katılmışlardı, savaş ilanının onlara sunduğu en büyük sürpriz efendilerinin birdenbire iyilik meleğine dönüşmesi, vedalaşırken onları armağanlara boğması, sefer hazırlıklarını babaca bir özenle izlemesi olmuştu. O ürkütücü Don Marcelo gözlerinde yaşlarla uğurlamıştı onları. İkisi birden karşı koymamış olsalardı, az kalsın onları istasyona kadar geçirecekti.</p>

  <p class="normal">Evinin dışında başı önüne eğilmiş gölge gibi dolaşıyordu, sanki çevresindekilerden sürekli olarak özür diler gibiydi. Hepsini kendinden üstün görüyordu. Ekonomik kriz dönemine girilmişti: Zenginler bir süre için yoksulluğu ve tedirginliği tadıyorlardı; bankalar işlemleri durdurmuşlar, hesaplarındaki paranın ancak ufak bir bölümünü ödüyorlardı. Milyoner birkaç haftalığına servetinden uzak kaldı. Ayrıca, geleceğin belirsizliğini fark ettikçe kaygılanıyordu. Amerika'dan para göndermeleri ne kadar zaman alırdı? Acaba savaş hayatlar gibi servetleri de yok eder miydi?.. Yine de Desnoyers'in ömründe paraya bu denli az değer verdiği ve bundan daha cömert davrandığı olmamıştı.</p>

  <p class="normal">Askere alınmış, halk çocuğu görünüşlü birçok delikanlı, istasyonlara doğru ilerlerken, kendilerini mahcup bir tavırla durduran bir beyle karşılaşıyorlardı, adam elini cebine sokuyor, yirmi franklık bir banknot çıkarıp ellerine sıkıştırıyor, sonra onların şaşkın bakışları arasında hemen sıvışıyordu. Erkeklerini uğurlamaktan dönen gözleri yaşlı işçi kadınlar, aynı beyin yanlarında yürüyen çocuklara gülümsediğini, yanaklarını okşayarak ellerine beş frank tutuşturduğunu gördüler.</p>

  <p class="normal">Ömründe ağzına sigara koymamış olan Don Marcelo tütüncülere müşteri oldu. Dükkânlardan elleri, cepleri tıklım tıklım dolu çıkıyor, karşısına çıkan ilk askere paketlerini devrederek cömertliğiyle hayretlere düşürüyordu. Seçtiği talihli asker kimi zaman daha üst sınıftan olduğunu belli eden sözlerle teşekkür ediyor, armağanı kendi sırtındaki kadar kaba saba ve kötü dikilmiş bir kaput giymiş başka arkadaşlarına aktarıyordu. Zorunlu askerlik sık sık bu tür hatalara düşmesine yol açıyordu.</p>

  <p class="normal">Pütür pütür eller, teşekkür ederek elini sıktığında, Desnoyers'i bir an için mutlu ediyordu. Ah, keşke daha fazlasını yapabilseydi!.. Hükümet, özel araçları askeriyenin emrine aldığından, anıtsal otomobillerinden üçüne el koymuştu. Desnoyers dördüncü anıtı ona bıraktıklarına üzüldü. Ne işe yarayacaktı ki! O dehşetengiz araba sürüsünün çobanları, şoför ve yardımcıları da askere alınıp cepheye gitmişlerdi. Herkes gidiyordu. Geriye kala kala kendisiyle oğlu kalacaklardı; yani iki tane işe yaramaz.</p>

  <p class="normal">Düşmanların Belçika'ya girmiş olduklarını haber alınca öfkeyle kükredi, bu olayı tarihin en işitilmedik ihaneti olarak gördü. İlk başta savaşın sorumluluğunu kendi ülkesinin ateşli vatanseverlerine yüklemiş olduğunu hatırladıkça utanıyordu... Bu ne hainlikti ki, yıllarca önceden düzenle tasarlanmıştı! Yağmaların, yangınların, kıyımların öykülerini duydukça beti benzi soluyor, dişlerini gıcırdatıyordu. Barbarlar ülkesini işgal edecek olurlarsa, onun, Desnoyers'in başına da zavallı Belçikalıların başına gelenler gelecek demekti. Kentte bir konağı, kırda bir şatosu, bir ailesi vardı. Asker sürülerinin kurbanı olan kadınlar ona kendi Chichì'sini ve iyi yürekli Dona Luisa'yı çağrıştırıyordu. Cayır cayır yanan binalar iki konutuna toplayıp yığdığı ve toplumda tırmanışının arması gibi olan bütün o acayip ve pahalı mobilyaları anımsatıyordu. Kurşuna dizilen ihtiyarlar, bağırları deşilmiş analar, elleri kesilmiş çocuklar, bir dehşet savaşının bütün amansızlıkları karakterindeki şiddeti uyandırıyordu.</p>

  <p class="normal">– Ve tüm bunlar yaşadığımız çağda elini kolunu sallayarak yapılabiliyor!..</p>

  <p class="normal">Cezalarını yakında bulacaklarına, intikamın suçluların karşısına dikilmek üzere olduğuna inanabilmek için, her gün Doğu İstasyonu'nun çevresine yığılmış bekleşen insan kitlesinin arasına karışmak gereğini duyuyordu.</p>

  <p class="normal">Birliklerin büyük bölümü sınırlarda görevlendirilmişti, ama oradaki hareketlilik hiç azalmıyordu. Artık trenlere koca koca alaylar bindirilmiyordu, ama askere alınanlar gece gündüz tek tek ya da gruplar halinde istasyona giriyorlardı. Bunlar alaylarına katılmak üzere giden üniformasız muvazzaflar, o zamana değin seferberlik işlemlerini yürütmüş olan subaylar, ölümün açtığı büyük boşlukları doldurmaya giden silahlı birliklerdi.</p>

  <p class="normal">Parmaklıklara abanmış kalabalık gidenleri uğurluyor, geniş avluyu geçerken onları gözleriyle izliyordu. Gazetelerin son baskılarını bağıra çağıra satıyorlardı. Koyu renkli kalabalığa beyaz lekeler düşüyor, herkes sayfaları haberlere aç gibi okumaya koyuluyordu. İyi bir havadisin başlığı: "Yaşasın Fransa!.."ydı, belirsiz bir haber işlerin iyi gitmediğini gösteriyordu: "Önemi yok. Ne olursa olsun direnmek gerek. Ruslar da onları arkadan sıkıştıracaklar." Ve o yeni haberlerin esinlediği sohbetler alıp yürürken, bir sürü genç kız gelen geçene üç renkli minik bayraklar ve rozetler uzatırlarken, savaşa giden daha başka, daha başka erkekler ıssız avluyu geçiyor, camlı kapıların ardında gözden kayboluyorlardı.</p>

  <p class="normal">Bir muvazzaf asteğmen, sırtına torbasını vurmuş, yanında babasıyla kalabalığın yolunu kesen polis kordonuna kadar geldi. Desnoyers subayla oğlu arasında bir benzerlik sezdi. İhtiyar ceketinin yakasına 1870'in yeşil-siyah şeridini takmıştı; pişmanlığı akla getiren bir nişan. Uzun boylu, zayıftı, suratını iyice asmış, daha da dikelmeye çalışıyordu. Duygulandığını gizlemek için katı, insanlıktan uzak görünmek istiyordu.</p>

  <p class="normal">— Güle güle evlat! Yiğit ol.</p>

  <p class="normal">— Hoşça kal baba!</p>

  <p class="normal">El sıkışmadılar, göz göze gelmemeye gayret ediyorlardı. Subayda bir robot gülümsemesi. Babası birden sırtını döndü, kalabalığı yararak bir kafeye girdi. Duygulandığını birkaç dakika gizleyebilmek için en karanlık köşeye, en kuytu masaya ihtiyacı vardı.</p>

  <p class="normal">Ve Bay Desnoyers bu acıya imrendi.</p>

  <p class="normal">Birkaç muvazzaf, bir bayrağın peşinde, marş söyleyerek ilerlediler. Aralarında itişip şakalaşıyorlardı, coşkularından yolda rastladıkları bütün meyhanelerde uzun süre oyalandıkları anlaşılıyordu. İçlerinden biri, bir yandan marş söylerken, yanında yürüyen ufak tefek, sakin, gözleri yaşsız bir ihtiyar kadının elini tutuyordu. Anne, genç irisi evladını son dakikaya kadar yalancıktan bir neşeyle uğurlayabilmek için olanca gücünü harcıyordu.</p>

  <p class="normal">Arkadaşlarından ayrı, tek tek gelenler de oluyordu, ama yalnız değillerdi. Bir omuzlarından tüfekleri sarkıyor, omuzları sırt çantasının ağırlığıyla eğilmiş, kırmızı pantolonlu bacakları lacivert kaputun etekleri arasından bir görünüp bir kayboluyor, kasketlerinin siperliğinin altından pipolarının dumanı tütüyordu. İçlerinden birinin önünde boy sırasıyla dizilmiş dört çocuk gidiyordu. Ara sıra dönüp dönüp bu askeri takım taklavatla birden heybetlenmiş babalarını hayranlıkla seyrediyorlardı. Yanında eşi, ilişkilerinin ilk haftalarındaki gibi sevecen ve uysal yürüyor, sade ruhunda sevdanın yeniden canlandığını hissediyordu, tehlikeyle yüz yüze kalmaktan doğmuş zamansız bir ilkbahar. Adam Parisli bir işçiydi, belki de daha bir ay önce "Enternasyonal" marşını söyler, orduların dünya yüzünden kaybolmasını, insanların kardeş olmasını isterken, şimdi ecelinin peşinden gidiyordu. Karısı hıçkırıklarını tutuyor ve ona hayranlık duyuyordu. Sevgiyle, acıma arasında, tembihlerini yineleyip duruyordu. Sırt çantasına en iyi mendillerini, evdeki birkaç lokma yiyeceği, bütün paralarını koymuştu. Erkeği onu ve çocukları merak etmesindi. Bir yolunu bulup düze çıkarlardı nasıl olsa. Hükümetle iyi yürekli insanlar onları ortada bırakmazlardı.</p>

  <p class="normal">Asker karısının kabarık karnına bakıp şakalaşıyor, yakında dünyaya gelecek yurttaşı tam zafer sırasında doğacağını müjdeleyerek selamlıyordu. Eşini öptü, çocuklarını sevgiyle sarstı, sonra silah arkadaşlarına katıldı... Ağlamak yok! Cesaret!.. Yaşasın Fransa!</p>

  <p class="normal">Cepheye gidenlerin tembihleri işitiliyordu. Ağlayan yoktu. Ama son kırmızı pantolon gözden kaybolduğunda, bir sürü el parmaklığın demirlerini kavrayarak kasıldı, gıcırdayan dişler birçok mendili ısırdı, birçok kol kahırdan titreyen başlara siper edildi.</p>

  <p class="normal">Ve Bay Desnoyers bu gözyaşlarına imrendi.</p>

  <p class="normal">Kırışık eli oğlunun elinin temasından yoksun kalan ihtiyar kadın düşman ülkenin bulunduğunu sandığı tarafa döndü, kollarını öldürücü bir öfkeyle salladı:</p>

  <p class="normal">— Ah, haydut!.. Haydut!</p>

  <p class="normal">Hayalinde gazetelerin resimli sayfalarında kaç kez seyrettiği o yüz canlanmıştı; saygısız, kavgacı bıyıklar; kurt dişli bir ağız, gülüyordu... mağara devrindeki adamlar nasıl gülüyorduysalar o da işte öyle gülüyordu.</p>

  <p class="normal">Ve Bay Desnoyers bu öfkeye de imrendi.</p>
</body>
</html>
