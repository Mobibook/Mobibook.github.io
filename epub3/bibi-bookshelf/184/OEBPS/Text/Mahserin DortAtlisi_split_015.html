<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">V<br class="chapter" />
  İstila</h2>

  <p class="normal">Don Marcelo şatosuna sığınmak üzere kaçarken Villeblanche'ın belediye başkanına rastladı. Adam salvo atışın patlamasıyla barikata doğru koşmuştu. Gecikmeliler grubunun ortaya çıkışını öğrenince umutsuzlukla kollarını havaya kaldırdı. Çıldırmıştı bunlar. Direnişleri kasabanın felaketi olacaktı. Ardından direnmekten vazgeçsinler diye yalvarmak üzere yeniden koştu.</p>

  <p class="normal">Sabahın dinginliği bozulmaksızın uzun bir süre geçti. Desnoyers kulelerinden en yükseğine tırmanmış, dürbünle kırı gözlüyordu. Karayolunu ayırt edemiyordu; yalnız önündeki koruluğu görebiliyordu. O dalların altında gizli bir etkinlik olduğunu tahmin etti; mola vermiş insan kitleleri, saldırı için hazırlanan birlikler. Kaçakların beklenmedik savunması istilanın gidişini engellemişti. Desnoyers o bir avuç çılgını ve inatçı komutanlarını düşündü: Ne olacaktı yazgıları?</p>

  <p class="normal">Dürbünü kasabanın çevresine tuttuğunda keplerin kırmızı beneklerinin yeşil çayırlarda gelincik gibi kaydıklarını gördü. Geri çekiliyorlardı, direnmenin yararsızlığına inanmışlardı. Belki de Marne'ı aşabilmeleri için kendilerine bir sığlık ya da orada unutulmuş bir kayık göstermişlerdi ki, nehre doğru geri geri gidiyorlardı. Almanların Villeblanche'a girmeleri an meselesiydi.</p>

  <p class="normal">Yarım saat derin bir sessizlik içinde geçti. Tepelerin fonu üzerinde kasabanın damlardan oluşan kütlesiyle, kilisenin tepesinde demirden bir horoz bulunan çan kulesi beliriyordu. Her şey sakin görünüyordu, en güzel barış günlerindeki gibi. Apansızın uzaklarda, ormanın gürültülü ve ince bir şey kustuğunu gördü, sağır bir gümbürtüye eşlik eden bir buhar topu. Tiz bir sesle havayı yarıp geçti bir şey. Ardından kasabanın damlarından biri krater gibi açıldı, kirişler, duvar parçaları, kırık mobilyalar havaya uçtu. Evin içi tozdan, dumandan, tahtalardan bir fıskiye olmuş, uçup kaçıyordu.</p>

  <p class="normal">İstilacılar saldırıya girişmeden önce Villeblanche'ı bombalıyorlardı, sokaklarında inatçı bir direnişle karşılaşacaklarından korkmuş olmalıydılar. Yeni mermiler düştü. Kimileri evlerin tepelerinden geçip kasabayla şato arasında patlıyordu. Desnoyers'in mülkünün kuleleri topçuların hedefine dönüşmekteydi. Bu tehlikeli gözlem noktasından inmeyi tasarlıyorken, kilisenin kulesinden örtü ya da çarşafa benzer beyaz bir kumaşın sarkıtıldığını gördü. Kasaba halkı bombardımanı önlemek için bu teslim işaretini vermişti. Birkaç mermi daha düştü; ardından sessizlik çöktü.</p>

  <p class="normal">Don Marcelo şimdi şatosunun parkındaydı, kapıcının bir ağacın dibine şatodaki av tüfeklerini gömüşünü seyrediyordu. Ardından demir parmaklığa yöneldi. Düşmanlar gelmek üzereydiler, onları karşılamak gerekiyordu. O tedirgin bekleyişte yeniden pişmanlığın pençesine düştü. Orada ne yapıyordu ki? Neden kalmıştı sanki?.. Ama inatçı karakteri korkunun verdiği kuşkuları hemen dağıttı. Oradaydı, çünkü kendi malını korumak zorundaydı. Zaten bunları düşünmek için de çok geçti artık.</p>

  <p class="normal">Birden sabahın sessizliğini sanki sert bir kumaşın sağır bir çatırtıyla yırtılışı bozdu.</p>

  <p class="normal">— Ateş ediyorlar efendim –dedi kapıcı–. Salvo atışı. Meydanda olmalı.</p>

  <p class="normal">Birkaç dakika sonra kasaba kadınlarından birinin geldiğini gördüler, kolları bacakları kararıp bir deri bir kemik kalmış bir kocakarı, koşusunun şiddetinden soluk soluğaydı, çevresine deli gözleriyle bakıyordu. Nereye gideceğini bilemeden kaçıyordu, tehlikeden uzaklaşmak, dehşet görüntülerinden kurtulmak için. Desnoyers ile kapıcı ailesi onun dehşet hıçkırıklarıyla kesilen açıklamasını dinlediler.</p>

  <p class="normal">Almanlar Villeblanche'daydılar. İlkin otomobille son hızla girmişler, kasabanın bir ucundan öbürüne gitmişlerdi. Makineli tüfekleri kapalı evlere, açık kapılara rasgele ateş kusuyor, yaklaşanları deviriyordu. Kocakarı kollarını dehşetle açtı... Ölüler... çok çok ölü... yaralılar... kan. Ardından başka zırhlı araçlar meydanda durmuşlar, onları her yandan gelen süvari grupları, piyade taburları izlemişti, çok çok taburlar. Miğferli adamlar öfkeden çılgına dönmüşlerdi: Halkı kendilerine ateş etmekle suçluyorlardı. Meydanda belediye başkanıyla onları karşılamaya çıkan birkaç kasabalıyı dövmüşlerdi. Can çekişen birkaç yaralının üstüne eğilen papaz da hırpalanmıştı... Hepsini tutsak almışlardı. Almanlar onları kurşuna dizmekten dem vuruyorlardı.</p>

  <p class="normal">İhtiyar kadının sözleri yaklaşan otomobillerin gürültüsüyle kesildi.</p>

  <p class="normal">— Aç parmaklığı –buyurdu efendisi kapıcıya.</p>

  <p class="normal">Demir parmaklık açıldığı gibi kaldı, bir daha kapanmadı. Mülkiyet hakkının sonu gelmişti.</p>

  <p class="normal">Kapının önünde tozla kaplı, adamlarla dolu koskocaman bir otomobil durdu. Ardından başka araçların klaksonları işitildi, sıkı bir fren yaparak durduklarında birbirlerine haber veriyorlardı. Desnoyers yere atlayan askerler gördü, hepsi yeşilimsi gri üniformalar giymişlerdi, sivri tepeli miğferleri de aynı renkte bir kılıfla kaplıydı. Önden gelen bir tanesi onun alnına tabancasını dayadı.</p>

  <p class="normal">— Keskin nişancılar nerede? –diye sordu.</p>

  <p class="normal">Beti benzi atmıştı, öfkeden, korkudan ve öç alma isteğinden solgunlaşmıştı. Bu üç başlı heyecandan ötürü yanakları titriyordu. Don Marcelo, gözlerinin bir parmak ötesindeki o tehditkâr kara boruyu seyrederek ağır ağır konuştu. Keskin nişancı falan yoktu. Şatoda yalnızca kapıcı ailesiyle kendisi, yani mülk sahibi bulunuyordu.</p>

  <p class="normal">Subay yapıya baktı, sonra şaşkınlığını gizlemeksizin Desnoyers'i süzdü, onu mülk sahibi olmak için fazla gösterişsiz bulmuş gibiydi. Yalnızca çalışanlardan biri sanmıştı onu, toplumsal hiyerarşiye olan saygısından ötürü tabancasını indirdi.</p>

  <p class="normal">Ama böyle yapmakla birlikte buyurgan tavrını elden bırakmadı. Don Marcelo'yu rehberlik etmesi için itekledi; onu önünden yürütüyordu, kırk kadar asker de peşlerinden geliyordu. Anayolun iki yanındaki ağaçların siperinde iki sıra olup yürüdüler, şatonun pencerelerine tedirginlikle bakıyorlardı, birden sıkı bir ateş bekliyormuş gibiydiler. Desnoyers sakin bir tavırla ortadan yürüdü, ilkin adamlarının ihtiyatına öykünen subay da şatonun indirilmiş bulunan köprüsünü geçerken onun yanına geldi.</p>

  <p class="normal">Silahlı adamlar odalara dağılıp düşman aradılar. Süngülerini yatakların, divanların altına sokuyorlardı. Bazıları otomatik bir yıkıcılıkla perdeleri ve yatakların zengin örtülerini parçaladılar. Ev sahibi itiraz etti: Niçindi o yararsız yıkıcılık?.. Koskocaman çizmelerin halıları çamura buladığını görüp tüfek dipçikleriyle sırt çantalarının kırılgan mobilyalara çarptığını işittikçe dayanılmaz bir işkence yaşıyordu. Zavallı tarihi malikâne!..</p>

  <p class="normal">Subay ona tuhaf tuhaf baktı, böylesine ıvır zıvır nedenlerden ötürü ses çıkarmasına şaşmıştı. Yine de Almanca bir buyruk verdi ve adamları hoyratça keşifler yapmaktan vazgeçtiler. Ardından, o olağanüstü saygısının nedenini belirtmek ister gibi, Fransızca ekledi:</p>

  <p class="normal">— Sanırım siz ordu komutanımızı konuk etmekle onurlandırılacaksınız.</p>

  <p class="normal">Şatoda gizli düşman bulunmadığına emin olunca daha bir nazikleşmişti. Yine de keskin nişancılara öfkesinde ısrarlıydı. Fransızların çekilmesinden sonra önlem almadan ilerlemekte olan Alman askerlerinin üzerine kasaba halkından bazı kimseler ateş açmıştı.</p>

  <p class="normal">Desnoyers itiraz etmek gereğini duydu. Kasabadan kimse değildi, keskin nişancı da yoktu: Fransız askerleriydi onlar. Kendisinin barikatta bulunduğunu söylemedi elbette, şatosunun kulelerinden birinden üniformalarını gördüğünü söyledi.</p>

  <p class="normal">Subay saldırganlaştı.</p>

  <p class="normal">— Siz de mi, ha?.. Aklı başında bir adama benziyorsunuz da, bu saçmaları nasıl geveliyorsunuz?</p>

  <p class="normal">Tartışmayı kesmek üzere küstahça ekledi:</p>

  <p class="normal">— Tamam, siz ille de üniformalıydılar diyorsanız öyle olsun, ama keskin nişancıydılar. Fransız hükümeti köylülere bizi öldürsünler diye silah ve üniforma dağıtmıştır. Belçika hükümeti de aynen öyle yapmıştı... Ama biz bu kurnazlıkları biliriz, cezalandırmasını da biliriz.</p>

  <p class="normal">Kasaba yakılacaktı. Villeblanche'ın dışında, barikatın yakınında yatan dört Alman ölüsünün öcünü alacaklardı. Belediye başkanı, papaz, kasabanın ileri gelenleri, hepsi kurşuna dizileceklerdi.</p>

  <p class="normal">O sırada en üst katı geziyorlardı. Desnoyers parkının ağaçları üzerine koyu renk bir sisin çöktüğünü gördü, çevresi güneş ışınlarıyla kızarmıştı. Oradan bakıldığında kasabadan görülebilen tek şey çan kulesinin tepesiydi. Demirden horozun çevresinde rüzgârın havalandırdığı siyah örümcek ağlarını andıran incecik paçavralar uçuşuyordu. Yanmış kereste kokusu şatoya kadar ulaştı.</p>

  <p class="normal">Alman subayı bu görünümü zalimce bir gülümsemeyle selamladı. Sonra, parka inerken, Desnoyers'e onu izlemesini buyurdu. Özgürlüğü de, vakarı da sona ermişti. Bundan böyle o adamların emrine girmişti, canları ne isterse yapacaklardı ona. Ah, neden orada kalmıştı sanki!.. Baş eğerek, tabancasını hâlâ elinde tutan subayın yanına otomobile bindi. Adamları hayali bir düşmanın kaçmasını engellemek üzere şatoya ve müştemilatına dağılmışlardı. Kapıcıyla ailesi ona gözleriyle elveda der gibiydiler. Kim bilir, belki de ölüme götürüyorlardı onları...</p>

  <p class="normal">Şatonun koruluğunun ötesinde yeni bir dünyayla karşılaştı. Villeblanche'a kadar olan kısa yol milyonlarca fersahlık bir sıçrama, insanlarla nesnelerin dumana büründüğü, cayır cayır yanan bir kızıl gezegene düşüş oldu. Kasabayı kıvılcımlar saçan, parlak bayraklarla beneklenmiş bir karanlık tente örtmüştü. Çan kulesi devasa bir ayin mumu gibi yanıyordu; kilisenin çatısı patlıyor, her yanından alevden fıskiyeler fışkırıyordu. Çevreyi bir yanık kokusu sarmıştı. Güneşin kayıtsız ışığında yangının parıltısı toparlanıp soluklaşıyor gibiydi.</p>

  <p class="normal">Tarlalarda, umutsuzluğun verdiği hızla kadınlar ve çocuklar çığlıklar atarak koşuşuyorlardı. Hayvanlar alevlerin sarmasıyla ahırlarından kaçmışlar, çılgın bir koşu tutturmuşlardı. İneklerle katanaların boyunlarından, korkuyla çekip kopardıkları ipleri sarkıyordu. Sağrılarından dumanlar tütüyordu, yanık kokuyorlardı. Domuzlar, koyunlar, tavuklar da kediler ve köpeklerle karışmışlar, onlar da bir koşu tutturmuşlardı. Tüm evcil hayvanlar topluluğu vahşi yaşamlarına geri dönmüş, uygar insandan kaçıyorlardı. Silah atışları, insanlıktan çıkmış kahkahalar işitiliyordu. Kasabanın dışında askerler keyifle kaçakları avlıyorlardı. Tüfeklerini hayvanlara doğrultuyorlar, insanları yaralıyorlardı.</p>

  <p class="normal">Desnoyers insanlar gördü, çok çok insanlar, her yanda insanlar. Güneye doğru durmadan geçip giden gri karınca yığınlarıydı, ormanlardan çıkıyor, yolları dolduruyor, tarlalardan yürüyorlardı. Yeşil bitki örtüsü ayaklarının altında yok oluyordu; çitler parçalanıyor, topların ağır ilerleyişinin ve binlerce atın tırısının ardından tozlar döne döne yükseliyordu. Yolun iki yanında birkaç tabur taşıtları ve çekek hayvanlarıyla mola vermişlerdi. Yeniden yürümeye koyulmadan önce dinleniyorlardı. Desnoyers tanıyordu o orduyu. Berlin'deki geçit törenlerinde görmüştü, onu da bir gün önceki ordu gibi değişmiş buldu. Karanlık, heybetli parıltısından, baldızıyla kocasını hayranlık gözyaşlarına boğan dilsiz, iddialı sertliğinden pek azı kalmıştı. Savaş, kendi gerçeklikleriyle, o dört dörtlük ölüm makinesinin bütün tiyatrovari havasını silip götürmüştü. Askerler kir pas içinde ve yorgundular. Beyaz, yağlı, kan ter içinde bedenlerin pis bir kösele kokusuyla karışık soluğu alayların üstünde dalgalanıyordu. Adamların hepsinin yüzlerinde açlık okunuyordu. Günler günüdür hep ellerinden kaçmayı başaran bir düşmanın peşi sıra hiç durmadan yürümüşlerdi. Bu zorunlu ilerleyişte levazımın gönderdiği yiyecekler kıtalara geç ulaşıyordu. Askerler sırt çantalarında ne varsa onunla yetinmek zorundaydılar. Desnoyers onların yol kenarına sıralanıp kara ekmek parçalarıyla küflenmiş sucuklar yediklerini gördü. Bazıları tarlalara dağılmışlar, şalgam ve benzeri yumruları topraktan söküyorlar, sertliklerine aldırmadan, gıcır gıcır topraklarıyla çiğniyorlardı. Bir sancaktar meyve ağaçlarını silkeliyor, alay sancağının direğiyle karıştırıyordu. 1870'in anılarıyla süslü şanlı sancak ham erikleri düşürmekte kullanılıyordu. Yerlere oturmuş olanlar o moladan yararlanarak şişmiş, terlemiş ayaklarını yüksek konçlu çizmelerinden çıkarıyorlardı, ortalığa mide bulandırıcı bir koku saçılıyordu.</p>

  <p class="normal">Madeni aksamları ve kemerleri pırıl pırıl parlayan piyade alayları, zengin üniformalarıyla dehşet saçan süvari erleri, kutsal Graal şövalyelerini andıran apak üniformalarıyla zırhlı süvariler, göğüsleri beyaz şeritli topçular, Desnoyers'in Berlin'de görmüş olduğu, Hartrott'lara hayranlıkla iç geçirten bütün o askerler şimdi tekdüze bir renkte birleşmiş, karmakarışık olmuşlardı, hepsi hardal yeşiliydi, yerlerde sürünürken toprakla bir olmaya çalışan kertenkeleleri andırıyorlardı.</p>

  <p class="normal">Demir gibi disiplinin hâlâ sürdüğü seziliyordu. Komutanların sert bir sözcüğüyle, bir düdük çalışıyla hepsi toplanıyor, robot kitlesinin yoğunluğunda birey kayboluveriyordu. Ne var ki tehlike, yorgunluk, zaferin kesinliği, erlerle subayları o an için birbirlerine yaklaştırmış, katı sınıf farklarını silmişti. Komutanlar kibirlerinin yalıtılmışlığından birazcık çıkıyorlar, adamlarıyla konuşmak lütfunda bulunuyor, onları yüreklendirmeye çalışıyorlardı. Haydi bir gayret daha, Fransızlarla İngilizleri saracaklar, o günlerde yıldönümü olan Sedan zaferini yineleyeceklerdi. Paris'e gireceklerdi: Bir haftalık işti. Paris! Zenginliklerle dolu kocaman mağazalar, ünlü restoranlar, kadınlar, şampanya, para... Ve erler, liderlerinin kendileriyle konuşmasından gururlanarak yorgunluğu ve açlığı unutuyorlar, Kudüs'ün görüntüsüne ermiş Haçlı kalabalıkları misali canlanıyorlardı. "<span class="ideitalik">Nach</span> <span class="ideitalik">Paris</span>!" Yürüyüş kollarının bir ucundan öbürüne dolaşıyordu o sevinçli haykırış. "Paris'e! Paris'e!.."</p>

  <p class="normal">Gıda kıtlığını şaraptan yana zengin bir toprağın ürünleriyle telafi ediyorlardı. Evleri yağmaladıklarında yiyecek buldukları enderdi, ama hepsinin birer şarap mahzeni vardı. Bira içmeye talimli, şarabı zengin ayrıcalığı sayan alt sınıftan Alman, fıçıları tüfeğinin dipçiğiyle parçalayarak, dalga dalga fışkıran o değerli içkiyle ayaklarını yıkayabiliyordu. Her tabur ardında boş şişelerden bir iz bırakıyordu. Mola verdikleri tarlaya camdan silindirler ekiyorlardı. Alay kamyonları gıda yüklerini yenileyemediklerinden, yollarına çıkan her köyde şarap yükleniyordu. Ekmeksiz kalmış askere alkol veriliyordu... Ve bu armağan subayların güzel öğütleri eşliğinde sunuluyordu. Savaş savaştır, düşmana hak etmediği acımayı göstermemelisiniz. Fransızlar tutsakları kurşuna dizerler, karıları yaralıların gözlerini oyarlar. Her kovuk bir tuzak demektir. İçine yalnız giren saf, masum Alman ölümüne gider. Yataklar çöküp korkunç bodrumlara dönüşür, dolaplar gizli kapılardır, her köşede bir cani saklıdır. Toprağını bir melodram sahnesine çevirmiş olan bu hain halkı cezalandırmak lazımdır. Belediye memurları, papazlar, öğretmenler keskin nişancıları yönetir ve korurlar.</p>

  <p class="normal">Desnoyers, o adamların yanan kasabanın çevresinden hangi umursamazlıkla yürüyüp gittiklerini görünce dehşete düştü. Ateşi ve yıkımı görmüyorlardı bile; gözlerinde hiçbir şeyin değeri yoktu: Sıradan bir görünümdü. Kendi ülkelerinin sınırını aştıklarından beri, öncü kuvvetler tarafından yıkılmış, ateşe verilmiş köyler, kendileri geçerken tutuşturdukları alevleri yeni parlamaya başlayan kasabalar, Belçika ve Fransa topraklarındaki ilerleyişlerinin duraklarını belirleyen işaretler olmuştu.</p>

  <p class="normal">Otomobil Villeblanche'a girerken yavaşlamak zorunda kaldı. Yanıp kül olmuş duvarlar sokağa yığılmıştı, yarı kömürleşmiş kirişler geçişi engelliyordu, araç dumanları çıkan enkaz arasından dönüp dolaşıyordu. Hâlâ ayakta kalmış konutların arasındaki arsalar mangal gibi yanıyordu; bazı evler yağmalanmış, kapıları kırılmıştı, ama yangından kurtulmuşlardı. Kömürleşmiş tahta parçalarıyla dolu o dörtgen biçimi alanlarda Desnoyers sandalyeler, yataklar, dikiş makineleri, demir kuzineler görebildi, köylü refahının eşyalarıydı hepsi, cayır cayır yanıyor, eğrilip bükülüyorlardı. Enkazın arasından çıkmış bir insan kolu da sezinledi, mum gibi tutuşmaya başlıyordu. Hayır, olanaksızdı bu... Bir kızgın yağ kokusu kerestelerle enkazın is kokusuna eklenmekteydi.</p>

  <p class="normal">Gözlerini yumdu, görmek istemiyordu. Bir an karabasan gördüğünü sandı. Bu dehşetin bir saati biraz geçen bir süreye sığdığını düşünmek inanılacak şey değildi. İnsan kötülüğünün bir kasabanın görünümünü bu kadarcık zaman içinde değiştirebileceğine inanamadı.</p>

  <p class="normal">Araba sıkı bir fren yapınca bakmak zorunda kaldı. Bu kez cesetler sokağın ortasındaydı: İki erkekle bir kadındılar. İstiladan önce kasabayı bir baştan öbürüne geçen makineli tüfeğin mermilerine hedef olmuşlardı herhalde. Az ötede, sırtlarını varlıklarından habersizmişçesine ölülere dönmüş birkaç asker yere oturmuş bir şeyler yiyorlardı. Şoför yolu açsınlar diye bağırdı. Tüfeklerle ve ayaklarıyla henüz sıcak olan cesetleri iteklediler, yerlerinden oynatıldıkça bir kan izi bırakıyorlardı. Onlarla duvar arasında birazcık yer açıldı, araç ilerledi... Bir çıtırtı, bir sıçrama. Arka tekerlekler kırılgan bir engeli çiğnemişti.</p>

  <p class="normal">Desnoyers şaşkınlık içinde koltuğuna büzülmüş, gözlerini yummuştu. Bu dehşet karşısında kendi yazgısını düşündü. Teğmen onu nereye götürüyordu acaba?...</p>

  <p class="normal">Meydanda belediye binasının yanmakta olduğunu gördü; kiliseden geriye kalan, alev dilleri arasında taştan bir enkazdı. Varlıklı kasabalıların evlerinin kapıları, pencereleri baltayla kırılmıştı. İçlerinde askerlerin hareket ettikleri görülüyordu, düzenle gidip geliyorlardı. Elleri boş giriyor, mobilyalar ve giysilerle dolu çıkıyorlardı. Kimileri üst katlardan aşağı eşyalar fırlatıyor, bir yandan da şakalaşıp gülüşüyorlardı. Sonra birden kaçışmak zorunda kalıyorlardı. Yangın bir patlama şiddeti ve hızıyla bir anda evi sarıveriyordu. Ellerinde madeni silindirler ya da kutular taşıyan birtakım adamları izliyordu. Önlerinden giden biri binaları gösteriyor, kırık camlarından içeriye kundaklar atılıp sıvılar dökülmesiyle alevler anında yükseliveriyordu.</p>

  <p class="normal">Alevler sarmış bir binadan iki paçavra yığınını andırır iki adamın çıktığını gördü, birkaç Alman tarafından sürükleniyorlardı. Kaputlarının lacivert lekesi üzerinde iki solgun yüz gördü, gözleri acıdan fal taşı gibi açılmıştı. Yerde sürünen bacakları lime lime olmuş kırmızı pantolonlarının içinden görünüyordu. Birinin kepi hâlâ başındaydı. Bedenlerinin bazı yerlerinden kan akıyordu; arkalarından çözülen sargıları sürükleniyordu. Fransız yaralılardı bunlar, geri çekilirken güçleri tükendiğinden kasabada kalmışlardı. Belki de yolun kesildiğini görünce umutsuzca direnen gruptandılar.</p>

  <p class="normal">Gerçeklik duygusunu yeniden kazanabilmek için yanındaki subaya baktı, konuşmayı denedi. Ama beriki onu susturdu: "Kılık değiştirmiş keskin nişancılar, şimdi cezalarını bulacaklar." Ve Alman süngüleri bedenlerine gömüldü. Ardından birinin başına bir tüfek dipçiği indi... Darbeler kafataslarının üstüne iniyor, iniyordu, kırılırken çatırdıyordu kemikler.</p>

  <p class="normal">Yaşlı adamın aklına bir kez daha kendi yazgısı düştü. Onca dehşet görüntüsünün ortasında nereye götürüyordu onu bu teğmen?</p>

  <p class="normal">Kasabanın dışına çıktılar, atlıların barikat kurmuş oldukları noktaya vardılar. El arabaları hâlâ oradaydı, ama yolun bir kenarına çekilmişti. Otomobilden indiler. Gri üniformalı bir öbek subay gördü, bütün ötekiler gibi miğferliydiler. Kendisini oraya kadar götürmüş olan subay bir eli alınlığında, kaskatı kesildi, grubun başında birkaç adım ileride duran bir başka subayla konuşuyordu. Desnoyers o adama baktı, adam da ona baktı, ufacık, mavi ve sert bakışlı gözleri kırışıklarla çizgilenmiş zayıf suratını deliyordu. General olmalıydı. Küstah ve inceleyici bakışıyla onu tepeden tırnağa bir süzdü. Don Marcelo hayatının bu incelemeye bağlı olduğunu sezinledi. Adamın aklına gelebilecek bir kötülük, hayalinin zalimce bir kaprisi onun sonu olabilirdi. General omuz silkti, yüzünde küçümseyici bir ifadeyle birkaç söz söyledi. Ardından iki yaveriyle bir otomobile bindi, grup dağıldı.</p>

  <p class="normal">Yaşlı adam içine düşmüş olduğu zalim belirsizlikte, subay yanına gelinceye dek geçen birkaç dakikayı sonsuzluk gibi algıladı.</p>

  <p class="normal">— Ekselans çok iyi yüreklidir –dedi subay–. Sizi kurşuna dizdirebilirdi, oysa bağışladı. Ve sizler kalkın da hâlâ bizim vahşi olduğumuzu söyleyin bakalım!..</p>

  <p class="normal">Karşısındakini küçümsediğinin bilincinde olmaksızın onu oraya kurşuna dizeceklerine emin olarak getirdiğini söyledi. General, Villeblanche'ın ileri gelenlerini cezalandırmak istiyordu, o da kendi kafasından, şato sahibinin de onlardan biri olduğu sonucuna varmıştı.</p>

  <p class="normal">— Askerlik görevi, beyefendi... Savaşın gereği bunlar.</p>

  <p class="normal">Böylece özür diledikten sonra yeniden ekselansı göklere çıkarmayı sürdürdü. Don Marcelo'nun mülküne gidip yerleşecekmiş, bu yüzden hayatını bağışlamış. Bir biçimde teşekkür etmesi gerekiyormuş. Ardından yine öfkeden yanakları titremeye başladı. Yol kenarına uzanmış birkaç cesedi gösteriyordu. Dört Alman askerinin cesetleriydi, üstlerine kaputlarını örtmüşlerdi, kaputların altından çizmelerinin koskocaman tabanları görülüyordu.</p>

  <p class="normal">— Cinayet bu! –diye haykırdı–. Yapan canilere çok ağır ödeteceğiz!</p>

  <p class="normal">O öfkesi içinde dört askerin ölümünü işitilmedik bir canavarlık sayıyordu, sanki savaşta yalnız düşmanların ölmesi, kendi yurttaşlarının kılına zarar gelmemesi gerekirmiş gibi.</p>

  <p class="normal">Derken bir subayın buyruğunda bir piyade birliği çıkageldi. Saflar aralandığında Desnoyers gri üniformaların ortasında itilip kakılan birkaç kasabalı gördü. Üstleri paramparçaydı. Bazılarının elleri, yüzleri kan içindeydi. Nöbetçinin yirmi adım ötesinde alçak bir duvarın önünde onları sıraya dizerlerken birer birer tanıdı: Belediye başkanı, papaz, orman bekçisi, evlerinin yandığını gördüğü kimi zengin kasabalılar.</p>

  <p class="normal">Kurşuna dizileceklerdi... Hiç kuşkusu kalmasın diye, teğmen açıklamalarını sürdürdü.</p>

  <p class="normal">— Siz bunu görün istedim. Öğrenmenizde yarar var. Böylelikle ekselansın hayırseverliğine minnetiniz artar.</p>

  <p class="normal">Tutsaklardan hiçbiri konuşmuyordu. Yararsız itirazlarla sesleri kısılmıştı. Canları gözlerinde yoğunlaşmıştı, çevrelerine şaşkınlık içinde bakınıyorlardı... Yani onları böyle, itirazlarına hiç kulak asmadan, suçsuzluklarının kanıtlarını kabul etmeden, soğukkanlılıkla öldüreceklerdi, olur iş miydi!</p>

  <p class="normal">Ölümün kesinliği birdenbire hepsine soylu bir dinginlik verdi. Yakınmanın yararı yoktu. Yalnız kasabada cimriliğiyle tanınan bir zengin umutsuzlukla sızlanıyordu: "Ben ölmek istemiyorum... ölmek istemiyorum ben."</p>

  <p class="normal">Desnoyers tir tir titreyerek, gözleri yaş içinde, o insafsız rehberinin arkasına saklandı. Kasabalıların hepsini tanıyordu, hepsiyle mücadele etmişti, şimdi eski çekişmelerine pişman oluyordu. Belediye başkanının alnında kırmızı bir leke vardı, derisi kemiğine kadar sıyrılmıştı. Göğsünden kırmızı-beyaz-lacivert bir kumaş parçası sarkıyordu: İstilacıları karşılamak üzere taktığı belediye başkanı şeridiydi; çekip koparmışlardı. Papaz ufacık, yuvarlak bedenini doğrultuyor, kurbanları, cellatları, bütün toprağı, gökyüzünü, aynı tevekkül dolu bakışla kucaklamaya çalışıyordu. Askerlerin hoyratlığıyla parçalanmış siyah kuşağı göbeğini serbest bırakmış, cüppesinin etekleri dalgalanıyordu. Gümüş rengi saçlarından kan damlıyor, beyaz yakalığına kırmızı lekeler düşüyordu.</p>

  <p class="normal">Şişmanlığından ötürü idam meydanına sarsak sarsak ilerlediği görülünce, bu trajik sessizliği vahşi gülüşler yırttı. İşkenceyi seyre koşan silahsız erler ihtiyarı kahkahalarla karşıladılar. "Papaza ölüm!.." Bu alayda eski din savaşlarının bağnazlığı titreşiyordu. Hemen hepsi dini bütün Protestanlar ya da Katoliklerdi; gel gelelim yalnız kendi ülkelerinin papazlarına inanıyorlardı. Almanya'dan dışarıya adım atar atmaz gördükleri her şeyi küçümsüyorlardı, kendi dinlerini bile.</p>

  <p class="normal">Belediye başkanıyla papaz birbirlerini arayarak, kalabalığın içinde yer değiştirdiler. Tumturaklı bir nezaketle grubun ortasındaki yeri birbirlerine ikram ediyorlardı.</p>

  <p class="normal">— Siz buraya Başkan Bey; yeriniz burası; hepimizin başında.</p>

  <p class="normal">— Hayır, sizden sonra Papaz Efendi.</p>

  <p class="normal">Bu son tartışmalarıydı, ama ölümün eşiğinde birbirlerine yer vermek içindi, ikisi de öbürünün karşısında önemsizleşmek istiyordu.</p>

  <p class="normal">İçgüdüsel olarak el ele vermişlerdi, karşılarındaki idam mangasına bakıyorlardı; askerler kaskatı bir safta, tüfeklerini aşağıya indirmişlerdi. Arkalarından ağlaşmalar işitildi. "Elveda evlatlarım... Elveda hayat... Ben ölmek istemiyorum... ölmek istemiyorum!.."</p>

  <p class="normal">İki adam hayatlarının son sayfasını bir belirtmeyle noktalamak istediler.</p>

  <p class="normal">— Yaşasın Cumhuriyet! –diye bağırdı belediye başkanı.</p>

  <p class="normal">— Yaşasın Fransa! –dedi papaz.</p>

  <p class="normal">Desnoyers ikisinin de aynı şeyi haykırdıklarını sandı.</p>

  <p class="normal">Başların üzerine iki dikey çizgi yükseldi; papazın kolu havada bir işaret çizdi, manga komutanının kılıcı aynı anda mor bir parıltı saçtı... Kuru, şiddetli bir gök gürültüsü, ardından birkaç gecikmeli patlama.</p>

  <p class="normal">Bedenlerin ölüm anında aldığı gülünç biçimleri görünce, Don Marcelo'nun biçare insanlığa acıyası geldi. Kimileri yarı boşalmış çuvallar gibi yere yığıldılar; kimileri top gibi yerde yuvarlandılar; kimileri kollarını havaya kaldırıp birer jimnastikçi misali zıpladıktan sonra yüzücü gibi sırtüstü düştüler ya da yüzükoyun kapaklandılar. Can çekişen insan yığınından çıkan kasılmış bacaklar gördü... Birkaç er avladıkları hayvana bakmaya giden avcı edasıyla ilerledi. Karmakarışık kol ve bacak yumağından ak saçlar ve kutsama işaretini yinelemeye çabalayan bir cılız el yükseldi. Kan fışkıran o kara yığına bir kaç el ateş edildi, birkaç dipçik darbesi indirildi... Ve son yaşam titreşimleri de sonsuza değin silinmiş oldu.</p>

  <p class="normal">Subay bir sigara yakmıştı.</p>

  <p class="normal">— İstediğiniz zaman gidebiliriz –dedi Desnoyers'e alaylı bir nezaketle.</p>

  <p class="normal">Otomobile binip Villeblanche'ı bir baştan öbürüne geçtiler; şatoya dönüyorlardı. Yangınların sayısı artmıştı, yollara saçılmış cesetler artık yaşlı adamı etkilemez olmuştu. Onca şey gördükten sonra! Artık duygularını sarsacak ne kalmıştı ki?.. Elden geldiğince çabuk kasabadan çıkmak, kırların dinginliğine ulaşmak istiyordu. Ama kırlar istilacıların ayakları altında yok olmuştu; her yanı askerler, atlar, toplar kaplamıştı. Mola veren askerler çevrelerindeki her şeyi bir el atmakla yok ediyorlardı. Yürüyen taburlar tüm yolları kaplamıştı, gürültülü, makine gibi otomatiktiler, önlerinden borazanlar ve trampetler gidiyor, ara sıra canlanabilmek için sevinçli bir haykırış koparıyorlardı: "<span class="ideitalik">Nach Paris</span>!"</p>

  <p class="normal">İstila şatonun görünümü de bozmuştu. Sahibinin yokluğu sırasında bekçilerin sayısı çok artmıştı. Parkta bütün bir piyade alayının kamp kurmuş olduğunu gördü. Ağaçların altında kımıldanan bir sürü adam tekerlekli mutfaklarda kendilerine yiyecek hazırlıyorlardı. Bahçesinin tarhları, egzotik bitkiler, özenle kum döşenip süpürülen yollar bu insan, hayvan ve araç selinin altında ezilip paramparça olmuştu.</p>

  <p class="normal">Kolunda askeri levazım işareti bulunan bir asker ev sahibiymiş gibi buyruklar yağdırıyordu. Bir teğmenin yanında, tutsak gibi başı eğik yürüyen bu sivile bakmaya tenezzül bile etmedi. Ağıllar boşalmıştı. Desnoyers son ineklerin miğferli çobanların sopası altında dışarı çıktıklarını gördü. Pahalı damızlıklar parkta kasaplık hayvan sayılarak kesilmişti. Kümeslerde ve güvercinliklerde kanatlı hayvanların yerinde yeller esiyordu. Ahırlar, tıklım tıklım dolu yemliklerde patlayasıya yiyen sıska atlarla dolmuştu. Depolanmış yemler parkın yollarına bol bol serpilmişti, büyük bölümü işe yaramadan ziyan oluyordu. Birkaç birliğin atları çayırlara salınmıştı, hepsi de aylarca süren çalışmaların ürünü olan kanallar, setlerin kenarları, tesviye edilmiş zemin, nallarının altında mahvolmaktaydı. Kuru odunlar parkta yararsız alevler saçarak yanıyordu. İhtiyatsızlıktan ya da kötülük olsun diye, birileri yığınları ateşe vermişti. Yaz sıcağında kabukları kurumuş ağaçlar alevler yaladıkça çatırdıyorlardı.</p>

  <p class="normal">Bina da yine o komutanın buyruğundaki bir insan kalabalığının istilasındaydı. Açık pencerelerden odalarda sürekli bir gidiş geliş görünüyordu. Desnoyers'in kulağına gelen birtakım darbeler yüreğinde yankılandı. Ah, tarihi malikânesi!.. Marne kıyısında birliklerin geçmesi için birkaç geçit yapan istihkâmcıların çalışmalarını inceledikten sonra, general şatoya yerleşecekti. Ev sahibi olarak ödü koptu. Kapalı odaların kapılarını kırmalarından korkuyordu; gidip anahtarları bulup kendilerine vermeyi önerdi. Adam hiç kulak asmadı; onu yok saymayı sürdürüyordu. Teğmen nezaketle kestirip attı:</p>

  <p class="normal">— Gerekli değil; hiç rahatsız olmayın.</p>

  <p class="normal">Sonra gidip kendi alayına karıştı. Ama Desnoyers'in gözünden kaybolmadan, subay ona bir öğütte bulunmak istedi. Şatosunda sakin sakin otursundu; onu casus sanabilirlerdi ve imparatorun askerlerinin sorunları nasıl tez elden çözümlediklerini görmüştü işte.</p>

  <p class="normal">Öyle bahçede kalıp konutunu uzaktan seyredemedi. Gidip gelen Almanlara alay konusu olmaktaydı. Bazıları da onu hiç görmemişçesine dosdoğru üstüne geliyorlardı, o robot misali disiplinli ilerleyen adamların ayakları altında kalmamak için bir yana çekilmek zorundaydı.</p>

  <p class="normal">Sonunda kapıcının konutuna sığındı. Kadın onu şaşkın, kahırlar içinde mutfak iskemlelerinden birine çökmüş gördü; o güçlü kuvvetli adam, yaşlılığının tüm enerjisini tüketince birden ihtiyarlayıvermişti.</p>

  <p class="normal">— Ah beyefendi!.. Zavallı beyefendi!</p>

  <p class="normal">İstilanın yol açtığı tüm saldırıların kadıncağız açısından en şaşırtıcı olanı efendisini kendi evine sığınmış görmekti.</p>

  <p class="normal">— Daha neler gelecek başımıza! –diye inliyordu.</p>

  <p class="normal">İstilacılar kocasını ikide bir çağırıyorlardı. Ekselansın yaverleri şatonun bodrumlarına yerleşmişler, gidip kendi başlarına bulamadıkları şeylerin yerini göstersin istiyorlardı. Bu seferlerden aşağılanmış, gözleri yaşlarla dolu dönüyordu. Alnında bir darbenin morarmış izi seçiliyordu; ceketi yırtılmıştı. Ev sahibinin yokluğunda Almanlar ahırları ve salonları boşaltmaya başladıklarında cılızca karşı koymayı denemişti, bunun sonucuydu.</p>

  <p class="normal">Milyoner, bu felaketin ortasında kendini o güne değin kayıtsızlıkla baktığı kişilere bağlanmış hissetti. Bu kendi halinde, hasta adamın sadakatine minnet duydu. Şatoya sanki kendisininmiş gibi bakan bu kadıncağızın ilgisinden ötürü duygulandı. Kızlarının varlığı belleğine Chichì'nin anısını getirdi. Yanından geçip giderken nasıl değiştiğinin farkına varmamış, onu hep parkı ya da çevresini gezerken küçük Bayan Desnoyers'e minik bir fino köpeği misali peşinden koşturarak eşlik ettiği zamanlardaki gibi görmüştü. Oysa şimdi bir kadıncık olup çıkmıştı, son serpilmesiyle ipince olmuş, on dört yaşın bedeninde dişiliğin ilk şirinlikleri şekillenmişti. Annesi askerlerin korkusuyla onu konuttan dışarı çıkarmıyordu, adamlar çığırından çıkmış bir sel gibi her yana dalıyor, açık buldukları her yere sızıyor, yollarını kesen ne varsa kırıp geçiriyorlardı.</p>

  <p class="normal">Desnoyers umutsuz dilsizliğinden çıkıp aç olduğunu itiraf etti. Bu bedensel gereksinimden utanıyordu, ama günün heyecanı, ölümle burun buruna gelmek, hâlâ tepesinde duran tehlike sinirsel bir açlık uyandırmıştı. Kendi zenginliklerinin ortasında olup da hiçbir şeye el sürememek de gereksinimini büsbütün artırdı.</p>

  <p class="normal">— Zavallı beyefendi! –diye yineledi kadın.</p>

  <p class="normal">Ve bir parça ekmekle biraz peynire açlıkla saldıran milyoneri hayretler içinde seyretti, evceğizinde bulup buluşturabildiği tek yiyecekti bu. Ne kadar ararsa arasın yiyecek başka şey bulamayacağı kanısı Don Marcelo'nun açlığını azdırdı. Muazzam bir servete konmuştu, ama hayatının sonunda açlık çekiyordu!.. Kadın, sanki düşüncelerini seziyormuş gibi, gözlerini havaya kaldırarak inliyordu. Sabahın ilk saatlerinden bu yana dünyanın gidişi değişmişti, her şey tersine dönmüştü. Ah, bu savaş!..</p>

  <p class="normal">Akşamın ilerleyen saatlerinde ve geceleyin ev sahibi kapıcının şatoya gidip gelip getirdiği havadisleri aldı. Generalle çok sayıda subay odalara yerleşmişlerdi. Kapalı tek kapı kalmamıştı; dipçik ya da balta darbeleriyle hepsi ardına kadar açılmıştı. Birçok eşya ortadan yok olmuştu; kapıcı nasıl olduğunu bilmiyordu, ama sırra kadem basmışlardı işte, belki kırılmışlardı, belki de girip çıkanlar götürmüşlerdi. Kolunda işaret olan bir subay oda oda dolaşıyor, her şeyi inceliyor, bir askere Almanca bir şeyler yazdırıyordu. O arada generalle adamları yemek salonundaydılar. Bol bol içki içiyorlar, yere yayılmış birtakım haritalara bakıyorlardı. Adamcağız mahzenlere inip en kaliteli şarapları aramak zorunda kalmıştı.</p>

  <p class="normal">Gece bastırdığında kırları göz alabildiğine kaplayan o insan selinde bir akıntıdır başladı. Marne üzerine birkaç köprü yapmışlardı, istila yeniden ilerlemeye koyuluyordu. Alaylar yeniden yola çıkarken heyecanla haykırıyorlardı: "<span class="ideitalik">Nach Paris!</span>" Ertesi gün hareket etmek üzere kalanlar yıkılmış evlerde ya da açık havada konaklıyorlardı. Desnoyers ilahiler işitti. İlk yıldızların pırıltısı altında, askerler koro şarkıcıları gibi toplaşıyorlar, ses sese vererek dini bir ağırlıkta, görkemli, yumuşak bir ezgi tutturuyorlardı. Ağaçların tepesinde gölgenin büsbütün belirginleştirdiği bir kızıl bulut yüzüyordu. Kasabanın hâlâ sönmemiş alevlerinin yansımasıydı. Uzaklarda, yanan çiftliklerin ve köy evlerinin daha başka ateşleri de kanlı titreşimlerle geceyi benekliyordu.</p>

  <p class="normal">Yaşlı adam sonunda kapıcılarının yatağında uyuyakaldı, bitkinliğin verdiği ağır, hayvansı bir uykuyla, yerinden sıçramadan, karabasan bile görmeden. Karanlık, dipsiz bir kuyunun derinliklerine düşüyor ha düşüyordu. Uyandığında ancak birkaç dakika uyumuş olduğunu sandı. Güneş pencerenin perdelerini turuncuya boyamıştı. Kumaşın ardında ağaç dalları ve yaprakların arasında cıvıldayarak sıçrayan kuşlar seçti. Serin yaz sabahı uyanışlarındaki sevinci duydu bir an. Güzel bir sabahtı! İyi de, hangi odaydı bu?.. Yatağa ve çevresindeki eşyaya şaşırarak baktı. Birden gerçek, günün ilk parıltısıyla tatlı bir uyuşukluk içindeki beynine saldırdı. O zihinsel sisten belleğinin uzun merdivenini tırmanarak çıktı, son basamağı kara-kızıldı: Bir gün öncesinin duygusal travmasını temsil ediyordu. Ve kendisi düşmanlarıyla sarılı, bir kaprisiyle kendisini yok edebilecek keyfi bir gücün elinin altında rahatça uyuyabilmişti!..</p>

  <p class="normal">Mutfağa girdiğinde, kapıcı havadisleri verdi. Almanlar gidiyorlardı. Parkta konaklamış olan alay tan ağarırken yola düzülmüştü, onu daha başkaları, daha başkaları izlemişlerdi. Kasabada bir birlik bırakmışlar, ayakta kalan tek tük evle yanmış evlerin yıkıntılarına yerleştirmişlerdi. General de kalabalık kurmay heyetiyle yola çıkmıştı. Şatoda yalnız yaverlerinin "kont" dedikleri bir tabur komutanıyla birkaç subay kalmıştı.</p>

  <p class="normal">Bu havadislerden sonra kapıcının konutundan dışarı çıkmaya cesaret etti. Bahçesini mahvolmuş gördü, yine de güzeldi. Ağaçlar hırpalanmış gövdeleriyle kayıtsızdılar. Kuşlar, insan selinin bırakıp gittiği alanı yeniden ele geçirdiklerini görmenin şaşkınlığı ve sevinciyle kanat çırpıyorlardı.</p>

  <p class="normal">Ama Desnoyers çok geçmeden dışarı çıktığına pişman oldu. Hendeklerin yanında, şatonun köprüsünün önünde beş kamyonluk bir konvoy duruyordu. Birkaç asker grubu koskocaman mobilyaları sırtlamış çıkıyordu, ev taşıyan işçiler gibiydiler. Ambalaj çuvallarının yerine kullandıkları ipek perdelere sarılmış kocaman bir nesneyi dört er araçlardan birine doğru itiyordu. Ev sahibi tahmin etti. Banyo küvetiydi; şu meşhur altın küvet!.. Ardından birden fikrini değiştirdi, bu kayıptan duyduğu üzüntü geçiverdi. Artık bu gösterişli eşyadan nefret ediyordu, uğursuz bir etki yüklüyordu ona. Onun yüzünden burada bulunduğunu düşünüyordu. Ama, ah!.. Kamyonlara başka eşyalar da yüklemişlerdi!.. O anda olanca biçareliğini ve güçsüzlüğünü kavrayabildi. Mülkünü savunması olanaksızdı; sahibinin orada olduğundan habersiz şatoyu yağmalamakta olan o subayla tartışamazdı ki. "Hırsızlar! Hırsızlar!" Ve sırtını dönüp yeniden kapıcının konutuna girdi.</p>

  <p class="normal">Bütün sabahı bir gün önceki gibi, dirseği masada, çenesini eline dayamış geçirdi, bıraktı saatler ağır ağır akıp gitsin, servetinin simgelerini alıp giden kamyonların boğuk gürültüsünü işitmek istemiyordu.</p>

  <p class="normal">Öğleye doğru kapıcı bir saat önce otomobille gelen bir subayın kendisini görmek istediğini haber verdi.</p>

  <p class="normal">Konuttan çıktığında kendini diğerlerinin aynısı bir yüzbaşının karşısında buldu: Tepesine geçirilmiş sivri uçlu bir miğfer, haki üniforma, kızıl deriden çizmeler, kılıç, tabanca, dürbün, kemerinden sarkan bir kılıfın içinde haritası. Genç gözüküyordu; bir kolunda genelkurmayın arması vardı.</p>

  <p class="normal">— Beni tanıdınız mı?.. Sizi görmeden buradan geçip gitmek istemedim.</p>

  <p class="normal">Bunu İspanyolca söylemişti, Desnoyers bir önceki sabahtan beri yaşadığı işkence dolu upuzun saatler boyunca karşılaştığı en büyük sürprizle karşılaştı.</p>

  <p class="normal">— Sahiden tanımadınız mı beni? –diye sürdürdü Alman, hep öyle İspanyolca –. Otto'yum ben... Yüzbaşı Otto von Hartrott.</p>

  <p class="normal">Yaşlı adam belleğinin merdiveninde gerilere indi –aslında yuvarlandı demek daha doğru olur– ve uzak bir basamakta durakladı. Çiftliği gördü, baldızıyla kocasının ikinci oğulları doğmuştu. "Adını Bismarck koyacağım," demişti Karl. Ardından birçok basamak tırmandı, Berlin'e, Hartrott'lara ziyaretine vardı. Otto'dan gururla söz ediyorlardı, neredeyse ağabeyi kadar bilgeymiş, ama yeteneğini savaşa yöneltmiş. Teğmenmiş, genelkurmaya girebilmek için çalışıyormuş. "Kim bilir, belki de bir başka Moltke olur," diyordu babası. Afacan Chichì ona bir ad takmış, bütün aile de benimsemişti. O andan sonra Otto, Parisli akrabaları için <span class="ideitalik">Moltkecik</span> olmuştu.</p>

  <p class="normal">Desnoyers yılların yaptığı değişime hayranlıkla baktı. İstese kendisini kurşuna dizebilecek o güçlü, burnundan kıl aldırmayan yüzbaşı çiftlikte koşuşturduğunu gördüğü küçük çocuktu, kızının alaya aldığı sakalı bitmemiş <span class="ideitalik">Moltkecik</span>'ti...</p>

  <p class="normal">O arada subay neden orada bulunduğunu açıklıyordu. Bir başka tümendendi. Çok sayıda tümen vardı... pek çok! Geniş ve derin bir duvar oluşturmuş, Verdun'dan Paris'e doğru ilerliyorlardı. Generali kendisini hemen önlerindeki tümenle ilişkiyi sürdürmek üzere göndermişti, ama şatonun yakınlarına vardığını görünce orayı ziyaret etmek istemişti. Aile denen şey bir sözcükten ibaret değildi. Hartrott ailesi Fransa'daki akrabalarında bir süre kalmak üzere geldiklerinde Villeblanche'da geçirdikleri günleri unutmamıştı. Binayı işgal etmiş olan subaylar onu birlikte yemeye çağırmışlardı. İçlerinden birisi rastlantı sonucu ev sahibinden söz etmiş, kimse onunla ilgilenmemekle birlikte, oralarda bir yerde bulunduğunu anlatmıştı. Yüzbaşı von Hartrott çok şaşırmıştı. Araştırmaya başlamış, sonunda bulmuştu onu, kapıcısının konutuna sığınmış gördüğüne çok üzülmüştü.</p>

  <p class="normal">— Siz buradan çıkmalısınız, siz benim eniştemsiniz –dedi gururla–. Evinize dönün, sizin yeriniz orası. Silah arkadaşlarım sizi tanımaktan çok memnun olacaklardır; hepsi de çok kibar kimselerdir.</p>

  <p class="normal">Ardından yaşlı adamın herhalde acılar çekmiş olmasından yakındı. O acıların ne olduğunu tam olarak bilemiyordu, ama istilanın ilk anlarının ona zulüm gibi gelmiş olduğunu anlıyordu.</p>

  <p class="normal">— Ne yapalım! –diye yineledi birkaç kez–. Savaş bu.</p>

  <p class="normal">Aynı zamanda eniştesinin mülkünde kalmış olmasını kutluyordu. Özellikle kaçakların mülklerini cezalandırma emri almışlardı. Almanya halkın olağanüstü bir şey yokmuşçasına evlerinde kalmasını istiyordu. Desnoyers itiraz etti... Ama istilacılar masum insanları kurşuna diziyor, evlerini yakıyorlardı!.. Yeğeni onu daha fazla konuşturmadı. Benzi soldu, cildinin altına bir kül dalgası yayıldı sanki; gözleri ateşlendi, yanakları titredi, tıpkı şatoya el koymuş olan teğmen gibi.</p>

  <p class="normal">— Siz Belediye başkanıyla diğerlerinin kurşuna dizilmelerinden söz ediyorsunuz... Az önce arkadaşlar anlattılar. Ceza hafif bile olmuş; tüm kasabayı yerle bir etmeleri gerekirdi; çocuklarla kadınları da öldürmeliydiler. Keskin nişancıların kökünü kazımak şart.</p>

  <p class="normal">Yaşlı adam ona şaşkınlıkla bakakaldı. Kendi <span class="ideitalik">Moltkecik</span>'i de ötekiler kadar tehlikeli ve vahşiymiş demek... Ama yüzbaşı konuşmayı kesti, bir kez daha hep o aynı canavarca özrü yineledi:</p>

  <p class="normal">— Tamam, dehşet verici, ama ne yapalım?.. Savaş bu.</p>

  <p class="normal">Sonra annesinden haber sordu, güneyde olduğunu öğrenince sevindi. Paris'te kalmış olabileceği fikri onu çok kaygılandırmıştı. Son zamanlarda oralarda yapılan bütün o devrimlerle!.. Desnoyers galiba yanlış anladım diye duraksadı. Hangi devrimlerden söz ediyordu ki?.. Ama subay başka açıklama yapmadan ailesinden söz etmeye başladı, sanki Desnoyers Alman akrabalarının yazgısını pek merak edermiş gibi.</p>

  <p class="normal">Hepsi fevkalâde iyiydiler. Ünlü babası birkaç yurtsever derneğin birden başkanlığını yapıyordu –o yaşında savaşa gidemezdi elbette–, ayrıca fethedilen ülkelerin zenginliklerini işletmek üzere geleceğin endüstri şirketlerini hazırlamaktaydı. "Bilge" ağabeyi muzaffer imparatorluğun hakimiyetine girecek olan halklar üstüne konferanslar veriyor, emellerinde cılız, yetersiz kalan kötü yurtseverlere karşı esip gürlüyordu. Diğer üç kardeşi ordudaydılar, birine Lorraine'de madalya vermişlerdi. Süvari teğmeni olan nişanlıları uzakta diye biraz üzüntülü olan iki kız kardeşi oyalanmak için hastaneleri ziyaret ediyor, Tanrı'dan kalleş İngiltere'yi cezalandırmasını istiyorlardı.</p>

  <p class="normal">Yüzbaşı von Hartrott eniştesini yavaş yavaş şatoya doğru götürdü. O ana değin Don Marcelo'ya hiç aldırmayan gri üniformalı kaskatı askerler, onu bir genelkurmay subayıyla dostça konuşur görünce ilgiyle izler olmuşlardı. Desnoyers, adamların karşı durulmaz, saldırgan robot tavrını bir yana bırakarak, kendisine daha insanca davranmaya başlayacaklarını tahmin etti.</p>

  <p class="normal">Binaya girdiğinde, kahırdan titreyerek göğsü sıkıştı. Her yanda acıklı boşluklar gördü, oralarda daha önce bulunan eşyaları anımsadı. Duvar kâğıdındaki dörtgen lekeler oralardan alıp götürülen mobilya ve tabloları aklına getiriyorlardı. Kolunda bir şerit bulunan o efendi ne hızla ve ne düzenle görmüştü işini!.. Soğukkanlılıkla ve yerli yerince yapılmış soygunun üzüntüsüne tutumlu adamın öfkesi eklendi; parçalanmış perdeler, lekelenmiş halılar, kırılmış porselen ve cam eşya, hepsi hoyrat ve fütursuz bir istilanın kalıntılarıydı.</p>

  <p class="normal">Onun neler düşündüğünü sezen yeğeni hep aynı özrü geveledi: "Ne yapalım!.. Savaş bu."</p>

  <p class="normal">Ama <span class="ideitalik">Moltkecik</span>'in karşısında korkudan dilini tutmasına gerek yoktu.</p>

  <p class="normal">— Bu savaş değil –dedi hınç dolu bir sesle–. Bir haydut sürüsünün seferi... Senin silah arkadaşların birer soyguncu.</p>

  <p class="normal">Yüzbaşı von Hartrott birden şiddetle dikeldi. Yaşlı adamdan uzaklaştı, gözlerini ona dikerek, öfkeden ıslığa dönüşmüş alçak bir sesle konuştu. Aman dikkat, enişte! Bereket İspanyolca konuşmuştu da ne dediğini yakındakiler anlamamışlardı. O tür değerlendirmelerde ısrar edecek olursa yanıt olarak kurşunu yerdi. İmparatorun subayları hakaret kaldırmazlardı. Ve tüm tavrından eğer Don Marcelo'ya gerekeni yapması emredilecek olsa, akrabalığını ne denli kolayca unutacağı anlaşılıyordu.</p>

  <p class="normal">Yaşlı adam sustu, başını eğdi. Başka ne yapabilirdi ki!.. Yüzbaşı, az önce işittiğini unutmuş gibi, yeniden nazik tavrını takındı. Onu silah arkadaşlarına tanıtmak istiyordu. Genelkurmay binbaşısı ekselans Meinbourg Kontu onun Hartrott ailesinin akrabası olduğunu öğrenince sofrasına davet etmekle onurlandırdı.</p>

  <p class="normal">Kendi evinde davetli durumunda, yemek salonuna girdi, içerisi haki üniformalar, yüksek konçlu çizmeler giymiş subaylarla doluydu. İçgüdüsel olarak, hızla bir göz atıp salonun ne durumda olduğuna baktı. Her şey derli topluydu, kırık bir şey yoktu: Duvarlar, perdeler ve mobilya yerli yerinde duruyordu. Ama anıtsal büfelerin içine baktığında bir kez daha yüreği sızladı. Her yanda gürgenin loşluğu. İki gümüş, bir antika porselen yemek takımı sırra kadem basmış, geride en ufak bir parça bile kalmamıştı. Yeğeni kendisini takdim ederken ciddi selamlar vermek zorunda kaldı, kontun soylu bir tenezzülle uzattığı eli sıktı. Düşmanlar ona hoşgörüyle bakıyorlar, hatta insanların tez elden zenginliğe ulaştıkları uzak bir diyardan gelmiş bir milyoner olduğunu öğrenince takdirle karşılıyorlardı.</p>

  <p class="normal">Birden kendisini sanki bir yabancıymış gibi, kendi sofrasına oturmuş, ailesinin kullandığı tabaklarda yemek yer buldu; servisi üniformalarının boynuna çizgili bir mendil bağlanmış, kafaları asker tıraşlı adamlar yapıyordu. Yediği şeyler kendisinindi, şarap kendi mahzeninden çıkmaydı, o salonu süsleyen her şeyi kendisi satın almıştı, pencerenin ardından dallarını uzatan ağaçlar da kendi malıydı... Buna karşın kendini orada sanki ilk kez bulunuyormuş gibi hissediyor, yabancılığın ve güvensizliğin rahatsızlığını çekiyordu. Aç olduğu için yedi, ama yiyecekler de, şarap da sanki bir başka gezegenden gelmişti.</p>

  <p class="normal">Karısının, evlatlarının, Lacour'ların yerlerinde oturan o düşmanları şaşkınlıkla inceliyordu... Kendi aralarında Almanca konuşuyorlardı, ama Fransızca bilenler davetli anlasın diye sık sık o dili kullanıyorlardı. Ancak birkaç Fransızca sözcük bilenler de sevimli gülümsemeler eşliğinde onları yineliyorlardı. Hepsinde şato sahibinin hoşuna gitme isteği fark ediliyordu.</p>

  <p class="normal">— Yemeği barbarlarla birlikte yiyeceksiniz –dedi Kont, yanı başındaki iskemleye buyur ederken–. Sizi çiğ çiğ yemelerinden korkmuyor musunuz?..</p>

  <p class="normal">Almanlar ekselanslarının nüktesine gürültülü kahkahalar patlattılar. Hepsi de gerek sözleri, gerekse hareketleriyle, kendilerine yakıştırılan barbarlığın yalan olduğunu kanıtlama gayretindeydiler.</p>

  <p class="normal">Don Marcelo onlara teker teker baktı. Savaşın zahmetleri, özellikle de son günlerin zorlu yürüyüşü yüzlerinden belliydi. Bazıları uzun boylu, zayıftılar, kemikli bir incelikteydiler; bazıları iri kıyım, kısa boyunluydular, kafaları omuzlarının arasına gömülmüştü. Bu ikincilerin yağları bir aylık seferde eriyivermiş, yüzlerinin bazı noktalarından buruşuk, gevşek bir deri sarkıyordu. Hepsinin de kafaları askerler gibi tıraşlıydı. Sofranın çevresinde pembemsi ya da esmer, iki sıra kafatası pırıldıyordu. İki yanlarında gülünç kulaklar görünüyordu; çeneler gevşemiş kasların altındaki kemiklerle belirginleşiyordu. Kimileri imparatorun modasına uyarak uçları yukarı kalkık bıyıklar bırakmışlardı; çoğunluk bıyıksız ya da kısa fırça bıyıklıydı.</p>

  <p class="normal">Kontun masanın üzerine duran kolunda bir altın bilezik pırıldıyordu. İçlerinde en yaşlılarıydı ve yalnız o kafasını tıraş ettirmemişti, ağarmış, açık kumral saçları vardı, briyantinleyip özenle taramıştı. Ellisine yakındı, kadınsıydı, ama şiddetli idmanla çelikleşmişti. Sırım gibi, kemikli, güçlü kuvvetliydi, dövüşçü kabalığını yumuşak, gevşek bir ihmalkârlıkla gizlemeye çalışıyordu. Subaylar ona büyük bir saygıyla hitap ediyorlardı. Hartrott, ondan eniştesine büyük bir sanatçı, müzisyen ve şair diye söz etmişti. İmparatorla dostluğu vardı, ta gençlikten tanışıyorlardı. Savaştan önce, özel yaşamındaki birtakım rezaletlerden ötürü saraydan uzaklaşmıştı; hep gazeteci parçalarıyla sosyalistlerin dedikodularıydı. Ama hükümdar okul arkadaşına olan sevgisini gizliden gizliye sürdürüyordu. Onun bestelediği bir baleyi, "Şehrazad'ın Kaprisleri"ni hepsi anımsıyorlardı; nüfuzlu bir dostunun tavsiyesiyle, Berlin'de tantanayla sahnelenmişti. Birkaç yıl Doğu'da yaşamıştı. Özetle, asker olduğu gibi, aynı zamanda büyük bir soylu, seçkin bir duyarlılığı olan bir sanatçıydı.</p>

  <p class="normal">Kont, Desnoyers'in sessiz kalmasını kabul etmiyordu. Mademki sofrada yer almıştı, sohbete katılması için konuşturması gerektiğini düşündü. Don Marcelo, Paris'ten topu topu üç gün önce çıkmış olduğunu belirtince hepsi kulak kesildiler, havadis almak istiyorlardı.</p>

  <p class="normal">"Ayaklanmalardan birine tanık oldunuz mu?.." – "Askeri birlikler çok kişi öldürmek zorunda kaldı mı?" – "Poincaré'i nasıl öldürdüler?"</p>

  <p class="normal">Bu soruların hepsini bir arada sormuşlardı ve gerçeğin öylesine uzağındaydılar ki, Don Marcelo ne diyeceğini şaşırdı. Bir deliler alayının ortasına düştüğünü sandı. Ardından acaba kendisiyle alay mı ediyorlar diye geldi aklına. Ne ayaklanması? Başkanı kim öldürmüş?.. Kimileri bilgisizliğine acınarak, diğerleri kuşkuyla bakıyorlardı, öyle ya, burnunun dibinde olmuş olaylardan habersizmiş gibi yapıyordu. Yeğeni ısrar etti.</p>

  <p class="normal">— Alman gazeteleri çarşaf çarşaf yazdılar. On beş gün önce Paris halkı hükümete karşı ayaklanmış, Élysée Sarayı'na saldırmış, başkanı öldürmüşler. Düzeni sağlayabilmek için ordu makineli tüfek ateşi açmış... Bilmeyen yok.</p>

  <p class="normal">Ama Desnoyers bilmediğinde ayak diriyordu; hiç öyle bir şey görmemişti. Baktı ki sözleri kurnaz bir kuşku havasıyla karşılanıyor, susmayı yeğledi. Üstün bir ruh taşıdığından, öyle ayak takımı gibi her işittiğine kanmayan ekselansları söze karışıp olayları yerli yerine oturttu. Öldürme olayı doğru olmayabilirdi; Alman gazeteleri iyi niyetlerinden ötürü abartmış olabilirlerdi. Daha birkaç saat önce genelkurmay başkanlığı Fransız hükümetinin Bordeaux'ya çekildiğini bildirmişti. Ama Paris halkının ayaklanıp da askerlerle çatıştığı tartışma götürmezdi. "Beyefendi mutlaka görmüştür, ama söylemek istemiyor." Desnoyers o büyük şahsiyeti yalanlamak zorunda kaldıysa da, itirazlarına kulak asan olmadı. Paris! O ad hepsinin gözlerini parlatmış, çenelerinin açılmasına neden olmuştu. Elden geldiğince çabuk ufukta Eyfel Kulesi'ni görmeyi, zaferle kente girmeyi, bir aylık seferin yokluklarının ve zahmetlerinin acısını bol bol çıkarmayı diliyorlardı. Askeri zafere tapıyorlardı, savaşı yaşam için şart sayıyorlardı, yine de yarattığı çilelerden yakınıyorlardı. Kont hazretleri bir sanatçı olarak içini çekti.</p>

  <p class="normal">— Savaş bana büyük zarar verdi! –dedi gevşeyerek–. Bu kış Paris'te benim bir balem oynanacaktı.</p>

  <p class="normal">Üzüntüsünü hepsi itirazlarla karşıladılar: Yapıtı zaferden sonra oynatılırdı, Fransızlara da alkışlamak düşerdi.</p>

  <p class="normal">— Aynı şey olmaz –diye sürdürdü Kont–. İtiraf ederim ki Paris'i seviyorum... Ne yazık ki o insanlar bizimle uzlaşmaya hiç yanaşmadılar!..</p>

  <p class="normal">Anlaşılamamış bir insanın hüznüne gark oldu böylece.</p>

  <p class="normal">Paris'in zenginliklerinden açgözlülükle söz eden bir subayı Desnoyers çok geçmeden taktığı kolluktan tanıdı. Şatoyu yağmalamış olan subaydı. Düşüncelerini sezmiş gibi, adam özür diledi.</p>

  <p class="normal">— Savaş bu efendim...</p>

  <p class="normal">O da öbürlerinin aynı!.. Savaşı yenilenlerin mallarıyla ödemek gerekirdi. Yeni Alman düzeni buydu işte; eski çağların savaşlarına sağlıklı bir dönüş, kentleri vergi yüküne bağlamak, tek tek evleri yağmalamak. Böylelikle düşmanın direnişi kırılır, savaş daha erken biterdi. Soyguna üzülmemeliydi. Mobilyalarıyla bibloları Almanya'da satışa çıkarılacaktı. Yenilginin ardından Fransız hükümetinden tazminat talep edebilirdi: Berlin'deki akrabaları davasını desteklerlerdi.</p>

  <p class="normal">Bu öğütleri Desnoyers dehşetle dinledi. Ne kafadaydılar bu adamlar! Deli miydiler, yoksa kendisiyle alay mı ediyorlardı!</p>

  <p class="normal">Yemek sona erdiğinde, bazı subaylar ayağa kalktılar, görev başına dönmek için kılıçlarını kuşandılar. Yüzbaşı von Hartrott da kalktı: Generalinin yanına dönmek zorundaydı; aile ilişkilerine fazlasıyla zaman ayırmıştı. Eniştesi onu otomobiline kadar götürdü. <span class="ideitalik">Moltkecik</span> bir kez daha şatoya verdikleri zarar ziyandan ötürü özür diledi.</p>

  <p class="normal">— Savaş bu... Kısa sürmesi için sert davranmaktan başka çaremiz yok. Gerçek hayırseverlik zalim olmayı gerektiriyor, çünkü böylece düşman dehşete kapılır, daha erken teslim olur, herkes daha az acı çeker.</p>

  <p class="normal">Don Marcelo bu acayip mantık karşısında omuzlarını kaldırdı. Binanın kapısındaydılar. Yüzbaşı bir ere emir verdi, adam az sonra elinde konutları işaretlemekte kullanılan bir tebeşirle döndü. Von Hartrott eniştesini korumak istiyordu. Duvara, kapının yanı başına bir şeyler yazmaya başladı: "<span class="ideitalik">Bitte, nicht plündern. Es sind freundliche Leute...</span>"</p>

  <p class="normal">Sonra, baktı ki yaşlı adam sorup duruyor, çevirisini yaptı.</p>

  <p class="normal">— Şu demek: "Lütfen yağmalamayın. Bu evde yaşayanlar kibar insanlardır... dostturlar."</p>

  <p class="normal">Ah, hayır!.. Desnoyers bu korumaya şiddetle itiraz etti. O kibar davranmayı istiyor değildi. Susuyorsa elinden başka şey gelmediğindendi... ama ülkesini istila edenlerin dostu olmak!..</p>

  <p class="normal">Yeğeni yazının bir bölümünü silip yalnız başlangıcını bıraktı: "<span class="ideitalik">Bitte, nicht plündern.</span>" – "Lütfen yağmalamayın." Sonra, parkın kapısında yazıyı yineledi. Ekselansları çekip gidebilirdi, şatoya daha başka subaylar yerleşebilirlerdi. Von Hartrott çok şey görmüştü ve gülümseyişinden artık ne kadar vahim olursa olsun, hiçbir şeye şaşmayacağı anlaşılıyordu. Oysa yaşlı adam onun korumasını küçümsemekten geri durmadı, hüzünle güldü o yazıya. Yağmalayacak ne kalmıştı ki?.. En değerli mallarını götürmüşlerdi.</p>

  <p class="normal">— Hoşça kal enişte. Yakında Paris'te görüşeceğiz.</p>

  <p class="normal">Yüzbaşı otomobiline binmeden önce, hareketsizliğiyle kendisini itiyora benzeyen soğuk, cansız bir eli sıktı.</p>

  <p class="normal">Desnoyers evine döndüğünde bir öbek ağacın gölgesinde bir masayla sandalyeler gördü. Ekselansları kahvesini açık havada alıyordu, onu da yanına oturttu. Ona yalnız üç subay eşlik ediyordu... Kendi mahzeninden gelen içkiler bol bol içiliyordu. Kendi aralarında Almanca konuşuyorlardı, böylece Don Marcelo bir saat kımıldamadan bekledi, çekip gitmeyi istiyordu, ama sandalyesinden kalkıp ortadan kaybolmak için uygun zamanı kestiremiyordu.</p>

  <p class="normal">Parkın dışında büyük bir askeri birlik hareketliliği seziliyordu. Deniz homurtusunu andıran boğuk bir tekerlek gürültüsüyle bir tabur daha geçiyordu. Güney yönündeki o sonu gelmez askeri geçidi ağaçların perdesi gizliyordu. Derken akşamın dinginliği açıklanamaz bir olguyla sarsıldı. Ta uzaklarda sürekli bir gök gürültüsü işitiliyordu, masmavi ufukta görünmez bir fırtına yuvarlanıyordu sanki.</p>

  <p class="normal">Kont, Almanca konuşmasını kesip gürültüye kulak kabartmış olan Desnoyers'e döndü.</p>

  <p class="normal">— Toplar. Bir çarpışma başladı. Az sonra dansa kalkacağız.</p>

  <p class="normal">Yerleştiği konuttan ayrılma olasılığıyla keyfi kaçtı; bütün sefer boyunca bulduğu en rahat yerdi.</p>

  <p class="normal">— Ah bu savaş! –diye sürdürdü–. Şanlı bir yaşam, ama hem pis, hem insanları hayvanlaştırıyor. Koskoca bir aydır, insana benzer bir yaşam sürdüğüm tek gün oldu bu.</p>

  <p class="normal">Ve az sonra terk etmek zorunda kalacağı konforun çekiciliğine kapılmış gibi, kalkıp şatoya doğru ilerledi. İki Alman kasabaya yollandılar, Desnoyers kendi içkilerini hayranlıkla yudumlayan öbür subayla kaldı. Villeblanche'da yerleşmiş taburun komutanıydı.</p>

  <p class="normal">— Savaş hüzünlü şey efendim! –dedi Fransızca.</p>

  <p class="normal">Bütün düşman grubu içinde, Don Marcelo'ya bir zerre çekici gelmiş olan tek kişiydi o. "Alman da olsa, iyi birine benziyor," diye düşünüyordu ona bakarken. Barış zamanında şişkoydu herhalde, ama şimdi ani bir hacim kaybına uğramış bir bedenin gevşek, pörsük görünümünü sergiliyordu. Halinden daha önce sakin, zevkine düşkün, halk işi bir yaşantı sürdüğü seziliyordu, savaşın hoyratça sona erdirdiği bir burjuva mutluluğu.</p>

  <p class="normal">— Ama ne hayat, efendim! –diye sürdürdü–. Bu felaketi başımıza açanların Tanrı cezasını versin.</p>

  <p class="normal">Desnoyers handiyse duygulanmıştı. Nice kez hayalinde canlandırdığı Almanya'yı gördü: Sakin, yumuşak bir Almanya, biraz beceriksiz, ağırkanlı burjuvalarla dolu, ama kökenlerinden gelen yontulmamışlığa karşılık masum ve şiirsel bir duygusallıkları vardı. Silah arkadaşlarının <span class="ideitalik">Bataillon-Kommandeur</span> diye çağırdıkları bu Blumhardt iyi bir aile babasıydı. Hayalinde karısı ve çocuklarıyla, taşrada bir meydanın ıhlamurları altında dolaşır, bir askeri bandonun çaldığı ezgileri dini bir huşuyla dinlerken canlandırdı onu. Sonra onu ahbaplarıyla birlikte birahanede gördü, iki iş konuşması arasında metafizik sorunlardan dem vuruyorlardı. Eski Almanya'nın insanıydı, Goethe'nin romanlarından çıkmış biri. Belki de imparatorluğun zaferleri yaşantısını değiştirmişti, artık birahaneye gitmek yerine subay mahfeline gidiyordu, ailesi asker sınıfının kibri yüzünden, sivillerden ayrılmış, bir kenarda duruyordu; ama temelde hep aynı iyi Almandı, ataerkil alışkanlıklarına bağlıydı, bir aile sahnesi ya da nitelikli bir müzik parçası karşısında gözleri yaşarırdı.</p>

  <p class="normal">Komutan Blumhardt ailesini anımsadı, Kassel'de yaşıyorlardı.</p>

  <p class="normal">— Sekiz evladım var efendim –dedi, duygulandığını zor gizliyordu–. En büyük ikisi subay olmaya hazırlanıyorlar. En küçük bu yıl okula başlıyor... Şu kadarcık bir şey.</p>

  <p class="normal">Ve eliyle çizmelerinin hizasını gösteriyordu. Yavrusunu anımsadıkça asabiyetle acı acı gülüyordu. Sonra eşini övmeye koyuldu, kusursuz bir ev hanımıydı, kendini alçakgönüllülükle evlatları ve kocası için feda ediyordu. Ah, tatlı Augusta!.. Yirmi yıldır evliydiler ve ona ilk gördüğü günkü gibi tapıyordu. Sefer başladığından beri yazdığı tüm mektupları üniformasının cebinde saklıyordu.</p>

  <p class="normal">— Bakın efendim... Çocuklarım bunlar.</p>

  <p class="normal">Göğsünden Münih işi süslemelerle bezenmiş bir madalyon çıkardı, bir düğmesine basınca kitap sayfaları gibi açılan minik yuvarlaklar içinde tüm ailenin yüzleri belirdi: <span class="ideitalik">Frau Kommandeur</span>, sert ve katı bir güzellik, duruşu ve saç biçimi imparatoriçenin taklidi; sonra kızları, <span class="ideitalik">Fraulein Kommandeur</span>'ler, beyazlar giymişler, gözleri bir romans söyler gibi havaya dikili; sonra erkek çocuklar, askeri ya da özel okul üniformaları içinde. Ya şimdi payına düşecek bir demir parçacığı yüzünden tüm o sevdiklerini kaybederse!.. Hem şimdi, tam kır gezintileri mevsimiyken onlardan uzak yaşamak zorundaydı!..</p>

  <p class="normal">— Üzücü şey savaş! –diye yineledi–. Tanrı İngilizlerin cezasını versin.</p>

  <p class="normal">Don Marcelo'yu duygulandıran bir nezaketle, kendisi de onun ailesini sordu. Çocuk sayısının azlığını duyunca acındı; yaşlı adamın kızından heyecanla söz etmesine biraz gülümsedi, <span class="ideitalik">Fraulein</span> Chichì'yi şirin bir şeytancık olarak selamladı; oğlunun davranışlarıyla ona büyük üzüntüler verdiğini öğrenince yüzü gölgelendi.</p>

  <p class="normal">Cana yakın bir komutandı!.. İstila cehenneminde rastladığı ilk sevecen, yumuşak insandı. "Dünyanın her yanında iyi insanlar vardır," dedi kendi kendine. Keşke şatodan çekip gitmeseydi. Eğer Almanlar orada kalacaklardıysa, başkalarındansa onun kalması çok daha iyiydi.</p>

  <p class="normal">Bir emir eri gelip ekselansın Don Marcelo'yu çağırdığını bildirdi. Kontu kendi yatak odasında buldu; yararsız bir öfkenin acısından kurtulmak için salonları gözlerini yumup geçmişti. Kapılar zorlanmıştı, yerlerde halı kalmamıştı, perdelerin yerleri boştu. Sadece ilk anlarda kırılmış olan mobilyalar eski yerlerinde bırakılmıştı. Yatak odaları daha düzenle yağmalanmıştı, ancak el altında bulunması gerekmeyen şeyler ortadan kaybolmuştu. Bir gün önce orada general ve maiyeti konakladığından, gelişigüzel kırılıp dökülmemişlerdi.</p>

  <p class="normal">Kont onu davetlilerini ağırlamaya niyetli bir ulu senyörün nezaketiyle karşıladı. Bir von Hartrott'un –kendisini sarayda görmüş olduğunu belli belirsiz anımsıyordu– akrabası olan <span class="ideitalik">Herr</span> Desnoyers'in kapıcı dairesinde oturması olur iş değildi. Kendi yatak odasında yatmalıydı, sütunları ve sorguçlarıyla bir katafalk gibi görkemli, birkaç saat önce imparatorluğun şanlı bir generalini konuk etmekle onurlanmış olan o yatakta.</p>

  <p class="normal">— Ben burada uyumayı yeğlerim. Bu oda benim zevkime daha uygun düşüyor.</p>

  <p class="normal">Bayan Desnoyers'in yatak odasına girmişti, XV. Louis stili mobilyalarına hayranlıkla bakıyordu; hafiften kararmış yaldızları, duvar halılarının zamanla solmuş peyzajlarıyla değerli antikalardı. Don Marcelo'nun satın aldığı en nitelikli nesneler arasındaydılar. Resmi yağmayı uygulamakla görevlendirilmiş levazım komutanı aklına gelince, Kont bir sanatçının küçümseyişle gülümsedi.</p>

  <p class="normal">"Amma da eşekmiş!.. Bunları eski, çirkin şeyler sanıp bırakmış..."</p>

  <p class="normal">Sonra şato sahibinin gözlerinin içine baktı.</p>

  <p class="normal">— Bay Desnoyers, size bir diyeceğim var, uygunsuz kaçacağını sanmıyorum, hatta sizin yüreğinizi okuduğumu düşünüyorum: Bu mobilyaları ben alıp götüreceğim. Tanışmamızın bir anısı, şimdi başlamakta olan dostluğumuzun nişanesi olarak... Zira bunlar burada kalırsa paramparça olmaları tehlikesi var. Savaşçılar sanatçı gibi davranmak zorunda değiller. Ben bu güzel antikaları Almanya'da korurum, siz de dilediğiniz zaman gelip görürsünüz. Artık nasıl olsa hep bir olacağız... Dostum imparator kendini Fransızların hükümdarı ilan edecek.</p>

  <p class="normal">Desnoyers'in gıkı çıkmadı. Bu zalim alaylı suratın, ulu senyörün sözlerini vurgulayan o bakışın karşısında ne diyebilirdi ki?..</p>

  <p class="normal">— Savaş bitsin, size Berlin'den bir armağan gönderirim –diye ekledi beriki, koruyucu bir ses tonuyla.</p>

  <p class="normal">Yaşlı adamdan yine yanıt çıkmadı. Duvarlarda ufak tablolardan kalmış boşluklara bakıyordu. XVIII. yüzyılın ünlü ustalarının fırçasından çıkmaydılar. Yağma komiseri onları da önemsiz sanıp bırakmış olmalıydı. Kontun hafif bir gülümsemesi gerçekte nereye gitmiş olduklarını belli etti.</p>

  <p class="normal">Bütün daireyi elden geçirmişti, hemen yandaki Chichì'nin yatak odasını, banyo dairesini, hatta aile kadınlarının gardırobunu bile; içinde Senyorita Desnoyers'in birkaç elbisesi duruyordu. Savaşçının elleri incecik kumaş katları arasında zevkle oyalandı, onların serin yumuşaklığını okşadı.</p>

  <p class="normal">Bu temas Paris'i aklına getirmişti, modaları, büyük modaevlerini. Düşman kentine yaptığı ziyaretlerde en beğendiği yer Paix Caddesi'ydi.</p>

  <p class="normal">Don Marcelo onun başından, bıyıklarından, tüm bedeninden saçılan şiddetli parfüm karmaşasını algıladı. Hanımların tuvalet masalarından gelen birkaç şişe şöminenin rafında duruyordu.</p>

  <p class="normal">— Savaş ne pis iş! –dedi Alman–. Bu sabah bir banyo yapabildim, bir haftadır yapamıyordum; akşamüzeri bir banyo daha alacağım... Aklıma gelmişken, sevgili beyefendi; bu parfümler kaliteli gerçi, ama zarif değil. Hanımlarınızla tanışmak onuruna eriştiğimde onlara benim parfüm aldığım yerlerin adreslerini vereceğim... Ben evimde Türkiye'den gelen esanslar kullanıyorum, orada çok dostlarım var... Savaş bitsin de ailenize bir paket gönderirim.</p>

  <p class="normal">Gözleri bir masanın üzerinde duran bazı portrelere takılmıştı. Kont, Dona Luisa'nın fotoğrafını görünce Madam Desnoyers olduğunu tahmin etti. Ardından Chichì'nin resmi karşısında gülümsedi. Ne şirindi; en beğendiği o kararlı erkek çocuğu havasıydı. Julio'nun fotoğrafına uzun uzadıya, derinlemesine baktı.</p>

  <p class="normal">— Muhteşem bir delikanlı –dedi–. İlginç bir baş... sanatçıya yaraşır. Bir maskeli baloda büyük beğeni toplardı. Harika bir Pers prensi olurdu!.. Başında mücevherle tutturulmuş bir sorguç, göğsü çıplak, yaldızlı tavus kuşlarıyla bezeli bir siyah tunik...</p>

  <p class="normal">Ve Desnoyers'in büyük evladını hayalinde bir doğulu hükümdarın olanca tantanasıyla giydirdi. Yaşlı adam oğlunun kendisine esinlediği ilgiden ötürü bu adama sempati duymaya başlamıştı. Yazık ki değerli ne varsa büyük bir ustalıkla seçip el koyuyordu!..</p>

  <p class="normal">Yatağın başucunda, karısının unuttuğu bir dua kitabının üzerinde, içinde başka bir fotoğraf olan bir madalyon gözüne ilişti. Bu resim evin değildi. Bakışlarının yönünü izlemiş olan kont resmi göstermeyi istedi. Savaşçının elleri titriyordu... Tenezzül dolu, alaylı kibri bir anda yok oluverdi. Fotoğrafta "Ölüm Süvarileri"nden bir subay gülümsüyordu, üzerinde kurukafa ve kemik amblemi bulunan miğferinin altında yırtıcı kuşu andırır, pek zayıf, eğri bir profil.</p>

  <p class="normal">— En iyi dostum –dedi hafifçe titreyen bir sesle–. Dünyada en çok sevdiğim kişidir... Düşünüyorum da şu anda belki de çarpışıyordur, öldürülebilir de!.. Aslında ben de ölebilirim!..</p>

  <p class="normal">Don Marcelo, kontun geçmişinden bir öyküyü sezinlediğini sandı. Bu süvari hiç kuşkusuz gayrimeşru oğlu olmalıydı. O safderunluğuyla aklına başka şey gelmezdi. O sevecenlikle ancak bir baba konuşabilirdi... Ve o sevecenliğin kendisine de bulaştığını duyumsadı.</p>

  <p class="normal">Konuşma o noktada son buldu. Savaşçı duygularını gizlemek ister gibi ona sırtını dönmüş, yatak odasından dışarı çıkmıştı. Birkaç dakika sonra alt katta bir kuyruklu piyanonun muhteşem sesi duyuldu, yağma komiseri generalin karşı çıkması üzerine alıp götürmemişti onu. Generalin sesi piyanonunkini bastırdı. Biraz boğuk bir baritondu, ama romansına tutkulu bir titreşim katıyordu. Yaşlı adam duygulandığını fark etti; sözlerini anlamadığı halde, gözleri yaşlarla doldu. Ailesini düşündü, onları çevreleyen felaketleri ve tehlikeleri, sevdiklerini yeniden bulmanın ne denli güç olacağını... Sanki müziğin çekimine kapılmışçasına ağır ağır alt kata indi. O kibirli, o alaycı adam ne büyük bir sanatçıydı! Nasıl bir ruh taşıyordu!.. Almanlar ilk bakışta sert dış görünümlerini ve disiplinlerini sergiliyorlardı, gözlerini kırpmadan en dehşet verici şeyleri yapabiliyorlardı. Aslında oldukları gibi değerlendirebilmek için onlarla iç içe yaşamak gerekiyordu.</p>

  <p class="normal">Müzik sona erdiğinde şatonun köprüsü üzerindeydi. Bir astsubay kuğuların hendeğin sularında gezinmelerini seyrediyordu. Genç bir hukuk doktoruydu, ekselanslarının maiyetinde sekreter olarak bulunuyordu; seferberlikle silah altına alınmış bir öğretim üyesiydi.</p>

  <p class="normal">Don Marcelo ile konuşurken hemen nereden geldiğini söyledi. Sefer emrini aldığı sırada bir özel kolejde hocaymış ve düğün hazırlığındaymış. Tüm planları altüst olmuş.</p>

  <p class="normal">— Ne büyük felaket beyefendi!.. Dünyanın altı üstüne geldi!.. Ama felaketin gelip çatacağını birçok kişi öngörüyorduk. Günün birinde olacağı buydu. Kapitalizm işte, kahrolası kapitalizmin suçu hepsi.</p>

  <p class="normal">Astsubay sosyalistti. Partinin eylemlerine katıldığından kovuşturmaya uğradığını ve kariyerinin geciktirildiğini gizlemiyordu. Ama şimdilerde sosyal demokrasi imparator tarafından kabul ediliyor, en tepkici <span class="ideitalik">junker</span>'ler tarafından övülüyordu. Hepsi birlik olmuştu. Partili milletvekilleri Reichstag'da hükümetle en uyumlu grubu oluşturuyorlardı... Geçmişinden geriye yalnızca savaşın sorumlusu olarak gördüğü kapitalizmi canla başla lanetlemesi kalmıştı.</p>

  <p class="normal">Desnoyers yumuşak ve hoşgörülü görünen bu düşmanla tartışma cesaretini gösterdi. "Acaba gerçek sorumlu Alman militarizmi olamaz mıydı? Çatışmayı aramış ve hazırlamış, çeşitli küstahlıklarıyla her türlü uzlaşma yolunu kapatmış olamaz mıydı?.."</p>

  <p class="normal">Sosyalist kesinlikle hayır dedi. Partisinin milletvekilleri savaşı desteklemişlerdi, öyle yapıyorlarsa bir bildikleri vardı elbet. Adamın disipline boyun eğdiği açıktı, ilerici partilerde bile egemen olan, kör ve itaatkâr, ebedi Alman disiplini. Fransız boş yere nedenleri ve olayları sıraladı, savaşın başından beri okuyageldiği her şeyi ileri sürdü. Ama sözler düşünme işlevini kendi adına başkalarına devretmeye alışkın olan bu devrimcinin sert kabuğunun üstünden kayıp gitti.</p>

  <p class="normal">— Kim bilir! –dedi sonunda–. Belki de hata yapmışızdır. Ama şu an için her şey karmakarışık, berrak bir görüşe varabilmek için gerekli yargı öğeleri eksik. Çatışma sona erdiğinde gerçek suçluları tanıyacağız; eğer bizimkilerse hesap sorarız onlardan.</p>

  <p class="normal">Desnoyers bu saflık karşısında az kalsın gülecekti. Kimin suçlu olduğunu bilebilmek için çatışmanın sonunu beklemek, ha!.. Ve eğer imparatorluk yenen taraf olursa, zaferin gururu içinde kim kalkar da sorumluluğun hesabını sorardı? Onlar en ufak başkaldırı belirtisi göstermeden, eylemlerini yalnızca seçim mücadeleleriyle sınırlamışlardı.</p>

  <p class="normal">— Sorumlusu kim olursa olsun –diye sürdürdü astsubay–, bu savaş üzücü bir şey. Nice insan öldü!.. Charleroi'da bulundum ben. Modern savaşı yakından görmek gerek. Kazanacakmışız, Paris'e girecekmişiz, öyle diyorlar, ama kesin zaferi kazanmadan önce bizimkilerden birçoğu ölecek.</p>

  <p class="normal">Aklını işgal eden ölüm görüntülerini uzaklaştırmak için kuğuların yüzüşünü izledi, kendilerine ekmek parçaları attıkça ağır, görkemli gidişlerinin yönünü değiştiriyorlardı.</p>

  <p class="normal">Kapıcıyla ailesi köprünün üstünden sık sık girip çıkıyorlardı. Efendilerinin istilacılarla iyi ilişkiler kurduğunu görünce, onları konutlarına hapsetmiş olan korkuyu üzerlerinden atmışlardı. Kadına Don Marcelo'nun yetkesinin o insanlarca kabul edilmesi doğal gelmişti: Efendi her zaman efendidir. Ve o yetkenin birazı da kendilerine aktarılmış gibi, ardı sıra kızıyla birlikte korkusuzca şatoya giriyor, efendisinin yatak odasına çekidüzen vermeye çalışıyordu. Almanların arasında yapayalnız kalmasın diye geceyi onun yakınında geçirmek istiyorlardı.</p>

  <p class="normal">İki kadın kapıcı dairesinden en üst kata giyecek ve döşekler taşıdılar. Kapıcı da ekselansın ikinci banyosunu ısıtmakla meşguldü. Karısı umutsuz el kol hareketleriyle şatonun yağmalanışından yakınıyordu. Bir hazine değerinde şeyler kaybolup gitmişti!.. Son kalıntıları olsun kurtarabilmek dileğiyle, efendisini bulup şunu bunu gammazlıyordu, sanki ihtiyatla yapılan bireysel hırsızlıkları engelleyebilirmiş gibi. Kontun emir erleriyle yazmanları kolayca gizlenebilecek ne bulurlarsa ceplerine dolduruyorlardı. Gülümseyerek hatıra olarak aldıklarını söylüyorlardı. Kadın sonra esrarlı bir havayla gelip bir şey daha fitledi. Komutanlardan birini hanımın beyaz çamaşırları sakladığı çekmecelerden birini zorlayıp, en nazik iç çamaşırlarıyla bir alay işlemeyi paket ederken görmüştü.</p>

  <p class="normal">— İşte şuydu, beyefendi –dedi birden, bahçede yazı yazan bir Almanı gösteriyordu, masanın üstüne dalların arasından süzülen eğik bir güneş ışını düşmüştü.</p>

  <p class="normal">Don Marcelo kim olduğunu görünce şaşırdı. Komutan Blumhardt da demek!.. Ama hemen ardından yaptığına bir özür buldu. Kont örnek olduktan sonra, onun da evinden bir şeyler alıp götürmesi doğaldı. Ayrıca, el koyduğu eşyaların niteliğini de göz önüne aldı. Kendisi için değildi; karısı içindi, kızları içindi... İyi bir aile babası yani. Bir saati aşkındır masada hiç durmadan yazıyor, yazıyordu, kalemi elinde, Augusta'sıyla, Kassel'deki tüm ailesiyle sohbete girişmişti. Mallarını o iyi adamın alıp götürmesi daha doğruydu, yoksa insanın sözünü ağzına tıkayan, saygısız bir sertlikteki o diğer kibirli subaylara kalacaktı nasıl olsa.</p>

  <p class="normal">Kapıcının kızı Georgette'in her geçişinde başını kaldırıp onu gözleriyle izlediğini gördü. Zavallı baba!.. Hiç kuşku yok, kafası savaşın tehlikeleriyle dolu Almanya'da yaşayan iki küçük hanımı anımsıyordu. Kendisi de Chichì'yi anımsıyor, onu bir daha görememekten korkuyordu. Şatodan kapıcı konutuna gidişlerinden birinde, genç kız Alman tarafından çağrıldı. Masanın önünde dimdik, bir tehlike sezinler gibi ürkek kalakaldı, yine de gülümsemeye çabalıyordu. O arada Blumhardt kocaman dövüşçü elleriyle onun yanaklarını okşayarak bir şeyler söylemekteydi. Bu sahne Desnoyers'i duygulandırdı. Savaşın dehşet tablolarının arasından, barış dolu ve erdemli bir yaşamın anıları canlanmaktaydı. Bu düşmanın iyi bir adam olduğuna kanaat getirdi.</p>

  <p class="normal">O nedenle, komutan masadan ayrılıp kendisine doğru geldiğinde gülümsedi. Mektubuyla koskocaman bir paketi bir ere verip, taburun posta servisinin bulunduğu kasabaya götürmesini söyledi.</p>

  <p class="normal">— Aileme gönderiyorum –dedi–. Her dinlenme gününde mutlaka mektup atarım. Onların mektupları da benim için dünyaya değer!.. Ufak tefek birkaç hatıra da yolluyorum.</p>

  <p class="normal">Desnoyers az kalsın itiraz edecekti. Ufak tefek denemezdi!.. Ama bir umursamazlık hareketiyle kendi cebinden yolladığı anılara rıza gösterdiğini belli etti. Komutan tatlı Augusta'yla evlatlarından söz edip duruyordu, o arada akşamın dingin ufkunda görünmez fırtına gümbürdüyordu.</p>

  <p class="normal">— Çarpışma –diye sürdürdü Blumhardt–. Hep çarpışma!.. Herhalde sonuncusudur ve muzaffer çıkacağız. Bir haftaya varmaz, Paris'e gireriz... Ama niceleri onu göremeyecek! Ne kadar çok ölü!.. Sanırım yarın artık burada olmayız. Son direnişi kırmak için tüm ihtiyatların saldırıya geçmesi gerekecek... Aman ben ölmeyeyim de!..</p>

  <p class="normal">Ertesi gün ölme olasılığı yüzünü bir hınç ifadesiyle kastı. Dikey bir kırışık, kaşlarını ayırıyordu. Desnoyers'e vahşi bir ifadeyle baktı, ölümünden ve ailesinin felaketinden onu sorumlu tutar gibiydi. Birkaç dakika için Desnoyers az önceki yumuşak, sıcak Blumhardt'ı tanıyamaz oldu, savaşın insanları nasıl değiştirdiğini fark etti.</p>

  <p class="normal">Güneş batmak üzereydi ki bir astsubay –şu sosyal demokrat olan– koşarak geldi, komutanı aradı. Almanca konuştukları için Desnoyers ne dediğini anlayamadı, ama elinin işaretini izleyince şatonun girişinde, parmaklığın gerisinde, bir öbek kasabalıyla elleri tüfekli birkaç asker gördü. Blumhardt bir an düşündükten sonra, gruba doğru yürüdü, Desnoyers de ardından seğirtti.</p>

  <p class="normal">Kasabanın gençlerinden birini gördü, iki Almanın ortasındaydı, süngülerini göğsüne doğrultmuşlardı. Benzi solgundu, balmumu solgunluğunda. İse batmış mintanı acınacak halde paramparçaydı, dövüşten çıktığı belliydi. Şakağının derisi kalkmıştı, kanıyordu. Yakınında saçı başı darmadağın bir kadın vardı, dört kız çocuğuyla ufacık bir oğlan çevresini sarmışlardı, sanki kömür deposundan çıkmışlar gibi hepsinin de üstü başı kapkaraydı.</p>

  <p class="normal">Kadın kollarını havaya kaldırarak, anlatısı iniltilerle kesilerek konuşuyordu, ne dediğini anlayamayan askerlere boş yere laf anlatmaya çalışıyordu. Birliğe komuta eden astsubay komutanla Almanca konuştu, kadınsa Desnoyers'e yöneldi. Şato sahibini görünce, sanki o kendisini kurtarabilirmiş gibi birden sakinleşivermişti.</p>

  <p class="normal">O delikanlı oğluydu. Bir gün öncesinden beri yakılan evlerinin enkazında gizlenmişlerdi. Dumandan boğularak ölmekten kurtulmuşlardı, ama açlık yüzünden ortaya çıkmışlardı. Almanlar oğlunu görünce dövmüşlerdi, kurşuna dizmek istiyorlardı, çünkü tüm delikanlıları kurşuna dizmişlerdi. Çocuğun yirmi yaşında olduğunu sanıyorlardı; askerlik yapacak yaşta olduğuna hükmetmişlerdi, Fransız ordusuna katılmasını engellemek için idam edeceklerdi.</p>

  <p class="normal">— Yalan! –diye haykırdı kadın–. On sekizinden fazla değil... On sekiz bile değildir... daha küçük: Ancak on yedi yaşında.</p>

  <p class="normal">Peşi sıra gelmiş olan diğer kadınlara dönüp tanık olmalarını istiyordu; onlar da yine öyle perişan, kir pas içinde kadınlardı, yüzleri kapkara kesilmiş, üstleri başları lime lime, yangın, sefalet, ceset kokuyorlardı. Hepsi de evetliyor, çığlıklarıyla anneye katılıyorlardı. Bazıları tanıklıklarını daha ileri götürüyor, delikanlı on altı yaşında diyorlardı... ne on altısı, on beş. O kadın bağrışmasına, ağabeylerine korkudan irileşmiş gözlerle bakan ufaklıkların sızlanmaları ekleniyordu.</p>

  <p class="normal">Komutan, astsubayı dinlerken tutsağı inceledi. Belediye memurlarından biri sersemleyerek, ölüm hükmünü imzaladığını düşünmeksizin, yirmi yaşında olduğunu açığa vurmuştu.</p>

  <p class="normal">— Yalan! –diye yineledi anne, ne konuştuklarını içgüdüsüyle sezmişti–. O adam doğrusunu bilmiyor... Oğlum gürbüzdür, olduğundan büyük gösterir, ama yirmi yaşında değil... Beyefendi onu tanıyor, söyleyebilir. Öyle değil mi Bay Desnoyers?</p>

  <p class="normal">Umutsuz annenin kendisinden yardım istediğini gören Don Marcelo bir şeyler yapmak gereğini duyarak komutana yöneldi. Çocuğu tanıyordu –aslında daha önce gördüğünü hiç anımsamıyordu–, yirmi yaşından küçük olduğunu düşünüyordu.</p>

  <p class="normal">— Hem öyle olsa bile –diye ekledi–, bu bir insanı kurşuna dizmeyi gerektirecek bir suç mu?</p>

  <p class="normal">Blumhardt yanıt vermiyordu. Yeniden amir durumuna geldiğinden beri Don Marcelo'nun varlığını unutmuş gibiydi. Bir şey söyleyecek, bir buyruk verecek oldu, ama duraksadı. En iyisi ekselanslarının fikrini sormaktı. Onun şatoya yöneldiğini gören Desnoyers de peşine takıldı.</p>

  <p class="normal">— Komutanım, olamaz bu –diye söze başladı–. Anlamı yok bunun. Bir insanı yirmi yaşında olabilir diye kurşuna dizmek!..</p>

  <p class="normal">Ama komutan tek söz etmeden yürümesini sürdürüyordu. Köprüyü geçerken piyanonun sesini duydular. Bu Desnoyers'e iyi bir işaretmiş gibi geldi. Tutkulu sesiyle onu duygulandıran sanatçı kurtarıcı sözü söyleyecekti.</p>

  <p class="normal">Salona girdiğinde ekselanslarını tanımakta gecikti. Piyanonun önünde sırtında yalnız bir Japon kimonosu olan bir adam gördü, üstü yaldızlı kuşlarla bezeli, pembe renkli bu kadın kimonosu, kızı Chichì'nindi. Başka bir durumda olsa kahkahayı basardı: Bu pek zayıf, kemikli, zalim gözlü savaşçının kaslı kolları giysinin yenlerinden çıkıyordu, bileklerinden birinde altın bileziği pırıldıyordu. Banyodan çıktıktan sonra üniformasını giyme zamanını geciktiriyor, Berlin'deki doğulu giysilerinin eşi olan o kadın tuniğinin ipeksi dokunuşunun keyfini sürüyordu. Generalinin görünümü karşısında Blumhardt en ufak şaşkınlık belirtisi göstermedi. Hazır ol konumunda dimdik, kendi dilinde konuştu, Kont ise parmaklarını tuşların üzerinde gezdirirken sıkıntılı bir havayla dinliyordu.</p>

  <p class="normal">Yakındaki pencereden güneşin batışı görünüyor, piyanoyla icracısını bir yaldız bulutuna sarıyordu. Odaya pencereden günbatımının olanca şiiri dalıyordu; ağaç dallarının fısıltısı, kuşların can çekişen ötüşleri, güneşin son ışınlarında kıvılcımlar gibi pırıldayan böceklerin vızıltısı. O uygunsuz ziyaretin melankolik düşlemini yarıda kestiğini gören ekselans, komutanın anlatısını bir tek buyurgan hareket ve bir sözcükle kesti... bir tek sözcük, başka şey demedi. Piyanonun tahtasını yavaş yavaş yakmakta olan bir Türk sigarasından birkaç nefes çekti, ardından elleri yeniden fildişi tuşların üstüne düştü, alacakaranlığın esinlediği belirsiz, sevecen doğaçlamasına yeniden başladı.</p>

  <p class="normal">— Teşekkürler ekselans –dedi yaşlı adam, hayırsever yanıtını sezinleyerek.</p>

  <p class="normal">Komutan ortadan yok olmuştu. Evin dışında da rastlayamadı ona. Bir asker parmaklığın yanında atını sürerek buyruğu aktarıyordu. Nöbetçinin çığlık çığlığa bağıran kadın ve çocuk kalabalığını dipçik darbeleriyle uzaklaştırdığını gördü. Kuşkusuz generalin bağışlamasının ardından hepsi kasabaya doğru uzaklaşmaktaydılar... Şatoya giden yolun ortasındaydı ki birçok sesin bir ağızdan kopardığı bir feryat işitildi, ancak kadın umutsuzluğunun koparabileceği tüyler ürpertici bir çığlık. Aynı anda havayı şiddetli silah sesleri yırttı, bir gün önce tanımayı öğrendiği bir takırtı. Tüfek atışları!.. Parmaklığın öteki yanında sert bir gidip gelme işitti, güçlü kollarla yakalanmış, çırpınan kadınlar, korkunun pençesinde tabana kuvvet kaçan kadınlar. Dehşet içinde bir kadın gördü, elleri başında, feryat figan kendisine doğru koşuyordu. Kapıcının karısıydı, az önce kadınlar kalabalığına katılmıştı.</p>

  <p class="normal">— Gitmeyin efendim! –diye bağırdı, onun yolunu keserek–. Öldürdüler onu... kurşuna dizdiler şimdi.</p>

  <p class="normal">Don Marcelo şaşkınlıktan donakaldı. Kurşuna dizdiler, ha!.. Ya generalin sözü?.. Ne yaptığını bilemeden şatoya doğru koştu, birden salonda buldu kendini. Ekselans hâlâ piyanonun önündeydi. Şimdi alçak sesle şarkı söylüyordu, anılarının şiiriyle nemlenmişti gözleri. Ama yaşlı adam onu dinleyecek durumda değildi.</p>

  <p class="normal">— Ekselans, kurşuna dizdiler onu... Siz emir verdiğiniz halde öldürdüler.</p>

  <p class="normal">Komutanın gülümsemesinden yanılmış olduğunu kavrayıverdi.</p>

  <p class="normal">—Savaş bu, aziz beyefendi –dedi ellerini tuşlardan kaldırmadan–. Savaşın acımasız gerekleri... Yarınki düşmanımızı yok etmek her zaman ihtiyatlı bir iştir.</p>

  <p class="normal">Sonra bir öğretmen edasıyla, sanki bir ders veriyormuşçasına, yaşama sanatının büyük hocaları olan doğululardan dem vurmaya başladı. En hayran olduğu kişilerden biri de kuşkusuz Türk fethinin sultanıydı, hasımlarının oğullarını kendi elleriyle boğduğu söyleniyormuş. "Düşmanlarımız dünyaya at üstünde, ellerinde mızraklarıyla gelmezler –diyordu kahraman–. Herkes gibi birer bebek olarak doğarlar, büyümeden önce yok edilmelerinde yarar vardır."</p>

  <p class="normal">Desnoyers onu anlayamadan dinliyordu. Kafasında bir tek düşünce vardı. İyi yürekli sandığı bu adam, şarkı söylerken yüreği sızlayan bu duygusal kişi, ellerini öyle tuşlarda gezdirirken, soğukkanlılıkla idam emrini vermişti!..</p>

  <p class="normal">Kont bir sabırsızlık belirtisi gösterdi. Desnoyers çekilebilirdi, ondan sonra da ses çıkarmasındı, işlerine karışmasındı. Ardından ona sırtını döndü, parmaklarını piyanonun tuşlarında gezdirerek kendini uyumlu melankolisine bıraktı.</p>

  <p class="normal">Don Marcelo için dört gün sürecek saçma bir yaşam başladı, o dört günde başına en inanılmaz olaylar geldi. Kişisel tarihçesinde o dönem ara ara dehşet verici görüntülerle kesilen upuzun bir şaşkınlık ayracı olacaktı.</p>

  <p class="normal">Bu adamlarla bir daha karşılaşmak istemedi, kendi yatak odasından kaçtı, son katta, kapıcı ailesinin seçtiğinin yakınında bir hizmetçi odasına sığındı. İyi yürekli kapıcı kadın gece bastırırken ona yiyecek bir şeyler getirdiyse de boşuna; yemek yiyecek durumda değildi. Yatağa uzanmıştı. Karanlıkta durmayı, düşünceleriyle baş başa kalmayı yeğliyordu. Ne zaman sona erecekti acaba bu bunalım!..</p>

  <p class="normal">Yıllar önce yaptığı bir Londra yolculuğunu anımsadı. Hayalinde British Museum'u görüyordu, hayvansı bir insanlığın kalıntılarıymış gibi yüreğini dehşetle doldurmuş olan birtakım Asur kabartmalarını. Savaşçılar köyleri yakıyorlar, tutsakların topu birden boğazlanıyor, boyunlarından zincire vurulmuş, yürüyen barışçı köylü kalabalığı, saf saf dizilmiş köleler oluşturuyordu. Yaşadığı uygarlığın büyüklüğünü hiç o anki kadar açık seçik görmemişti. Hâlâ ara sıra savaşlar oluyordu, ama insanlığın ilerleyişiyle onlar da bir düzene sokulmuştu. Tutsakların yaşamı kutsal sayılıyordu, köylere dokunulmuyordu, insanların birbirlerini nasıl öldürecekleri, milletlerin birbirlerine elden gelen en az zararı verecek biçimde nasıl savaşmaları gerektiği konusunda bütün bir uluslararası hukuk külliyatı bulunuyordu... Oysa şimdi savaşın gerçeğiyle yüz yüze gelmişti. Binlerce yıl öncesinin aynıydı! Miğferli adamlar, mavi tepelikli, kıvır kıvır sakallı, parfümler içindeki zalim satrapların aynını yapıyorlardı. Hasım silah taşımasa da kurşuna diziliyordu; tutsak dipçikle vura vura öldürülüyordu; sivil halklar, eski çağların esirleri örneği, kitle halinde Almanya yollarına düşüyorlardı. İlerleme dedikleri şey neye yaramıştı öyleyse? Nerede kalmıştı uygarlık?..</p>

  <p class="normal">Gözlerine bir mum ışığının vurmasıyla uyandı. Kapıcının karısı bir kez daha yukarı çıkmış, bir şey istiyor mu diye soruyordu.</p>

  <p class="normal">— Ama ne gece!.. Nasıl bağıra çağıra şarkı söylediklerini bir duysanız. Boşalttıkları şişeleri görseniz!.. Yemek salonundalar. Hiç görmeyin daha iyi... Şimdi eğlenmek için mobilyaları kırıp döküyorlar. Kont bile zilzurna; sizinle konuşan o komutan da sarhoş, öbürleri de. Bazıları yarı çıplak dans ediyorlar.</p>

  <p class="normal">Aslında tüm ayrıntıları aktarmak istiyor değildi, ama kadın çenebazlığı saygılı davranma niyetini bastırdı. Bazı genç subaylar hanımların şapkalarını, elbiselerini giymişler, çığlıklar atarak, kadın gibi kırıtarak dans ediyorlardı. İçlerinden biri üstünde küçük hanımın bir kombinezonundan başka şey bulunmaksızın ortaya çıkınca heyecanlı bir kükremeyle karşılanmıştı... Birçoğu besin artıklarını halıların üstüne ya da mobilyaların çekmecelerine boşaltmaktan hain bir zevk alıyor, sonra ellerine geçen nazik kumaşlarla temizleniyorlardı.</p>

  <p class="normal">Ev sahibi kadını susturdu. Bütün bunları öğrenecekti de ne olacaktı sanki?..</p>

  <p class="normal">— Ve biz de onlara hizmet etmek zorundayız!.. –diye sürdürdü kadın sızlanarak–. Çıldırmışlar; bambaşka insanlar olup çıktılar. Erler diyor ki şafakla yola çıkacaklarmış. Büyük bir çarpışma varmış, kazanacaklarmış, ama mutlaka hepsinin katılması lazımmış... Zavallı kocam dayanamıyor artık. O kadar aşağılandık ki... Ya kızım!.. Kızım!...</p>

  <p class="normal">En büyük kaygısı oydu. Onu bir yerlere gizlemişti, ama alkol başlarına vurmuş bu erkeklerin bazılarının ortalıkta dolaşmalarını tedirginlikle izliyordu. Hepsinin en tehlikelisi de Georgette'i babaca okşamış olan o komutandı.</p>

  <p class="normal">Kızının güvenliği için duyduğu korkuyla, birkaç kez daha yanıp yakıldıktan sonra çekip gitti.</p>

  <p class="normal">— Tanrı dünyayı unutmuş galiba... Ah, başımıza daha neler gelecek!</p>

  <p class="normal">Şimdi Don Marcelo'nun uyuyacak hali kalmamıştı. Açık pencereden dingin bir gecenin yumuşak aydınlığı giriyordu. Topçu ateşi sürüyordu, çarpışma karanlıkta uzamıştı. Şatonun dibinde erler ilahiyi andıran ağır tempolu bir ezgi söylüyorlardı. Binanın içinde bir gürültü patladı; hayvansı kahkahalar, kırılan mobilya çatırtıları, keyifli bir kovalamacanın koşuşturması. Bu cehennemden ne zaman çıkabilecekti?.. Aradan uzun bir zaman geçti; uykuya dalmadı, ancak çevresinde olanların bilincini yitirdi. Apansızın yatağında doğruldu. Yakınında, aynı katta, bir kapı boğuk bir gürültüyle kırılmıştı, şiddetli omuzlamalara dayanamamıştı. Kadın çığlıkları, ağlamalar, umutsuz yalvarmalar, boğuşma sesleri, sendeleyen adımlar, bedenlerin duvarlara çarptığı işitildi. Desnoyers'in içine doğdu: Georgette'ti bu, çığlık çığlığa kendini savunuyordu. Ayaklarını yere indirmesine vakit kalmamıştı ki, bir erkek sesi duyuldu, kapıcı olduğuna emindi:</p>

  <p class="normal">— Ah, haydut seni!..</p>

  <p class="normal">Ardından bir boğuşma patırtısı daha... bir el silah... sessizlik.</p>

  <p class="normal">Merdivene bağlanan geniş koridora çıktığında ışıklar gördü, bir sürü adam basamakları atlayarak yukarı koşuyorlardı. Can çekişerek inleyen bir gövdeye takıldı ayağı, az kalsın düşecekti. Kapıcısı ayaklarının dibindeydi, göğsü körük gibi inip kalkıyordu. Gözleri camlaşmış, fal taşı gibi açılmıştı; ağzı kanla dolmuştu... yanı başında bir mutfak bıçağı parlıyordu. Sonra eli tabancalı bir adam gördü, aynı zamanda öteki eliyle başka birisinin içeriden açmaya çalıştığı bir kapıyı tutuyordu. Yeşilimtırak solgunluğuna ve çılgın bakışlarına karşın tanıdı onu. Blumhardt'tı, yüzünde korkunç, hayvansı bir kibir ve saygısızlık ifadesiyle korku saçan, tanınmaz olmuş bir Blumhardt.</p>

  <p class="normal">Olanı gözlerinde canlandırdı: Adam şatoyu dolaşarak göz koyduğu avı aramıştı, tedirgin baba onu adım adım izlemişti, kız feryadı koparmıştı; eline geçirebildiği silahla hasta kapıcının ve sırtını zafere dayayan bu savaşçının eşitsiz boğuşması... Gençlik yıllarının öfkesi yüreğinde cüretkâr bir sel gibi kabardı. Ölürse ölsündü, ne önemi vardı?..</p>

  <p class="normal">— Seni haydut seni! –diye kükredi o da öbürü gibi.</p>

  <p class="normal">Ve yumruklarını sıkarak Almanın üstüne yürüdü. Adam tabancayı iki gözünün ortasına dayadı, soğukkanlılıkla gülüyordu. Ateş edecekti ki... Yukarı tırmananların itmesiyle Desnoyers yere yuvarlandı. Gövdesine birkaç darbe yedi; istilacıların ağır çizmelerin topukları çekiç gibi indi üstüne. Yüzünde sıcak bir sıvı duydu. Kandı!.. Kendi kanı mıydı, yoksa hırlayarak can veren öteki bedenin miydi, bilmiyordu. Derken birkaç elin onu yerden kaldırıp bir adamın önüne ittiklerini duydu. Ekselanslarıydı bu, üniformasının göğsü bağrı açılmıştı, şarap kokusu saçıyordu. Gözleri de elleri gibi titremekteydi.</p>

  <p class="normal">— Aziz beyefendi –dedi aşağılayıcı alaycılığını yeniden toparlamaya çabalayarak–, size bir öğüt vermiştim, bizim işlerimize burnunuzu sokmayın diye, hiç kulak asmamışsınız. Saygısızlığınızın cezasını çekin öyleyse.</p>

  <p class="normal">Bir buyruk verdi, yaşlı adam merdivenden aşağı, mahzenlere doğru iteklendiğini duydu. Kendisini sürükleyenler bir astsubayın emrindeki erlerdi. Sosyalisti tanıdı. Genç profesör içlerinde sarhoş olmayan tek kişiydi, ama kaya gibi dimdik, vahşi bir disiplin içinde erişilmez duruyordu.</p>

  <p class="normal">Onu yer hizasında bir ufacık pencereden başka soluk alacak menfezi bulunmayan, tavanı kubbeli bir bodruma soktu. Bu mağarada bir alay şişe kırığı, iki kasa ve biraz samandan başka şey yoktu.</p>

  <p class="normal">— Bir komutana hakaret etmiş bulunuyorsunuz –dedi astsubay sertçe–, hiç kuşkusuz şafakla kurşuna dizileceksiniz... Tek kurtuluşunuz, dua edin eğlenti böyle sürsün de sizi unutsunlar.</p>

  <p class="normal">Kapı şatonun bütün kapıları gibi kırılmış olduğundan, önüne bir alay mobilyayla kasa yığdırdı.</p>

  <p class="normal">Don Marcelo gecenin kalanını soğuktan titreyerek geçirdi. O an için tek kaygısı buydu. Yaşamından vazgeçmişti; sevdiklerinin imgeleri bile belleğinden silinmeye başladı. Karanlıkta el yordamıyla iki kasanın üzerine uzanıp samanlarla ısınmaya çabaladı. Şafağın meltemi pencerecikten içeri esmeye başladığında yavaş yavaş ağır bir uykuya daldı, hayvanlaştırıcı bir uyku, ölüm mahkûmlarınınkine ya da bir düello sabahının arifesindekine eş. Almanca bağrışmalar, dörtnala atlar, uzaklarda istilacı taburlarının borazan ve trampet çalışlarını andıran davul ve ıslık sesleri işitti... Derken çevresinin bilincini hepten yitirdi.</p>

  <p class="normal">Gözlerini yeniden açtığında, pencerecikten sızan bir güneş ışını duvarda altından bir dikdörtgen çiziyor, sarkan örümcek ağlarına bir saray görkemi veriyordu. Birisi kapıdaki barikatı açmaya çabalamaktaydı. Bir kadın sesi, çekingen, acıklı, birkaç kez çağırdı onu.</p>

  <p class="normal">— Beyefendi, orada mısınız?</p>

  <p class="normal">Bir sıçrayışta ayağa kalktı, dışarıdan yapılanlara yardımcı olmak isteyerek kapıyı kuvvetle itti. İstilacılar gitmiş olmalı, diye düşündü. Yoksa kapıcı kadının onu hapsinden çıkarmaya gelmesi mümkün olmazdı.</p>

  <p class="normal">— Evet, çekip gittiler –dedi kadın–. Şatoda kimse kalmadı.</p>

  <p class="normal">Mahzenin girişi açıldığında Don Marcelo zavallı kadını gözleri kıpkırmızı, yüzü bir deri bir kemik kalmış, saçı başı darmadağın gördü. Gece onun hayatına birçok yılın yükünü birden yığmıştı. Efendisini karşısında görünce tüm enerjisi bir anda yok oldu. "Beyefendi... beyefendi!" diye inledi hıçkırıklar arasında. Sonra gözyaşları içinde kendini onun kollarına attı.</p>

  <p class="normal">Don Marcelo hiçbir şey bilmek istemiyordu; gerçeklerden korkuyordu. Yine de kapıcıyı sormadan edemedi. Şimdi uyanmış ve özgürdü ya, bir an için bir gece önce gördüklerinin bir karabasan olduğu umuduna kapılmıştı. Belki de adamcağız hâlâ hayattaydı...</p>

  <p class="normal">— Vurdular onu, efendim... Hani iyi gibi görünen bir asker vardı ya, o öldürdü... Ölüsü nerede, bilmiyorum bile, hiç kimse söylemek istemedi.</p>

  <p class="normal">Cesedin hendekte olmasından kuşkulanıyordu. Yemyeşil, dingin sular esrarlı biçimde gecenin sunağının üstünü örtmüş olmalıydı... Desnoyers annenin başka bir felaketten ötürü daha da kaygılı olduğunu sezinledi ve çekinerek sustu. Konuyu açan kadın oldu, acılı yakınmalar arasında... Georgette kapıcı dairesindeydi; istilacılar gider gitmez dehşet içinde şatodan kaçmıştı. Adamlar son dakikaya kadar salıvermemişlerdi onu.</p>

  <p class="normal">— Efendim, ne halde, hiç görmeyin daha iyi... Siz olup bitenlerden söz edersiniz diye tir tir titreyip ağlıyor. Çıldırmış gibi; keşke ölsem diyor. Ah, zavallı kızım!.. Bu canavarların cezasını kimse vermeyecek mi?..</p>

  <p class="normal">Mahzenden çıkmışlardı, köprüyü geçtiler. Kadın gözlerini yeşil bir yüzey halinde duran sulara dikti. Suyun üzerinde bir kuğunun cesedi sürükleniyordu. Yola çıkmadan önce, atlarını eyerlerken, iki subay eğlence olsun diye göldeki canlıları tabancayla avlamışlardı. Su bitkilerine kanlar bulaşmıştı; yaprakları arasında, bir çamaşırcı kadının elinden kaçırdığı parçaları andıran pörsümüş beyaz toplar yüzüyordu.</p>

  <p class="normal">Don Marcelo ile kadın yürekleri sızlayarak bakıştılar. Gün ışığında birbirlerinin sefaletini ve ihtiyarlayışını görerek karşılıklı acındılar.</p>

  <p class="normal">Kadın kızını düşününce üstüne yeniden bir canlılık geldi. O insanların geçişi her şeyi mahvetmişti; koca şatoda mutfakta unutulmuş birkaç parça kuru ekmekten başka yiyecek kalmamıştı. "Yaşamak lazım efendim... Yaşamak lazım, yalnızca Tanrı'nın onları nasıl cezalandırdığını görmek için olsun yaşamak lazım..." Yaşlı adam üzüntüyle omuz silkti: Tanrı mı?.. Ama kadın haklıydı, yaşamak gerekiyordu.</p>

  <p class="normal">İlk gençliğinin, Yeni Dünya'nın uçsuz bucaksız toprak denizlerinde hayvan sürülerini güttüğü zamanların cesaretiyle kendini parkından dışarıya attı. Güneşin alnında, sarı-yeşil gülümseyen vadiyi gördü; öbek öbek ağaçlar; hasattan kalmış sert saplarıyla sarımsı tarla dörtgenleri; üzerinde kuşlar cıvıldayan çitler; bin beş yüz yıl boyunca onlarca kuşak tarafından özenle bakılmış bir kırın olanca yaz görkemi. Buna karşın yapayalnız hissetti kendini, kaderin eline bırakılmıştı, açlık tehlikesiyle karşı karşıyaydı; And Dağları'nın korkunç yüksekliklerini, akşamdan akşama kartalların kanat çırpışlarıyla bozulan ölümcül bir sessizliğe bürünmüş eğri büğrü doruklarını aştığı zamanlardan daha yalnızdı. Kimsecikler yoktu... Gözleri bir tek hareketli nokta seçemedi; her şey sabit, kıpırtısız, donmuş kalmıştı, ufukta yuvarlanan gök gürültüsünün korkusuyla büzüşmüşe benziyordu.</p>

  <p class="normal">Kasabaya doğru yürüdü, kapkara duvar kitlesinin arasında sağlam kalmış birkaç kulübeyle, kiremitsiz, haçı ateşten bükülmüş bir çan kulesi. Şişelerle, yanmış tahta parçalarıyla, islenmiş enkazla dolu sokaklarda da kimsecikler yoktu. Cesetler ortadan yok olmuştu, ama mide bulandırıcı bir çürümüş yağ, yanmış et kokusu insanın burun deliklerine yapışıp kalıyordu. Kasabayı bir baştan bir başa geçti, atlıların barikatına kadar ulaştı. Yolun bir kenarında arabalar hâlâ duruyordu. Tam kasabalıları kurşuna dizdikleri noktada bir toprak yığını gördü. Yer hizasında iki ayakla bir el açıkta kalmıştı. Yaklaştığında cesetleri açıkta bırakan o sığ çukurdan birtakım kara çıkınlar uzaklaştı. Sert kanatlar havayı dövdü, öfkeli gaklamalarla uzaklaştılar.</p>

  <p class="normal">Geçtiği yerlere geri döndü. Birazcık sağlam kalmış evlerin önünde sesleniyor, başını açık bulduğu ya da kanatları tam yanmamış kapılardan, pencerelerden içeri uzatıyordu. Villeblanche'da hiç kimse kalmamış mıydı yoksa?.. Yıkıntılar arasında bir şey kıpırdadı, yılanımsı bir şey, emekleyerek ilerliyor, inine süzülmek için gerilemeye hazır, yerde sürünürken korkuyla duraklıyordu. Derken birden sakinleşen o yaratık doğruldu. Bir adamdı, bir ihtiyar. Onun "Bir şey yok!" diye bağırmasıyla başka insan müsveddeleri de ortada belirdiler, uzaktan görünmelerine neden olan dikey konumlarından vazgeçmiş zavallı yaratıklardı, tozun içinde kayabilen, toprağın bağrına kayıp kaybolabilen alt düzeydeki varlıklara imrenir olmuşlardı. Çoğu kir pas içinde kapkara kesilmiş, saçları başları birbirine karışmış kadınlarla çocuklardı, gözlerinde hayvanca bir açlığın parıltısı, sarkmış çenelerinde güçsüz hayvanların çaresizliği. Evlerinin enkazı arasında gizlenmiş yaşıyorlardı. Korku onlara açlığı unutturmuştu; ama düşmanların uzaklaştığını görünce, dehşet dolu saatlerin uyuşturduğu tüm gereksinimleri birdenbire belirivermişti.</p>

  <p class="normal">Desnoyers çevresini serüvenli yolculukları sırasında rastladığı aç, hayvansı bir İndio kabilesi sarmış sandı. Paris'ten bir miktar altın para getirmişti, bir tanesini çıkarıp güneşte parıldattı. Ekmeğe ihtiyacı vardı, herhangi bir yiyeceğe ihtiyacı vardı; bedelini pazarlıksız ödemeye hazırdı.</p>

  <p class="normal">Altını görenlerde heves ve açgözlülük bakışları belirdi; ama bu izlenim uzun sürmedi. Gözler sarı yuvarlağa umursamazlıkla bakar oldu. Don Marcelo anladı ki mucizeler yaratan bu fetiş, gücünü yitirmiştir. Hepsi birlikte, sanki bir cenazenin önünde yakınıyorlarmışçasına, ağır, acıklı bir sesle bir felaket ve dehşet korosu oluşturmuşlardı: "Efendim, kocamı öldürdüler..." – "Yavrularım efendim, iki çocuğum gitti." – "Efendim, bütün erkekleri tutsak alıp götürdüler; Almanya'da tarlada çalıştıracaklarmış..." – "Bir parça ekmek efendim, yavrularım açlıktan ölüyor."</p>

  <p class="normal">Bir kadın ölümden beter bir şeyden yakınıyordu: "Kızım!.. Zavallı kızım!" Bakışlarındaki nefret ve çılgınlık gizli trajedisini açığa vuruyordu; feryatlarıyla gözyaşları şatoda tıpkı onun gibi bağıran öteki anayı anımsatıyordu. Oyuklardan birinin dibinde duruyordu kurban, yorgunluktan perişan, bedeni hezeyanlarla sarsılıyordu, art arda, suratları maymunsu bir coşkuyla yayvanlaşmış hayvansı saldırganları görüyordu hâlâ gözleri.</p>

  <p class="normal">Sefiller alayı zenginliğini hepsinin bildiği bu adamın çevresini sarmış, ellerini uzatıyorlardı. Kadınlar elleri, yüzleri sarıya çalan, gözleri açlıktan donuklaşmış, belli belirsiz soluk alan yavrularını gösteriyorlardı. "Ekmek... ekmek!" diye yakarıyorlardı, sanki o bir mucize yaratabilecekmiş gibi. Oysa o da oraya aynı şey için yalvarmaya gitmişti!.. Çabasının yararsızlığını fark ederek kaçtı oradan.</p>

  <p class="normal">Umutsuzluk içinde mülküne geri döndüğünde, baktı ki kocaman otomobiller ve atlı adamlar yolu doldurmuşlar, upuzun bir konvoy oluşturuyorlar. Onunla aynı yöne gidiyorlardı. Şatonun parkına girdiği sırada bir öbek Alman bir telefon hattının kablolarını döşemekteydiler. Altüst olmuş odaları dolaşmışlar, Yüzbaşı von Hartrott'un çiziktirdiği yazıya bakıp kahkahalarla gülüyorlardı: "Lütfen yağmalamayın..." Bu mizahı çok zekice buluyorlardı, tam Alman nüktesi.</p>

  <p class="normal">Konvoy parkı istila etti. Otomobillerle kamyonların üzerinde Kızılhaç işareti vardı. Subaylar gibi yeşil üniformalı ve silahlı olan doktorlar onların cesaret kırıcı kibrine, itici katılığına öykünüyorlardı. Kamyonlardan yüzlerce sahra yatağı çıkarılıp sıra sıra diziliyordu; kalmış birkaç parça mobilya da ağaçların dibine yığınlar halinde atıldı. Öbek öbek askerler kısa, sert emirlere robotsu bir dakiklikle baş eğiyorlardı. Bir eczane, bir yoğun ilaç kokusu odalara yayıldı, gece âleminin izlerini silmek üzere duvarları yıkadıkları antiseptiklerin kokusuna karıştı. Daha sonra beyaz giysili kadınlar gördü, masmavi bakışlı, mısır püskülü saçlı, genç irisi kızlar. Desnoyers'i sanki hiç görmüyorlarmış gibi birkaç kez itip kaktılar. Rahibeye benziyorlardı, ama elbiselerinin altında tabancaları vardı.</p>

  <p class="normal">Öğleüstü yeni yeni otomobiller gelmeye koyuldu, şatonun tepesinde dalgalanmaya başlayan üzeri kızıl haçlı koskocaman beyaz bayrağı izliyorlardı. Marne yönünden geliyorlardı; karoserleri mermilerden eğri büğrüydü; camlarında yıldız biçimi kırıklar göze çarpıyordu. İçlerinden inen adamların ardı arkası kesilmiyordu, kimileri kendi ayağıyla geliyordu, kimilerini muşamba sedyelerle indiriyorlardı: Solgun ya da kırmızı suratlar, kartal gibi ya da basık profiller, sarışın başlar ya da kan lekeli beyaz sargılara sarılı kafalar; kabadayı gülüşlü ağızlar ya da morarmış dudakları acıyla inleyen ağızlar; mumya sargılarıyla bağlanmış çeneler; görünürde ağır yarası olmadan can çekişen devler; konuşan, sigara içen bir kafanın altında biçimden çıkmış gövdeler; ilkyardımın sargıları arasından kırmızı bir sıvı yayan sarkık parçalarıyla bacaklar; kuru dallar gibi cansız sarkan kollar; eksik kol ve bacakların acıklı boşluğunu sezdiren parçalanmış üniformalar.</p>

  <p class="normal">Bu acı seli şatoyu kaplayıverdi. Birkaç saate kalmadan her yan doluvermişti; bir tek boş yatak kalmamıştı; son sedyeler ağaçların gölgesine bırakıldı. Telefonlar hiç durmadan işliyordu; boyunları fularlı telefon görevlileri o yandan o yana koşuşturuyor, arı gibi çalışıyorlardı; insan yaşamını hoyratça ve hızlı kurtarma işlemleri uygulanmaktaydı. Ölenlerden kalan boş yataklara yeni gelenler yatırılıyordu. Desnoyers kan damlayan sepetler gördü, içleri biçimden çıkmış etlerle doluydu; kas parçaları, kırık kemikler, bütün bir kol ya da bacak. Bu artıkları taşıyanlar götürüp parkın bir ucundaki bir meydancığa gömüyorlardı, Chichì'nin en sevdiği okuma köşesine.</p>

  <p class="normal">Çifter çifter erler şato sahibinin kendisinin olduğunu fark ettiği çarşaflara sarılmış bir şeyler taşıyorlardı. Taşıdıkları çıkınlar cesetlerdi. Park mezarlığa dönüşmekteydi. Ölülerle tedavi artıklarını gömmeye meydancık yetmez olmuştu: Şatonun hemen yakınında yeni çukurlar kazılıyordu. Elleri kürekli Almanlar bu cenaze işlemi için yardımcı bulmuşlardı. Bir düzine kadar tutsak kasabalı toprağı kazıyor, cesetleri indirmeye yardım ediyorlardı. Şimdi artık ölüleri çukurun kenarına kadar el arabasıyla götürüyorlar, bir yıkıntının enkazıymışlar gibi deviriveriyorlardı. Don Marcelo düşman ölülerinin sayısının giderek arttığını gördükçe canavarca bir zevk alıyordu, ama aynı zamanda sonsuza değin arazisine yerleşen bu davetsiz konuk selinden yakınıyordu.</p>

  <p class="normal">Gece bastırırken, onca sarsıntıdan ötürü perişan, açlıktan kıvranmaya başladı. Ağzına kapıcının dul eşinin mutfakta bulabildiği ekmek parçalarından birinden başka şey koymamıştı. Kalanını kadıncağızla kızına bırakmıştı. Georgette'in umutsuzluğu da açlık kadar büyük bir işkence oldu. Kız onu görünce utanarak kaçmaya çalışıyordu.</p>

  <p class="normal">— Beyefendi görmesin beni! –diye sızlanıyordu, yüzünü gizleyerek.</p>

  <p class="normal">Beyefendi de kapıcı dairesine her girişinde, sanki varlığı tecavüzün anısını daha da şiddetlendirirmiş gibi, ona yaklaşmamaya özen gösteriyordu.</p>

  <p class="normal">Şiddetli ihtiyacın dürtüsüyle, bazısı Fransızca bilen doktorlara yanaşayım dedi. Hiç kulak asmadılar; isteklerinde ısrarlı olunca sertçe bir yana ittiler... kendi mallarının ortasında açlıktan ölecek değildi ya! Bu insanlar yemek yiyorlardı; sert tavırlı hemşireler mutfağına yerleşmişlerdi... Ama haline acıyacak birini buluncaya değin epeyi süre geçti, perişanlığını oradan oraya sürüklüyordu, sefaletten ihtiyarlamış bir yaşlı adamdı, bir gece önce yediği darbelerin ağrısını tüm bedeninde duyuyordu. Açlığın işkencesini ıssız ovalarda yaptığı yolculuklarda hiç duymadığı gibi duydu, insanların arasında, uygar bir ülkede, üzerinde altın dolu bir kemer taşırken açlık; kendi malı olan toprakların ve binaların ortasındaydı, ama hepsine kendisini anlamaya tenezzül etmeyen kişiler el koymuşlardı. Ve yaşamının son deminde bu duruma düşmek için milyonlar biriktirip Avrupa'ya gelmişti!.. Ah, kaderin cilvesi!..</p>

  <p class="normal">Bir sıhhiye memuru gördü, sırtını bir ağaç gövdesine dayamış, bir ekmekle bir parça sucuk yemeye hazırlanıyordu. İriyarı, sağlam yapılı, güçlü çenesi göz alıcı kızıl bir sakalla çevrili olan bu adamı haset dolu gözlerle süzdü. Parmaklarının arasında bir altın parayı sessiz bir çağrıyla uzattı ona. Altını gören Almanın gözleri parladı; keyifli bir gülümsemeyle ağzı kulaklarına gitti.</p>

  <p class="normal">— <span class="ideitalik">Ja</span> –dedi, karşısındakinin yüz ifadesini anlayarak.</p>

  <p class="normal">Ve parayı alıp elindeki yiyecekleri ona aktardı.</p>

  <p class="normal">Don Marcelo açgözlü gibi yutmaya başladı. Mezarlığa dönüşen bahçesinin ortasında, içinde yüzlerce insanın inleyerek can çekiştiği yağmalanmış şatosunun karşısındaydı ve beslenmenin verdiği duyusal doyumun hiç bu andaki kadar tadına varmamıştı. Gözlerinin önünden gri bir kol geçti. Almandı bu, mutfaktan iki somun ekmekle bir parça et alıp dönmüştü. Gülümseyerek yineledi: "<span class="ideitalik">Ja</span>?.." Yaşlı adam kendisine bir altın para daha verdikten sonra o yiyecekleri kapıcı dairesine sığınmış olan iki kadına götürebildi.</p>

  <p class="normal">Gece boyunca –dehşet görüntüleriyle kesilen uykusuz, acılı gece– topçu ateşinin gürleyişi yaklaşıyor gibi geldi. Belli belirsiz bir farktı; belki de seslerin yoğunluğunu artıran gecenin sessizliğinin etkisiydi. Cepheden otomobiller geliyordu durmadan, parçalanmış et yüklerini boşaltıyor, gerisingeri dönüyorlardı. Desnoyers kendi şatosunun yüz kilometreyi aşan bir mesafede sıralanmış birçok hastaneden yalnızca biri olduğunu düşündü, öte yandan, Fransızların ardında da benzeri merkezler bulunuyordu ve hepsinde de aynı hareketlilik egemendi, bu can çekişen insan yükü dehşet verici bir sıklıkla yinelenmekteydi. Birçokları kendilerini toparlayıp götürdüklerini görerek avunmaya bile fırsat bulamıyorlardı: Çarpışma alanının ortasında avaz avaz bağırıyorlar, kanlı kollarını bacaklarını toza ya da çamura daldırıyorlar, kendi bağırsaklarına dolaşarak son nefeslerini veriyorlardı... Ve daha birkaç saat önce kendini yeryüzünün en mutsuz insanı sayan Don Marcelo, ölümün pençesinde kıvranan binlerce güçlü adamın kendi sağlıklı ihtiyarlığına, o yatağa serilip huzurla yatışına imrenebileceklerini düşününce zalimce bir keyif aldı.</p>

  <p class="normal">Ertesi sabah sıhhiyeci onu aynı yerde içi yiyecek dolu bir peçeteyle bekliyordu. Yaranmaya çalışan, iyi yürekli sakallı!.. Bir altın para uzattı.</p>

  <p class="normal">— <span class="ideitalik">Nein</span> –dedi beriki ağzı kurnaz bir gülümsemeyle yayılarak.</p>

  <p class="normal">Don Marcelo'nun parmakları arasında iki pırıl pırıl yuvarlak belirdi. Bir gülümseme daha, "<span class="ideitalik">nein</span>" ve başıyla hayır dedi. Ah hırsız! İhtiyacından nasıl da yararlanıyordu!.. Ancak beş altın para verdikten sonra yiyecek paketini alabildi.</p>

  <p class="normal">Çok geçmeden çevresinde parasına el koyabilmek için sessiz ve kurnaz bir komplo oluştuğunu fark etti. Çavuş pırpırlı bir dev, eline bir kürek verip kabaca itti. Kendini parkının mezarlığa dönüştürülmüş köşesinde, ceset arabasının yanında buldu, felaketten ötürü öfkeleri burnunda olan o tutsaklara karışmış, kendi toprağını kazıyordu, onlar da ona kendilerine eşitmiş gibi davranıyorlardı.</p>

  <p class="normal">Çukurun kenarında, içine yuvarlanmak üzere başının üstünde beliren kaskatı, acayip cesetleri görmemek için gözlerini çevirdi. Topraktan dayanılmaz pis bir koku yükseliyordu. Yakındaki çukurlarda bulunan cesetler kokuşmaya başlamışlardı. Gardiyanların hiç peşini bırakmayışları ve çavuşun hilekâr gülümseyişi yüzünden şantajın farkına vardı. Sakallı sıhhiye memurunun bu işte parmağı olmalıydı. Küreği elinden bıraktı, elini cebine atıp davetkâr bir işaret yaptı. "<span class="ideitalik">Ja</span>," dedi çavuş. Eline birkaç para sıkıştırdıktan sonra oradan uzaklaşıp serbestçe dolaşabildi. Başına geleceğin farkındaydı: Bu adamlar onu acımasızca sömürmeye hazırlanıyorlardı.</p>

  <p class="normal">Bir öncekinin aynı bir gün daha geçti. Ertesi günün sabahında, tedirginliğin keskinleştirdiği duyuları olağandışı bir durum olduğunu haber verdi. Otomobiller daha hızla gelip gitmeye başlamışlardı; personelde bir kargaşa ve sıkıntı seziliyordu. Telefonlar çılgın bir telaşla çalıyordu; yaralıların cesareti daha da kırılmış gibiydi. Bir gün önce araçlardan inerken şarkı söyleyenler oluyordu, acılarını gülerek ya da atıp tutarak hafifletmeye çalışıyorlardı. Zaferin yakın olduğundan söz ediyor, Paris'e girişte bulunamayacaklarına yanıyorlardı. Oysa şimdi hepsi suspus olmuşlar, arpacı kumrusu gibi kendi kaderlerini düşünüyorlardı, geride bıraktıklarına kaygılanan yoktu.</p>

  <p class="normal">Parkın dışında bir kalabalığın gürültüsü vızıldadı. Yollar yeniden karardı. İstila yeniden başlıyordu, ama bu kez dalga geriye dönüyordu. Saatler saati, yorgun motorlarını inleterek gri kamyon kafileleri geçti. Ardından piyade taburları, birlikler, tekerlekli top bataryaları. Ağır ağır gidiyorlardı, bu yavaşlık Desnoyers'i çileden çıkarıyordu, bu gerileme bir kaçış mıydı, yoksa konum değiştirme mi, bilemiyordu. Tek memnun olduğu erlerin sersemlemiş, üzgün suratlarıyla subayların gölgeli suskunluğuydu. Hiç kimse bağırmıyordu; <span class="ideitalik">Nach Paris!</span> haykırışını unutmuş gibiydi hepsi. Yeşilimsi canavarın silahlı başı hâlâ Marne'ın öteki kıyısındaydı, ama kuyruğu tedirgin dalgalanmalarla kasılıyordu.</p>

  <p class="normal">Gece bastırdıktan sonra da alayların hareketi sürüp gitti. Topçu ateşi yaklaşıyor gibiydi. Kimi gümbürtüler öylesine yakından geliyordu ki pencerelerin camları titriyordu. Don Marcelo gelip sığınan kaçak bir kasabalıdan havadis alabildi. Almanlar geri çekiliyorlardı. Bataryalarından bazılarını Marne kıyısına yerleştirmiş yeniden direnmeye çalışıyorlardı. Yeni gelen de istilacıların dikkatini çekmeden orada kalabildi, oysa daha birkaç gün önce en ufak kuşkuda insanları kurşuna diziyorlardı.</p>

  <p class="normal">Makine gibi işleyen disiplin artık gözle görünür derecede bozulmuştu. Doktorlarla hastabakıcılar bağıra çağıra oradan oraya koşuşuyorlar, her yeni otomobil geldiğinde lanet okuyorlardı. Sürücüye daha geri hatta bulunan bir başka hastaneye gitmesini söylüyorlardı. Şatoyu hemen o gece boşaltma emri almışlardı.</p>

  <p class="normal">Yasağa karşın, arabalardan biri taşıdığı yaralıları boşaltıverdi. Adamların durumu o denli ağırdı ki, doktorlar da kabul ettiler, yolculuğu sürdürmelerinde yarar yoktu. Öylece, aracın içindeyken yattıkları kumaş sedyelerde uzanmış olarak bahçede kaldılar. Desnoyers can çekişenlerden birini tanıdı. Ekselansın sekreteriydi, hani kendisini mahzene kapatmış olan sosyalist profesör.</p>

  <p class="normal">Şato sahibini gördüğünde, adam sanki bir tanışına rastlamış gibi gülümsedi. Kendi dilini konuşan bütün o insanlar arasında tanıdığı tek yüzdü. Yüzü solmuş, avurtları birbirine geçmişti, gözleri buğulanmıştı. Görünürde yarası yoktu, ama karnının üstüne örtülmüş kaputunun altında, korkunç bir mezbahada paramparça olmuş bağırsaklarından bir mezar kokusu yükseliyordu. Desnoyers'i görünce kendisini nereye götürmüş olduklarını kavradı, yavaş yavaş belleğini toparladı. Sanki yaşlı adam silah arkadaşlarının nerede olduklarıyla ilgilenirmiş gibi, kendisine kuşkusuz doğal gelen cılız bir sesle, zahmetle konuştu... Taburu talihsiz çıkmıştı! Cepheye bir sıkışıklık anında varmışlar, taze kuvvet olarak ileri hatta yollanmışlardı. Komutan Blumhardt ilk anlarda ölmüştü: 75'lik bir topun mermisi kafasını uçurmuştu. Şatoda konaklamış olan subayların hemen tümü ölmüşlerdi. Ekselanslarının çenesini bir obüs mermisi koparmıştı. Onun yerlerde acıdan kükrediğini, göğsünden çıkardığı bir resmi parçalanmış ağzıyla öpmeye çabaladığını görmüştü. Aynı obüs onun da karnını deşmişti. Kırk iki saat savaş alanında kimse gelip onu kaldırmadan yatmıştı...</p>

  <p class="normal">Her şeyi görmeyi, her şeyi açıklamayı isteyen bir öğretim üyesinin zihinsel açlığıyla, konuşarak ölen kişinin inadıyla ekledi o son anda:</p>

  <p class="normal">— Savaş üzücü bir şey, beyefendi... Suç kimin, belirleyebilmek için gerekli yargı öğeleri eksik... Savaş bittiğinde olacak... olacak...</p>

  <p class="normal">Çabasıyla tükenmiş olarak, gözlerini kapattı. Desnoyers yanından uzaklaştı. Bahtsız adam! Adalet saatini savaşın sonuna erteliyordu, ama bu arada sonu gelen kendisiydi, ağır ve disiplinli mantık yürütme kaygıları da onunla birlikte yok oluyordu.</p>

  <p class="normal">O gece gözünü kırpmadı. Kapıcı dairesinin duvarları titreşiyor, camlar kırılacak gibi çıtırdıyor, yan odada iki kadın tedirginlikle içlerini çekiyorlardı. Alman atışlarının gümbürtüsüne daha yakın patlamalar eşlik ediyordu. Patlayan Fransız mermilerinin Marne'ın üstünden geçip düşman topçusunu arayarak oraya ulaştığını tahmin etti.</p>

  <p class="normal">Heyecanı yeniden canlanmaktaydı, düşüncesinde bir zafer olasılığı doğdu. Ama kendi durumunun sefaletinden ötürü öylesine perişandı ki, bu umudu hemen kafasından çıkardı. Fransızlar ilerliyorlardı gerçi, ama bu ilerleme belki de yerel bir avantajdan öteye geçmeyecekti... Çarpışma hattı öylesine genişti ki!.. Yine 1870'te olan olacaktı: Fransızların yiğitliği sayesinde kısmi zaferler kazanılacak, ama son dakikada düşmanların stratejisinden ötürü bozguna dönüşecekti.</p>

  <p class="normal">Gece yarısından sonra topçu ateşi sustu, yine de sessizlik çöktü denemezdi. Kapıcı dairesinin önünden, bağıra çağıra verilen komutlar arasında motorlu araçlar geçiyordu. Şatoyu boşaltan sıhhiye konvoyu olmalıydı. Sonra, tanın ağarışına doğru, bir at nalı ve tekerlekli araç gürültüsü yeri göğü titreterek parmaklığı aştı. Yarım saat geçti geçmedi, alelacele yürüyerek parkın derinliklerinde kaybolan bir kalabalığın ayak sesleri duyuldu.</p>

  <p class="normal">Yataktan kalktığında şafak söküyordu. Kapıcı dairesinden çıktığında ilk gördüğü şey şatonun tepesinde hâlâ dalgalanan Kızılhaç bayrağı oldu. Ağaçların altında sedye kalmamıştı. Köprüde birkaç sıhhiyeciyle bir doktora rast geldi. Hastane taşınabilen bütün yaralıları alıp gitmişti. Binada yalnız bir kısım sağlık görevlisinin gözetiminde, hareket edemeyen en ağır yaralılar kalmıştı. Sağlık <span class="ideitalik">Walküre</span>'leri<sup class="calibre2"><a href="../Text/Mahserin%20DortAtlisi_split_022.html#footnote-100-35" id="footnote-100-35-backlink">[35]</a></sup> de ortadan kaybolmuşlardı.</p>

  <p class="normal">Sakallı, kalanlardan biriydi, Don Marcelo'yu uzaktan görür görmez gülümsedi, derhal ortadan kayboldu. Birkaç dakika sonra elleri kolları dolu çıkageldi. Armağanı hiç bu denli cömert olmamıştı. Yaşlı adam büyük bir para isteyeceğini tahmin etti, ama elini cebine attığında sıhhiyeci onu durdurdu:</p>

  <p class="normal">— <span class="ideitalik">Nein... Nein</span>.</p>

  <p class="normal">Bu cömertlik de neyin nesi oluyordu şimdi?.. Alman parayı almamakta ısrar etti. Koskocaman ağzı nazik bir gülümsemeyle yayılmıştı; kocaman ellerini Don Marcelo'nun omuzlarına koydu. İyi huylu bir köpeğe benziyordu, yoldan geçen birine onu alıp götürsün diye sokulan biçare bir köpeğe. "<span class="ideitalik">Fransozen... Fransozen</span>." Başka bir şey söylemeyi bilmiyordu, ama sözlerinden Fransızlara her zaman büyük bir sempati beslemiş olduğunu anlatmak istediği belliydi. Önemli bir şeyler oluyordu; şatonun kapısında duranların suratlarının asıklığından, bu üniformalı köylünün birden böyle davranmasından belliydi.</p>

  <p class="normal">Binanın ötesinde askerler gördü, çok sayıda asker. Bir piyade taburu kır duvarları boyunca yayılmıştı kamyonları, yük ve binek hayvanlarıyla. Askerlerin ellerinde kazmalar vardı, duvarda gedikler açıyor, kenarlarını burç gibi oyuyorlardı. Daha başkaları bu açıklıkların yanında diz çökmüşler ya da oturmuşlardı, daha serbest hareket edebilmek için sırt çantalarını çıkarmışlardı. Uzaktan top sesi geliyordu, gümbürtüleri arasında bir makineli tüfek takırtısı, bir yağda kızartma vızıltısı, bir kahve değirmeni tıkırtısı, tüfeklerle mitralyözlerin hiç dinmeyen çatırtısı işitiliyordu. Sabahın serinliği insanlarla nesneleri bir nem pırıltısıyla örtüyordu. Tarlaların üstünde sis bulutları geziniyor, yakınlardaki nesnelerin çizgilerini gerçekdışı şeylermiş gibi belirsizleştiriyordu. Güneş puslar arasında hafif bir leke gibi yükseliyordu. Kabuklarının tüm çatlaklarından ağlıyorlardı ağaçlar.</p>

  <p class="normal">Bir gök gürültüsü havayı yardı, şatonun yanı başında patlar gibiydi. Desnoyers sendeledi, göğsüne bir darbe yediğini sandı. Öteki adamların kılı bile kıpırdamadı, alışkanlıkla kayıtsızlaşmışlardı. Birkaç adım ötede bir top ateş etmişti... Yaşlı adam ancak o zaman fark etti ki iki batarya kendi parkına yerleştirilmişti. Toplar ağaç kümelerinin altına gizlenmişti; topçular toplarını güzelce kamufle edebilmek için ağaçları kesiyorlardı. Son topları nasıl yerleştirdiklerini gördü. Küreklerle her birinin çevresinde topraktan otuz santim yüksekliğinde bir set yapıyorlardı. Bu set topçuların ayaklarını korumak içindi, gövdelerini topun iki yanındaki zırhlı paravanlar koruyordu. Ardından ağaç gövdeleriyle dallarından bir kümbet yapıyor, yalnız ölüm kusan borunun ucunu dışarıda bırakıyorlardı.</p>

  <p class="normal">Don Marcelo sanki beyninin içini boşaltan bu atışlara yavaş yavaş alıştı. Her patlamada dişlerini gıcırdatıyor, yumruklarını sıkıyordu, ama bırakıp gitmek isteği duymaksızın olduğu yerde kalıyordu; dimdik, soğukkanlı, buyruklar yağdıran ya da gök gibi gürleyen bu canavarların çevresinde başı yerde hizmetkârlar gibi koşuşan o adamların sükûnetine hayran kalmıştı.</p>

  <p class="normal">İlk top atışı sanki tüm fikirlerini toz duman etmiş, hepsi uçup gitmişlerdi. Beyni yalnızca o anı yaşıyordu. Gözlerini defalarca şatonun tepesinde dalgalanan beyazlı kırmızılı bayrağa dikti.</p>

  <p class="normal">— İhanet bu –diye düşündü–, hilekârlık.</p>

  <p class="normal">Uzaklarda, Marne'ın öteki yakasında, Fransız topları da ateş ediyorlardı. Ateşleri havada yüzen ufak sarımsı bulutlardan belli oluyordu; Alman birliklerinin gizlendikleri yerlerde sonsuza değin uzayıp giden bir hatta, manzaranın değişik noktalarından duman sütunları yükseliyordu. Şatoyu bir koruma ve saygı havası sarmış gibiydi.</p>

  <p class="normal">Sabahın sisleri dağıldı; güneş giderek parlak, tertemiz yuvarlağını gösterdi, insanların ve ağaçların gölgelerini toprakta hayaletler gibi uzattı. Tepeler ve koruluklar sisten çıkıyorlardı, sabah banyosundan sonra taptaze, sırılsıklamdılar. Vadi olduğu gibi açıkta kalmıştı. Desnoyers bulunduğu yerden nehri görüp şaştı. Gece boyunca top gizlendiği ağaçlıklarda kocaman pencereler açmıştı. Sabah sabah o gülümseyen, çocuksu manzarayı gördüğünde, en çok şaştığı şey ortalıkta kimseyi, ama hiç kimseyi görmemesi oldu. Tepeler ve koruluklar gümbürdüyordu, ama bir tek insan görünmüyordu. Gözlerinin gördüğü yerde yüz bini aşkın insan büzülmüş duruyor olmalıydı, ama biri bile görünmüyordu. Silahların havayı titreten ölümcül kükremeleri gözle görünür bir iz bırakmıyorlardı. Görünen yalnız patlamanın dumanı, kocaman mermilerin yerde patladıkları an kaldırdıkları kara sarmallardı. Bu duman sütunları dört bir yandan yükseliyordu. Kapkara devasa topaçlar gibi şatonun çevresini sarıyorlardı, ama hiçbiri bu düzenli daireden dışarı taşmıyor, binaya dokunacak kadar ileri gitmeye cesaret edemiyordu. Don Marcelo'nun gözü hep bayraktaydı. "İhanet bu," diye yineledi içinden. Ama aynı zamanda onu bencillikle kabulleniyor, kendi mülkünün savunması olarak görüyordu.</p>

  <p class="normal">Tabur duvar boyunca, nehrin karşısında mevzilenmeyi tamamlamıştı. Askerler diz çökmüş, tüfeklerini gediklerden ve burçlardan dışarıya çevirmişlerdi. Gece boyunca çarpışarak geri çekildikten sonra bu dinlenmeden memnun gözüküyorlardı. Hepsi gözleri açık uyur gibiydiler. Yavaş yavaş bedenlerinin ağırlığını topuklarının üstüne veriyor ya da sırt çantalarına dayanıyorlardı. Topçu ateşinin durakladığı kısa sessizliklerde horultular işitildi. Arkalarında ayakta duran subaylar dürbünle manzarayı izliyorlar ya da öbek öbek toplanmış konuşuyorlardı. Bir gün öncesinden beri geri çekildiklerinden ötürü kimisinin cesareti kırılmıştı, kimisi öfke içindeydi. Çoğu itaatin edilginliğiyle sakin duruyorlardı. Çarpışma cephesi muazzam genişlikteydi, sonucu kim tahmin edebilirdi ki?.. Orada geri çekiliyorlardı, ama başka noktalarda arkadaşları kesin bir ilerleme halinde olabilirlerdi. Son dakikaya kadar hiçbir asker çarpışmanın ne merkezde olduğunu bilmezdi. Hepsini üzen şey Paris'ten gittikçe uzaklaştıklarını duymaktı.</p>

  <p class="normal">Don Marcelo bir cam yuvarlağın parladığını seçti. Saldırgan bir ısrarla üzerine dikilmiş bir monokldü bu. Zayıf bir teğmen, beli sımsıkı, Berlin'de görmüş olduğu subayların görünümünü koruyan gerçek bir <span class="ideitalik">junker</span>, birkaç adım ötesindeydi, kılıcı elinde, karanlık yüzlü, öfkeli bir çoban gibi adamlarının arkasında duruyordu.</p>

  <p class="normal">— Sizin ne işiniz var burada? –dedi sertçe.</p>

  <p class="normal">Beriki şatonun sahibi olduğunu anlattı. "Fransız mısınız?" diye sordu teğmen yine. "Evet, Fransızım..." Subay haince düşüncelere daldı, bu düşmana haddini bildirmek gereğini duyuyordu. Diğer subayların el kol hareketleriyle bağrışmaları onu düşüncelerinden ayırdı. Hepsi yukarıya bakıyorlardı, yaşlı adam da onları izledi.</p>

  <p class="normal">Bir saatten beridir havadan sarımsı buharlara sarılmış korkunç kükremeler geçiyordu, içlerinde gıcırdayarak çılgınca dönen bir tekerlek gizli olan bulut parçaları. Alman ağır topçusunun mermileriydi onlar, şatonun üzerinden birkaç kilometre öteye ateş ediyorlardı. Subayların ilgisini çeken o olamazdı. Daha iyi görebilmek için gözlerini kıstı, sonunda, bir bulutun kenarında, güneşin ışınlarında parlayan sineğe benzer bir şey gördü. Kısa sessizlik aralarında varlığını belli eden hafif, uzak bir vızıltı işitiliyordu. Subaylar başlarını salladılar: "<span class="ideitalik">Fransozen</span>." Desnoyers de öyle sandı. Kanatlarının iç tarafında bir çift siyah haç bulunduğunu düşünemezdi. Kafasında, kelebeklerin uçan pelerinlerini renklendiren halkaların eşi, bir çift lacivert-kırmızı-beyaz halka gördü.</p>

  <p class="normal">Almanların tedirginliği anlaşılıyordu. Fransız uçağı altında ve çevresinde patlayan beyaz kabarcıklara tınmadan, birkaç dakika şatonun üstünde dolanmıştı. Yakında mevzi almış silahların namlularını ona yöneltmeleri işe yaramamıştı. Hızlı bir dönüş yaparak geldiği yere doğru uzaklaşmıştı.</p>

  <p class="normal">"Hepsini görmüş olmalı –diye düşündü Desnoyers–. <span class="ideitalik">Keşfetti</span> bizi, burada ne olduğunu biliyor artık."</p>

  <p class="normal">Olayların gidişinin değişmek üzere olduğunu tahmin etti. O zamana değin, sabahın ilk saatlerinde olup biten her şey ondan sonra olacakların yanında önemsiz kalıyordu. Korkuya kapıldı, bilinmeyen karşısında duyulan dayanılmaz korkuya; aynı anda tehdit eden ve bir türlü gerçekleşmeyen bir tehlike karşısında duyulan merak ve sabırsızlığı da duyumsadı.</p>

  <p class="normal">Parkın dışında, duvarın yakınında tiz bir patlama işitildi; şatosu kadar büyük bir baltayla indirilmiş dev bir darbe. Koskocaman ağaçların tepeleri, ortadan ayrılmış gövdeleri, salkım saçak otlarla kaplı büyük toprak parçaları havaya uçtu, bir toz bulutu gökyüzünü kararttı. Duvardan kopan birkaç parça yuvarlandı. Almanlar şöyle bir kasıldılar, ama görünürde istiflerini bozmadılar. Bunu biliyorlardı; uçağı gördükten sonra gelmesini kaçınılmaz bir şey olarak bekliyorlardı. Kızılhaçlı bayrak bundan böyle düşman topçularını aldatamazdı.</p>

  <p class="normal">Don Marcelo şaşkınlığından sıyrılacak zamanı bulamadı: Duvarın daha da yakınında ikinci bir patlama... parkın içinde bir üçüncüsü. Apansızın öteki dünyaya atlamış olduğunu sandı. İnsanlarla nesneleri kükreyen, gerçekdışı bir hava akımının içinde gördü, bu dalgalanmanın parçalayıcı şiddetinde her şey mahvolmaktaydı. Dehşetten donakalmıştı, ama yine de duyduğu korku değildi. O ana değin korkuyu başka bir biçimde hayal etmişti. Midesinde bunaltıcı bir boşluk duyumsuyordu. Sanki birisi göğsüne bir darbe indirerek onu itiyor, sonra sırtına bir başka darbe vurarak doğrultuyordu. Çevreye bir asit kokusu yayıldı, soluk almayı güçleştirdi, gözleri acıtarak yaşarttı. Buna karşılık, gürültüler kendisini rahatsız etmez oldu; onun için yoktular artık. Sesleri havanın dalgalanmasında, nesnelerin sarsılmasında, insanları iki büklüm eden hortumda fark ediyordu, ama kendi içine yansımıyordu. İşitme duyusunu yitirmişti; duyularının tüm gücü bakışlarında yoğunlaştı. Gözleri, kimi böceklerin gözleri gibi birkaç yönü birden görüyordu. Önünde, yanlarında, arkasında olup bitenleri gördü. Ve bir anda olup biten hayret verici şeylere tanık oldu, yaşamın tüm kuralları bir kaprisle altüst oluvermişti sanki.</p>

  <p class="normal">Birkaç adım önünde duran bir subay açıklanması olanaksız bir uçuş yaptı. Öyle kaskatı asker duruşuyla, miğferi başında, kaşları çatılmış, kısa, sarışın bıyıkları falan, havada yükselmeye başladı, daha aşağısında haki göğsü, bir dürbünle bir kâğıt tutan eldivenli elleri. Ama adam orada bitiyordu. Yani üstleri tozluklu çizmeleriyle gri bacakları yerde kalmıştı, cansız, boş bir kılıfa dönüşmüşlerdi, kıvrılıp bükülürken içlerinden bir kızıllık fışkırıyordu. Bu şiddetli yükselişle gövdesi testi gibi parçalanırken içindeki bağırsaklar dışarıya dökülüyordu. Daha ileride, ayakta duran birkaç topçu birden kıpkırmızı kesilmiş, yerlerde kıpırtısız yatıyorlardı.</p>

  <p class="normal">Piyade hattı yerlere yapıştı. Adamlar tüfeklerinin uçlarını çıkardıkları gediklerin dibinde görünmemek için tortop oluyorlardı. Birçoğu obüs parçalarından korunmak için sırt çantalarını başlarının üstüne ya da arkalarına koymuşlardı. Hareket etmeleri yere daha iyi yapışmak, karınlarını toprağa gömmek içindi. Bazıları açıklanamaz bir çabuklukla konumlarını değiştirmişlerdi. Şimdi sırtüstü yatıyorlardı, uyur gibiydiler. Birinin üniforması karnının üstünde açılmıştı, parçalanmış kumaşın arasından mavili kırmızılı etler çıkmış kabararak genişliyor, yayılıyordu. Bir başkası bacaksız kalmıştı. Şaşkınlıktan ve acıdan iri iri açılmış gözler de gördü, dudaklarından bir uluma çıkıyora benzeyen yuvarlak, kapkara ağızlar. Ama bağırmıyorlardı; en azından kendisi çığlıklarını duymaz olmuştu.</p>

  <p class="normal">Zaman kavramını yitirmişti. Bu hareketsizlikte birkaç saat mi geçirmişti, bir dakika mı bilemiyordu. Kendisini rahatsız eden tek şey bacaklarının titremesinden ötürü ayakta duramayışıydı... Arkasına bir şey düştü. Enkaz parçaları yağıyordu. Başını çevirdiğinde şatosunu değişmiş gördü. Kulesinin yarısını çalmışlardı. Arduvaz bin parça olup her yana dağılmıştı; yapının taşları dökülüyordu; bir pencerenin taş çerçevesi asılı kalmış, tiyatro dekoru gibi dengede duruyordu. Çatının eski keresteleri meşale gibi tutuştular.</p>

  <p class="normal">Mülkünün öyle apansızın biçim değiştirmesi ecelin yol açtığı facialardan daha beter etkiledi onu. Çevresinde kükreyip duran, aman vermeyen kör güçlerin dehşetine erdi. Gözlerinde yoğunlaşmış olan yaşamı dağıldı, ayaklarına değin indi... Nereye gittiğini bilemeden bir koşu tutturdu, disiplinle zincirli, yerlere yapışmış, sürüngenlerin yumuşak görünmezliğine imrenir olmuş o adamların duyduğu gizlenme gereksinimini paylaşıyordu.</p>

  <p class="normal">İçgüdüsü onu kapıcı dairesine doğru itiyordu, ama anayolun orta yerinde bir başka hayret verici değişim adımlarını durdurdu. Görünmez bir el bir sille indirmiş, binanın damının yarısını uçurmuştu. Bir duvar olduğu gibi ikiye katlandı, tuğladan ve tozdan bir çağlayana dönüştü. Odaların içi tıpkı bir tiyatro dekoru gibi açığa çıkıverdi; yemek yediği mutfak, yatak odasının bulunduğu üst katta hâlâ dağınık duran yatağı. Zavallı kadınlar!..</p>

  <p class="normal">Gerisingeri dönüp şatoya doğru koşmaya başladı. Bir gece onu hapsettikleri mahzeni hatırlamıştı. Loş kubbesinin altına ulaştığında, gözüne dört dörtlük bir salon gibi göründü, şatoyu yapanların ihtiyatına övgüler yağdırdı.</p>

  <p class="normal">Bodrumun sessizliğinde işitme duyusu yerine geldi. Uzaklığın hafiflettiği bir fırtına gibi, Almanların topçu ateşiyle Fransız mermilerinin patlayışını dinledi. Sağdan soldan duyduklarından başka bir şey bilemeden 75'lik topa nasıl övgüler düzdüğünü anımsadı. İşte şimdi etkisine tanık olmuştu. "İsabeti fazlasıyla yerinde," diye mırıldandı. Ona öyle geliyordu ki, başına gelenlerin tümü gençliğinde yaptığı hatanın yüzündendi. Yurduna hizmet etmekten kaçınmıştı ya, işte şimdi savaşın olanca dehşetinin ortasına düşmüştü, üstelik edilgin ve savunmasız bir yaratığın çaresizliğiyle, çünkü asker olsa hiç değilse gelen darbeye karşılık verebilirdi. Ölecekti işte, hiç kuşkusu yoktu, üstelik yüz kızartıcı, şandan şereften uzak, adsız biri olarak. Mülkünün enkazı ona mezar olacaktı. Kovuğunun deliklerinin tıkandığını gören bir kemirgen örneği, karanlıkta ölüp gitmenin kesinliğiyle bu sığınakta durmaya dayanamaz oldu.</p>

  <p class="normal">Yukarıda fırtına sürüp gidiyordu. Başının üstünde bir gök gürültüsü patladı sanki, hemen ardından bir yıkılışın gürültüsü koptu. Binanın tepesine bir mermi daha düşmüştü. Damda canhıraş feryatlar, çığlıklar, koşuşturan adımlar duydu. Galiba obüs kör furyası içinde, salonlarda yatan ölümcül yaralıların çoğunu paramparça etmişti.</p>

  <p class="normal">Sığınağına gömülüp kalmaktan korkarak mahzen merdivenini sıçraya sıçraya tırmandı. Alt kattan geçerken parçalanmış damdan gökyüzünü gördü. Kenarlardan kirişler sarkıyor, döşeme parçaları sallanıyordu, kimi mobilyalar düşecekken bir yere takılıp kalmışlardı. Eskiden halılarla kaplı bulunan holü geçerken enkaz parçalarına bastı; ayağı kıvrılıp bükülmüş demirlere, binanın en tepesinden aşağı düşmüş yatak kalıntılarına takıldı; ne dediğini anlayamadığı dehşet dolu sesler işitti.</p>

  <p class="normal">Koşarak dışarı çıktı, bir kazazede ışık ve açık hava arayarak batan geminin bağrından güverteye doğru nasıl sürüklenirse, öyle... Karanlığa sığındığından beri sandığından daha fazla süre geçmişti. Güneş tam tepedeydi. Bahçede trajik, acayip, gülünç biçimlerde yatan yeni cesetler gördü. Yaralılar iki büklüm olmuş inliyorlardı ya da yerde sırtlarını bir ağaca dayamış, acı bir sessizlikte kalakalmışlardı. Bazıları sırt çantalarını açmış, sıhhiye çantasını çıkarmış, parçalanmış etlerini tedaviye çabalıyorlardı. Piyadeler şimdi tüfekleriyle hiç durmadan ateş ediyorlardı. Nişancıların sayısı artmıştı. Parka öbek öbek yeni askerler giriyordu: Kimilerinin başlarında çavuşları vardı, kimilerinin ardında tabancasını göğsüne bastırmış bir subay gidiyordu, sanki adamları onunla yönetiyormuş gibi. Nehir kıyısındaki konumlarından kovulmuş piyadelerdi bunlar, ikinci savunma hattını güçlendirmeye geliyorlardı. Tüfeklerin patlamasıyla mitralyözlerin işleyen dokuma tezgâhı tıkırtısı birleşiyordu.</p>

  <p class="normal">Görünmez bir arı oğulunun kıvıltısıyla sürekli çizgilenen hava ıslık ıslık titreşiyordu. Desnoyers'in çevresinde binlerce yapışkan eşek arısı vızıldayıp duruyordu, ama onları göremiyordu. Ağaçların kabukları gizli tırnaklarla sökülerek havaya sıçrıyordu; yapraklar yağıyordu, dallar bir o yana bir bu yana sarsılıyordu; esrarlı bir ayağın tekmelediği taşlar yerlerinden fırlıyorlardı. Tüm cansız nesneler akla sığmaz bir canlılık kazanmışlardı. Askerlerin çinko maşrapaları, donanımlarının madeni parçaları, topçuların kovaları sanki ele gelmez bir ateş altındaymış gibi kendiliklerinden tıngırdıyorlardı. Ters dönmüş bir top gördü, kırılmış tekerlekleri havaya kalkmıştı, çevresi uyuyora benzeyen adamlarla sarılıydı; askerler gördü, gık demeden, kasılmadan, sanki birden uykuya dalarmış gibi yere uzanıp başları bir yana devriliyordu. Bazılarıysa yerlerde sürünerek uluyorlar ya da yere çömelmiş, elleri karınlarında kıvranıyorlardı.</p>

  <p class="normal">Yaşlı adam keskin bir sıcaklık duydu. Delici bir patlayıcı madde kokusu gözlerini yaşarttı, gırtlağını yaktı. Aynı anda üşüdü, alnını buz gibi bir ter bastığını duyumsadı.</p>

  <p class="normal">Köprüden ayrılmak zorunda kaldı. Birkaç asker yaralıları yüklenmiş, parça parça enkaza dönüşmekte olan binaya taşıyorlardı. Birden tepeden aşağı sırılsıklam oldu, ayaklarının altında toprak açılıp sel olmuştu sanki. Hendeğe bir obüs düşmüş, muazzam bir su sütunu yükseltmişti, çamurda uyumakta olan sazan balıkları bin parça olup uçmuş, kenarlardan biri göçmüş, çiçek saksılarıyla beyaz tırabzanlar toz duman olmuştu.</p>

  <p class="normal">Dehşetten körleşmiş halde koştu, koştu, birden onu soğukkanlılıkla inceleyen bir cam yuvarlağın önünde buldu kendini. <span class="ideitalik">Junker</span>'di bu, gözü monokllü subay. Yine eline düşmüştü... Tabancasının namlusuyla yakındaki bir çift kovayı işaret etti. Onları havuzdan doldurup güneşte kavrulan adamlarına içecek su vermesini emrediyordu. Sesinin buyurgan tonu itiraz kaldırmıyordu, yine de Don Marcelo ayak diremeye çabaladı. Ne yani, Almanlara uşaklık mı edecekti?.. Şaşkınlığı uzun sürmedi. Göğsünün ortasına tabanca kabzasını yedi, teğmenin öbür eli suratında şakladı. Yaşlı adam iki büklüm oldu; ağlamak istiyordu, ölmek istiyordu. Ama ne gözyaşı döktü, ne de dilediği gibi canı teninden gitti... Kendini elindeki iki kovayı hendekten doldurur buldu, sonra asker dizisine vardı, adamlar tüfeklerini bırakıp suyu soluk soluğa, hayvansı bir susuzlukla içiyorlardı.</p>

  <p class="normal">Artık görünmez bedenlerin çığlıklarından korkmaz olmuştu. Ölmeyi diliyordu; nasıl olsa öleceğini biliyordu. Çok fazla acı çekmişti; bu dünyada yer yoktu ona. Duvarlarda obüslerin açmış olduğu gediklerin önünden geçti. Bu gediklerde görüşü engelleyen hiçbir şey kalmamıştı. Çitler ve koruluk topçu ateşiyle biçim değiştirmiş ya da hepten silinip gitmişlerdi. Şatosunun yer aldığı tepenin dibinde Marne'ı aşmış bulunan birkaç hücum kolu fark etti. Almanların yoğun ateşi karşısında oldukları yere çivilenmişlerdi. Bölük bölük, sıçrayarak ilerliyor, sonra ölümcül yaylım ateşini atlatmak için toprağın çukurluklarına gizleniyorlardı.</p>

  <p class="normal">Yaşlı adam umutsuz bir kararla cesaret buldu: Madem ölecekti, bari Fransız mermisiyle ölsündü. Ve yere yatmış ateş eden o adamların arasında, dimdik ilerledi elinde kovalarıyla. Ardından korkuya kapılıverdi, başını omuzlarının arasına gömüp hareketsiz kaldı, onu vuracak merminin düşman için bir tehlikenin eksilmesi anlamına geleceğini düşündü. Yok, onu Almanlar vursunlar, daha iyi olurdu... Ve kafasında bir düşünceyi evirip çevirmeye başladı; ölülerden herhangi birinin silahını alıp kendisini tokatlayan <span class="ideitalik">junker</span>'in tepesine binmek.</p>

  <p class="normal">Kovaları üçüncü kez doldurmuş, teğmenin sırtına bakıyordu ki akla sığmaz, saçma sapan bir şey oldu, sinemalarda görülen fantastik değişimleri andıran bir şey. Apansızın subayın kafası yok oluverdi; boynundan yukarı bir çift kan fıskiyesi fışkırdı, gövdesi boş bir çuval gibi yere yığılıverdi. Aynı anda duvar boyunca, duvarla bina arasından bir siklon geçiyordu, ağaçları yerlere yıkıyor, topları deviriyor, insanları kuru yaprak gibi burgacında sürüklüyordu. Ecelin bir başka yönden esmekte olduğunu kavradı. O ana değin karşıdan, nehir yanından gelmiş, duvarı siper almış düşman hattını vurmuştu. Şimdi, ani bir hava değişiminin sertliğiyle, parkın dibinden geliyordu. Hücuma geçenler ustalıklı bir hareket yapmışlar, bir yan yola sapmışlar ya da belki Alman hattının geri çekilişinden yararlanmışlardı; Fransızlar toplarını yeni bir noktaya yerleştirmeyi başarmışlar, şatonun işgalcilerini yandan vuruyorlardı.</p>

  <p class="normal">Don Marcelo, şans eseri, birkaç dakika hendeğin kenarında, binanın siperinde oyalandı. Gizli top bataryasının ateşi anayolu taradı, hayatta kalanları silip süpürdü, ölüleri ikinci bir kez paramparça etti, atları öldürdü, topların tekerleklerini kırdı geçirdi, bir top arabasını volkan alevleriyle havaya uçurdu, alevin kızıl-mavi fonunda kara gövdeler uçuştu. Yüzlerce adamı yerlerde gördü; kendi bağırsaklarını çiğneyerek koşuşan atlar gördü. Ecel hasadında demet yapmamıştı; bütün tarlayı tek tırpan darbesiyle biçmişti. Karşı taraftaki bataryalar da felaketi sezmiş gibi ateşi iki katına çıkararak bir obüs yağmuruna tuttular. Her yana yağıyordu mermiler. Şatonun ötesinde, parkın derininde, korulukta kraterler açılıyor, koca koca ağaç gövdelerini olduğu gibi kusuyordu. Mermiler bir gün önce gömülen cesetleri çukurlarından çıkarıyordu.</p>

  <p class="normal">Ölmemiş olanlar duvarın gediklerinden ateşi sürdürdüler. Sonra alelacele yerlerinden kalktılar. Kimileri benizleri kül gibi, dudaklarını kısmış, gözlerinde bir çılgınlık parıltısıyla süngü takıyorlardı; kimileri ise yüz geri etmiş, parkın çıkışına doğru koşuyorlar, subayların bağırmalarına, bozgunculara yönelttikleri tabanca ateşine aldırmıyorlardı.</p>

  <p class="normal">Tüm bunlar bir karabasandaymış gibi, baş döndürücü bir hızla olup bitti. Duvarın öte yanından denizin yükselmesini andıran bir vızıltı geliyordu. Bağrışmalar işitti, kısılmış, akortsuz seslerle "Marseillaise"in söylendiğini duyar gibi oldu. Makineli tüfekler dikiş makinesi misali tıkırdıyorlardı. Bu çılgınca direniş karşısında saldırı yeniden duraklayacaktı. Öfkeden gözü dönmüş Almanlar ateş ediyor ha ediyorlardı. Bir gedikten kırmızı kepler göründü, aynı renk bacaklar yıkıntıların üstünden atlamaya çalışıyordu. Ama makineli ateşiyle karşılaşınca o görüntü bir an silindi. Hücum edenler duvarın öbür yanında patır patır dökülüyor olmalıydılar.</p>

  <p class="normal">Değişimin nasıl olduğunu Desnoyers fark edemedi. Bir baktı ki kırmızı pantolonlar parkın içinde. Karşı durulmaz bir atlayışla duvarı aşıyor, gediklerden içeri doluşuyor, görünmez girişlerden geçmiş, koruluğun derininden geliyorlardı. Ufak tefek, kunt yapılı, kan ter içinde, kaputlarının düğmeleri açılmış askerlerdi. Ve hücumun kargaşası içinde, onlarla karmakarışık, şeytani bakışlı, ağızlarından köpükler saçan Afrikalı nişancılar, bol pantolonlu zuhaflar, lacivert üniformalı avcılar.</p>

  <p class="normal">Alman subaylar ecellerine susamışlardı. Tabancalarının mermilerini tükettikten sonra, kılıçlarını havaya kaldırmış, artlarında hâlâ buyruklarını dinleyen erlerle birlikte saldıranlara karşı ilerliyorlardı. Çarpıştılar, göğüs göğüse geldiler. Yaşlı adam dünyanın derin bir sessizliğe gömüldüğünü sandı. Toplar susalı beri vuruşanların bağırtıları, bedenlerin çarpışması, silahların tokuşması hiçbir şeydi. Karınlarına bir tüfeğin süngüsü saplanmış, böbreklerinden kırmızı bir uç çıkmış adamlar gördü; çekiç gibi tepelerine inen dipçikler; boğuşarak yerlerde yuvarlanan, birbirlerini tekmeleyip ısırarak yenmeye çalışan hasımlar. Haki göğüsler ortalıktan kayboldu; o renk sırtların yalnız parkın çıkışına doğru kaçtıklarını, ağaçların arasına süzüldüklerini, koşarken mermilerle vurularak düştüklerini gördü. Saldıranların birçoğu kaçanları izlemek istiyordu, ama yapamıyorlardı, kasılarak can veren gövdelerden süngülerini hoyratça çekerek çıkarma derdindeydiler.</p>

  <p class="normal">Don Marcelo apansızın kendini o göğüs göğüse boğuşmanın ortasında buldu, bir çocuk gibi zıplıyor, ellerini kollarını sallıyor, bağırıyordu. Sonra kollarının arasında genç bir subayın toz toprağa batmış kafasını bularak ayıldı, delikanlı ona şaşkınlık içinde bakıyordu. Bu adam onu öpücüklere boğup, tutarsız laflar ederek yağmur gibi gözyaşlarıyla yanaklarını ıslattıkça belki de deli falan diye düşünüyordu. Subay sertçe iterek kollarından sıyrıldığında da ağlamayı sürdürdü Desnoyers... günlerdir dehşetle sustuktan sonra içini boşaltmak ihtiyacındaydı: Yaşasın Fransa!</p>

  <p class="normal">Onunkiler artık parkın kapısına varmışlardı. Süngülerini doğrultmuş, kasaba yönünde kaçan Alman taburunun son kalıntılarının ardından seğirtiyorlardı. Yoldan bir öbek süvari geçti. Kovalamayı tamamlamak için yetişen atlılardı. Ama atları yorulmuştu; yalnızca insanlardan hayvanlara bulaşan zafer hummasıyla o zorlu ve acılı koşuya dayanıyorlardı. Atlılardan biri parkın girişinde durakladı. At hırsla otları kopardı, binicisi eyerinin üstünde uyur gibi büzülmüştü. Desnoyers kalçasından dürterek uyandırmak istedi, adam öbür yana devriliverdi. Ölmüştü; bağırsakları karnından dışarı dökülmüştü. Öylece başkalarının arasına karışmış, atının üstünde ilerlemişti.</p>

  <p class="normal">Yakınlarına muazzam demir ve duman topaçları düşmeye başladı. Alman topçusu kaybettiği mevzilere ateş yağdırıyordu. İlerleme sürdü. Kuzey yönünde alaylar, birlikler, top bataryaları geçti, yorgun, kir pas içinde, toza ve çamura batmışlardı, ama neredeyse tükenmiş olan güçlerini canlandıran bir ateşle yanıyorlardı. Kasabadan doğru Fransız topları gürlemeye başladı.</p>

  <p class="normal">Öbek öbek askerler şatoyu ve çevresini keşfe çıkmışlardı. Yıkık odalardan, mağaraların derinliklerinden, parkın çalılıklarından, yanmış ahırlardan ve garajlardan sipsivri miğferli yeşilimtırak adamlar çıkıyordu. Hepsi de kollarını havaya kaldırıyor, ellerini iyice açarak gösteriyorlardı: "<span class="ideitalik">Kamarades... kamarades, non kaput</span>." Pişmanlığın verdiği tedirginlikle, oracıkta öldürülmekten korkuyorlardı. Kendilerini subaylarından uzakta, disiplinin zincirinden boşalmış görünce bütün o vahşi hallerini kaybetmişlerdi. Birazcık Fransızca bilenler onları süngüleriyle tehdit eden düşmanlarını acındırmak için karılarından, çocuklarından söz ediyorlardı. Bir Alman Desnoyers'in yanı başında, ensesine yapışmış yürüyordu. Sakallı sıhhiyeciydi. Göğsünü yumrukluyor, ardından onu gösteriyordu. "<span class="ideitalik">Franzosen...</span> ben <span class="ideitalik">Franzosen</span>'in büyük dostu." Ve koruyucusuna gülümsüyordu.</p>

  <p class="normal">Don Marcelo ertesi güne değin şatosunda kaldı. Georgette ile annesinin beklenmedik biçimde kapıcı dairesinin yıkıntıları arasından çıktıklarını gördü. Fransız üniformalarına bakıp ağlaşıyorlardı.</p>

  <p class="normal">— Bu böyle devam edemez –diye haykırdı dul kadın–. Gökyüzünde bir Tanrı var!</p>

  <p class="normal">İkisi de geçirdikleri günlerin sahiden yaşanmış olduğundan kuşkuluydular.</p>

  <p class="normal">Yıkıntıların ortasında geçirdiği berbat bir gecenin ardından Don Marcelo oradan ayrılmaya karar verdi. O yerle bir olmuş şatoda ne yapacaktı ki?.. Onca ölünün varlığı elini kolunu bağlıyordu. Yüzlercesi, binlercesi vardı. Askerlerle köylüler cesetleri buldukları yerlerde yığınlar halinde gömüyorlardı. Binanın yanı başında, parkın bütün yollarında, bahçelerin tarhlarında, müştemilatta bile çukurlar açılmıştı. Yuvarlak havuzun dibinde bile cesetler vardı. Büyük bölümü düşmanlardan oluşan bu trajik komşularla sürekli nasıl birlikte olabilirdi?.. Elveda Villeblanche Şatosu!</p>

  <p class="normal">Paris yollarına düştü; nasıl olursa olsun oraya varmayı aklına koymuştu. Her yanda cesetlerle karşılaştı; ama bunların üniformaları haki değildi. Yöreyi kurtaran hücumda kendi tarafından çok kişi de yaşamını yitirmişti. Arkasında sürüp giden, ufuk çizgisini durup dinlenmeyen bir gök gürültüsü gibi sarsan son çarpışmalarda da çok kişi ölecekti... Saman saplarının arasından beliren kırmızı pantolonlar, yolun kenarında dikey konumda parıldayan kabaralı postal tabanları, morarmış kafalar, kolları kopmuş bedenler, deşilmiş karınlardan taşan şişkin mavi karaciğerler, parçalanmış gövdeler, gövdesiz bacaklar gördü. O uğursuz karışımdan ayrılmış, kırmızı ve koyu renkli kepler, içinde saç tutamları kalmış miğferler, bükülmüş kılıçlar, kırılmış süngüler, tüfekler, top mermisi kümeleri gördü. Ovayı şişmiş sağrılarıyla at leşleri benekliyordu. Tahta kısımları parçalanmış, demir aksamı eğrilip bükülmüş top arabaları havaya uçuruldukları trajik anı anlatıyorlardı. Topraktaki çiğnenmiş dörtgenler düşman bataryalarının geri çekilmeden önceki konumlarını belirtiyordu. Kırık tekerlekleriyle devrilmiş toplar, eğri büğrü çelik boru yumaklarına dönüşmüş namlular, Almanların geri çekilmeden önceki gece yaktıkları insanlarla atların kalıntıları olan koni biçiminde, kömürleşmiş madde parçaları buldu.</p>

  <p class="normal">Barbarca ateşe verilenler bir yana, iki tarafın cesetleri sayısızdı, sınırsızdı. Sanki toprak insanlığın ilk çağlarından beri bağrına kabul ettiği tüm bedenleri birden kusmuştu. Umursamaz bir güneş, bu ecel tarlalarını ışıklı noktalarla, sarımsı parıltılarla donatıyordu. Süngü parçaları, madeni levhalar, mermi kapsülleri ayna kırıkları gibi parıldıyordu. Gecenin nemi, yağmur, zamanın pası henüz bu savaş artıklarını yıpratmamış, parlaklıklarını soldurmamıştı. Etlerse kokuşmaya başlamıştı. Yolcuya bir mezarlık kokusu eşlik ediyordu, koku Paris'e doğru ilerledikçe büsbütün yoğunlaştı. Geçen her yarım saat onu artan bir kokuşmuşluk çemberine sokuyor, çürüyen canlıların arasında bir basamak daha indiriyordu. İlkin cesetler bir gün öncesinindi; henüz tazeydiler. Nehrin öbür yanında rastladıkları iki gündür yerde yatıyorlardı; daha ileridekiler üç, sonra dört. Adımlarını işiten kuzgun sürüleri tembel kanat vuruşlarıyla havalanıyorlardı; ama az ötede yeniden yere konuyorlardı, açlıklarını gidermişlerdi, ama doymamışlardı, insana olan tüm korkularından sıyrılmışlardı.</p>

  <p class="normal">Arada bir canlılara rastlıyordu. Süvari, jandarma, zuhaflar, avcı birlikleriydi. Yıkılmış çiftliklerin çevresinde güç bela geçiniyor, kaçak Almanları yakalamak için araziyi araştırıyorlardı. Desnoyers kendi öyküsünü anlatmak, askeri trene binebilmesi için Lacour'un verdiği pasaportu göstermek zorunda kalıyordu. Ancak bu sayede ilerleyebildi. Bu askerler –çoğu hafif yaralıydı– hâlâ zafer sarhoşluğu içindeydiler. Gülüyorlar, yiğitliklerini, önceki günlerde karşılaştıkları tehlikeleri anlatıyorlardı. "Onları tekmeleye tekmeleye sınıra kadar püskürteceğiz..." Çevrelerine göz attıkça öfkeleri büyüyordu. Köyler, çiftlikler, tek tek evler, hepsi yakılmıştı. Yangınlarla eğrilip bükülmüş birçok çelik yapı kafesleri tarih öncesi canavarların iskeletleri gibi yükseliyordu ovadan. Fabrikaların tuğladan bacaları neredeyse yerle bir olmuştu ya da silindir gövdelerinde obüslerin açtığı tertemiz, yuvarlak gedikleri sergiliyorlardı. Yere çakılmış çoban kavallarını andırıyorlardı.</p>

  <p class="normal">Enkaza dönüşmüş köylerin yanı başında kadınlar toprağı kazıp çukur açmaktaydılar. Anlamsız bir didinmeydi bu. Onca cesedi ortadan kaldırmak için muazzam bir çalışma gerekirdi. "Zaferden sonra öleceğiz –diye düşündü Don Marcelo–. Veba temizleyecek bizi."</p>

  <p class="normal">Derelerin suyu da bu kirlenmeden payını almıştı. Susuzluğa dayanamayınca bir su birikintisinden içti, başını kaldırdığında suyun yüzeyinde belirmiş bir çift yeşil bacak gördü, çizmeleri kıyının çamuruna batmıştı. Birikintinin dibinde bir Almanın başı duruyordu.</p>

  <p class="normal">Birkaç saat yürüdükten sonra, yıkılmış bir ev tanıdık gibi gelince duraladı. Günler önce, şatosuna giderken kahvaltı ettiği tavernaydı. İslenmiş duvarların arasına daldı, yığınla yapışkan sinek yüzünün çevresinde vızıldamaya koyuldu. Ölümün ayrıştırdığı bir pis yağ kokusu genzini tırmaladı. Yıkıntıların arasından yanmış mukavvamsı bir bacak çıkıyordu. İhtiyar kadın eteklerine yapışmış torunlarıyla yeniden gözlerinin önünde canlandı. "Beyim, insanlar neden kaçıyorlar ki? Savaş askerlerin işi. Biz kimseye bir kötülük etmiyoruz ki korkacak şeyimiz olsun."</p>

  <p class="normal">Yarım saat sonra, bir yamacı inince hiç ummadığı bir şeyle karşılaştı. Kiralık bir araba gördü, üstünde sayacıyla bir Paris otosu. Şoförü hiç tınmadan, sanki taksi durağındaymış gibi aracın yanında dolaşıyordu.</p>

  <p class="normal">Serseriler gibi üstü başı perişan, kir pas içinde, yediği bir darbeden yüzünün yarısı morarmış olan bu beyle hemen gevezeliğe daldı. Savaş alanını görmek isteyen birtakım Parisli müşteriler getirmişti. Hani şu gazetelere yazı yazanlardan; gece vakti dönmek için onları bekliyordu.</p>

  <p class="normal">Don Marcelo elini cebine attı. Kendisini Paris'e götürürse iki yüz frank verecekti. Şoför anlaşmalarına sadık birinin ciddiyetiyle hayır dedi... "Beş yüz." Ve bir avuç altın para gösterdi. Beriki yanıt olarak motorun manivelasına el attı, araba homurdanmaya koyuldu. Paris yakınlarında bir savaş her gün olan şey değildi. Müşterileri bekleyebilirlerdi.</p>

  <p class="normal">Ve Desnoyers, aracın içinde, o dehşet tarlalarının baş döndürücü bir hızla kayıp ardında kalışını seyretti. İnsanların yaşamına geri dönüyordu... uygarlığa geri dönüyordu.</p>

  <p class="normal">Paris'e girdiğinde, ıssız sokaklar ona sanki insanlarla doluymuş gibi geldi. Kenti hiç bu denli güzel bulmamıştı. Operayı gördü, Concorde Meydanı'nı gördü, bir saat içinde yaptığı o muazzam sıçrayışı fark edince düş gördüğünü sandı. Çevresindeki şeyleri az önceki görüntülerle karşılaştırdı, birkaç kilometre ötede uzanıp duran bütün o ölüm ovasıyla. Yo, hayır, olası değildi bu. Bu karşılaştırmanın iki teriminden biri yanlış olmalıydı mutlaka.</p>

  <p class="normal">Otomobil durdu: Victor Hugo Bulvarı'na varmışlardı... Hâlâ düş gördüğünü sandı. Evinde miydi sahiden?..</p>

  <p class="normal">Görkemli kapıcı onu şaşkınlık içinde selamladı, bu sefil halini kavrayamıyordu. Ah beyefendi!.. Nereden geliyordu böyle beyefendi?</p>

  <p class="normal">— Cehennemden –diye mırıldandı Don Marcelo.</p>

  <p class="normal">Kendini evinin içinde bulup odaları dolaşırken şaşkınlığı sürüyordu. Yine önemli birisi oluvermişti işte. Kendi servetinin görüntüsü, konforunun keyfi vakar duygusunu geri getirdi. Aynı zamanda kendisine yapılan bütün aşağılamalar, bütün eziyetler belleğinde canlanıyordu. Ah, alçakoğlu alçaklar!..</p>

  <p class="normal">Bir asker ona doğru ilerledi, ufak tefek bir hat piyadesi, çekingen, kepi elinde, İspanyolca özürler kekeliyordu.</p>

  <p class="normal">— Sizin burada olduğunuzu duydum... Şeye geliyordum...</p>

  <p class="normal">Bu ses?.. Don Marcelo onu loş holde bir yana çekti, balkonlardan birine doğru götürdü... Gözüne ne yakışıklı görünüyordu!.. Kepinin kırmızısı kirden kararmıştı; üstüne büyük gelen kaputu eprimiş, onarım görmüştü; postallarından bir kösele kokusu saçılıyordu. Oğlunu böyle depo artıkları içinde olduğu kadar şık ve yakışıklı hiç görmemişti.</p>

  <p class="normal">— Sen!.. Sen!..</p>

  <p class="normal">Babası onu heyecandan titreyerek kucakladı, çocuk gibi sızlanıyordu, bacaklarının onu taşımadığını duyumsuyordu.</p>

  <p class="normal">Günün birinde birbirlerini anlayacaklarını hep ummuştu. Oğlu onun kanındandı; iyi çocuktu, tek kusuru inatçılılığıydı. Şimdi bütün geçmişi bağışlıyordu, suçun çoğunu kendine yüklüyordu. Fazla sert davranmıştı ona.</p>

  <p class="normal">— Demek sen asker olmuşsun! –diye yineledi–. Sen benim vatanımı savunuyorsun, üstelik senin vatanın bile değil!..</p>

  <p class="normal">Ona bir, bir daha sarılıyor, halini daha iyi görebilmek için birkaç adım geri çekiliyordu. Onu bu gülünç üniforması içinde kadınların gönlünü çelen dansçı zarafetiyle şan aldığı zamanlardan daha yakışıklı bulduğu kesindi.</p>

  <p class="normal">Sonunda heyecanını dizginleyebildi. Yaşlarla dolu gözlerinde hain bir parıltı belirdi. Yüzü nefretle kasılmıştı.</p>

  <p class="normal">— Git –dedi yalnızca–. Bu savaşın ne olduğunu sen bilmiyorsun; ben içinden geliyorum, yakından gördüm. Öbürleri gibi bir savaş değil, düşman dürüst değil; bir vahşi hayvan avı... hiç elin titremeden ateş et. Devirdiğin her düşmanla insanlığı bir tehlikeden kurtarırsın.</p>

  <p class="normal">Birkaç saniye sustu, duraksamıştı, sonunda trajik bir sükûnetle ekledi:</p>

  <p class="normal">— Kim bilir, belki de karşında tanıdık yüzler bulursun. İnsan her zaman ailesini seçemiyor. Öteki tarafta senin kanından kimseler var. Onlardan birine rastlarsan... hiç tereddüt etme, bas tetiğe! Senin düşmanındır. Vur gitsin!.. Vur gitsin!</p>
</body>
</html>
