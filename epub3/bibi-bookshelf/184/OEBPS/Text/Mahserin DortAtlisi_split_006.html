<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">II<br class="chapter" />
  Kentauros<sup class="calibre2"><a href="../Text/Mahserin%20DortAtlisi_split_022.html#footnote-100-7" id="footnote-100-7-backlink">[7]</a></sup> Madariaga</h2>

  <p class="normal">1870'te Marcelo Desnoyers on dokuz yaşındaydı. Paris dolaylarında doğmuştu. Tek evlattı. Ufak çaplı inşaat işlerine girmiş olan babası ailesini hallice geçindiriyordu. İnşaat kalfası, oğlunu mimar yapmak istedi; Marcelo da mimarlık öğrenimine hazırlık çalışmalarına girişmekteydi ki babası birden ölüverdi. İşlerini karmakarışık bırakmıştı. Birkaç ay içinde ana-oğul bayır aşağı indiler, burjuva rahatlıklarından el çekip işçiler gibi yaşamaya başladılar.</p>

  <p class="normal">Çocuk on dört yaşındayken bir meslek seçmek zorunda kalınca oymacı oldu. Ne de olsa bir sanat uğraşıydı ve Marcelo'da çarnaçar bıraktığı çalışmaların uyandırmış olduğu heveslerle ilintiliydi. Annesi kırsal kesime çekilip birtakım hısımlarının yanına sığındı. Çocuk atölyede hızla ilerledi, ustasına taşrada yaptığı tüm önemli işlerinde yardımcı oluyordu. Prusya ile savaşın ilk haberleri onu Marsilya'da bir tiyatronun dekorları üzerinde çalışırken buldu.</p>

  <p class="normal">Kuşağının tüm gençleri gibi, Marcelo da imparatorluğa düşmandı. Üstelik 1848 Cumhuriyeti'ne katılmış ve 2 Aralık hükümet darbesinin anılarıyla yaşayan yaşlı işçilerin etkisi altındaydı. Bir gün Marsilya sokaklarında barış yanlısı bir halk mitingiyle karşılaştı, hükümeti protesto anlamına geliyordu. Korteji imparatora karşı amansız bir mücadeleye girişmiş yaşlı cumhuriyetçiler, yeni kurulan Enternasyonal yoldaşları ve yakın zamanlardaki başkaldırılardan sonra ülkelerinden kaçmak zorunda kalmış çok sayıda İspanyol ve İtalyan oluşturuyordu. Saçları omuzlarında veremli bir öğrenci bayrağı taşıyordu. "Dileğimiz barış, tüm insanları birleştirecek bir barış" diye şarkı söylüyorlardı göstericiler. Ne var ki yeryüzünde en soylu niyetlere kulak verildiği enderdir, çünkü kader onları çarpıtıp yollarından çıkarır. Barışın dostları marşları ve bayraklarıyla Cannebière'e girer girmez yollarını kesen savaş oldu; gelsin yumruklar, sopalar. Bir gün önce cephedeki orduya destek vermek üzere Cezayir'den getirilen birkaç zuhaf birliği karaya çıkmıştı; haklara pek de saygı gösterilmeyen sömürge yaşantısına alışkın o eski muharipler gösteri yürüyüşüne el koymaları gerektiğini düşündüler, kimi süngüsüne sarıldı, kimisi palaskasını çözdü. "Yaşasın savaş!" Ve şarkı söyleyenlerin tepesine silleler darbeler yağmur gibi inmeye başladı. Marcelo bir rahip ağırbaşlılığıyla barış diye haykıran öğrencilerin, zuhafların canla başla indirdiği tekmelerin altında, bayraklarına sarılmış yuvarlandıklarını gördü. Daha fazlasını göremedi, çünkü onun da tepesine birkaç palaska vuruşuyla bir omzuna hafif bir bıçak darbesi rast geldi, o da başkaları gibi tabana kuvvet uzaklaşmak zorunda kaldı.</p>

  <p class="normal">İşte inatçı, kibirli, terslikler karşısında öfkeye kapılıp en aşırı çözümlere yönelen karakteri ilk o gün ortaya çıktı. Yediği darbelerin anısı öç almasını gerektiren bir şeymiş gibi öfkelendirdi onu. "Kahrolsun savaş!" Mademki başka türlü protesto etmesine olanak yoktu, çareyi ülkesinden ayrılmakta buldu. İmparatorluğun düşmanlarına bakılırsa mücadele uzun sürecek, felaket getirecekti. Kendisi birkaç ay içinde orduya katılmak zorundaydı. Varsın imparator kendi meselelerini nasıl biliyorsa öyle halletsindi. Desnoyers ona hizmet etme onurundan vazgeçiyordu işte. Annesini anımsayınca biraz duraksadı. Ama kırdaki hısımları onu ortada bırakmazlardı, kendi de çok çalışıp ona para yollamak niyetindeydi. Kim bilir, belki de denizin öte yakasında kendisini zenginlikler bekliyordu!.. Elveda Fransa!</p>

  <p class="normal">Biriktirdiği birkaç kuruş sayesinde, limandaki bir görevli onu pasaportsuz olarak üç gemiden birine bindirmeyi önerdi. Biri Mısır'a gidiyordu, biri Avustralya'ya, öbürü Buenos Aires'e; hangisi kendisine daha uygundu?.. Desnoyers, okuduğu kitapları anımsayarak, bazı roman kahramanlarının yaptığı gibi rüzgâra danışmayı ve onun göstereceği yolu izlemeyi istedi, ancak rüzgâr o gün denizden esiyor, Fransa'nın içlerine doğru yöneliyordu. Yazgısını yazı tura atarak kararlaştırmayı da denedi. Sonunda ilk yola çıkan gemi hangisiyse onda karar kıldı. Nereye gittiğini ancak kendini elinde çıkını, demir almak üzere olan bir geminin güvertesinde bulduğunda bilmek istedi: "Rio de la Plata'ya..." O sözcükleri yüzünde kaderci bir ifadeyle dinledi. "Peki, Güney Amerika olsun bakalım!" Ülke kulağına fena gelmiyordu. Kimi yolculuk kitaplarından biraz bilgisi vardı, resimlerinde başıboş at sürüleri, yarı çıplak, kafalarına tüyler takınmış yerliler, başlarının üstünde yılanlar gibi kıvrılan kamçılar, uçlarında toplar bulunan kayışlar döndüren saç sakal birbirine karışmış <span class="ideitalik">gaucho</span>'lar<sup class="calibre2"><a href="../Text/Mahserin%20DortAtlisi_split_022.html#footnote-100-8" id="footnote-100-8-backlink">[8]</a></sup> görmüştü.</p>

  <p class="normal">Milyoner Desnoyers, Amerika'ya gidişini hep anımsardı: Küçücük, külüstür, hurda demir takırtıları çıkaran, en ufak dalgada tüm kaynak yerleri inleyen bir vapurda kırk üç gün yolculuk; makineler yorulduğundan dört kez zınk diye durmuş, dalgalarla akıntıların keyfine kalmıştı. Montevideo'da ülkesinin uğradığı bozgunları ve imparatorluğun yok olduğunu haber aldı. Ulusun kendi kendisini yönettiğini, Paris surlarının gerisine sığınıp kendini inatla savunduğunu duyunca utandı. Oysa o bırakıp kaçmıştı!.. Aylar sonra, Komün olaylarını haber alınca kaçtığından ötürü teselli oldu. Eğer orada kalmış olsaydı, ulusal bozgunlar karşısındaki öfkesi, arkadaşlık bağları, içinde yaşadığı ortam, hepsi onu isyana sürükleyecekti. O saatte eski arkadaşlarının çoğu gibi, ya kurşuna dizilmiş ya da bir sömürge hapishanesinde olacaktı. Kararından ötürü kendini kutladı ve artık yurdunun meselelerini düşünmez oldu. Dilini yeni yeni öğrenmeye başladığı bir ülkede geçimini sağlamak zorunluluğu kendinden başka şeyle uğraşmasını engelliyordu. Genç halkların çalkantılı, serüvenli yaşamı onu bin bir uğraşa ve en akla gelmedik işlere batmaya yöneltti. Güçlü hissetti kendini, Eski Dünya'da hiç tatmadığı bir cesaret ve kesinlik kazanmıştı. "Benim elimden hiçbir iş kurtulmaz –diyordu– biraz alışacak zaman versinler, yeter." Askerlik bile yaptı –oysa eline tüfek almamak için yurdundan kaçmıştı–, Ribera Oriental'de "beyazlar"la "kızılderililer" arasındaki yığınla çarpışmadan birinde yaralandı bile.</p>

  <p class="normal">Buenos Aires'te yeniden oymacılık işine döndü. Kent, köy irisi kabuğunu kırıp değişmeye başlamıştı. Desnoyers salonları ve bina cephelerini bezeyerek birkaç yıl geçirdi. Oturduğu yerden kıpırdamadan, çalışma dolu ve kazançlı bir yaşantıydı. Ama gün geldi, ancak uzun vadede, kendi halinde bir para sağlayabilecek bu biriktirme işinden bıktı. Niceleri gibi o da Yeni Dünya'ya zengin olmaya gitmişti. Böylece yirmi yedi yaşındayken yeniden serüvene atıldı, kentlerden uzak duruyordu, parayı bakir doğanın bağrından koparmaktı niyeti. Kuzey ormanlarında tarımcılık yapmayı denedi, ama çekirge belası birkaç saatte ürünün dibine darı ekti. Hayvan ticaretine atıldı, sürülerle dana ve katırı yanında yalnız iki çobanla And Dağları'nın karlı ıssızlıklarından Şili'ye ve Bolivya'ya götürdü. Bu yaşamda zaman ve mekân kavramını yitirdi, uçsuz bucaksız yaylalarda aylarca süren yollara düştü. Ne zaman zengin olmaya yaklaştığını duyumsarsa, talihsiz bir spekülasyondan ötürü bir anda her şeyini kaybediyordu. İşte cesaretinin kırıldığı o yıkım anlarından birinde, yaşı da otuza varmışken, zengin hayvan üreticisi Julio Madariaga'nın hizmetine girdi.</p>

  <p class="normal">O kırsal kesim milyonerini hayvan alımlarında tanımıştı. İspanyoldu, ülkeye pek gençken gelmişti, göreneklerini zevkle kabullenmiş, uçsuz bucaksız topraklar satın aldıktan sonra, bir <span class="ideitalik">gaucho</span> gibi yaşamaktaydı. Kökeninden ötürü halk arasında ona <span class="ideitalik">Galicialı</span> Madariaga lakabını takmışlardı, oysa Kastilya'da doğmuştu. Köylüler aslında küçük adın başına getirilen saygı sanını soyadına aktararak ona <span class="ideitalik">Don</span> Madariaga diye hitap ediyorlardı.</p>

  <p class="normal">— Ahbap –demişti Desnoyers'e, keyfinin yerinde olduğu ender günlerden birinde–, sizin başınız dertten kurtulmuyor. Parasızlığın kokusu ta uzaktan duyulur. Niye böyle it gibi sürünüyorsunuz?.. Bana biat edin Fransız, burada kalın. Ben artık yaşlanıyorum, yanımda bir adam lazım.</p>

  <p class="normal">Madariaga, Fransızla anlaşmıştı ya, on beş-yirmi fersah ötede yaşayan mülk sahipleri bu yeni adamını yollarda durdurup başına bin bir bela geleceğini anlatıyorlardı.</p>

  <p class="normal">— Uzun süre dayanamazsınız. Don Madariaga'ya dayanacak insan anasından doğmamıştır. Kâhyalarının sayısını unuttuk biz. Öyle bir adamdır ki, ya öldürmek gerekir, ya elini çekmek. Siz de yakında çekip gidersiniz.</p>

  <p class="normal">Desnoyers bu dedikodularda gerçek payı olduğuna inanmakta gecikmedi. Madariaga'nın huyu dayanılır gibi değildi; ne var ki Fransıza kanı kaynamıştı da öfkesi başına sıçradığı zamanlarda onu rahatsız etmemeye özen gösteriyordu.</p>

  <p class="normal">— Bu Fransız bulunmaz nimet –diyordu, ona önem verdiğinden ötürü özür diler gibi–. Ben onu seviyorum, çünkü çok ciddi biri... Böyle adamları severim ben.</p>

  <p class="normal">Patronunun o pek hayran kaldığı ciddiyetin ne olduğunu Desnoyers kendi de tam olarak bilmiyordu, ama adamın herkese, ailesine bile saldırgan davranırken, kendisiyle konuşurken bir baba sertliği tonu takınmasından gizli bir gurur duyuyordu.</p>

  <p class="normal">Aile, Madariaga'nın <span class="ideitalik">kızcağız</span> diye çağırdığı karısı <span class="ideitalik">Misià</span> Petrona ile artık yetişkin olan iki kızından oluşuyordu: Buenos Aires'te okula gitmişlerdi, ancak çiftliğe döndüklerinde köklerindeki köylülüğün birazını yeniden edinmişlerdi. Madariaga'nın serveti pek büyüktü. Amerika'ya ayak bastığından beri kırda yaşamıştı, o zamanlar beyazlar vahşi yerlilerden ürktükleri için kasabalardan dışarı adım atmaya cesaret edemiyorlardı. İlk parasını kahraman tüccar olarak kazanmıştı: Mallarını bir arabaya doldurmuş, bir kaleden öbürüne dolaştırıyordu. Birkaç yerli öldürmüştü, yerliler de onu iki kez yaralamışlardı. Bir süre tutsak yaşamış, sonunda bir köy ağasıyla ahbap olmuştu. Kazandığı parayla arazi almıştı, güvensiz diye kimsenin istemediği geniş topraklarda dana yetiştiriciliğine girişmişti, hayvanlarını tüfek elde, kır hırsızlarından koruyordu. Sonra <span class="ideitalik">kızcağız</span>la evlenmişti; genç bir melez kızdı, yalınayak dolaşıyordu, ama ana babasının bir miktar arazisi vardı. Onlar at üstünde ancak birkaç günde dolaşılabilen o topraklar üzerinde neredeyse vahşilere yaraşır bir yoksulluk içinde yaşamışlardı. Daha sonraları, hükümet yerlileri sınırlara doğru sürüp de sahipsiz kalan toprakları satışa çıkardığında –ve o toprakları satın almayı vatan uğruna yapılmış bir özveri saydığında–, Madariaga üç kuruşa ve upuzun vadelerle dünyanın arazisini almıştı. Toprak satın alıp hayvanlarla doldurmak hayatının kutsal görevi olmuştu. Kimi zaman, yanında Desnoyers ile uçsuz bucaksız arazisinde at koştururken gururunu bastıramıyordu.</p>

  <p class="normal">— Söyleyin bakalım Fransız, anlattıklarına göre, sizin memleketten yukarılarda az çok bu benim topraklarım kadar devletler varmış. Doğru, değil mi?..</p>

  <p class="normal">Fransız evetliyordu... Madariaga'nın arazisi birçok prenslikten daha genişti. Bu, toprak ağasının keyfini yerine getiriyordu.</p>

  <p class="normal">— Eh, öyleyse günün birinde krallığımı ilan edersem zırvalamış olmam yani. Düşünün bir Fransız; <span class="ideitalik">Birinci</span> Don Madariaga!.. İşin kötüsü aynı zamanda sonuncu olurum, çünkü <span class="ideitalik">kızcağız</span> bana erkek evlat vermeye niyetli değil... Cılız inek çıktı karım.</p>

  <p class="normal">Topraklarının genişliğinin ve servetinin ünü ta Buenos Aires'e kadar varmıştı. Madariaga'yı pek az kişi görmüştü, ama adını herkes biliyordu. Başkente gittiğinde köylü görünümünden ötürü kimsenin dikkatini çekmezdi; ayağında arazide giydiği kaba pantolon, pançosunu kaşkol gibi boynuna dolamış gezerdi. Kaşkoldan da bir kravatın saldırgan uçları taşardı: Sevecen elleriyle ona biraz olsun çekidüzen vermeye çabalayan kızlarının zorla ekledikleri işkence takanağıydı bu.</p>

  <p class="normal">Bir sabah başkentin en zengin tüccarının ofisine girmişti.</p>

  <p class="normal">— Beyim, Avrupa'ya gönderecek dana arıyormuşsunuz, bir parti satayım diye geldim.</p>

  <p class="normal">Tüccar o yoksul <span class="ideitalik">gaucho</span>'ya tepeden bakmıştı. Çalışanlarından biriyle konuşsundu; kendisi ufak tefek işlerle vakit kaybetmezdi. Ancak köylünün kurnaz gülümsemesi karşısında meraklanmıştı.</p>

  <p class="normal">— İyi de ağam, sen bana kaç dana satabilirsin ki?</p>

  <p class="normal">— Otuz bin baş kadar beyim.</p>

  <p class="normal">Adam başka laf beklememişti. Masasından fırlayıp saygıyla onu bir koltuğa buyur etmişti.</p>

  <p class="normal">— Siz Bay Madariaga'dan başkası olamazsınız.</p>

  <p class="normal">— Tanrı'nın ve sizin huzurunuzda bendenizim efendim.</p>

  <p class="normal">Hayatının en parlak anı olmuştu o.</p>

  <p class="normal">Banka müdürlerinin bekleme salonlarında, hademeler haline acıyıp bir iskemle gösterirlerdi, kapının öteki yanındaki kişinin onu kabul edeceğine pek inanamazlardı. Oysa içeride adı çınlar çınlamaz müdür kendisi koşup kapıyı açardı ve zavallı memur o <span class="ideitalik">gaucho</span>'nun selam yerine şöyle dediğini duyunca şaşkınlıktan dona kalırdı: "Üç yüz bin pezo istemeye geldim. Sürü fazlam var da, semirtmek için <span class="ideitalik">birazcık toprak</span> almaya niyetliyim."</p>

  <p class="normal">Günü gününe uymayan çelişkili kişiliği topraklarında yaşayanları acımasız ve babacan bir despotlukla ezerdi. Çiftliğe uğrayan hiçbir berduş yoktu ki daha ilk sözlerinde sertlikle karşılanmasın.</p>

  <p class="normal">— Lafa karnım tok benim ahbap –diye bağırırdı adamı dövecek gibi–. Gölgelikte kemiklerinden sıyrılmış bir hayvan var. Kes, istediğin kadar ye, yoluna devam için de al şunu... Ama masallarınla kafamı şişirme!</p>

  <p class="normal">Sonra adama birkaç pezo verip sırtını dönerdi.</p>

  <p class="normal">Gün olur, işçilerden biri bir dikenli telin direklerini dikerken ağırdan alıyor diye cinleri tepesine çıkardı. Herkes onu soyuyordu! Ertesi gün ise, borcunu ödemeyen bir tanıdığa zamanında imza verip kefil olmuş olduğundan ötürü şimdi önemli bir paradan olacağını anlayışlı bir gülümsemeyle anlatırdı: "Zavallıcık! Onun kaderi benimkinden kötü çıktı!"</p>

  <p class="normal">Yolu üstünde etleri yeni sıyrılmış bir koyunun kemiklerini bulunca öfkeden çılgına dönerdi. Et için değil. "Açlık yasa tanımaz, eti de Tanrı insanlar yesin diye yaratmıştır." Ama hiç olmazsa postunu bıraksalarmış!.. Onca kötülüğü hep şöyle yineleyerek yorumlardı: "Ne din kalmış, ne ahlak." Başka sefer, serseriler üç ineğin etini çalıp götürmüşken, postlarını görünür yerde bırakmışlarsa gülümserdi çiftlik sahibi: "İşte ben böyle insanları severim; dürüst olsunlar, kötülük etmesinler, yeter."</p>

  <p class="normal">Yorulmak nedir bilmeyen, <span class="ideitalik">kentauros</span>'lara layık gücü, topraklarını yerleşime açma girişiminde muazzam işe yaramıştı. Kaprisliydi, despottu, babalığa büyük yatkınlığı vardı, tıpkı yüzyıllarca önce Yeni Dünya'ya egemen olan yurttaşlarının yerli soyunun rengini açtıkları gibi. Zevkleri, Kastilyalı <span class="ideitalik">conquistador</span>'larınkiyle<sup class="calibre2"><a href="../Text/Mahserin%20DortAtlisi_split_022.html#footnote-100-9" id="footnote-100-9-backlink">[9]</a></sup> aynıydı; bakır tenli, çekik gözlü, sert saçlı güzeller. Desnoyers, onun bir özürle yanından ayrılıp atını yakın bir <span class="ideitalik">rancho</span>'ya<sup class="calibre2"><a href="../Text/Mahserin%20DortAtlisi_split_022.html#footnote-100-10" id="footnote-100-10-backlink">[10]</a></sup> doğru dörtnala kaldırdığını görünce kendi kendine gülümseyerek derdi ki: "On beş yıl sonra topraklarını işleyecek yeni bir adam yaratmaya gitti."</p>

  <p class="normal">Çiftlikte çalışanlar tıpkı başkaları kadar didinen, çeşitli otlak işleriyle baş edebilmek için şafaktan başlayarak at koşturan kimi delikanlıların ona ne denli benzediklerini söylerlerdi. Kökenleri saygısız yorumlarına konu olurdu. Sert ve cimri huyundan ötürü nefret toplayan, otuz yaşlarındaki melez kâhya Celedonio'nun da uzaktan patronu andıran bir havası vardı.</p>

  <p class="normal">Hemen her yıl çok uzaklardan gelen bir kadın, pasaklı, suratsız bir kızcağız, gözleri alev alev bir küçük melezi elinden tutmuş, gizemli bir halle ortalıkta bitiverirdi. Toprak sahibiyle yalnız konuşmak isterdi; onun huzuruna vardığında, on-on iki yıl önce bir parti hayvan almak için yaptığı bir yolculuğu anımsatırdı.</p>

  <p class="normal">— Hatırlıyor musun patron, hani nehir kabarmıştı da geceyi benim <span class="ideitalik">rancho</span>'da geçirmiştin?</p>

  <p class="normal">Patron hiç mi hiç anımsamazdı. Yalnızca belli belirsiz bir içgüdü kadının yalan söylemediğini fark ettirirdi. "Tamam da, n'olmuş?"</p>

  <p class="normal">— Patron, al işte, burada... Başka yere gideceğine senin yanında adam olsun, daha iyi.</p>

  <p class="normal">Ve küçük melezi önüne sürerdi. Böyle tez elden sunuluveren bir tane daha!.. "Ne din kalmış, ne ahlak." Ani bir alçakgönüllülükle kadının doğru söylediğinden kuşkulanırdı. Neden ille de kendinin olsundu?.. Yine de duraksaması uzun sürmezdi.</p>

  <p class="normal">— Ne olur ne olmaz, koy ötekilerin yanına.</p>

  <p class="normal">Anne küçüğün geleceğinin güvence altına alındığını görüp rahatlayarak giderdi; bu şiddete yatkın adam cömertliğe de yatkındı. Sonunda oğlunun bir parça toprağıyla bir sürü koyunu olacaktı nasıl olsa.</p>

  <p class="normal">Öyle edinilen evlatlar başlangıçta <span class="ideitalik">Misià</span> Petrona'nın başkaldırmasına neden olmuştu, ömrü boyunca cesaret edebildiği tek başkaldırı. Oysa <span class="ideitalik">Kentauros</span> onu dehşet saçarak susturmuştu.</p>

  <p class="normal">— Ne, sen bir de ağzını açmaya mı yelteniyorsun, cılız inek seni?.. Bana doğura doğura yalnız kız evlat doğuran bir kadın. Haline bak da utan.</p>

  <p class="normal">Bir cebinden tortop olmuş banknotları umursamazca çıkarıp tutarına bakmaksızın canının istediği gibi dağıtan o elin bileğinden bir kırbaç sallanırdı. Ata vurmak içindi, ama adamlarından biri öfkesini uyandırdı mı, kolaylıkla kaldırırdı.</p>

  <p class="normal">— Sana vuruyorum, çünkü vurabilirim –derdi sakinleştiğinde, özür niyetine.</p>

  <p class="normal">Bir gün, vurduğu adam bir adım gerileyip belinde bıçağını aramıştı.</p>

  <p class="normal">— Patron, siz bana vuramazsınız. Ben buralarda doğmadım... Ben Corrientesliyim.</p>

  <p class="normal">Patron, kırbacı havada kalakalmıştı.</p>

  <p class="normal">— Sahiden burada doğmadın mı?.. Öyleyse haklısın, sana vuramam. Al sana beş pezo.</p>

  <p class="normal">Desnoyers çiftliğe girdiğinde, Madariaga, eski Latin usulü buyruğunda bulunan ve dövebileceği kişilerin hesabını şaşırmaya başlamıştı. O denli çoktular ki, onları sık sık birbirine karıştırıyordu. Fransız, patronunun iş konusundaki deneyimli gözüne hayran kaldı. Binlerce hayvanlık bir sürüye birkaç dakika bakması tam kaç tane olduklarını hesaplamasına yetiyordu. Kayıtsız bir havayla, tepişip duran muazzam bir sığır sürüsünün çevresinde at koşturuyor, birden birkaç tanesini ayırtıyordu. Hasta olduklarını anlamıştı. Madariaga gibi bir alıcının karşısında satıcıların dolapları ve numaraları işe yaramıyordu.</p>

  <p class="normal">Felaket karşısındaki sükûneti de hayranlık uyandıracak türdendi. Bir kuraklığın birdenbire meraları sığır leşleriyle doldurduğu olurdu. Ova terk edilmiş bir savaş alanına dönüverirdi. Dört bir yanda kara yığınlar; ta fersah fersah uzaklardan şölene koşan kargalar havada daireler çizerlerdi. Kimi zaman da soğuk dalgası gelirdi; termometrenin beklenmedik bir düşüşü toprağı leşlerle kaplardı. On bin baş hayvan, on beş bin, bazı kez daha fazlası telef olurdu.</p>

  <p class="normal">— Ne yapalım! –derdi Madariaga tevekkülle–. Böyle felaketler olmasa bu topraklar cennet olurdu... Şimdi önemli olan postlarını kurtarmak.</p>

  <p class="normal">Avrupa'dan gelen göçmenlerin tafrasına, yoksulların yeni âdetlerine sayar dökerdi; nedeni hayvanların derilerini kısa sürede yüzecek kadar çok işçi bulamamasıydı, binlerce post ete yapışık çürüyüp ziyan olacaktı. Kemikler toprağı kar yığınları gibi apak ederlerdi. Genç işçiler kıvrım kıvrım boynuzlu sığır kafataslarını dikenli tel direklerinin tepesine geçirirlerdi, art arda dizilmiş Helen lirlerini akla getirirdi bu kırsal süsleme.</p>

  <p class="normal">— Bereket ki toprak bize kaldı –diye eklerdi ağa.</p>

  <p class="normal">Yeni yağmurların altında yeşermeye yüz tutan uçsuz bucaksız topraklarda atını koştururdu. Doğal otlakların yerine yonca ekerek bakir toprakları meraya ilk dönüştürenlerden olmuştu. Eskiden bir dananın yaşadığı alana şimdi üç tanesini sığdırıyordu. "Sofra hazır işte –diyordu neşeyle–. Şimdi gidip şölene yeni konuklar arayalım." Ardından doğal otlaklarda açlıktan bitkin düşmüş sürüleri gülünç denecek fiyatlara alıp kendi bereketli arazisinde çarçabuk semirtiyordu.</p>

  <p class="normal">Bir sabah Desnoyers onun hayatını kurtarmıştı. Patron çiftliğe yeni girmiş bir işçiye kırbacını kaldırmış, o da bıçağını çekip saldırmıştı. Madariaga kırbacını savurarak kendini savunuyordu, öldürücü bir darbe yemek üzereydi ki Fransız gelip tabancasını çekmiş, durumu denetim altına alıp hasmını silahsız bırakmıştı.</p>

  <p class="normal">— Sağ ol, Fransız! –demişti ağa, duygulanarak–. Yaman adamsın, sana bunun karşılığını ödemeliyim. Bugünden böyle... senli benli olacağız.</p>

  <p class="normal">Desnoyers bu teklifsizleşmenin ne biçim karşılık olduğunu kavrayamamıştı. Öyle garip bir adamdı ki Madariaga!.. Yine de bazı kişisel özenler gösterilmesiyle durumu iyileşmişti. Yemeğini artık idare binasında yemiyordu. Patron o günden sonra kendi sofrasına oturmasını buyurdu. İşte Desnoyers'in Madariaga ailesinin içine girmesi böyle olmuştu.</p>

  <p class="normal">Kocasının önünde karısı dilsiz bir hayaldi. Gecenin köründe kalkıp işçilerin kahvaltısını düzenliyor, galetaların dağıtımını, kahve ya da <span class="ideitalik">mate</span><sup class="calibre2"><a href="../Text/Mahserin%20DortAtlisi_split_022.html#footnote-100-11" id="footnote-100-11-backlink">[11]</a></sup> kaplarının kaynamasını izliyordu. Hizmetçileri itekleyip duruyordu, geveze ve tembeldiler, ikide birde evin yakınındaki korulukta kayboluyorlardı. Mutfakta ve çevresinde tam bir patroniçe otoritesi sergiliyordu; oysa kocasının sesi işitilir işitilmez, saygı ve korku dolu bir sessizliğe gömülüyordu. <span class="ideitalik">Kızcağız</span> sofraya oturduğunda, yusyuvarlak, bir baykuşunkiler gibi sabit gözleriyle onu seyrediyor, biat ederek baş eğdiği her halinden belli oluyordu. Sonunda Desnoyers bu dilsiz hayranlıkta –artık altmışına merdiven dayamış olan– ağanın toprağına ha bire yeni işçiler peydahlamasına duyulan şaşkınlığın payının büyük olduğunu düşündü.</p>

  <p class="normal">İki kız evlat, Luisa ile Elena, yeni sofra arkadaşlarını hevesle karşıladılar; yemek salonunda çoğu kez babalarının öfke nöbetleriyle kesilen tekdüze sohbetleri canlandıracaktı. Üstelik Parisliydi. "Paris'" diye içini çekiyordu küçük kardeş Elena, gözlerinin aklarını devirerek. Buenos Aires'teki konfeksiyoncu mağazalarına bir şeyler ısmarlayacakları her seferinde şıklık konusunda Desnoyers'e danışırlardı.</p>

  <p class="normal">Evin içi iki kuşağın farklı zevklerini yansıtıyordu. Kızların –çatlamış duvarlara dayanmış– zengin mobilyalarla, hiç yakılmayan gösterişli abajurlarla dolu bir salonları vardı. İki kız kardeşin özenip bezendikleri, bayıldıkları o odanın havasını baba kabalığıyla bozuyordu. <span class="ideitalik">Kentauros</span>'un çizmelerinin bıraktığı çamurlu ayak izlerinin altında halılar hüzünleniyor, soluklaşıyordu. Küçük hanımların adeta kırılmasından korkarak özenle oturdukları bir divanın ipeği üstüne mısır örneklerinin taneleri saçılıyordu. Yemek salonunun girişinde bir tartı dururdu, kızları onu oradan alıp depoya götürmesini istediklerinde Madariaga küplere bindi. Aklına bir postu tartmak geldiği her seferinde kalkıp ta depoya gitmek zahmetine katlanacak değildi... Derken çiftliğe bir piyano geldi, Elena insanı çileden çıkaran bir iyi niyetle saatler saati alıştırmalarını tuşluyordu. "Tanrı'nın cezası! Hiç olmazsa bir dans havası çalsa!" Ve baba, siesta saatinde, yakındaki okaliptüslerin arasında <span class="ideitalik">poncho</span>'sunun üzerinde kestirmeye gidiyordu.</p>

  <p class="normal">"Romantik" diye ad taktığı o küçük kızı, öfkesinin ve alaylarının konusuydu. Ne kendisinde, ne biçare <span class="ideitalik">kızcağız</span>da hiç olmayan o zevklerle nereden çıkmıştı o kız öyle? Piyanonun üstünde müzik defterleri yığılı dururdu. O ipe sapa gelmez salonun bir köşesinde, çiftliğin marangozunun kitap rafına dönüştürdüğü birkaç konserve kasasında kitaplar diziliydi.</p>

  <p class="normal">— Şuraya bak, Fransız –derdi Madariaga–. Hepsi şiir ve roman. Safi yalan dolan!.. Hava cıva!</p>

  <p class="normal">Onun da kitaplığı vardı, hem daha önemli ve şanlı, daha da az yer tutuyordu. Tüfekler, kayışlar ve gümüş perçinli at koşumlarıyla süslü yazı odasında, ufak bir dolapta mülkünün tapuları ve ağanın gururlu bakışlarla gözden geçirdiği birtakım dosyalar vardı.</p>

  <p class="normal">— Kulaklarını aç, şimdi harikalar duyacaksın –diye uyarırdı Desnoyers'i defterlerden birini çekerken.</p>

  <p class="normal">Sürülerinin iyileştirilmesi için çiftliğe damızlık olarak girmiş hayvanların tarihçesiydi; soyağaçları, tüm cins hayvanların soyluluk belgeleri. O kâğıtları yalnız kendisi okumalıydı, ailesinin bile el sürmesine izin yoktu. Gözlüğü burnunun üstüne kaymış, her damızlık kahramanın tarihçesini hecelerdi: "III. Diamond, İngiltere kralının malı olan I. Diamond'ın torunu ve bütün koşuların şampiyonu II. Diamond'ın oğlu." Diamond'ı binlerce pezoya mal olmuştu, ama haranın ateş pahasına satılan en seçkin atları onun soyundan gelmeydi.</p>

  <p class="normal">— Kimi insanlardan daha yetenekliydi. Bir konuşması eksikti. İşte şurada, salonun kapısının yanında doldurulmuş duruyor. Kızlar onu oradan atayım diye tutturdular... Hele bir el sürmeye kalksınlar! İlkin onları kapı dışarı ederim!</p>

  <p class="normal">Ardından sıra bir boğa sülalesine geliyordu, hepsinin kendi adı, adından önce de sıra numarası vardı, tıpkı krallar gibi; dediği dedik hayvan yetiştiricisinin İngiltere'deki büyük panayırlardan aldığı hayvanlardı. Oraya hiç ayak basmamıştı, ama o muhteşem yaratıkları kendi ülkelerine saklamayı isteyen İngiliz sürü sahipleriyle sterlin basarak çekişmek için telgraftan yararlanıyordu. Okyanusu tıpkı milyoner yolcular kadar konforlu bir biçimde aşan o damızlıklar sayesinde Buenos Aires'teki yarışmalara danalarıyla katılabilmişti, etten kaleler misali hayvanlardı, yemeklik filler, sırtları masa gibi dümdüz.</p>

  <p class="normal">— Bunun bir anlamı var, değil mi, Fransız? Benim "romantiğin" toz tutsunlar diye duvarlara astığı bütün o mehtaplı, göllü, âşıklı, daha bilmem hangi zırvalı baskıların hepsinden daha değerli.</p>

  <p class="normal">Ve yazıhaneyi süsleyen bütün o onur diplomalarını, bronz kupaları ve daha başka şanlı madalyaları gösteriyordu, hepsini yarışmalarda kendi soylu damızlığının evlatları kazanmışlardı.</p>

  <p class="normal">Büyük kızı Luisa –Amerikan usulü Chicha diye çağırıyorlardı onu– babasının daha çok saygısını hak ediyordu. "Tıpkı benim zavallı <span class="ideitalik">kızcağız</span>ım –diyordu–; tıpkı onun gibi altın yüreklidir, onun gibi didinir durur, ama daha bir hanımefendidir." Bu hanımefendiliği Desnoyers hemen kabul ediyordu, yine de eksik, hafif bir deyiş gibi geliyordu. Kabul edemeyeceği şey o solgun, alçakgönüllü, kocaman kara gözlü, çocuksu bir hınzırlıkla gülümseyen genç kızın kendisini dünyaya getirmiş olan saygıdeğer hatunla en ufak bir fiziksel benzerliği olduğuydu.</p>

  <p class="normal">Chicha için pazar ayini büyük bir bayramdı. En yakın kasabaya üç fersahlık bir yolculuk, çiftliklerdekinden farklı insanlarla haftalık temas demekti. İki çift atın çektiği bir araba, Buenos Aires mağazalarının aracılığıyla Avrupa'dan getirtilmiş son moda elbiseleri, şapkalarıyla hanımefendiyi ve küçük hanımları ayine götürürdü. Chicha'nın isteği üzerine, Desnoyers onlarla birlikte gider, dizginleri arabacının elinden alırdı. Baba çiftlikte kalıp pazar gününün yalnızlığında arazisinde dolaşır, adamlarının ihmallerini daha iyi fark ederdi. Aslında çok dindardı: "Din ve ahlak". Yakınlardaki kilisenin yapımına binlerce pezo ödemişti ve onun gibi büyük servet sahibi bir adam zıpçıktılarla aynı zorunluluklara boyun eğemezdi.</p>

  <p class="normal">Pazar yemeği sırasında iki küçük hanım kendilerini görebilmek için kilisenin kapısında duraklayan kasabalı ya da çevre çiftliklerden gelmiş delikanlıların kişilikleri ve erdemleri üstüne yorumlar yaparlardı.</p>

  <p class="normal">— Siz kendinizi aldatadurun, kızlar! –derdi baba–. Ne sanıyorsunuz küçük hanımlar, sizleri ince endamınız için mi istiyorlar acaba?.. O yüzsüzlerin istediği ihtiyar Madariaga'nın <span class="ideitalik">pezo</span>ları; ellerine geçirdikleri zaman da, Tanrı bilir, size her gün köteği basacaklardır.</p>

  <p class="normal">Çiftliğin ziyaretçisi çoktu. Kimileri o dolayların delikanlılarıydı, oynak atların sırtında binicilik hünerlerini sergileyerek geliyorlardı. En akla hayale gelmez özürlerle Don Julio'yu görmek istiyorlardı, fırsattan yararlanıp Chicha ve Elena ile laflıyorlardı. Ara sıra da Buenos Airesli küçük beyler gelip, oradan geçiyorken çiftlikte geceleyebilmeyi rica ediyorlardı. <span class="ideitalik">Don</span> Madariaga homurdanıyordu:</p>

  <p class="normal">— Al sana <span class="ideitalik">Galicialı</span>'nın pezolarının peşine düşmüş bir şunun bunun çocuğu daha! Pılısını pırtısını toplayıp gitmezse... basacağım tekmeyi.</p>

  <p class="normal">Zaten talip, patronun düşmanca suskunluğundan ürküp çok geçmeden gidiyordu. Çiftliğe artık kimse gelmez olduğu halde, bu dilsizlik kaygı verici biçimde uzayıp gitti. Madariaga kendi dünyasına kapanmış gibiydi, ailede herkes, Desnoyers dahil, onun sessizliğine saygı gösteriyor ve ürküyorlardı. Yemeğini somurtmuş, başını kaldırmadan yiyordu. Derken birden gözlerini kaldırıp Chicha'ya, ardından Desnoyers'e bakıyor, ardından sanki hesap sorarmışçasına karısına dikiyordu bakışlarını.</p>

  <p class="normal">"Romantik" onun gözünde mevcut değildi. En fazlası, onu akşam saatlerinde, kapıda durakalmış, bir ayağı eşikte, bir eli yanağında, bir resimde gördüğü düşlerinin şövalyesinin gelişini bekleyen beyazlı kız havalarında, batan güneşin kanlarıyla sulanan ufka bakarken gördüğünde alayla pöflüyordu.</p>

  <p class="normal">Desnoyers eve katılalı beş yıl olmuştu ki, günün birinde sonunda bir karara varmış çekingen kişilerin katı havasıyla efendisinin yazıhanesine girdi.</p>

  <p class="normal">— Don Julio, ben yolcuyum, hesabımı görmenizi istiyorum.</p>

  <p class="normal">Madariaga bıyık altından gülerek baktı ona. Gidiyor muydu?.. Peki, neden? Ama sorularını boş yere yineledi. Fransız birbirini tutmayan birtakım açıklamalar geveliyordu. "Gidiyorum; gitmek zorundayım."</p>

  <p class="normal">— Seni yalancı, sahte peygamber seni! –diye haykırdı çiftlik sahibi tiz bir sesle–.</p>

  <p class="normal">Ama bu aşağılama karşısında Desnoyers'in kılı kıpırdamadı. Bu sözleri patronunun ağzından hoş bir şeyi yorumladığında ya da hayvan almaya gelen müşterilerle pazarlık ederken de nice kez işitmişti.</p>

  <p class="normal">— Seni yalancı, sahte peygamber seni! Senin derdin ne, bilmiyor muyum sanıyorsun? Ne yani, ihtiyar kurt Madariaga seninle saman altından su yürüten kızının birbirinize nasıl göz süzdüğünüzü görmedi mi sanıyorsun?.. Öyle el ele dolaşmalarınızı, zavallı <span class="ideitalik">kızcağız</span>ın gözünün önünde, onun da kafası dumura uğramış!.. Fena vurgun sayılmaz Fransız. <span class="ideitalik">Galicialı</span>'nın <span class="ideitalik">pezo</span>larının yarısının üstüne oturursun, eh, artık Amerika'da servet yaptım diyebilirsin.</p>

  <p class="normal">Bunları avaz avaz haykırır, daha doğrusu havlarken kırbacına sarılmış, ucuyla kâhyasının midesine hafiften darbeler indiriyordu, hem de öyle ısrarla ki, sevecen mi, düşmanca mı, anlaşılamıyordu.</p>

  <p class="normal">— İşte bunun için vedalaşmaya geldim –dedi Desnoyers alttan alarak– Olmayacak bir tutku olduğunun farkındayım, çekip gitmek istiyorum.</p>

  <p class="normal">— Demek beyefendimiz çekip gidiyor! –diye bağırmayı sürdürdü ağa–. Beyefendimiz burada keyfinin istediği gibi davranabilirim sanıyor! Yok öyle şey; burada ihtiyar Madariaga'dan başkası buyruk veremez, ben de kalmanı emrediyorum... Ah bu kadınlar! Erkekleri birbirlerine düşürmekten başka işe yaramazlar. Üstelik onlarsız yaşayamıyoruz!..</p>

  <p class="normal">Odada birkaç sessiz adım attı, sanki son sözleri kendisine o ana değin söylediklerinden çok farklı, uzak şeyler düşündürmüş gibi. Hâlâ sağ elinde tuttuğu kırbaca tedirginlikle baktı Desnoyers. Ya işçilere yaptığı gibi vurmaya kalksaydı?.. Kendisine hep iyilikle davranmış bir adama kafa tutmakla, sırtını dönüşlerinden birinden yararlanarak sessizce savuşmak arasında kararsızdı ki, çiftlik sahibi önünde dikildi.</p>

  <p class="normal">— Sen onu sahiden... ama sahiden seviyor musun? –diye sordu–. Onun da seni sevdiğinden emin misin? Söyleyeceğin şeye dikkat et, bu aşk dalaverelerinde çok aldanma, çok körlük payı vardır. Evlendiğimde ben de <span class="ideitalik">kızcağız</span>ımı deli gibi seviyordum. Sahiden birbirinizi seviyor musunuz?.. Pekâlâ öyleyse; al, senin olsun, Tanrı'nın cezası Fransız, nasıl olsa birisinin olacak, umarım o da anası gibi bir cılız inek çıkmaz... Bakalım çiftliği torunlarla dolduracak mısın?..</p>

  <p class="normal">Bu dileği dile getirirken yine o müthiş insan ve hayvan üreticisi ortaya çıkmıştı. Sonra davranışını açıklamak zorunluluğunu duymuşçasına, ekledi:</p>

  <p class="normal">— Bütün bunları seni sevdiğim için yapıyorum; seni sevmem de ciddi bir insan olmandan.</p>

  <p class="normal">Fransız bir kez daha sustu kaldı, onca değerlendirilen ciddiyetinin ne olduğunu kestiremiyordu.</p>

  <p class="normal">Desnoyers evlenirken annesini düşündü. Keşke zavallı ihtiyarcık talihinin nasıl döndüğünü görebilseydi! Ama annesi bir yıl önce ölmüştü, evladının serveti başından aşıyor sanıyordu, çünkü her ay ona çiftlikten aldığı maaştan artırdığı yüz elli <span class="ideitalik">pezo</span>yu –üç yüz franktan biraz fazla– gönderiyordu.</p>

  <p class="normal">Madariaga ailesine girmesi, adamın işlerinden biraz uzaklaşması sonucunu doğurdu. Şimdi kentin çekiciliğine kapılmıştı, o güne değin tatmadığı zevkler çekiyordu onu. Köy kadınlarından küçümseyerek söz ediyordu, pasaklı kızcağızlardı hepsi, kendisini iğrendiriyorlardı. Köy binicisi giysilerinden sıyrılmıştı, başkentteki bir terziye diktirdiği, onu kendisi olmaktan çıkaran takım elbiselerini giyip çocuksu bir neşeyle boy gösteriyordu. Elena onunla birlikte Buenos Aires'e gitmeyi istediğinde işlerinin sıkıcı olduğunu ileri sürerek kaçınıyordu. "Yok, olmaz; sen annenle git."</p>

  <p class="normal">Meralarla sürülerin kaderinden kaygılanmıyordu. Serveti Desnoyers'in yönetiminde, iyi ellerdeydi.</p>

  <p class="normal">— Bu çocuk çok ciddi –diyordu yemek salonunda, aile bir araya gelmişken–. Benim kadar ciddi... Kimse hafife alamaz onu.</p>

  <p class="normal">Sonunda Fransız kayınpederinin ciddiyetten söz ederken karakter sağlamlığını anlatmak istediğini anladı. Madariaga'nın kendiliğinden yaptığı bir açıklamaya göre, Desnoyers'le iş gördüğü ilk günlerden beri huyu kendisininkine benzer biriyle karşı karşıya bulunduğunu sezmişti, hatta daha da sert ve kesinkes, ama bağırıp çağırmayan, kendi acayipliklerine sapmayan biri. O nedenle ona olağandışı bir iyilik göstermişti, ikisinin arasında bir çatışma çıkarsa onarılamayacağını sezinlemişti. Tek anlaşmazlıkları Madariaga'nın daha önce yaptığı bazı masraflar yüzünden olmuştu. Çiftliğin yönetimini damadı üstleneli beri işler daha ucuza çıkıyordu ve işçiler daha fazla çalışıyorlardı. Hem de bunlar bağırmadan, sayıp dökmeden, yalnızca başlarında durup kısa buyruklar vermekle oluyordu.</p>

  <p class="normal">Dayak ardından bahşişe dayalı eski keyfi yöntemi elden bırakmamak için ayak direyen yalnız ihtiyar olmuştu. Biraz olsun acayip keyfilik, babacan despotluk katılmayan, bu hiç değişmeyen titiz makine düzeni kanına dokunuyordu. Ara sıra dedikoducuların çiftlik sahibiyle yakın akraba olduğunu söyledikleri melez işçilerden bazıları Desnoyers'e geliyorlardı. "Küçük bey, ihtiyar patron diyor ki bana beş pezo verecekmişsin." Küçük bey olmaz diyordu, çok geçmeden Madariaga çıkageliyordu, öfkesi tepesine fırlamış, ama sözünü tartmadan söylemiyordu, damadının da kendisi kadar ciddi olduğunu göz önüne alıyordu.</p>

  <p class="normal">— Seni çok severim evlat, ama burada kimsenin sözü benden üstün değildir... Ah Fransız seni! Sen de memleketlilerinin aynısısın: Beş kuruş buldunuz mu cebe girer, bir daha işkence etseler gün ışığına çıkmaz... Beş <span class="ideitalik">pezo</span> mu demişim? Şimdi on vereceksin. Emri ben veririm, işte o kadar.</p>

  <p class="normal">Fransız omuzlarını silkip parayı ödüyordu, kayınpederiyse zaferiyle mutlu, Buenos Aires'e tüyüyordu. Çiftliğin hâlâ <span class="ideitalik">Galicialı</span> Madariaga'nın olduğunu herkese belirtmesinde yarar vardı.</p>

  <p class="normal">Yolculuklarından birinden dönüşte yanında birini getirdi; dediğine göre elinden her iş gelen, her işe yarayan genç bir Alman. Damadı fazla çalışıyordu. Karl Hartrott ona muhasebe işlerinde yardımcı olacaktı. Desnoyers de kabul etti, birkaç gün içinde yeni memuru takdir etmeye başladığını fark etti.</p>

  <p class="normal">İki düşman ulustan gelmelerinin hiç anlamı yoktu. İyi insanlar her yerde bulunur, Karl da beğenilmeyi hak eden bir asttı. Eşitlerine mesafeli duruyordu, astlarına karşı çelik gibi sertti. Tüm yeteneğini üstlerinin hizmetine ve beğenisini kazanmaya harcıyordu. Madariaga dudaklarını kıpırdatmaya görsün, Alman söylediklerini peşinen onaylamak üzere başını sallamaya koyuluyordu. Gülünecek bir şey söylemişse, gürültülü kahkahalar patlatıyordu. Desnoyers'in yanında suskun ve becerikliydi, saatlerce dur durak bilmeden çalışıyordu. Onun idare ofisine girdiğini görür görmez sandalyesinden fırlayıp hazır ola geçiyordu. Yapmayacağı iş yoktu. Kendiliğinden personeli gözetliyor, ihmallerini ve kusurlarını fitliyordu. Bu hizmeti şefinin hoşuna gidiyor değildi, ama çiftliğe karşı bir ilgi belirtisi olarak memnun kalıyordu.</p>

  <p class="normal">Yaşlı çiftlik sahibi bu kazanımı bir zafermiş gibi göklere çıkarıyor, damadının da onun gibi sevinmesini bekliyordu.</p>

  <p class="normal">— Çok işe yarar bir çocuk, değil mi?.. Bu Almanya'dan gelen <span class="ideitalik">gringo</span>'lar iyi iş görürler, yığınla şey bilirler ve ucuza mal olurlar. Hem sonra, o ne disiplin! O ne alçakgönüllülük!.. Sana bunu söylediğime üzgünüm, çünkü Fransızsın; ama kötü düşmanlar edinmişsiniz. Çetin ceviz bu adamlar.</p>

  <p class="normal">— Hem sonra, gurur nedir bilmiyorlar! –diye sürdürdü Madariaga alaycı bir tonla–. Bu <span class="ideitalik">gringo</span>'lardan herhangi biri, başkentte bir dükkânda mı çalışıyor, ortalığı süpürür, yemeği hazırlar, muhasebe işlerini yürütür, tezgâhtarlık eder, daktiloda yazar, dört-beş dile çeviri yapar, gerekirse de efendisinin hanım arkadaşına sanki hanımefendiymiş gibi eşlik eder... hepsi ayda yirmi beş pezo karşılığında. Böyle insanlarla kim baş edebilir ki! Sen, Fransız, bana benziyorsun... çok ciddisin, bazı şeylere boyun eğmektense açlıktan ölmeyi yeğlersin. Onun için diyorum ki, korkulur bu adamlardan.</p>

  <p class="normal">Çiftlik sahibi bir an durup düşündükten sonra ekledi:</p>

  <p class="normal">— Aslında belki göründükleri kadar iyi insanlar değildirler. Astları durumundaki kimselere nasıl davrandıkları görülecek şey. Belki basit değildirler de basitmiş gibi yapıyorlardır, bir tekme yediklerinde içlerinden diyorlardır ki: "Az bekle, sıra bana gelsin, üç katı karşılık vereceğim."</p>

  <p class="normal">Ardından kendi sözlerinden pişman olur gibi oldu.</p>

  <p class="normal">— Her neyse, bu Karl garibanın biri, biçare bir şey, ben bir şey söyler söylemez, sinekleri yutacakmış gibi ağzını açıyor. Çok önemli bir ailedenmiş diyor, ama insan bu <span class="ideitalik">gringo</span>'ların ne olduğunu nereden bilsin!.. Açlıktan gebermişlerin hepsi Amerika'ya geliyor, biz de onları peri padişahının oğlu yerine koyuyoruz.</p>

  <p class="normal">Madariaga ona başından beri sen demişti, Desnoyers'e yaptığı gibi teşekkür için değil, daha aşağı düzeyde olduğunu duyurmak için. Onu da eve almıştı, ama yalnız küçük kızına piyano dersleri versin diye. "Romantik" artık akşam çökerken günbatımını seyretmek için kapıda durmuyordu. Karl, idaredeki işini tamamladıktan sonra, çiftlik sahibinin evine geliyor, ödüllendirilmeyi hak eden bir sebatla tuşlara basan Elena'nın yanına oturuyordu. Geç saatlerde, Alman piyano çalarak Wagner'den parçalar söylüyordu, bu müzik Madariaga'yı dudaklarına yapışmış sert Paraguay purosuyla bir koltukta uyuklatıyordu.</p>

  <p class="normal">Elena ise bu arada şarkıcı <span class="ideitalik">gringo</span>'yu giderek artan bir ilgiyle izlemekteydi. Beyazlı hanımın beklediği düşlerin şövalyesi değildi gerçi. Neredeyse bir hizmetkârdı, kızıla çalan sarışın bir göçmen, etine dolgun, biraz ağırkanlı, ya üstlerime yaranamazsam diye sonsuz bir korku yansıtan öküz gözleriyle bakıyordu. Ama genç kız günler geçtikçe onda ilk izlenimlerini değiştiren bir şeyler buluyordu: Karl'ın güneşten yanmış yüzü ve ellerinin kadınsı beyazlığı; bıyıklarının giderek artan asker havası; ata binişindeki çeviklik; boğukça bir tenor sesiyle sözlerini anlayamadığı, âşıkane romanslar söylerken aldığı <span class="ideitalik">troubador</span><sup class="calibre2"><a href="../Text/Mahserin%20DortAtlisi_split_022.html#footnote-100-12" id="footnote-100-12-backlink">[12]</a></sup> havası.</p>

  <p class="normal">Bir akşam, yemek saatinde, kendini tutamayıp, büyük bir keşif yapmış birinin ateşli hevesiyle konuştu:</p>

  <p class="normal">— Baba, Karl soyluymuş. Çok önemli bir aileden geliyormuş.</p>

  <p class="normal">Çiftlik sahibi omuz silkti. O günlerde başka şeylerin peşindeydi. Ama yemekten sonra Buenos Aires'e son yolculuğundan beri kendisini için için kemirmekte olan öfkeyi birinden çıkarma gereğini duydu ve şarkıcıyı susturdu.</p>

  <p class="normal">— Bana bak <span class="ideitalik">gringo</span>, neymiş şu senin soyluluğun falan, kızıma sıktığın o palavralar?</p>

  <p class="normal">Karl piyanoyu bırakıp doğrularak yanıtladı. Az önceki şarkısının etkisi altında, Lohengrin'in hayatının sırrını açıklamaya hazırlandığı andaki halini anımsatıyordu. Babası General von Hartrott'tu, 1870 Savaşı'nın ikinci plandaki komutanlarından biri. İmparator da onu ödüllendirmek için soyluluk unvanı vermişti. Amcalarından biri Prusya kralının özel danışmanıydı. Ağabeyleri ayrıcalıklı birliklerin subaylarındandılar. Kendi de teğmen olarak kılıç kuşanmıştı.</p>

  <p class="normal">Madariaga onun sözünü kesti, onca büyüklükten yorulmuştu. "Yalan dolan... palavra... hava cıva." <span class="ideitalik">Gringo</span>'ların soyluluğunu dinleyecek adam mıydı o!.. Amerika demokrasilerinin başkaldırılarına katılmak için Avrupa'dan çok gençken ayrılmıştı, her ne kadar soyluluk ona çağdışı ve anlaşılmaz bir şey gibi geliyorsa da, tek gerçek ve saygıdeğer soyluluğun kendi ülkesininki olduğunu düşünüyordu. <span class="ideitalik">Gringo</span>'ların makine icat etmede, gemi yapımında, cins hayvanlar yetiştirmede bir numara olduklarını kabul ediyordu; ancak <span class="ideitalik">gringo</span> âleminin bütün o kontları, o markileri sahteymiş gibi geliyordu.</p>

  <p class="normal">— Safsata hepsi –diye yineledi–. Senin memleketinde ne soylu sınıf var, ne hepinizin cebindeki toptan beş pezo eder. Olsaydı karnınızı doyurmak için buralara kadar gelmezdiniz, o yolladığınız kadınları yollamazdınız, o kadınlar da... ne olduklarını sen de benim kadar iyi biliyorsundur.</p>

  <p class="normal">Desnoyers'in şaşkın bakışları altında, Alman yüzü yerde, bu paparayı yemeye razı oldu, patronun son sözlerini başıyla onaylıyordu.</p>

  <p class="normal">— Eğer gerçek olsa, bütün o abuk sabuk unvanlar, efendim kılıçlar, üniformalar falan, sen buraya ne zoruna geldin ki? Memleketinde ne halt ettin ki çekip gittin?</p>

  <p class="normal">Bu noktada Karl başını eğdi, şaşkınlıkla kekeliyordu. "Baba... baba..." diye yalvardı Elena. Zavallıcık! Yoksul diye nasıl da aşağılıyorlardı onu!.. Eniştesinin sessizliğini bozup Almanı savunmaya giriştiğini görünce yüreği derin bir minnetle doldu.</p>

  <p class="normal">— Canım, aslında ben bu oğlanı takdir ediyorum! –dedi Madariaga özür dileyerek–. Hemşerilerine öfkeleniyorum, o kadar.</p>

  <p class="normal">Birkaç gün sonra Buenos Aires'e bir yolcululuk yaptığında, Desnoyers ihtiyarın neden öfkelendiğini anladı. Aylarca bir İtalyan operet kumpanyasının Amerika'da unuttuğu, Alman asıllı bir sopranonun hamisi olmuştu. Karl'ı kendisine tavsiye eden de o kadındı; Amerika'nın çeşitli ülkelerinde dolaşıp çeşitli işlere girip çıktıktan sonra şarkıcı şövalye kadrosundan yanında yaşayan talihsiz bir hemşerisi olduğunu söylemişti. Madariaga hiç yüksünmeden kadının uğruna binlerce pezo harcamıştı. Kent zevklerine daldığı bu yeni yaşantısında bir gençlik coşkusuna kapılmıştı, ancak günün birinde Alman kadınının kendi yokluğunda ikinci bir hayat yaşadığını, çevresindeki asalaklarla kendisinin ardından güldüğünü keşfedince öfkesinden küplere binmişti; elveda demeden önce de kadına sille tokat girişmiş, eline geçen eşyaları paramparça etmişti.</p>

  <p class="normal">Ömrünün son serüveni olmuştu bu!.. İlk kez olarak yaşını itiraf ettiğini duyunca Desnoyers o vazgeçme iradesini de sezinlemişti. Artık başkente dönmeyecekti. Her şey yalandı! Ailesinin yanında yoksullara hayır işleri yaparak kırda yaşamak, gerçek olan tek şey buydu. O müthiş <span class="ideitalik">Kentauros</span> saf bir sevecenlikle, artık cilvelere karnı doymuş olan altmış beş yaşının sağlam erdemiyle konuşmuştu.</p>

  <p class="normal">Karl ile o sahneden sonra, şiddetli çıkışlarını onarmak için hep yaptığı üzere cömertliğe başvurarak, adamın aylığını artırmıştı. Ama soyluluk meselesini aklından çıkaramıyor, yeni yeni şakalarına konu ediyordu. O şanlı öykü haradaki damızlıkların soyağaçlarını aklına getirmişti. Alman <span class="ideitalik">cins</span> bir hayvandı, ondan sonra kendisine o adı taktı.</p>

  <p class="normal">Yaz gecelerinde evin sundurmasının altında oturuyor, çevresindeki yakınlarını seyrederken aile reisinin mutluluğuyla kendinden geçiyordu. Gecenin dinginliği böcek vızıltıları ve kurbağa vıraklamalarıyla doluyordu. Uzak <span class="ideitalik">rancho</span>'lardan akşam yemeğini hazırlayan tarım işçilerinin türküleri işitiliyordu. Hasat zamanıydı, mevsimlik iş için akın eden göçmenler çiftlikte kalıyorlardı.</p>

  <p class="normal">Madariaga üzücü savaş ve şiddet günleri yaşamıştı. Ülkeye geldiğinde tanık olduğu, Rosas diktasının son yıllarını anımsıyordu. Komşularından geri kalmamak için katıldığı çeşitli ulusal ve yöresel devrimleri sayıyordu, hepsine "halk kargaşası" diyordu. Ama tüm bunlar bitmiş, gitmişti, bir daha da yinelenmeyecekti. Artık barış, çalışma ve bolluk yıllarındaydılar.</p>

  <p class="normal">Çevresinde vızıldayan sivrisinekleri purosunun dumanını üfleyerek kovalarken şöyle diyordu:</p>

  <p class="normal">— Bak Fransız, ben İspanyolum, sen Fransızsın, Karl Alman, kızlarım Arjantinli, aşçı Rus, yamağı Yunanlı, atlara bakan çocuk İngiliz, mutfaktaki kızların kimi buralı, kimi Galicialı ya da İtalyan, işçilerin arasında her soydan her milletten olanı var... Ve hepimiz barış içinde yaşıyoruz! Avrupa'da olsaydık bu saatte belki de birbirimizin boğazına sarılmış olurduk; oysa burada hepimiz dostuz.</p>

  <p class="normal">Tarım işçilerinin türkülerini dinlemekten zevk alıyordu: Akordeon eşliğinde yanık İtalyan şarkıları, aşk ve ölüm ezgileri söyleyen sesleri destekleyen İspanyol ve melez gitarları.</p>

  <p class="normal">— Burası Nuh'un gemisi –diye belirtti ağa.</p>

  <p class="normal">Babil Kulesi demek istiyor diye düşündü Desnoyers, ama ihtiyarın gözünde hepsi birdi.</p>

  <p class="normal">— Ben sanıyorum ki –diye sürdürdü sözü–, böyle yaşayabilmemizin hikmeti dünyanın bu kesiminde krallar yok, ordular da kıt, insanlar çalışmaları sayesinde ellerinden geldiğince iyi yaşamayı düşünüyor yalnız. Hem düşünüyorum ki barış içinde yaşıyorsak, bolluk olduğundandır, herkese bir pay düşüyor... Lokma insandan daha az olsa seyreyle gümbürtüyü!</p>

  <p class="normal">Yine bir süre sessizce düşündü, az sonra ekledi:</p>

  <p class="normal">— Her ne olursa olsun, burada dünyanın öbür tarafındakinden daha sakin yaşadığımızı teslim etmeliyiz. İnsanlar birbirlerini becerilerine göre değerlendiriyorlar ve falan topraktan mı geldi, filan topraktan mı diye akıllarına getirmeden birleşiyorlar. Delikanlılar sürüyle gidip tanımadıkları, suçu sadece karşı köyde doğmuş olmak olan başka delikanlıları öldürmüyorlar... İnsan dünyanın her yerinde yırtıcı bir hayvandır, tamam; ama burada karnı doyuyor, yayılacağı kadar toprak fazlasıyla var, o yüzden iyi huylu, karnı tok köpekler gibi yani. Öbür tarafta çok kalabalıklar, üst üste yaşıyorlar, birbirlerinin ayağına dolaşıyorlar, lokma kıt, o yüzden kolayca gözleri dönüveriyor. Yaşasın barış Fransız, yaşasın sakin hayat! İnsan nerede rahat yaşarsa, nerede anlamadığı şeyler yüzünden öldürülme tehlikesi yoksa gerçek vatanı orasıdır.</p>

  <p class="normal">Ve o kırsal yaratığın düşüncelerine yankı yapar gibi, Karl salonda piyanonun önünde oturmuş, alçak sesle Beethoven'dan bir kahramanlık ezgisi söylüyordu. "Hayatın neşesine bir şarkı, özgürlüğe şarkı söyleyelim. Sakın yalan söyleme, sakın hemcinsine ihanet etme, sana dünyanın en şanlı tahtını verseler bile."</p>

  <p class="normal">Barış!.. Aradan birkaç gün geçince Desnoyers ihtiyarın bu hayallerini buruklukla anımsadı. Savaş patlamıştı, evin içinde bir savaş, çiftliğin o pırıl pırıl, saf sahnesinde. "Küçük bey koş, ihtiyar patron bıçağını çekti, Almanı öldürecek." Desnoyers işçinin bu bağırtısı üzerine yazı odasından dışarı fırlamıştı. Madariaga, bıçak elde, Karl'ı kovalıyordu, yolunu kesmeye çalışan herkesi devirip geçiyordu. Ancak Fransız onu durdurup elinden silahını alabildi.</p>

  <p class="normal">— Seni ahlaksız soylu bozuntusu! –diye haykırıyordu ihtiyar, mosmor olmuş dudaklarıyla damadının kollarında çırpınırken–. Bütün açlıktan gebermişler sanıyorlar ki yapacakları tek şey bu eve kapağı atmak, kızlarımla pezolarıma sahip çıkmak... Bırak beni diyorum! Bırak da geberteyim şunu!</p>

  <p class="normal">Ve kendini serbest bıraksın diye Desnoyers'ten özür diliyordu. Onu bağrına basmıştı, çünkü zevkine göre biriydi, alçakgönüllü, dürüst, hem... ciddi. Ama o, tafrasından yanına varılmayan o şarkıcı, o soylu bozuntusu!.. O adamı kendisi nereden çıkarıp getirmişti... söylemek istemiyordu! Ve Karl ile ilk ilişkilerini onun kadar iyi bilen Fransız anlamıyormuş gibi yaptı.</p>

  <p class="normal">Alman kaçıp gitmiş olduğundan, hayvan yetiştiricisi eve sürüklenmeye razı oldu. "Romantik"e iyi bir kötek atacağını söylüyordu, bir de <span class="ideitalik">kızcağız</span>a; kör gözü olup biteni görmüyor diye. Kızını yakındaki bir korulukta <span class="ideitalik">gringo</span>'yla el ele tutuşmuş öpüşürken yakalamıştı.</p>

  <p class="normal">— Parama göz dikmiş! –diye uluyordu–. <span class="ideitalik">Galicialı</span>'nın sırtından Amerika'da çabucak servet yapmaya niyetlenmiş, onca alttan alış, onca şarkı, efendim, onca soyluluk, hepsi onun içinmiş. Yalancı!.. Müzisyen bozuntusu!</p>

  <p class="normal">Ve bu "müzisyen" sözcüğünü tüm küçümsemesini anlatıyormuş gibi ısrarla yinelemekteydi.</p>

  <p class="normal">Az konuşan, kesin tavırlı Desnoyers çatışmayı sona erdirdi. "Romantik", annesine sarılmış, evin üst katına sığındı. Eniştesi onu çekilirken korumuştu; duygusal Elena yine de Almanı düşünerek sızlandı: "Zavallıcık! Herkes ona yükleniyor!" Bu arada Desnoyers'in karısı bütün aklı başında kız etkisini kullanarak babasını ofiste tutuyordu. Fransız, Karl'ı aramaya gitti, delikanlı o korkunç sürprizin etkisinden hâlâ sıyrılmış değildi; kendisine derhal en yakın tren istasyonuna gidebilmesi için bir at verdi.</p>

  <p class="normal">Karl çiftlikten uzaklaştı, ama uzun süre yalnız kalmadı. Birkaç gün sonra "Romantik" onun ardından yollara düştü... "Beyaz elli" Isolde, şövalyesi Tristan'ı aramaya gitti.</p>

  <p class="normal">Madariaga, damadının beklediği gibi, umutsuzlukla şiddetinden yeri göğü birbirine katmadı. Desnoyers ilk kez olarak, onun ağladığını gördü. Gürbüz, şen şakrak ihtiyarlığı bir anda yok olmuştu. Bir saatte on yıl yaşlanmış gibiydi. Kırışıklar içinde, titreyerek, çocuk gibi Desnoyers'e sarıldı, gözyaşlarıyla boynunu ıslatıyordu.</p>

  <p class="normal">— Alıp götürdü kızımı! Ah, şunun bunun çocuğu, alıp götürdü!</p>

  <p class="normal">Bu kez sorumluluğu <span class="ideitalik">kızcağız</span>ına yüklemedi. Oturup onunla birlikte ağladı, herkesin önünde günah çıkararak onu avutmak istercesine yineleyip duruyordu:</p>

  <p class="normal">— Benim günahlarım yüzünden... Ah hepsi benim bağışlanmaz günahlarım yüzünden.</p>

  <p class="normal">Desnoyers açısından güçlükler ve çatışmalarla dolu bir dönem açılmış oldu. Kaçaklar başkente yaptığı ziyaretlerden birinde onu bulup kendilerini korusun diye yalvardılar. "Romantik" ağlayıp duruyor, yalnız eniştesinin, "dünyanın en şövalye adamı"nın onu kurtarabileceğini söylüyordu. Karl, ona efendisine güvenen sadık bir köpek gibi bakıyordu. Bu görüşmeler bütün yolculuklarında yinelendi. Ardından Desnoyers çiftliğe döndüğünde, ihtiyarı keyifsiz, suskun, gözlerini önüne dikmiş buluyordu; başkalarının göremediği bir şeylere bakar gibiydi, ansızın ağzından şu sözler dökülüveriyordu: "Bu benim cezamdır; günahlarımın cezası." Almanla, onu çiftliğe getirmeden önceki ilişkilerinin anısı kendisine pişmanlığın azabını yaşatıyordu. Kimi akşamlar bir at eyerletiyor, dörtnala en yakın köye koşturuyordu. Artık kendisine kucak açacak <span class="ideitalik">rancho</span>'lar arıyor değildi. Kilisede bir süre kalmaya gereksinimi vardı, orada yalnız onu bekleyen aziz resimleriyle konuşuyordu, öyle ya, kendi cebinden ödediği parayla alınmışlardı... "Benim günahımdan ötürü oldu, benim bağışlanmaz günahımdan."</p>

  <p class="normal">Ancak pişmanlığına karşın, Desnoyers onunla işleri biraz olsun yoluna koyabilmek için çok çırpınmak zorunda kaldı. Kaçakların evlenebilmeleri için gerekli işlemleri yaparak durumlarını yasallaştırmaktan söz ettiğinde, Madariaga sözünü kesti. "Ne yaparsan yap, bana onlardan söz etme de." Aradan aylar geçti. Günün birinde Fransız esrarlı bir havayla yanına yanaştı. "Elena'nın bir çocuğu olmuş, adını Julio koymuşlar, sizin gibi."</p>

  <p class="normal">— Ya sen, işe yaramaz mahlûk –diye haykırdı ağa–, sen de, karın olacak cılız inek de yan gelmiş yatıyorsunuz, bana bir torun veremediniz... Ah, Fransız! İşte bu yüzden Almanlar tepenize çıkacak sizin. Görüyorsun işte, o haydudun bir oğlu olmuş, sense dört yıldır evlisin ama... hiç. Bana bir torun lazım, anlıyor musun?</p>

  <p class="normal">Ve evdeki o çocuk eksikliğine avuntu olsun diye kâhya Celedonio'nun <span class="ideitalik">rancho</span>'suna gidiyordu, orada sürü sepet minik melezler korku ve umut içinde, ihtiyar patronun çevresini sarıyorlardı.</p>

  <p class="normal">Derken <span class="ideitalik">kızcağız</span> birdenbire ölüverdi. Zavallı Misiá Petrona, yaşadığı gibi, sessiz sedasız çekip gitti, son saatinde kocasına sıkıntı vermekten kaçınarak, ölümüyle başına açacağı dertlerden ötürü bakışıyla özür dileyerek. Elena annesinin naaşını görmek için çiftliğe geldi, bir yılı aşkın süredir kayınpederinin arkasından kaçaklara destek olan Desnoyers de adamın öfkesini alt etmek için bu fırsattan yararlandı.</p>

  <p class="normal">— Affediyorum onu –dedi hayvan yetiştiricisi uzun uzun ayak diredikten sonra–. Zavallı merhumenin ve senin hatırınız için affediyorum. Çiftlikte kalsınlar, o namussuz <span class="ideitalik">gringo</span> da onunla birlikte gelsin.</p>

  <p class="normal">Ama ilişki istemiyordu. Alman, Desnoyers'in emrinde bir memur olarak çalışacaktı; çift de sanki aileden değilmiş gibi, idare binasında oturacaktı. Karl'la asla konuşacak değildi.</p>

  <p class="normal">Ama geldiğini görür görmez, konuştu onunla, "siz" diyerek ve tam bir yabancıymış gibi sert buyruklar vererek. Daha sonraları yanından kendisini hiç tanımıyormuş gibi geçip gidiyordu. Evde Elena'yı ablasıyla birlikte gördüğünde de yine yan vurup geçiyordu. Annelikle hayli değişmiş olan "Romantik" minik oğlunu her fırsatta boş yere onun önüne sürüyor, adını çın çın yineliyordu: "Julio... Julio."</p>

  <p class="normal">— Şarkıcı <span class="ideitalik">gringo</span>'nun evladı, derisi yüzülmüş oğlak gibi bembeyaz, saçları havuç rengi, bir de benim torunum olsun istiyorlar... Celedonio'nunkileri tercih ederim.</p>

  <p class="normal">İtirazını iyice vurgulamış olmak için de kâhyanın evine dalıyor, çoluk çocuğa avuç dolusu pezo dağıtıyordu.</p>

  <p class="normal">Evleneli yedi yıl olmuştu ki, Desnoyers'in karısı anne olacağını duyumsadı. Kız kardeşi üç çocuk yapmıştı bile. Ancak, bu yolu gözlenen torunun yanında onların lafı mı olurdu? "Erkek olacak –dedi kesinlikle–, çünkü bana öylesi gerek. Adı Julio olacak ve benim zavallı merhumeme benzesin istiyorum." Karısı öleli beri onu <span class="ideitalik">kızcağız</span> diye anmayı bırakmıştı, ömrü boyunca, hep çekingen, hep sessiz, kendisine nasıl da dayanmış olan o biçare kadına ölümünden sonra sevgiye benzer bir şeyler hissediyordu. "Benim zavallı merhumem" diye her dakika dilindeydi o, bir pişmanlık saplantısıyla.</p>

  <p class="normal">Dileği yerine geldi. Luisa bir erkek evlat doğurdu, adını Julio koydular, henüz müsvedde halinde olan yüz çizgileri ninesiyle büyük bir benzerlik göstermiyorsa da, saçlarıyla gözleri siyah, teni solgun esmerdi. Hoş gelmişti!.. İşte torun diye buna denirdi.</p>

  <p class="normal">O sevincinin verdiği cömertlikle Almanın vaftiz törenine katılmak üzere eve ayak atmasına izin verdi.</p>

  <p class="normal">Julio Desnoyers dört yaşına bastığında, dedesi onu atına, eyerinin önüne bindirip bütün çiftliği gezdirdi. Bir <span class="ideitalik">rancho</span>'dan öbürüne dolaşıyor, vârisini tanıtan bir ihtiyar kral gibi, bakır tenli ahaliye tanıtıyordu onu. Daha sonraları, torunun dili çözülünce, okaliptüslerin gölgesinde oturup saatlerce konuşuyordu onunla. İhtiyarın kafası karışmaya yüz tutmuştu. Henüz bunamış sayılmazdı, ama saldırganlığı çocuksu bir hava almıştı. Sevgisini en çok dışa vurduğu anlarda bile, karşısındakileri iğnelemeye çalışarak çelişkilere sapıyordu.</p>

  <p class="normal">— Gel bakayım buraya, sahte peygamber seni! –diyordu torununa–. Sen bir Fransızsın.</p>

  <p class="normal">Julio sanki kendisini aşağılamışlar gibi itiraz ediyordu. Annesi ona Arjantinli olduğunu öğretmişti, babası da dedesinin hoşuna gitsin diye İspanyol diye eklemesini tembihliyordu.</p>

  <p class="normal">— Peki, madem Fransız değilsin –diye sürdürüyordu hayvan yetiştiricisi–, şimdi bağır bakayım: "Kahrolsun Napolyon!"</p>

  <p class="normal">Ardından da acaba Desnoyers yakınlarda mı diye çevresine bakınıyordu, onu pek tedirgin ettiğini sanarak. Oysa damadı omuz silkerek yürüyüp gidiyordu.</p>

  <p class="normal">— Kahrolsun Napolyon! –diyordu Julio.</p>

  <p class="normal">Ardından derhal avucunu açıyordu, büyükbabası da ceplerini karıştırmaya koyuluyordu.</p>

  <p class="normal">Karl'ın sayıları artık dörde varmış olan çocukları büyükbabalarının çevresinde ırak tutulan bir fukaralar korosu gibi dönüp dolaşıyorlar, o bahşişlere imrenerek bakıyorlardı. İhtiyarın gözüne girmek için, bir gün geldiğini gördüklerinde kararlı bir biçimde, topluca yanına yaklaştılar, hep bir ağızdan haykırdılar: "Kahrolsun Napolyon!"</p>

  <p class="normal">— Sizi küstah yabancılar! –diye kükredi ihtiyar oysa–. Bunu size babanız olacak o ahlaksız öğretmiş herhalde. Hele bir tekrarlayın, kırbaçlarım hepinizi... Bir büyük adama böyle hakaret etmek de neyin nesi!</p>

  <p class="normal">Bu sarışın torunlara göz yumuyordu, ama kesinlikle yakınına sokmuyordu. Desnoyers ile karısı yeğenlerinin savunmasını üstleniyorlar, haksız davranmakla suçluyorlardı. O da hıncını dökmek için Celedonio'yu arıyordu, adam en iyi dinleyicisiydi, çünkü her sözünü "Evet patron. Dediğiniz gibi olsun patron," diye karşılıyordu.</p>

  <p class="normal">— Çocukcağızların bir suçu yok –diyordu ihtiyar–, ama sevmek içimden gelmiyor işte. Hem öylesine babalarına çekmişler ki, öyle apak, havuç kırmızısı saçları darmadağın, iki büyük de gözlük takıyorlar, mübarekler kâtip sanki!.. Suratlarında o camlarla insana benzemiyorlar, köpekbalığına benziyorlar.</p>

  <p class="normal">Madariaga hayatında köpekbalığı görmüş değildi, ama nedendir bilinmez, köpekbalığını hep şişe dibi gibi yuvarlak, kalın, cam gözlü olarak hayal ediyordu.</p>

  <p class="normal">Sekiz yaşına bastığında Julio ata biniyordu. "At bin aslanım!" diye buyuruyordu büyükbaba. Tarlalarda dörtnala kalkıyorlar, boynuzlu binlerce sığırın arasından yıldırım gibi geçiyorlardı. "Aslan" bu sanıyla gururlanarak ustasının bir dediğini iki etmiyordu. Böyle böyle boğalara kement atarak bağlayıp alt etmeyi, ufak atını dikenli tellerden atlatmayı, derin bir çukuru bir sıçrayışta aşmayı, uçurumlardan aşağı kaymayı öğrendi, bu arada birçok kez eyerinden aşağı yuvarlandığı da olmadı değil.</p>

  <p class="normal">— Seni hızlı <span class="ideitalik">gaucho</span> seni! –diyordu bu marifetlerinden gururlanan büyükbabası. Al sana beş pezo vereyim, bir kızcağıza eşarp hediye edersin.</p>

  <p class="normal">Kafası gitgide karışan ihtiyar tutkularla yıllar arasındaki ilişkinin hesabını şaşırmıştı. Çocuk binici de parayı cebine atarken o kızcağızın hangi kız olduğunu ve neden ona bir armağan vermesi gerektiğini soruyordu kendi kendine.</p>

  <p class="normal">Desnoyers oğlunu büyükbabasının öğretisinden koparıp almak zorunda kaldı. Julio'ya öğretmenler getirtmesi, çocuğu çiftliğin okuluna göndermeye çalışması boşunaydı. Madariaga yetişip torununu kaçırıyor, birlikte dörtnala tarlalarda at koşturuyorlardı. Sonunda babası on bir yaşını doldurunca çocuğu başkentteki bir büyük koleje yerleştirdi. Bunun üzerine ihtiyar, Julio'nun ancak üç yaşındaki kız kardeşine odaklandı, onu da öteki gibi eyerinin önüne oturtup bir <span class="ideitalik">rancho</span>'dan öbürüne dolaştırıyordu. Chicha'nın kızını herkes Chichì diye çağırıyordu, ama büyükbaba ona da ağabeyi gibi "aslan" diyordu. Chichì de kırda güçlü kuvvetli büyümekteydi, kahvaltıda et yiyor, düşlerinde kızartma sayıklıyordu; ihtiyarın zevklerine ayak uydurmakta güçlük çekmedi. Erkek çocuk gibi giyiniyor, ata erkekler gibi biniyor, büyükbabasından "hızlı <span class="ideitalik">gaucho</span>" sanını hak etmek için kemerinin arkasında bir bıçak taşıyordu. Güneşin doğuşundan batışına değin ikisi tarlalarda koşup duruyorlardı. Madariaga bu amazonun havada dalgalanan saç örgüsünü bayrak gibi izliyordu. Kız dokuz yaşına bastığında sığırlara kement atmayı beceriyordu.</p>

  <p class="normal">Çiftlik sahibini en fazla sinirlendiren şey ailesinin ona ihtiyarlığını anımsatmasıydı. Desnoyers'in sakin sakin evde oturması yolundaki öğütlerini aşağılama sayıyordu. Zaten yıllar geçtikçe büsbütün saldırgan ve gözü pek olmuştu, sanki hareketliliğiyle ölümü korkutmak istercesine dur durak bilmiyordu. Yalnız afacan "aslan"ının yardımını kabul ediyordu. Ata binmeye gittiğinde, Karl'ın artık büyümüş olan oğulları da üzengiyi tutmaya koşuyorlardı, adam onları öfkeyle soluyarak uzaklaştırıyordu.</p>

  <p class="normal">— Ne sanıyorsunuz siz yani, atın üstünde kendi başıma dik duramaz mıyım?.. Daha epey zaman yaşayacağım ben, öleyim de pezolarıma el koysunlar diye bekleyenler hava alacaklar.</p>

  <p class="normal">Çiftlik hayatının dışına itilmiş bulunan Almanla karısı bu değinmelere sessizce katlanıyorlardı. Korunmayı gereksinen Karl, Fransızın gölgesinde yaşayıp gidiyor, övgüleriyle onun başını döndürmek için her fırsattan yararlanıyordu. Kendisi için yaptıklarına hayatta asla yeterince teşekkür edemeyecekti. Tek savunucusu oydu. Ah bir fırsat çıksa da minnetini gösterebilseydi: Gerekirse uğrunda ölmeye hazırdı. Karısı coşkulu hayranlık gösterileriyle eniştesini yere göğe koymuyordu. "Dünyanın en kibar beyefendisi," diyordu. Desnoyers'e gelince, ses çıkarmasa da o bağlılığa şükran duyuyor, Almanın eşsiz bir arkadaş olduğunu teslim ediyordu. Aile serveti tümüyle kendi eline bırakılmış olduğundan, ihtiyarın ruhu bile duymadan Karl'a cömertçe yardım ediyordu. En büyük hayalini gerçekleştirmesi için girişimde bulunan da kendisi oldu. Alman ülkesine bir ziyaret yapmayı düşlüyordu. Onca yıldır Amerika'da kaldıktan sonra!.. Desnoyers, kendisi Avrupa'ya dönme arzusu beslemediğinden, baldızıyla kocasının bu isteğini gerçekleştirmelerine yardımcı olmak istedi, Karl'a tüm ailesiyle birlikte yolculuk edebilmesi için gereken olanakları sağladı. İhtiyar masrafları kimin karşıladığını bilmek istemedi. "Aman, aman, gitsinler –dedi neşeyle–, gitsin de bir daha dönmesinler."</p>

  <p class="normal">Yolculukları çok uzun sürmedi. Bir yıl için verilen parayı üç ayda harcadılar. Karl, ailesine yaptığı evlilikle başına ne büyük bir talih kuşu konduğunu bildirmişti, servetinin keyfini süren bir milyoner gibi ortaya çıkmak istedi. Döndüklerinde Elena değişmişti, akrabalarını gururla anlatıyordu: Süvari albayı baron, sonra Muhafız Alayı komutanı, saray danışmanı... Kocasının vatanıyla kıyaslandığında tüm öteki milletlerin aşağı kaldıklarını dünyaya ilan ediyordu. Hatta Desnoyers'i överken de şöyle bir koruma havası almıştı, iyi adamdı kuşkusuz, ama "yüksek yerde doğmuş" değildi, "iyi bir ırktan" gelmiyordu, hem sonra Fransızdı. Oysa Karl eski bağlılığını gösteriyordu, kayınbiraderinin ardında boynu bükük, alçakgönüllü duruyordu. Ne de olsa kasanın anahtarı ondaydı ve müthiş ihtiyarın karşısındaki tek savunması oydu... İki büyük oğlunu Almanya'da bir koleje bırakmıştı. Birkaç yıl sonra Madariaga'nın öbür torunları da aynı yere yollandılar, adamın sevimsiz ve densiz saydığı, "havuç rengi saçlı, köpekbalığı gözlü" torunları.</p>

  <p class="normal">İhtiyar artık kendini yalnız hissediyordu. İkinci "aslanı"nı elinden çekip almışlardı. Sert mizaçlı Chicha, kızının sabahtan akşama at sırtında, büyükbabasının küfürlerini yineleyerek bir erkek çocuğu gibi büyümesini kaldıramıyordu. Onu artık başkentte bir koleje yerleştirmişlerdi, eğitimini üstlenen rahibeler o kaba saba öğrencinin başkaldırılarını ve huysuzluklarını yenmek için çetin bir savaş vermek durumundaydılar.</p>

  <p class="normal">Julio ile Chichì tatilde çiftliğe döndüklerinde, büyükbaba sevgisini oğlanın üstüne odaklıyordu, kız sanki yalnızca onun yerini tutmuş gibiydi. Desnoyers oğlunun derbeder davranışlarından yakınıyordu. Ana-babasının tutumlu davranışını bin çeşit ihtiyatsız borçla dengeleyen bir zengin aile çocuğunun hayatını sürmekteydi. Ne var ki Madariaga torununa arka çıkıyordu. "Ah, hızlı <span class="ideitalik">gaucho</span> seni!.." Onu çiftlikte gördüğünde terbiyeli çocuk kibarlığına hayran oluyordu. Kuvvetli olduğunu kanıtlamak için kollarını yokluyordu; başkent argosunda <span class="ideitalik">patotas</span> denilen kadın-kız peşinde dolaşan delikanlı gruplarından birinin yiğit kahramanı olarak yaptığı gece dalaşlarını anlattırıyordu. Bu keyifli yaşantıyı yakından görebilmek için canı Buenos Aires'e gitmeyi istiyordu. Ama ne yazık ki torunu gibi on altısında değildi artık. Seksenini geride bırakmıştı.</p>

  <p class="normal">— Gel bakayım buraya, sahte peygamber! De bakayım, kaç çocuğun var... Öyle ya, senin sürü sepet çocuğun vardır şimdi!</p>

  <p class="normal">— Aman baba! –diye karşı çıkıyordu Chicha, büyükbabanın kötü etkisinden korkarak hep oğlunun peşinde dolaşıyordu.</p>

  <p class="normal">— Kafa şişirme! –diye bağırıyordu babası öfkelenerek–. Ağzımdan çıkanı kulağım duyuyor, merak etme.</p>

  <p class="normal">Babalık düşüncesinin tüm aşk fantezilerinde ortaya çıkması kaçınılmazdı. Artık handiyse kör olmuştu, gözlerindeki can çekişmeye kafasındaki karışıklık eşlik etmedeydi. İhtiyarlık çılgınlığı yıvışıklaşıyor, çiftliktekilerin ayıpladıkları ya da güldükleri bir dil kullanıyordu.</p>

  <p class="normal">— Ah haydut seni, ne de yakışıklı olmuşsun! –diyordu torununa yalnızca birtakım gölgeler gören gözlerle bakarken–. Aynı benim zavallı merhumemin canlanmış hali... Keyfine bak emi, büyükbabanın <span class="ideitalik">pezo</span>ları burada. Yalnız babanın verdiğiyle yetinecek olsan keşiş gibi yaşarsın. Fransızın eli sıkıdır, çalıp oynamaya para vermez. Ama ben seni düşünüyorum aslanım. Harca, sana helal olsun, dünya önüne serilsin, deden bunun için biriktirdi parayı.</p>

  <p class="normal">Torunları çiftlikten gittiğinde yalnızlığını avutmak için bir <span class="ideitalik">rancho</span>'dan öbürüne dolaşıyordu. Olgun yaşta bir melez kadın ona <span class="ideitalik">mate</span>'si için ocakta su kaynatıyordu. İhtiyar bulanmış zihninde pekâlâ onun kendi kızı da olabileceğini düşünüyordu. On beş yaşında bir başka melez kız, içi o buruk sıvıyla dolu balkabağını içmek için sokuşturulmuş gümüş kamışıyla kendisine uzatıyordu. Kim bilir, belki de torunlarından biriydi, doğrusu pek bilemiyordu. Öyle geçiriyordu akşamlarını, kıpırdamadan, konuşmadan, <span class="ideitalik">mate</span> üstüne <span class="ideitalik">mate</span> içerek, kendisini hayranlık ve korkuyla seyreden ailelerin ortasında.</p>

  <p class="normal">Öyle çiftlikten çiftliğe koşturmak üzere ata her binişinde, büyük kızı karşı çıkıyordu. "Seksen dört yaşında! Sakin sakin evinde otursa daha iyi etmez mi sanki? Günün birinde başına bir felaket gelecek..." Ve felaket geldi çattı. Patronun atı gece bastırırken ağır aksak, binicisiz döndü. İhtiyar bir tepeyi tırmanırken üstünden yuvarlanmıştı, düştüğü yerden kaldırdıklarında çoktan ölmüştü... <span class="ideitalik">Kentauros</span>'un sonu böyle oldu, hep yaşadığı gibi, kırbacı hâlâ bileğinden sarkıyordu, bacakları hâlâ atın üstündeymiş gibi eğri duruyordu.</p>

  <p class="normal">Vasiyetnamesi Buenos Aires'te, neredeyse kendisi kadar ihtiyar bir İspanyol noterdeydi. Aile o kabarık dosyalara ürkerek baktı. Acaba Madariaga hangi korkunç vasiyetleri bırakmıştı? İlk bölüm okunduğunda Karl ile Elena hayli ferahladılar. İhtiyar Desnoyers'in karısına çok daha fazla miras bırakmıştı gerçi, ama "Romantik"le ailesi için de pek büyük bir servet kalıyordu. "Bunu zavallı merhumem için ve konu komşunun diline düşmeyelim diye yapıyorum," diyordu. Ardından vasiyetnamenin bölümlerini oluşturan seksen altı dosya geliyordu. Çiftlikte uzun yıllardır ortakçı ve kiracı olarak yaşamakta olan –erkekli kadınlı– seksen beş melez ihtiyarın son babaca cömertliğinden nasiplerini alıyorlardı. En başta Celedonio geliyordu, daha Madariaga hayattayken onu "Nasıl isterseniz patron," diyerek dinlemekten başka iş görmeden zenginleşmişti. Arazi ve sürü olarak bıraktığı o miras bir milyon pezoyu aşkındı. Mirasçılar listesi Julio Desnoyers ile tamamlanıyordu. Büyükbabası onu özellikle anıyor, "Babasının vermediği paraları gerektiren özel harcamaları için" bir arazi bırakıyordu.</p>

  <p class="normal">— İyi de bu yüz binlerce pezo eder! –diye karşı çıktı Karl, karısının vasiyetnamede unutulmadığını gördükten sonra birden istekleri artıvermişti.</p>

  <p class="normal">Vasiyetnamenin okunuşunu izleyen günler tüm aile için çetin oldu. Elena ile ailesi öteki gruba sanki uykudan uyanmış gibi bakıyorlar, yeni bir ışık altında, yeni gözlerle görüyorlardı. Kendilerine verilecek parayı unutmuşlar, yalnızca akrabalarının çok daha fazlasını alacaklarını düşünüyorlardı.</p>

  <p class="normal">İyi niyetli ve uzlaşmacı Desnoyers'in bir planı vardı. O uçsuz bucaksız arazinin idaresinde uzmanlaşmış biri olarak biliyordu ki, malı mirasçılar arasında paylaştırmak ürünü artırmadan masrafları iki katına çıkaracaktı. Ayrıca hatırı sayılır boyutlarda dokuz çiftliğin, yüz binlerce sığırın, bankalardaki paraların, kentlerdeki evlerin, ödenmesi beklenen alacakların yasalara uygun olarak paylaşılmasının ortaya çıkaracağı karışıklıkları hesaplamaktaydı. O güne değin olduğu gibi sürdürmek daha iyi olmaz mıydı?.. Aile birliği içinde barış içinde birlikte yaşamış değiller miydi sanki?..</p>

  <p class="normal">Bu öneriyi dinleyince Alman gururla dikeldi. Hayır, herkes kendi yoluna. Her biri kendi ortamında yaşamalıydı. O mirasını serbestçe kullanarak Avrupa'ya yerleşmek istiyordu. "Kendi dünyası"na dönmek gereksinimindeydi.</p>

  <p class="normal">Desnoyers karşısındakine baktı: Tanımadığı bir Karl'dı gördüğü, kendi koruması altında, çekingen, ezik yaşadığı sıralarda varlığından kuşku bile duymadığı bir Karl. Fransız da çevresindeki şeyleri yeni bir ışık altında görür gibi oldu.</p>

  <p class="normal">— Öyle olsun –dedi–. Herkes kendine düşeni alsın. Bence doğrusu bu.</p>
</body>
</html>
