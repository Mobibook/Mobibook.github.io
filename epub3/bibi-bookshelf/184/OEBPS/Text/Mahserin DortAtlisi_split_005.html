<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">I<br class="chapter" />
  Chapelle Expiatoire'ın<sup class="calibre2"><a href="../Text/Mahserin%20DortAtlisi_split_022.html#footnote-100-5" id="footnote-100-5-backlink">[5]</a></sup> Bahçesinde</h2>

  <p class="normal">Akşamın beşinde küçük Chapelle Expiatoire'ın bahçesinde buluşacaklardı, ama Julio Desnoyers erkenden gelmekle buluşma anını çabuklaştıracağını sanan âşığın sabırsızlığıyla yarım saat erken geldi. Haussmann Bulvarı'ndan girip demir parmaklığı geçerken birdenbire farkına vardı ki temmuz Paris'te yaz ayıdır. O sıralar mevsimlerin geçişi hesap kitap gerektiren biraz karmaşık bir işti onun için.</p>

  <p class="normal">Sürekli hareket halindeki bir bulvarın yanında, bir büyük tren istasyonunun yakınında, avare gezen çiftlere nemli ve mezarlığımsı bir dinginliğe sığınma olanağını sunan bu meydanda son görüştüklerinden bu yana beş ay geçmişti. Buluşma saati hep beşti. Yeni yanmış sokak lambalarının ışığında, Julio sevgilisinin kürklere bürünmüş geldiğini görürdü, kadın manşonunu maske gibi yüzüne doğru kaldırırdı. Tatlı sesiyle selam verirken soğuktan donmuş soluğu çevreye saçılırdı: Bembeyaz, incecik bir buğu bulutu. Birkaç kararsız cümlenin ardından bahçeden kesin olarak uzaklaşmışlardı. Aşkları oldubittinin görkemli önemini kazanmış, saat beşten yediye, Pompe Sokağı'nın beşinci katındaki bir daireye, Julio'nun stüdyosuna sığınmıştı. Kocaman pencerenin perdeleri sıkı sıkı kapatılmış durur, yanan şömineden saçılan kızıl titreşimler odanın tek ışığı olurdu, fokurdayan semaver çay fincanlarının yanında tekdüze türküsünü söylerdi. Keyifli bencilliğin sunduğu bütün bu kuytuluk, akşamların giderek uzamakta olduğunu, dışarıda, bulutların arasında açılan sedef kuyularının dibinde ara sıra güneşin hâlâ parıldadığını, ilkbaharın, çekingen, soluk yeşil parmaklarını dalların düğmelerinde gezdirdiğini, yolunu kesen kara bir yabandomuzu örneği kışın son ısırıklarına göğüs gerdiğini fark etmelerine izin vermemişti.</p>

  <p class="normal">Ardından Julio, Buenos Aires'e bir yolculuk yapmış, öteki yarıkürede sonbaharın son gülümsemelerini ve Pampa'nın ilk buzlu yellerini tatmıştı. Ve gezegenin bir ucundan öteki ucuna mesken değiştirirken hep yolunu kesen kışın kendisi için bitimsiz bir mevsim olduğuna inanmaya başlamışken, birdenbire bu mahalle bahçesinde beklenmedik biçimde karşısına yaz çıkıvermişti işte.</p>

  <p class="normal">Chapelle Expiatoire'ın çevresindeki kısa bulvarlarda bir sürü çocuk koşuşup bağrışıyordu. İçeriye girer girmez Julio'nun ilk gördüğü şey bir çocuk elinin sürmesiyle ayaklarına dolanan bir çember oldu. Sonra bir topa çarpıp tökezledi. Atkestanelerinin çevresinde sıcak günlerin her zamanki kalabalığı öbeklenmişti, yer yer ışık lekeleriyle delinen mavi gölgeliğe sığınmışlardı. Yakınlardaki evlerin hizmetçileriydi bunlar, elişlerine ya da gevezeliğe dalmışlar, bekçiliklerine bırakılan çocukların hoyrat oyunlarını umursamaz bir bakışla seyrediyorlardı; bir de gazetelerini okumak için bahçeye inmiş, ormanların dinginliği ortasında olduklarını düşleyen mahallenin burjuvalarıydı. Bütün banklar dolmuştu. Birkaç kadın portatif bez sandalyelerine mülkiyet hakkının verdiği kurumla kurulmuşlardı. Ücrete tabi olan demir iskemleler paketler yüklenmiş birkaç hanıma sığınak olmuştu; Paris'in çevre ilçelerinden gelen burjuvalardı bunlar, Saint Lazare Garı'ndan trene binmek için yakınlarını beklemekteydiler... Oysa Julio mektubunda orada buluşmayı bahçeyi eskisi gibi tenha olarak düşündüğü için önermişti. Sevgilisi de aynı dalgınlıkla, yanıtında her zamanki gibi saat beş demişti, alışveriş bahanesiyle Printemps'te ya da Galeries Lafayette'te birazcık oyalandıktan sonra yığınla tanıdığından hiçbirine görünme tehlikesi olmaksızın ıssız bahçeye süzülebileceğini sanıyordu...</p>

  <p class="normal">Kum taneciklerini ayaklarının altında gıcırdatarak dolaşırken Desnoyers neredeyse unutmuş olduğu bir zevke daldı; geniş bir mekânda hareket edebilme zevkine. Yirmi gün boyunca ancak tahta zemin üzerinde dolaşabilmişti, bir geminin oval güvertesini bir manej atı misali otomatik adımlarla arşınlamıştı. Güvensiz bir zemine alışmış tabanları sağlam zeminde bile hâlâ sallantılı bir oynaklık duyusu içindeydiler. Gidiş gelişleri gezide oturanların merakını uyandırmıyordu. Erkekleri olsun, kadınları olsun, ortak bir kaygı sarmış gibiydi. Gruplar izlenimlerini yüksek sesle açığa vuruyorlardı. Ellerinde bir gazete bulunanlar yakındakilerin yüzlerinde soran bir gülümsemeyle yaklaştıklarını görüyorlardı. Büyük kentlerde oturanları birbirlerini yok saymaya, sanki düşmanmışlar gibi bakışlarıyla tartmaya iten o eski güvensizlik ve çekingenlik birden yok olup gitmişti.</p>

  <p class="normal">"Savaştan söz ediyorlar –dedi Desnoyers kendi kendine–. Bu saatte bütün Paris yalnızca savaş olasılığından konuşmada."</p>

  <p class="normal">Bahçenin dışında da yine insanları kardeşleştiren, eşitleyen o aynı kaygı sezilmekteydi. Gazete satıcıları akşam baskılarını haykırarak bulvardan geçiyorlardı. Gemi azıya almış koşarlarken gelip geçenler aceleci ellerle yollarını kesiyor, gazeteleri birbirlerinden çekiştiriyorlardı. Her okuyanın çevresinde bir öbek insan toplaşıp haber soruyor ya da omzunun üstünden sansasyonel dev başlıkları hecelemeye çalışıyorlardı. Meydancığın öteki yanında Mathurins Caddesi'nde bir grup işçi bir tavernanın tentesi altında bir arkadaşlarının yorumlarını dinliyorlardı, adam gazetesini bir hatip tavrıyla sallıyordu. Sokaklardaki trafik, kentin genel hareketliliği başka günlerdekinin aynıydı; ama Julio'ya sanki taşıtlar daha hızlı gidiyorlarmış, havada bir humma titreşimi varmış, insanlar birbirleriyle daha farklı biçimde konuşup gülümsüyorlarmış gibi geldi. Herkes birbirini tanıyordu sanki. Kendisine de bahçedeki kadınlar daha önceki günlerde görmüşler gibi bakıyorlardı. Yanlarına yaklaşıp konuşmaya başlasa hiç yadırganmayacaktı.</p>

  <p class="normal">"Savaştan söz ediyorlar," diye yineledi kendi kendine; ama geleceği bilen ve halk tabakalarının izlenimlerinin üstüne çıkmış olan daha ileri bir zekânın acınmasıyla.</p>

  <p class="normal">O neye bakacağını biliyordu. Gemiden akşamın saat onunda inmişti, karaya ayak basalı yirmi dört saat olmamıştı daha; kafası uzaklardan, okyanusun enginlerinden, engelsiz ufuklardan gelmiş, derken büyük insan topluluklarına egemen tasalara kapıldığını fark edip şaşalayan birinin kafasıydı. Gemiden indiğinde Boulogne'da iki saat süreyle bir kafede oturmuş, geceyi tehlikesiz bir yaşantının tekdüze dinginliğinde geçiren burjuva ailelerini seyretmişti. Ardından Amerika'dan gelen yolculara özel bir tren kendisini Paris'e taşımış, sabahın dördünde Kuzey İstasyonu'nda Pepe Argensola'nın ellerine teslim etmişti; yanında ne iş gördüğünü tam olarak bilemediğinden kimi kez "sekreterim", kimi kez "seyisim" dediği İspanyol genciydi o. Aslında ahbapla asalak arası bir şeydi, zengin bir aileden gelme, ana-babasıyla arası iyi olmayan o küçük beye yandaşlık eden mültefit ve becerikli arkadaştı, talihinin iniş çıkışlarında ona eşlik ediyor, bolluk günlerinin kırıntılarını topluyor, yokluk günlerinde görünüşü kurtarmak için bin türlü kurnazlık tasarlıyordu.</p>

  <p class="normal">— Savaş meselesinden ne haber? –demişti Argensola, daha yolculuğunun sonucunu sormadan önce–. Sen yurtdışından geliyorsun, sağlam bilgilerin vardır.</p>

  <p class="normal">Ardından, tatlı anıların barınağı eski yatağında uyuyakalmıştı, "sekreter" ise o sırada Sırbistan'dan, Rusya'dan ve kayzerden dem vurarak stüdyoyu arşınlamaktaydı. Kendi bencilliğine ilişmeyen her şeye karşı inançsız olan o çocukcağıza da aynı genel kaygı bulaşmış gibiydi. Uyandığında, sevgilisinin akşamın beşine randevu verdiği pusulası eline geçti, onda da korkulan tehlike konusunda birkaç söz eksik değildi. Âşık kadın satırlarının arasında bütün Paris'in kaygısının soluğu seziliyordu. Yemek aramaya çıktığında, kapıcı kadın hoş geldin demek bahanesiyle haber sormuştu. Ve lokantada, kafede, sokakta, hep ama hep savaş... Almanya ile savaşa tutuşma olasılığı...</p>

  <p class="normal">Desnoyers iyimser biriydi. Kendisi gibi, daha düne kadar Atlantik'i imparatorluk bandırası taşıyan bir gemiyle aşıp, Almanların arasında yirmi günden fazla yaşamış bir adam için bu tedirginliğin ne anlamı olabilirdi ki?..</p>

  <p class="normal">Buenos Aires'ten Hamburg limanına kayıtlı bir gemiyle yola çıkmıştı: <span class="ideitalik">König</span> <span class="ideitalik">Friedrich August</span> ile. Gemi kıyıdan uzaklaştığı sırada dünya sütlimandı. Yalnız Meksika'da beyazlarla melezler devrim derdine düşmüş birbirlerini boğazlamaktaydılar, hani hiç kimse çıkıp da insanoğlu barışla soysuzlaşmış bir hayvandır demesin diye. Gezegenin kalan kısmındaki halklar olağanüstü bir sağduyu içindeydiler. O kadar ki, transatlantikte, en değişik uluslardan yolcuların ufacık dünyası, ulusal sınırlardan ve ırk çatışmalarından arınmış geleceğin toplumunun deneme olsun diye bugünün içine yerleştirilmiş bir parçacığı gibiydi.</p>

  <p class="normal">Bir sabah, her pazar Luther'in "koral"ini çalan gemi bandosu birinci sınıf kamaralarda uyuyanları işitilmedik bir şamatayla uyandırmıştı. Desnoyers hâlâ uykusunda düş gördüğünü sanarak gözlerini ovuşturmuştu. Alman çalgıları koridorları, güverteleri "Marseillaise" ile inim inim inletiyorlardı. Onun afallamış haline gülümseyen garson sonunda olayı açıklamıştı: "Bugün On Dört Temmuz." Alman gemilerinde, yük ve yolcu sağlayan tüm ulusların büyük bayramları kendi bayramlarıymış gibi kutlanırdı. Kaptanlar bu bayrak dininin ve tarihsel anının törelerini titizlikle yerine getirirlerdi. Gemilere en ufacık bir cumhuriyetin bile bayrağı çekilirdi. Bu da bir başka eğlenceydi, yolculuğun tekdüzeliğini gidermeye yardımcı olduğu gibi, Cermen propagandasının yüksek amaçlarına hizmet ederdi. Alman gemisinde ilk olarak Fransa'nın büyük günü kutlanmaktaydı; çalgıcılar, kan ter içinde, saçı başı darmadağın, zıplayıp hoplayan bir "Marsilyalı kadın"ı kat kat dolaştırırlarken, sabah sabah toplaşan yolcular olayı yorumlamaktaydılar. "Aman ne incelik! –diyorlardı Güney Amerikalı hanımlar–. Bu Almanlar meğer göründükleri gibi kaba saba değillermiş. Bu büyük bir nezaket... çok zarif bir jest. Hem, hâlâ bunların Fransa'ya karşı vuruşacaklarını düşünen var mı acaba?.."</p>

  <p class="normal">Gemideki bir avuç Fransız yolcu herkesin kendilerine hayranlıkla baktığını duyumsuyordu, sanki topluluğun gözünde birden devleşmişlerdi. Topu topu üç kişiydiler: Amerika'daki şubelerini ziyaretten dönen bir kuyumcu ile Paix Caddesi'nde komisyonculuk yapan iki kızcağız, gemideki en tertipli ve çekingen yolcular, gözleri neşe saçan, kalkık burunlu rahibelerdi, o sevimsiz ortamda hiç ölçüyü kaçırmamaya özen göstererek bir kenarda duruyorlardı. Gece gala verildi. Yemek salonunun dibinde, Fransız bayrağıyla İmparatorluk bayrağı gösterişli, abuk sabuk bir tiyatro perdesi oluşturuyorlardı. Bütün Alman yolcular fraklarını giymişlerdi, damları dekoltelerinin beyazlığını sergiliyorlardı. Denizcilik görevlerine şölenlerde söylev verme ve hanımların en saygıdeğeriyle dansı açma görevini de eklemiş olan kaptan efendi, tahta levhaların birbirine sürtülmesini andıran bir dizi sözcüğü art arda sıralamaya koyuldu, arada bir uzun tereddütlerle susuyordu. Desnoyers'in Berlin'deki akrabalarıyla ilişkilerinden kalma az buçuk Almancası vardı, birkaç sözcük yakalayabildi. Kumandan ikide bir "barış" ve "dost" sözcüklerini yineliyordu. Masa komşularından biri, bir ticaret simsarı, propagandayla yaşayan kimselerin teklifli haliyle çevirmenlik önerdi.</p>

  <p class="normal">— Kumandan, Tanrı'dan Almanya ile Fransa arasındaki barışı sürdürmesini ve iki halkın her gün daha çok dost olmalarını diliyor.</p>

  <p class="normal">Kaptanın masasından bir başka hatip daha ayağa kalktı. Alman yolcuların en saygı gösterileniydi, Amerika'daki iş ortaklarını ziyaretten dönen zengin bir Düsseldorflu sanayici. Kendisine hiç adıyla hitap etmiyorlardı. Ticari Müsteşar unvanını taşıyordu ve yurttaşları için <span class="ideitalik">Herr Comerzienrath</span>'ı, hanımı kendisine <span class="ideitalik">Frau Raht</span> dedirtiyordu. "Müsteşar hanım" kodaman zevcinden çok daha gençti ve yolculuğun başından beri Desnoyers'in dikkatini çekmişti. Hanım da kendi açısından bu genç Arjantinliye bir ayrıcalık tanımış, konuşmaya başlar başlamaz unvanından vazgeçme özverisini göstermişti. Eteklerinin dibine çökmüş bir papaz efendiye yönelen bir Versay Sarayı düşesi kibriyle, "Adım Berta," demişti. Kocası da kendisine yurttaşları gibi "müsteşar bey" dediğini duyunca itiraz etmişti. "Dostlarım beni yüzbaşı diye çağırırlar. Ben bir <span class="ideitalik">landstrum</span> birliğine komuta ediyorum." Sanayicinin bu sözleri söylerkenki hali, elindeki onuru küçümseyip, yalnızca elinde olmayanı düşünmekte olan anlaşılamamış bir adamın hüznünü sezdiriyordu.</p>

  <p class="normal">Adam söylevini veredursun, Julio ona bir dövüş köpeği havası veren ufak kafasıyla güçlü boynunu incelemekteydi. Hayalinde üniformanın yüksek yakasının bastırmasıyla kenarlarından taşan çift kat kırmızı yağı görüyordu. Briyantinli dimdik bıyıkları saldırganca ileri doğru uzanmıştı. Sesi sanki sözcüklerini sarsıyormuş gibi kesici ve kuruydu... Herhalde imparator söylevlerini böyle veriyor olmalıydı. O savaş heveslisi burjuva da içgüdüsel bir öykünmeyle sol kolunu kasıyor, elini görünmez bir kılıcın kabzasına dayıyordu.</p>

  <p class="normal">O sert yüz ifadesine ve komut verir gibi konuşmasına karşın, ilk sözcükleri üzerine Almanlar gürültülü kahkahalar kopardılar, bir <span class="ideitalik">Herr</span> <span class="ideitalik">Comerzienrath</span>'ın bir toplantıyı şenlendirme lütfunda bulunmasının ne menem bir özveri olduğunu bilen kişilerdi onlar.</p>

  <p class="normal">— Fransızlar üstüne çok hoş şeyler söylüyor –diye belirtti çevirmen alçak sesle–. Ama incitici şeyler değil.</p>

  <p class="normal">Julio üst üste <span class="ideitalik">franzosen</span> sözcüğünün yinelendiğini işitince zaten tahmin etmişti. "<span class="ideitalik">Franzosen</span> koca çocuklardır, şendirler, şirindirler, önceden program yapmayı sevmezler. Almanlarla onlar el ele verseler nice büyük işler başarabilirler, yeter ki geçmişin hınçlarını unutsunlar!" Alman dinleyiciler artık gülmüyorlardı. Müsteşar bey ince alayından vazgeçmişti; o muazzam, ezici, tonlarca ağırlıkta, gemi boyutundaki ince alayından. Şimdi sıra söylevinin ciddi bölümüne gelmişti, ticaret simsarı da duygulanmışa benziyordu.</p>

  <p class="normal">— Diyor ki efendim... Fransa'nın çok büyük olmasını ve günün birinde birlikte başka düşmanlara karşı savaşmamızı diliyormuş... Başkalarına karşı!</p>

  <p class="normal">Ve kurnazca gülümseyerek göz kırpıyordu, o esrarengiz düşmana değinme herkeste aynı anlayışı paylaşan kişilerin gülümsemesine yol açmıştı.</p>

  <p class="normal">Sonunda yüzbaşı müsteşar kadehini Fransa'ya kaldırdı. İhtiyat askerlerine bir komut verirmişçesine "<span class="ideitalik">Hoch!</span>" diye haykırdı. Bu bağırışı üç kez yineledi, bütün Alman kitlesi ayağa kalkmıştı ve kükremeyi andıran bir <span class="ideitalik">Hoch</span>! ile karşılık verdiler, salonun girişine yerleşmiş bando da birden "Marseillaise"i çalmaya başladı.</p>

  <p class="normal">Desnoyers duygulanmıştı. Sırtından yukarı bir heyecan ürpertisi tırmanıyordu. Gözleri yaşardı, şampanyasını başına dikerken birkaç damla gözyaşını da birlikte içtiğini sandı. Kendisi bir Fransız adı taşıyordu, damarlarında Fransız kanı dolaşıyordu, –çoğu zaman ona gülünç ve bayağı görünen– bu <span class="ideitalik">gringo</span>'ların<sup class="calibre2"><a href="../Text/Mahserin%20DortAtlisi_split_022.html#footnote-100-6" id="footnote-100-6-backlink">[6]</a></sup> yaptıkları jest teşekküre değerdi. Kayzerin uyrukları Devrim'in büyük bayramını kutluyorlardı!.. Tarihi bir olaya tanık olduğu izlenimine kapıldı.</p>

  <p class="normal">— Çok iyi oldu! –dedi hemen yanındaki masalarda oturan öbür Güney Amerikalılara–. Şunu teslim etmeliyiz ki büyük nezaket gösterdiler.</p>

  <p class="normal">Sonra, yirmi yedi yaşının ataklığıyla, yemek salonunun girişinde kuyumcuya sataştı, sessiz kalışını yüzüne vurdu. Adam gemideki tek Fransız erkekti. Kalkıp iki çift teşekkür lafı etmeliydi doğrusu. Onun yüzünden bayram tatsız sona eriyordu işte.</p>

  <p class="normal">— İyi de, madem Fransız babanın çocuğusunuz, siz neden konuşmadınız? –dedi beriki.</p>

  <p class="normal">— Ben Arjantin yurttaşıyım –dedi Julio.</p>

  <p class="normal">Böylece kuyumcunun yanından uzaklaştı, adam "isteseydi konuşabileceği"ni düşünerek, çevresindekilere açıklamada bulunmaktaydı. Diplomatik konulara karışmak tehlikeli işti. Hem kendisi "hükümetinden görev almamıştı ki". Böylece birkaç saat süreyle kendisinin tarihte önemli bir rol oynamış biri olmasına ramak kaldığını vehmetti.</p>

  <p class="normal">Desnoyers "müsteşar hanım"ın çekiciliğine kapılarak, gecenin kalan kısmını fuayede geçirdi. <span class="ideitalik">Landsturm</span> yüzbaşısı bıyıklarının arasında koskocaman bir puroyla, unvan ve zenginlik sıralamasında onu izleyen başka yurttaşlarıyla poker oynamaktaydı. Eşi gecenin büyük bölümünde onun yanından ayrılmadı, dev bira bardaklarını getirip götüren garsonları izledi; o muazzam bira tüketimine karışmayı göze alamıyordu. Yanındaki iskemleyi Desnoyers gelip otursun diye boş tutma çabasındaydı. Bütün yemeklerde şampanya içtiği için onu gemideki en "kibar" adam olarak görüyordu. Delikanlı orta boylu, esmer, ufak ayaklıydı –o ayaklar kadının kendi ayaklarını eteklerinin altına toplamaya zorluyordu–, alnı iki yana ayrılmış dümdüz, siyah, cilalı tahta gibi parlak saç tutamının altında üçgen biçimi görünüyordu. Yani kendisini çevreleyen erkeklerin tam tersiydi. Üstelik, iki yarıkürede bir alay yolculuk yaptıktan sonra şimdi Paris'te yaşıyordu, kendisinin hiç görmediği bir kentte.</p>

  <p class="normal">— Ah, Paris, Paris! –diyordu, Arjantinliyle yalnız konuştuklarında, hayranlığını belirtmek için gözlerini iri iri açıp dudaklarını büzerek–. Ah ne çok isterdim oraya gidebilmeyi!</p>

  <p class="normal">Ve kendisine Paris'le ilgili şeyler anlatsın diye, Berlin'in zevkli yanları üstüne bazı sırlar veriyordu, ama alçakgönüllülükle kızarıp bozararak dünyada daha fazlasının, çok daha fazlasının bulunduğunu, kendisinin de onları görmeyi dilediğini daha başından kabullenerek.</p>

  <p class="normal">Şimdi Chapelle Expiatoire'ın çevresinde dolanan Julio, müsteşar Erckmann'ın karısını anarken biraz da pişmanlık duyuyordu. Öyle ya, o Amerika yolculuğunu bir kadın için yapmıştı, para buluşturup onunla evlenebilmek için!.. Ama davranışına hemencecik bir özür buluyordu. Olup biteni kimse öğrenecek değildi. Hem canım, kendisi bir keşiş değildi ya, Berta Erckmann ummanın ortasında insanı baştan çıkaran bir tanış olmuştu. Kadını hatırladıkça hayalinde koskocaman, incecik, açık renkli, upuzun bacaklı bir yarış atı canlanıyordu. Modern bir Alman kadınıydı; ülkesine kadınlarının ağır sıkletinden başka kusur bulamıyordu, bu ulusal tehlikeyle kendi bedeninde savaşmak için bin bir çeşit perhiz uyguluyordu. Yemek faslı ona azap oluyordu, fuayede dev bira bardaklarının gidip gelişiyse Tantalus işkencesiydi. O irade gerilimiyle elde edip koruduğu inceliği kemiklerinin iriliğini, güçlü iskeletini büsbütün gözler önüne seriyordu; demir gibi çeneleri, iri iri, sapsağlam, göz kamaştıran dişleri vardı, Desnoyers'in saygısız benzetmesi de herhalde bundan kaynaklanıyordu. Kadını inceledikçe "Pek zayıf, yine de iriyarı," diyordu kendi kendine. Ama hemencecik onun gemideki en kibar hanım olduğunu belirtiyordu; okyanus için kibar sayılırdı, Münih stilinde zarifti, İran sanatını ve ortaçağ elyazmalarının minyatürlerini andıran dile gelmez renklerde elbiseler giyiyordu. Kocası, Berta'nın şıklığına hayrandı, için için ise kısırlığından vatana ihanet gibi yakınıyordu. Alman yurdunu büyük yapan kadınlarının doğurganlığıydı. Kayzer, o sanatçı ölçüsüzlüğüyle, Alman güzelliğinin, gövdenin yerin bir buçuk metre yukarısından başlamasında olduğunu belirtmişti.</p>

  <p class="normal">Desnoyers müsteşar hanımın kendisi için tuttuğu iskemleye oturmak üzere fuayeye girdiğinde, kocası ve o göz dolduran ahbaplarının iskambil destesi yeşil çuha üstünde hareketsiz duruyordu. <span class="ideitalik">Herr</span> <span class="ideitalik">Rath</span> söylevini arkadaş arasında sürdürmekteydi, dinleyenler de homurtularla onaylamak üzere purolarını ağızlarından çıkarıyorlardı. Julio'nun gelişi hepsinin kibarca gülümsemelerine yol açtı. Öyle ya, Fransa kendileriyle kardeşliğe gelmişti. Babasının Fransız olduğunu biliyorlardı, bu da onu dosdoğru Quai d'Orsay Sarayı'ndan gelmiş, cumhuriyetin üst düzey diplomasisini temsil ediyormuş gibi karşılamaları için yeterliydi. Kendilerine yandaş toplama dileği hepsinin birdenbire ona ölçüsüz bir önem yakıştırmalarına yol açtı.</p>

  <p class="normal">— Biz –diye sürdürdü müsteşar, gözlerini Desnoyers'e sanki delikanlıdan tumturaklı bir demeç beklermiş gibi dikerek– Fransa ile iyi dost olarak yaşamak istiyoruz.</p>

  <p class="normal">Genç Julio saygısızlık etmiş olmamak için başıyla onayladı. İnsanların birbirlerine düşman olmamaları kendisine pek uygun geliyordu. Ona kalırsa o dostluğu diledikleri kadar sürdürebilirlerdi. Aslında o anda kendisini ilgilendiren tek şey masanın altından kendi dizini araştıran, çift kat ipek kumaşın ardından tatlı sıcaklığını ileten bir dizdi.</p>

  <p class="normal">— Ne var ki Fransa –diye yakınarak sürdürdü sanayici–, bize karşı kırıcı davranıyor. Yıllar var ki imparatorumuz ona soylu bir bağlılıkla elini uzatıyor, o ise görmezlikten geliyor... Siz de takdir edersiniz ki doğru bir davranış değil bu.</p>

  <p class="normal">O noktada Desnoyers, hatip onun asıl tasasını fark etmesin diye bir şeyler söylemek gereğini duydu.</p>

  <p class="normal">— Belki de sizler yeterince çaba göstermiyorsunuzdur. Örneğin başlangıç olarak onlardan almış olduğunuz şeyi geri verseniz!..</p>

  <p class="normal">Gemide alarm düdükleri çalmış gibi her yanı şaşkın bir sessizlik aldı. Purolarını dudaklarına götürmekte olanlardan bazı kişiler, gözleri fal taşı gibi açılmış, elleri ağızlarına iki parmak uzaklıkta donakaldılar. Bereket <span class="ideitalik">landstrum</span> yüzbaşısı onların sessiz protestosunu dile getirmeye hazırdı.</p>

  <p class="normal">— Geri vermek mi dediniz! –diye başladı, boynunun ani olarak şişmesiyle sesi kısık çıkıyordu–. Biz kimseye bir şey geri vermek durumunda değiliz, çünkü kimsenin bir şeyini almadık. Elimizde ne varsa kendi yiğitliğimizin hakkıyla kazandık.</p>

  <p class="normal">Gizli diz birazcık daha bastırdı, tatlılıkla sürtünerek delikanlıya ihtiyatlı olmasını öğütler gibiydi.</p>

  <p class="normal">— Böyle şeyler sizin ağzınıza yakışmıyor –diye içini çekti Berta–. Bunu yalnız Paris'teki yozlaşmış cumhuriyetçiler söylüyor. Sizin gibi kibar bir genç... Berlin'i görmüşsünüz, Almanya'da akrabalarınız da varmış!..</p>

  <p class="normal">Desnoyers yukarıdan bakarak ileri sürülen her söz karşısında kalıtımsal bir saldırganlık itkisi duyduğundan, soğuk bir sesle yanıtladı:</p>

  <p class="normal">— Ben kalksam, sizin saatinizi elinizden çekip alsam, sonra da haydi olanı unutup dost olalım desem, şimdi bu ona benzedi. Sizin unutabilmeniz için ilkin kalkıp saatinizi geri vermem gerekir.</p>

  <p class="normal">Müsteşar Erckmann o kadar çok şeyi birden söylemek istiyordu ki, bir fikirden ötekine atlayarak kekeledi: "Alsace'ın yeniden fethini hırsızlığa benzetmek ha!.. Alman toprağıydı orası!.. Irkıyla... diliyle... tarihiyle..."</p>

  <p class="normal">— İyi de Alman Alsace'ın Alman olma iradesi nereden belli? –diye sordu delikanlı istifini bozmadan–. Siz ne zaman fikrini sordunuz ki?..</p>

  <p class="normal">Müsteşar kararsız kaldı; bu saygısıza haddini mi bildirsin, yoksa küçümsemesiyle ezsin mi kestiremez gibiydi.</p>

  <p class="normal">— Delikanlı, siz ne dediğinizin farkında bile değilsiniz –dedi sonunda tumturaklı bir tavırla–. Siz Arjantinlisiniz, Avrupa'nın işlerine aklınız ermez.</p>

  <p class="normal">Ötekiler onayladılar, kendisine az önce yakıştırmış oldukları Fransız yurttaşlığını geri alıvermişlerdi. Müsteşar, askerce bir sertlikle, ona sırtını dönmüş, iskambil destesini eline almış, kâğıtları dağıtmaktaydı. Oyunlarına döndüler. Desnoyers o sessiz küçümsemeyle yalnız bırakıldığını görünce bir şiddet hareketi yapıp oyunu darmadağın etmeyi istedi. Ama gizli diz kendisine sükûnet öğütlüyordu ve yine bir o kadar gizli bir el sağ elini aradı, tatlılıkla sıktı. Sakinleşmesine yetti bu. "Müsteşar hanım" gözlerini oyunun gidişine dikmişti. O da oyuna baktı, dudaklarının kenarı haince bir gülümsemeyle bükülmüştü, kafasından geçen bir düşünceyle kendini avutuyordu: "Ah yüzbaşı, yüzbaşı!.. Başına geleceklerden habersizsin."</p>

  <p class="normal">Karada olsa o insanlara bir daha yaklaşmazdı; ama transatlantik yaşantısı insanları ister istemez kaynaştırdığından, unutmaya zorlar. Ertesi gün müsteşarla ahbapları gelip onu aradılar, her türlü tatsız anıyı silebilmek için nezakete boğdular. Ne de olsa "kibar" bir gençti o; zengin bir aileden geliyordu, onların da hepsinin Arjantin'de mağazaları ve çeşitli işleri vardı. Tek özen gösterdikleri nokta onun Fransız kökenine bir daha değinmemek oldu. Arjantinliydi o, hepsi bir ağızdan onun ulusunun büyüklüğüyle ve şubeleriyle şirketlerinin bulunduğu tüm Güney Amerika uluslarının büyüklüğüyle ilgileniyorlardı; sanki büyük güçlermiş gibi onların önemlerini abartıyorlar, siyasetçilerinin jestlerini ve sözlerini saygıyla yorumluyorlar, Almanya'da herkes onların geleceğiyle ilgili demeye getiriyorlar, tüm o ulusların geleceğinin şanlı olacağını öngörüyorlardı, Alman nüfuzu altında kaldıkları sürece imparatorluğun şanı onlara da yansıyacaktı.</p>

  <p class="normal">O yüze gülücülüklere karşın, Desnoyers poker saatine eskiden yaptığı gibi sektirmeden gelmez oldu. Müsteşar hanım kamarasına her zamankinden daha erken çekiliyordu. Dönence hattının yakınlığı kendisine dayanılmaz bir uyku verdiğinden iskambilleri elinden düşürmeyen kocasını yalnız bırakıyordu. Julio'ya gelince, onun da birtakım esrarlı işleri, güverteye ancak gece yarısından sonra çıkmasına izin veriyordu. Kuşkuları önlemek için herkesçe görülmeyi isteyen bir erkeğin telaşı içinde, yüksek sesle konuşarak fuayeye giriyor ve dosdoğru gidip kocayla ahbaplarının yanına oturuyordu. Oyun bitmiş oluyordu, kazananların başarısı dereler misali akan biralar ve art arda yakılan koskocaman Hamburg purolarıyla kutlanıyordu. Almanların samimileşme anıydı bu, erkekler arası sırdaşlığın, yavaş ve ağır şakaların, açık saçık fıkraların saati. Deutsche Bank'ta yüklü kredileri olan, Hansa limanlarının kafası çalışan işadamları ya da Plata cumhuriyetlerinde yerleşmiş, kalabalık aile sahibi mağaza sahipleriydi hepsi, müsteşar bey de ahbaplarının şeytanlıklarına olanca görkemiyle başkanlık ediyordu. Bir savaşçıydı o, bir yüzbaşı, her sunturlu fıkrayı kalın ensesini şişiren bir gülüşle kutladığında, kendisini silah arkadaşlarının ortamında hissediyordu.</p>

  <p class="normal">Güvertede volta atmaktan bıkıp, bari <span class="ideitalik">gringo</span>'ların ne dediklerini dinleyelim diye içeri giren Güney Amerikalıların onuruna, fıkra anlatanlar birayla sulanan belleklerinde uyanan nükteleri ve açık saçık öyküleri İspanyolcaya çeviriyorlardı. Julio bütün o insanların bu denli kolayca gülebilmelerine hayranlıkla bakıyordu. Yabancıların kılı kıpırdamazken onlar koltuklarında geri kaykılarak gürültülü kahkahalar patlatıyorlardı. Hem Alman dinleyici grubu soğuk karşıladığında, fıkrayı anlatan başarısızlığına çare olarak şaşmaz bir yola başvuruyordu.</p>

  <p class="normal">— Bu fıkrayı Kayzer'e anlatmışlar, Kayzer duyduğunda, çok gülmüş Kayzer.</p>

  <p class="normal">Artık başka şey eklemesine gerek kalmıyordu. Hepsi birden gülüyorlardı, "Hah, hah, hah!", içten gelme, ama kısa süreli bir kahkahayla; üç vuruşlu bir gülüş, öyle ya, uzatılırsa majestelerine saygısızlık etmek olabilirdi.</p>

  <p class="normal">Avrupa'ya yaklaştıklarında, gemiyi bir havadis dalgası karşıladı. Telsizciler harıl harıl çalışıyorlardı. Bir gece, Desnoyers fuayeye girdiğinde, Alman ileri gelenlerini coşkulu yüzlerle, ellerini kollarını sallayarak konuşur buldu. Bira içmiyorlardı; şişelerce Alman şampanyası açtırmışlardı, <span class="ideitalik">Frau</span> müsteşar da, kuşkusuz olaylardan etkilenerek, kamarasına inmeye niyetli değildi. Yüzbaşı Erckmann, genç Arjantinliyi görünce bir kadeh şampanya sundu.</p>

  <p class="normal">— Savaş –dedi heyecanla–, savaş kapıda... Zamanı çoktan gelmişti!</p>

  <p class="normal">Desnoyers'in yüzünde şaşkınlık okunuyordu. Savaş ha!.. İyi de, ne savaşıydı bu?.. Herkes gibi o da ilan tahtasındaki radyo haberini okumuştu; Avusturya hükümeti Sırbistan'a ültimatom vermişti, ama durum zerre kadar heyecanını uyandırmamıştı. Balkanların sorunlarını küçümserdi o. Bitli halkların çekişmeleriydi, dünyanın dikkatini kendi üzerlerinde topluyor, daha önemli işlerden alıkoyuyorlardı. Böyle bir olay savaş heveslisi müsteşarın neden ilgisini çekiyordu ki? İki ulus sonunda uzlaşacaklardı nasıl olsa. Diplomasinin arada bir işe yaradığı da olurdu.</p>

  <p class="normal">— Hayır –diye üsteledi Alman yırtıcılıkla–; savaş bu, Tanrı'ya şükür. Rusya Sırbistan'a destek verecektir, biz de müttefikimizi destekleyeceğiz... Ya Fransa ne yapacak? Siz biliyor musunuz, ne yapacak Fransa?</p>

  <p class="normal">Julio aksilenerek omuz silkti, kendisini rahat bıraksınlar istiyordu.</p>

  <p class="normal">— Savaş bu –diye sürdürdü müsteşar–, bize gerekli olan önleyici savaş. Rusya fazla hızla gelişiyor ve bize karşı çıkmaya hazırlanıyor. Barış dört yıl daha sürsün, stratejik demiryollarını tamamlamış olur, askeri gücü de müttefiklerininkiyle birleşince bizimkine eşitlenir. Şimdi iyi bir darbe vurmak en iyisi. Bu fırsattan yararlanmalıyız... savaş! Önleyici savaş!</p>

  <p class="normal">Tüm avenesi sessizce dinliyordu. Bazıları onun coşkusunu paylaşmaz gibiydi. Savaş!.. Hayallerinde işlerinin felce uğradığını, şubelerinin iflas ettiğini, bankaların krediyi kestiklerini görüyorlardı... bunlar gözlerinde çarpışmalardaki kıyımlardan daha korkunç bir felaketti. Yine de Erck-mann'ın vahşi söylevini homurdanmalar ve baş hareketleriyle onaylıyorlardı. Ne de olsa o bir <span class="ideitalik">Herr Raht</span>'tı, üstelik subaydı. Yurdunun yazgısının sırrını biliyor olmalıydı, bu da savaşın başarısına sessizce kadeh kaldırmalarına yeterliydi.</p>

  <p class="normal">Delikanlı müsteşarla hayranlarının sarhoş olduklarını sandı. "Bakın, yüzbaşım –dedi uzlaştırıcı bir tonla–; bu sizin söylediğinizin galiba mantığı yok." O çalışkan Almanya'ya savaşın ne yararı olurdu? Ülke nüfuz alanını her an genişletmekteydi; her ay yeni bir pazarı ele geçiriyordu, her yıl ticaret bütçesi işitilmedik oranlarda artmaktaydı. Daha altmış yıl önce az sayıdaki savaş gemisine mürettebat olarak polisin cezalandırdığı Berlinli arabacıları veriyordu, şimdi ise ticaret ve savaş filoları bütün okyanuslarda cirit atıyorlardı; hiçbir liman yoktu ki Alman malları rıhtımlarının başköşesini tutmuş olmasın. Almanya'ya tek gereken öyle yaşayıp gitmek, savaş maceralarından uzak kalmaktı. Yirmi yıl barış daha, Almanlar bu kansız savaşta dünkü hocaları İngiltere'yi yenip dünya pazarlarının hâkimi olurlardı. Ne yani, tüm bunları –varını yoğunu bir iskambil kâğıdına yatıran kumarbazlar gibi– belki de talihin kendilerine gülmeyeceği bir mücadeleyle tehlikeye mi atacaklardı?..</p>

  <p class="normal">— Hayır; savaş –diye öfkeyle ayak diredi müsteşar–, önleyici savaş! Çevremiz düşmanlarla sarılı yaşıyoruz, bu böyle devam edemez. Bir seferde köklerini kazıyalım en iyisi. Ya onlar ya biz! Almanya dünyaya meydan okuyacak gücü kendinde buluyor. Rus tehlikesine son vermeliyiz. Fransa pısıp oturmazsa, vay haline! Ve birileri daha... birileri bize karşı cephe alacak olursa, onun da vay haline! Ben atölyelerimde yeni bir makineyi kurduğum zaman durup dinlenmeden üretime geçsin diye kuruyorum. Dünyanın en büyük ordusuna sahibiz, harekete geçirmek gerek, yoksa paslanır sonra.</p>

  <p class="normal">Sonra ağır bir alayla ekledi:</p>

  <p class="normal">— Bizi boğmak için çevremizi bir demir çemberle sardılar. Ama Almanya'nın göğüsleri gürbüzdür, şöyle bir gerinirse korsesini koparır. Şimdi biz uyurken onlar elimizi kolumuzu bağlamadan önce uyanmalıyız. Karşımıza dikilecek olanın vay haline!..</p>

  <p class="normal">Desnoyers bu küstahlıklara bir karşılık verme gereğini duydu. Almanların yakındıkları o demir çemberi kendisi hiç görmemişti. Ulusların tek yaptıkları, Almanların ölçüsüz emelleri karşısında el el üstünde, güven içinde yaşayıp gitmemekti. Sadece geleceği neredeyse kesin olan bir saldırıdan korunmak için hazırlık yapıyorlardı. İkide birde en işitilmedik isteklerle çiğnenen vakarlarını korumak derdindeydiler.</p>

  <p class="normal">— Acaba –diye sordu– kendini savunmak zorunda kalanlar öbür uluslar olmasın, dünya için tehlikeyi sizler oluşturmayasınız?..</p>

  <p class="normal">Masanın altında görünmez bir el geçen gece olduğu gibi elini araştırıp ihtiyat öğütledi. Ancak bu kez kazanılmış hakkın verdiği yetkeye dayanarak kuvvetle bastırıyordu.</p>

  <p class="normal">— Aman Tanrım! –diye içini çekti Berta tatlılıkla–. Sizin gibi kibar bir gencin ağzında bu sözler, hem akrabalarınız...</p>

  <p class="normal">Lafını tamamlayamadı, çünkü kocası sözünü kesti. Artık Amerikan karasularında değildiler, müsteşar da bir ev sahibinin kabalığıyla konuştu.</p>

  <p class="normal">— Delikanlı, size daha önce de ifade etme fırsatını bulmuştum –dedi, diplomatların insana diyecek laf bırakmayan soğukluğuyla–, siz yalnızca bir Güney Amerikalısınız, Avrupa işlerinden haberiniz yok.</p>

  <p class="normal">"Amerika yerlisi" diye küçümsememişti ama Julio o sözcüğü Alman sanki söylemiş gibi yüreğinde duydu. Ah, coşkulu öfkesini sımsıkı kavramış o yumuşacık gizli pençe yok muydu!.. Ama o temas sayesinde soğukkanlılığını korudu, hatta gülümsedi. "Teşekkürler, yüzbaşı! –dedi içinden–. Aslında hakkını almak için yapabileceğinin en azı bu."</p>

  <p class="normal">Sonuçta müsteşar ve avenesiyle ilişkileri orada kesilmiş oldu.</p>

  <p class="normal">Tacirler, yurtlarına yaklaştıklarını fark ettikçe, Yeni Dünya yolculuklarında takındıkları alttan alarak hoşa gitme dileklerinden sıyrılmaktaydılar. Öte yandan uğraşmak zorunda oldukları vahim işler vardı. Telgraf servisi arasız çalışmaktaydı. Geminin kaptanı kamarasında müsteşarla görüşmekteydi, yurttaşlarının en önemlisi oydu tabii. Ahbapları kendi aralarında konuşmak üzere daha kuytu köşeleri araştırıyorlardı. Berta bile Desnoyers'ten kaçmaya başlamıştı. Hâlâ uzaktan gülümsüyordu, ama gülümsemesi o anki gerçekten çok anılara idi.</p>

  <p class="normal">Lizbon ile İngiltere kıyıları arasında Julio onun kocasıyla son bir kez konuştu. Her sabah yemek salonunun girişindeki ilan tahtasında radyodan alınmış telaş verici havadisler görülüyordu. İmparatorluk, düşmanlarına karşı silahlanmaktaydı. Tanrı o düşmanları başlarından aşağıya bin türlü bela yağdırarak cezalandıracaktı. Son havadis Desnoyers'i şaşkınlığa boğdu. "Üç yüz bin devrimci şu anda Paris'i kuşatmış durumda. Dış mahalleler alevler içinde. Komün döneminin dehşeti yeniden canlanmakta."</p>

  <p class="normal">— Yahu bu Almanlar aklını kaçırmış! –diye haykırdı delikanlı radyodan aktarılmış o haber karşısında; çevresi kendisi kadar şaşırmış bir meraklı grubuyla sarılmıştı–. Birazcık sağduyumuz kaldıysa onu da kaybedeceğiz... Neyin devrimcisi bunlar? Hükümettekiler gerici değil ki, Paris'te hangi devrim patlak vermiş olabilir ki?</p>

  <p class="normal">Arkasından sert, otoriter bir ses, dinleyenlerin kuşkularını dağıtmak ister gibi yükseldi. Konuşan <span class="ideitalik">Herr</span> müsteşardı.</p>

  <p class="normal">— Delikanlı, bu havadisleri Almanya'nın önde gelen ajansları yolluyorlar... Ve Almanya asla yalan söylemez.</p>

  <p class="normal">Bu belirtmeden sonra ona sırtını döndü, bir daha da görüşmediler.</p>

  <p class="normal">Ertesi sabah erkenden –yolculuğun son günüydü– Desnoyers'in kamarotu onu telaşla uyandırdı. "<span class="ideitalik">Herr</span>, güverteye çıkın, enfes bir gösteri var." Deniz sislere bürünmüştü, ama buğu perdelerinin arasında güçlü kuleleri ve sivri minareleriyle adaları andıran birtakım siluetler seçiliyordu. Yağ gibi denizin üstünde o adalar karanlık ve ağır, yavaş yavaş, görkemle kayıyorlardı. Julio on sekize kadar saydı. Okyanusu kaplamış gibiydiler. Manş Filosu'ydu bu, hükümetin buyruğuyla İngiltere kıyılarından yola çıkmış, yalnızca boy göstermek amacıyla denize açılmıştı. Tarih öncesi canavarlarından bir sürüyü andıran o dretnotların sisler arasındaki geçidini gördüğünde, Desnoyers, İngiliz gücünün büyüklüğünü ilk kez olarak fark etti. Alman gemisi aralarından ufalmış, ezilmiş, tam yolla geçti. "İnsanın aklından şöyle geçiyor –diye düşündü delikanlı–, galiba vicdanı rahatsız da sıvışmaya bakıyor." Yanı başında bir Güney Amerikalı yolcu bir Almanla şakalaşmadaydı. "Ya onlarla aranızda savaş ilan edilmişse!.. Ya şimdi bizi tutsak alırlarsa!"</p>

  <p class="normal">Öğleden sonra Southampton Koyu'na girdiler. <span class="ideitalik">Friedrich August</span> tez elden çıkmak için aceleci davrandı. Muazzam bir yük aldı; hem yolcu hem bagaj yükü. Tıklım tıklım dolu iki vapur transatlantiğe yanaştı. İngiltere'de yaşayan Almanların oluşturduğu çığ gibi bir kitle güverteleri dost toprağa ayak basanların neşesiyle doldurdu, bir an önce kapağı Hamburg'a atma derdindeydiler. Ardından gemi Manş Kanalı'nda o dolaylarda görülmedik bir hızla ilerledi.</p>

  <p class="normal">Küpeştelere yaslanmış yolcular normalde barış gemilerinin dolaştığı o deniz bulvarındaki olağanüstü karşılaşmaları yorumlamaktaydı. Ufuktaki dumanlar, Rusya'dan dönen başkan Poincaré'yi getiren Fransız filosunundu. Avrupa'daki alarm durumu üzerine yolculuğunu yarıda kesmişti. Ardından kendi kıyılarının önünde saldırgan bekçi köpekleri gibi devriye gezen başka İngiliz gemileri gördüler. İki Kuzey Amerika zırhlısını sepet biçimi direklerinden tanıdılar. Derken tepeden tırnağa pırıl pırıl, bembeyaz bir Rus gemisi Baltık yönünde tam yolla geçip gitti. "Kötü! –diye söyleniyorlardı Amerika'dan gelen yolcular–. Çok kötü! Galiba bu kez işler iyice ciddileşti." Ve sağlı sollu yakın kıyıları tedirginlikle süzüyorlardı. Görünürde her zamankinden farksızdılar, ama belki de arkalarında tarihin yeni bir dönemi hazırlanmaktaydı.</p>

  <p class="normal">Transatlantik, Boulogne'a gece yarısı varacak, yolcular rahatça insinler diye şafağı bekleyecekti. Oysa saat onda vardı, limandan uzağa demirledi ve kaptan yolcuların bir saatten kısa bir sürede indirilmesi için emir verdi. Bu amaçla, kömür israf ederek hızını artırmıştı. Tez elden uzaklaşıp Hamburg'a sığınmak zorundaydı. Radyo alıcıları boşa çalışmamışlardı.</p>

  <p class="normal">Denizin yüzeyine morumsu bir ışık saçan mavi ışıldakların aydınlığında, transatlantikten römorkörlere Paris'e gidecek yolcularla bagajların bindirilmesine başlandı. "Çabuk! çabuk!" Denizciler acaba birini kaybettim mi diye valizlerini saymaya duraklayan hanımları itekliyorlardı. Kamarotlar çocukları paket gibi yüklenmişlerdi. Genel telaş o abartılı, vıcık vıcık Alman nezaketini yok etmişti. "Uşak gibi bunlar –diye düşündü Desnoyers–. Zafer saati yaklaştı sanıyorlar ya, artık numara yapmak gereğini duymaz oldular..."</p>

  <p class="normal">Kendisini denizin dalgaları üstünde, transatlantiğin kapkara, hareketsiz, ışıklı lombozlarla delik deşik duvarının dibinde, bir römorkörde buldu, güvertelerin tıklım tıklım küpeştelerinden insanlar mendil sallıyorlardı. Julio aralarında Berta'yı seçti, kendisini görmeden, hangi römorkörde olduğunu bilmeksizin, bundan böyle denizin ve gecenin gizeminde yitip gidecek olan tatlı anılara teşekkürünü bildirmek gereğiyle elini sallıyordu. "Elveda müsteşar hanım!"</p>

  <p class="normal">Başını almış giden transatlantikle limanın ağzına doğru ilerleyen römorkörlerin arasındaki mesafe büyümeye başladı. Sanki o karşılık gelmeyecek anı beklemişçesine, en üst güverteden, gür bir ses yükseldi gürültülü kahkahalar arasında. "Güle güle gidin! Yakında Paris'te görüşürüz!" Ve bando mızıka, hani on üç gün önce Desnoyers'i beklenme-dik "Marseillaise"iyle şaşırtmış olan bando mızıka, Büyük Friedrich zamanından bir savaş marşı çalmaya başladı, trompetler eşliğinde bir topçu marşı.</p>

  <p class="normal">Öylece gölgeler içinde kaybolup gitti Fransa kıyılarına yanaşan son Alman transatlantiği, kaçışın telaşı ve yaklaşan öç alma saatinin verdiği küstahlık içinde.</p>

  <p class="normal">Bunlar bir gece önce olup bitmişti. Üzerinden henüz yirmi dört saat bile geçmiş değildi, yine de Desnoyers'in gözünde uzak bir olay, belli belirsiz bir gerçekti. Hem o zıt gitmeye yatkın kafasıyla genel telaşa katılmıyordu. Müsteşarın küstahlıkları şimdi kendisine askerliğe heves etmiş bir burjuvanın atıp tutmaları gibi geliyordu. Paris halkının tedirginliğine gelince, o da rahat yaşamaya alışmış, ufukta refahına dokunacak bir tehdit belirir belirmez etekleri tutuşan bir halkın sinirli ürpermeleriydi. Kaç kez savaş çıktı çıkıyor diye konuşmuşlardı da çatışma son anda önlenivermişti!.. Üstelik kendisi aman savaş falan çıkmasın istiyordu, çünkü yaşamının geleceğine ilişkin tasarılarını altüst ederdi; insanoğlu kendi bencilliğine uygun düşen her şeyi mantıklı ve akla sığar kabul ederek gerçeğin üstüne çıkarmaya eğilimlidir.</p>

  <p class="normal">— Hayır, savaş falan olmayacak –diye yineledi bahçede dolaşırken–. Çıldırmış bu insanlar. Bu çağda nasıl olur da savaş çıkar?..</p>

  <p class="normal">Ve kuşkusuz az sonra yeniden depreşecek olan kuşkularını böylece yatıştırdıktan sonra, o anda kendisini ilgilendiren şeyi düşündü. Saat beş olmuştu. Sevgilisi her an gelebilirdi. Pasquinier Caddesi'ndeki kapının demir parmaklığından içeri giren bir hanımı uzaktan ona benzetti. Biraz farklı görünüyordu, ama belki de yaz modasıyla görünüşü değişmiştir diye düşündü. Daha fazla yaklaşmadan yanlışını fark etti. Hanım yalnız değildi: yanına başka bir kadın gelmişti. Galiba İngiliz ya da Kuzey Amerikalıydılar, hani şu Marie Antoinette'in anısına romantikçe tapınanlardan. İdam edilen kraliçenin eski mezarının bulunduğu Chapelle Expiatoire'ı ziyaret etmeye niyetliydiler. Julio onların basamakları çıkıp iç avluyu geçtiklerini gördü; orada, toprağın altında, 10 Ağustos'ta ölen sekiz yüz İsviçreli, devrimin öfkesinin diğer kurbanlarıyla birlikte yatıyorlardı.</p>

  <p class="normal">Bu düş kırıklığıyla birazcık bozulmuş, volta atmayı sürdürdü. Keyifsizliğinden ötürü, Bourbon'ların Restorasyon döneminde eski Madeleine Mezarlığı'nı süslemek üzere yaptırdıkları anıt gözüne büsbütün çirkin göründü. Dakikalar geçiyor, o ise gelmiyordu. Her voltada bahçenin girişlerine sabırsızlıkla bakıyordu. Derken tüm randevularında olan şey oldu; o birdenbire ortaya çıkıverdi, sanki gökten düşer ya da hayalet gibi yerden yükselircesine. Bir öksürük, hafif bir adım sesi, dönüp baktığında Julio az kalsın gelene çarpıyordu.</p>

  <p class="normal">— Margarita! Ah, Margarita!..</p>

  <p class="normal">Oydu işte, yine de tanımakta gecikmişti. Üç ay boyunca hayalini kaplayan o çehreyi olanca gerçekliğiyle görmeyi biraz garipsiyordu, yokluğun idealizmiyle belleğinde giderek ruhsallaşmış, belirsizleşmişti. Ama kuşkusu birkaç saniyede geçti. Hemen ardından zaman ve mekân ortadan silinir gibi oldu; sanki hiç yolculuğa çıkmamıştı, sanki son görüşmelerinin üstünden ancak birkaç saat geçmişti.</p>

  <p class="normal">Margarita, Julio'nun haykırışlarını izleyecek olan coşkulu davranışları, ellerine sarılacağını, hatta belki fazlasını sezinledi, soğuk ve sakin davrandı.</p>

  <p class="normal">— Yo, burada olmaz –dedi yüzünü sıkıntıyla kırıştırarak–. Burada buluşmak da nereden aklımıza gelmiş!</p>

  <p class="normal">Gidip bir öbek bitkinin kuytuluğundaki demir iskemlelere oturacak oldular, ama kadın hemen ayağa fırladı; bulvardan geçenler kendisini görebilirlerdi, gözlerini bahçeye çevirmeleri yeterdi. Büyük mağazalar yakın olduğundan, birçok arkadaşı çevrede dolaşıyor olmalıydılar... Şapelle Mathurins Caddesi arasında anıtın bir köşesine sığındılar. Desnoyers gür bir bitki öbeğinin dibine bir çift iskemle koydu, oturunca parmaklığın öbür yanından geçenlerin gözlerinden gizlendiler. Ama yalnız kalmak hayaldi. Birkaç adım ötelerinde şişko, miyop bir bey gazetesini okuyor, bir grup kadın örgü örerken gevezelik ediyorlardı. Bir çift köpeği gezdiren kızıl peruklu bir hanım –hayvanlarına hava aldırmak için bahçeye inmiş bir mahalle komşusu– nezaketle gülümseyerek âşıkların yanından birkaç kez gelip geçti.</p>

  <p class="normal">— Ay ne sıkıcı! –diye inledi Margarita–. Buraya gelmek de ne berbat bir fikirmiş!</p>

  <p class="normal">Birbirlerini dikkatle süzüyorlardı, sanki zamanın yaptığı değişiklikleri tamı tamına belirlemek ister gibiydiler.</p>

  <p class="normal">— Büsbütün esmerleşmişsin –dedi kadın–. Gören de denizci sanır.</p>

  <p class="normal">Julio onu eskisinden de güzel buluyordu; ona sahip olmanın Amerika yolcuğuna yol açan tersliklere değdiğini düşünmekteydi. Kendisinden daha uzun boylu, zarif, uyumlu bir incelikteydi. "Adımlarını müzikle atıyor," derdi Desnoyers onun görüntüsünü hayalinde canlandırdığında. Onu yeniden gördüğünde de ilk hayran olduğu yanı, bahçede başka bir iskemle ararkenki çevik, oynak, kıvrak yürüyüş temposuydu. Yüzünün çizgileri uyumlu sayılmazdı, ama hınzır bir inceliği vardı; tam bir Parisli kadın yüzü. Kadınları güzelleştirme sanatlarının tüm icatlarını üstünde toplamıştı, kendine bin bir özenle bakıyordu. Hep kendi için yaşamıştı. Ancak birkaç ay önce o tatlı bencilliğinin birazından vazgeçmiş, toplantılardan, çaylardan, ziyaretlerden el çekmiş, akşam saatlerini Desnoyers'e ayırmıştı. Şıktı, pahalı bir oyuncak bebek misali boyalıydı, en yüce emeli bedeninin inceliğiyle terzilerin icatlarını değerlendirecek bir manken olmaktı, oysa sonunda öbür kadınlarla aynı tasaları ve neşeleri duyar olmuş, kendine bir içsel yaşam yaratmıştı. Eski havailiğinin altında gizlenen o yeni yaşamın odağı Desnoyers'ti. Sonra, varlığına kesin bir düzen –el âlemin önünde şıklığın keyfi, mahreminde aşkın zevkleri– verdiğini hayal ederken, yıldırım gibi bir felaket çarpmıştı; varlığını unutmuşa benzediği kocasının işe karışması bilinçsizce mutluluğunu altüst etmişti. Kendini yeryüzünün merkezi sanan, olayların hep kendi keyfine ve dileğine göre akmasını bekleyen kadın, o acımasız sürpriz karşısında yürek acısından çok şaşkınlık duymuştu.</p>

  <p class="normal">— Ya sen, beni nasıl buluyorsun? –diye sürdürdü Margarita.</p>

  <p class="normal">Julio yanıtında yanılmasın diye de geniş etekliğine bakarak ekledi:</p>

  <p class="normal">— Haberin olsun, moda değişti. <span class="ideitalik">Entravé</span> eteklerin modası geçti. Şimdi kısa ve dalga dalga uçuşan etekler giyiliyor.</p>

  <p class="normal">Desnoyers'e de giysisiyle onun kadar tutkuyla ilgilenmek düştü, yeni modalara olan hayranlığını Margarita'nın güzelliğine övgülerle karıştırdı.</p>

  <p class="normal">— Beni çok düşündün mü, ha? –diye sürdürdü kadın–. Beni bir kez bile aldatmadın mı? Bir kezcik bile?.. Doğru söyle: Bak, yalan söylediğinde anlarım sonra.</p>

  <p class="normal">— Hep seni düşündüm –dedi delikanlı, yargıç önünde ant içiyormuş gibi elini yüreğinin üstüne koyarak.</p>

  <p class="normal">Tumturaklı biçimde söyledi bunu, gerçeğin vurgusuyla, öyle ya, sadakatsizliklerinde –şimdi hepsi aklından uçup gitmişti– Margarita'nın anısı ona hep eşlik etmişti.</p>

  <p class="normal">— Senden söz edelim ama! –diye ekledi Julio–. Bütün bu zamanda neler yaptın?</p>

  <p class="normal">İskemlesini onunkine olabildiğince yanaştırmıştı. Dizleri birbirine değiyordu. Ellerinden birini eline alıyor, eldivenin açıklığından içeri parmağını sokuşturuyordu. O lanet olası bahçe, daha fazla yakınlaşmaya olanak vermiyordu ki, üç aylık ayrılıktan sonra onları fısır fısır konuşmaya zorluyordu!.. Kibarlığına karşın, gazete okuyan bey sinirlenerek başını kaldırıp, sanki bir sinek vızıltısıyla kendisini rahatsız etmiş gibi, gözlüklerinin üstünden onlara baktı... Tüm Avrupa felaketin tehdidi altındayken parka gelip âşıkdaşlık etmek ha!..</p>

  <p class="normal">Margarita o cüretkâr eli iterek, sakince son aylardaki yaşantısını anlattı.</p>

  <p class="normal">— Hayatımı elimden geldiğince sürdürdüm, ama sıkıntıdan patlıyordum. Biliyorsun, annemin evine taşınmıştım, annem de eski kafalı bir kadındır, bizim zevklerimizden anlamaz. Erkek kardeşimle tiyatroya gittim; boşanma işi nasıl gidiyor diye öğrenmek ve çabuklaştırmak için avukata gidip geldim... Hepsi bu kadar işte.</p>

  <p class="normal">— Peki ya kocan?..</p>

  <p class="normal">— Ondan hiç söz etmeyelim, olmaz mı? Zavallıcık, yüreğimi sızlatıyor. Öylesine iyi yürekli... öylesine doğru davranıyor... Avukat kesinlikle söylüyor, her şeyden vazgeçmiş, engel olmak istemiyormuş. Dediler ki Paris'e gelmiyormuş, fabrikasında yaşıyormuş. Eski evimiz kapalı durumda. Ona ne denli kötü davranmış olduğumu hatırladıkça kimi zaman pişmanlık duyuyorum.</p>

  <p class="normal">Julio elini çekerek sordu:</p>

  <p class="normal">— Ya ben?</p>

  <p class="normal">— Haklısın –diye yanıtladı gülümseyerek–. Sen benim hayatımsın. Acımasızlık oluyor, ama insanlık hali işte. Acaba başkalarını rahatsız ediyor muyuz diye tasalanmayıp kendi hayatımızı yaşamak zorundayız. Mutlu olmanın yolu bencillikten geçiyor.</p>

  <p class="normal">İkisi de sessizleştiler. Kocanın anısı buz gibi bir yel olup aralarında esmişti. İlk kendini toparlayan Julio oldu.</p>

  <p class="normal">— Sen bu arada dans falan ettin mi?</p>

  <p class="normal">— Yok canım, hiç olur mu! İşe bak, tam da boşanma işlemlerindeki bir hanım!.. Sen gideli hiçbir sosyetik toplantıya ayak basmadım. Senin yokluğundan ötürü biraz yas tutayım dedim. Bir gün bir aile eğlentisinde birazcık tango yaptık. Felaket bir şeydi!.. Senin eksikliğin duyuluyordu maestro.</p>

  <p class="normal">Elleri yine birbirine kenetlenmişti, yine gülümsüyorlardı. Gözlerinin önünden birkaç ay öncesinin anıları geçiyordu, aşklarının başlangıcında, akşamın beşinden yedisine, tangoyla bir fincan çayın ayrılmaz birlikteliğini sunan Champs Elysées otellerinde dans ederlerdi.</p>

  <p class="normal">Kadın o anılardan ancak karşılaşmalarının ilk anlarında kafasından silinen inatçı bir saplantının dürtmesiyle sıyrılır gibi oldu.</p>

  <p class="normal">— Senin iyi bilirsin, söyle: Savaş çıkacağına inanıyor musun? İnsanlar başka şey konuşmaz oldu!.. Sonunda her şeyin düzeleceğini sanmıyor musun?</p>

  <p class="normal">Desnoyers olanca iyimserliğiyle onu onayladı. Savaş olasılığına inanmıyordu. Akla sığmaz bir şeydi.</p>

  <p class="normal">— Ben de öyle diyorum. Artık vahşi bir çağda yaşamıyoruz. Ben Almanlarla tanıştım; kibar, terbiyeli insanlardı, herhalde onlar da bizim gibi düşünüyorlardır. Bizim eve gelen bir ihtiyar öğretmen dün anneme diyordu ki çağımız bu kadar ilerlemişken artık savaşlar olası değilmiş. Yoksa iki ay sonra savaşacak adam kalmazmış; üç ay sonra dünyada kavgayı sürdürecek para kalmazmış. Ne dedi tam aklımda kalmadı, ama o pek güzel anlatıyordu, dinlemesi kulağa hoş geliyordu.</p>

  <p class="normal">Susup bir düşündü, karışık anılarına çekidüzen vermeye çalışıyordu; ama gerektirdiği çabadan ürkerek aklına geleni ekledi:</p>

  <p class="normal">— Savaşı bir düşün. Ay, korkunç bir şey! Sosyete yaşantısı felç olur. Ne partiler kalır, ne giysiler, ne tiyatrolar. Hatta belki de yeni modalar bile icat etmezler. Bu kadınlar yasta. Aklın alıyor mu?.. Paris bomboş kalmış... Hem bu akşam seninle buluşmaya gelirken gözüme bir de güzel göründü ki!.. Yok, yok olamaz. Düşün bir kez, önümüzdeki ay Vichy'ye gideceğiz; anneme ılıca gerekiyor, sonra Biarritz'deyiz. Ardından Loire'daki şatolardan birine gideceğim. Hem sonra bizim mesele var, benim boşanmam, evlenmemiz, onu da gelecek yıl yapabiliriz... Şimdi bir savaş çıkarsa bütün bunlar altüst olur! Yo, hayır, olamaz. Bunlar benim erkek kardeşimle onun gibi Alman tehlikesine kafayı takanların fikri. Eminim yalnız ciddi, can sıkıcı şeylerden hoşlanan kocam da savaşı kapıda sanıp cepheye hazırlananlardandır. Ne saçmalık ama! Sen de benimle birlikte söyle. Senin ağzından duymaya ihtiyacım var.</p>

  <p class="normal">Âşığının evetlemesiyle sakinleşip konuşmanın yönünü değiştirdi. Kadının değindiği yeni evlilik olanağı belleğinde Desnoyers'in yaptığı yolculuğun amacını çağrıştırdı. Kısa ayrılıkları süresince birbirlerine mektup yazacak zamanları olmamıştı.</p>

  <p class="normal">— Para buldun mu? Sana kavuşmanın mutluluğundan birçok şeyi unuttum.</p>

  <p class="normal">Delikanlı iş dünyasında uzman bir adam havası alarak konuştu. Umduğu kadar para getirememişti. Ülkeyi dönemsel krizlerinden birine batmış bulmuştu. Ama o durumda da dört yüz bin frank toplamayı başarmıştı. Cüzdanında o tutarı içeren bir çek duruyordu. İleride daha başka paralar da göndereceklerdi. Uzaktan akrabası olan kırsal kesimden bir bey işlerini yönetiyordu. Sevgilisi de havailiğine karşın ciddi bir kadın tavrı takındı.</p>

  <p class="normal">— Para paradır –diye belirtti özdeyiş havasıyla–, o olmadı mı mutluluğa güven olmaz. Senin dört yüz bininle, bir de bendekiyle bir süre idare edebiliriz... Haberin olsun, kocam drahomamı geri vermek istiyor. Erkek kardeşime öyle demiş. Gel gelelim işlerinin durumu, fabrikasının gidişi istediği kadar çabuk iade etmesine olanak vermiyormuş... Her şeyde öylesine dürüst ve namuslu davranıyor ki. Ah bir de öyle bayağı bir tip olmasaydı!..</p>

  <p class="normal">Margarita görüşmelerini soğuklaştıran o içten gelme, ama gecikmeli övgülerinden bir kez daha pişman olmuş göründü. Julio onu dinlerken rahatsız olur gibiydi. Kadın bir kez daha gevezeliğinin konusunu değiştirdi.</p>

  <p class="normal">— Ya ailen? Seninkileri gördün mü?..</p>

  <p class="normal">Desnoyers, Chapelle Expiatoire'a yönelmeden önce baba evine uğramıştı. Victor Hugo Bulvarı'ndaki kocaman apartmana kaçamak girmiş, satıcı gibi servis merdiveninden tırmanmış, sonra hizmetçilerden birinin yavuklusu olan askerlerden biri gibi mutfağa süzülmüştü. Annesi, zavallı Dona Luisita, oraya gelip kendisini kucaklamıştı, oğlunu sonsuza değin kaybettiğini sanmış gibi ağlıyor, çılgınca öpücüklerle kaplıyordu. Sonra Chichì diye çağırdıkları Luisita çıkagelmişti, kendisini hep şirin bir merakla seyrederdi, namuslu kadınları erdem yolundan saptıran, bin bir çılgınlık yaparak yaşayan o kötü ahlaklı ve tapınılası ağabeyin nasıl biri olduğunu anlamaya çalışır gibiydi. Ardından görkemli bir aktris havasıyla trajedilerdeki soylu anaları andıran Elena teyzesinin mutfağa girdiğini görmüştü; kendisi bir Almanla evliydi, sürü sepet çocuklarıyla Berlin'de yaşıyordu.</p>

  <p class="normal">— Bir aydır Paris'teymiş. Bizim şatoda bir süre kalacakmış. Büyük oğlu, benim "bilge" kuzenim de buralardaymış, yıllardır yüzünü görmemiştim.</p>

  <p class="normal">Konuşmaları korkularından ötürü birkaç kez kesilmişti. Sesini birazcık yükseltti mi annesi hemen "İhtiyar evde, aman dikkatli ol," diyordu. Elena teyzesi de kapıya doğru birkaç dramatik adım atıyordu, aynen odasının eşiğinden adım atacak olan despota bıçakla saldırmaya hazırlanan bir kahraman gibi. Tüm aile Don Marcelo Desnoyers'in baskıcı otoritesine boyun eğmiş yaşamaktaydı.</p>

  <p class="normal">— Aman bu ihtiyar! –diye sızlandı Julio, babasından söz ediyordu–. Daha bin yıl yaşasın, ama hepimizin üstünde amma da büyük bir yük!</p>

  <p class="normal">Kendisini seyretmeye doyamayan annesi gürültüler duyup ürktüğünden, görüşmenin sonunu hızlandırmıştı. "Git artık, bizi bir yakalarsa çok tatsız olur." Ve Julio baba evinden iki hanımın gözyaşlarıyla uğurlanmıştı. Chichì hayranlık dolu gözlerle bakıyordu; kız arkadaşları arasında skandal ve coşkuya yol açan o ağabeyden hem yüzü kızarıyordu, hem de memnundu.</p>

  <p class="normal">Margarita, Bay Desnoyers'ten de söz etti. Müthiş bir ihtiyar, eski usul bir adam diyordu, onunla uzlaşmasına olanak yoktu.</p>

  <p class="normal">İkisi de susup göz göze kaldılar. En ivedi konuyu, yani kendi geleceklerini açmışlardı. Ama yüreklerinde daha da zorlayıcı bir şeyler kalmıştı, söz olup ortaya fırlamadan önce çekingen, kararsız, gözlerine yansıyordu. Âşıklar gibi konuşmaya cesaret edemiyorlardı. Çevrelerindeki tanık sayısı durmadan artmaktaydı. Köpeklerini gezdiren kızıl peruklu hanım gittikçe daha sık geçer olmuştu, meydanda attığı turları kısaltıp bir suç ortaklığı gülümsemesiyle onları selamlıyordu. Gazete okuyanın yanında şimdi bir bank komşusu peyda olmuştu; savaş olasılıklarından dem vuruyorlardı. Park caddeye dönüşmekteydi. Terzihanelerden çıkan terzi çırağı kızlarla büyük mağazalardan dönen hanımlar yollarını kısaltmak için oradan geçiyorlardı. Kısacık bulvar giderek kalabalıklaşan bir kestirmeydi, her geçen de bir bitki öbeğinin kuytuluğunda oturmuş olan o şık bayanla erkek arkadaşına meraklı bir göz atmaktaydı; sevgililer hem gizlenmeye çabalayan, hem de yalancıktan tasasız bir tavır sergileyen kimseler gibi büzülmüşlerdi ve sözde kendilerine doğal bir hava veriyorlardı.</p>

  <p class="normal">— Ay, ne berbat durum! –diye sızlandı Margarita–. Görecekler bizi.</p>

  <p class="normal">Bir kız gözlerini ona dikti, kadın ünlü bir modacının çalışanını tanır gibi oldu. Üstelik bir saat önce yakındaki büyük mağazaları dolduran kalabalığın arasında gözüne ilişmiş olan hanım arkadaşlarından bazıları bahçeden geçebilirlerdi.</p>

  <p class="normal">— Gidelim! –diye sürdürdü–. Ya bizi birlikte görürlerse! Düşün bir kez neler söylemezler... Hem de tam şimdi insanlar bizi biraz unutmuşlarken.</p>

  <p class="normal">Desnoyers keyifsizlenerek itiraz etti. Kalkıp gitmek mi?.. Paris onlara dar geliyordu, hep Margarita'nın yüzünden; hiçbir sürprizle karşılaşmayacakları tek yere dönmeye razı olmuyordu. Başka bir gezi yerine ya da bir restorana gitseler yine tanınma tehlikesi olacaktı. Sevgilisi yalnız kamuya açık yerlerde buluşmayı kabul ediyordu, aynı zamanda insanların tecessüsünden ödü patlıyordu. Ah, ne olur Margarita onun öylesine tatlı anılarla dolu olan stüdyosuna gitmeyi isteseydi!..</p>

  <p class="normal">— Yo, senin evine olmaz –diye itiraz etti hemen–. Oraya gittiğim son günü unutamıyorum.</p>

  <p class="normal">Julio yine üsteledi, kesin itirazında ilk kararsızlığın çatlağını sezinlemişti. Nerede daha rahat edebilirlerdi ki? Hem sonra zaten mümkün olur olmaz evlenecek değiller miydi?..</p>

  <p class="normal">— Sana hayır diyorum –diye yineledi kadın–. Ya kocam beni izlettiriyorsa! Beni senin evinde yakalasalar boşanmam ne denli güçleşir, düşünsene!</p>

  <p class="normal">Şimdi kocayı övme sırası delikanlıya gelmişti, onu izlettirmesinin karakteriyle bağdaşmayacağını kanıtlamaya çabaladı. Mühendis bey olayların tamir götürmeyeceğini kabul etmişti, artık yalnız kendi hayatını yeniden kurmayı düşünüyor olmalıydı.</p>

  <p class="normal">— Yok, ayrılalım daha iyi –diye sürdürdü Margarita–. Yarın görüşürüz. Sen daha kuytuda bir yer ararsın. Kafanı çalıştır, sen her şeye çözüm bulursun.</p>

  <p class="normal">Julio'nun dileği anında bir çözüm bulmaktı. İskemlelerinden kalkmışlar, Mathurins Caddesi'ne doğru yürümekteydiler. Yarın değil, şimdi. Yapacakları tek şey bir taksi çağırmaktı; birkaç dakikalık bir yolculukla dünyadan kopacaklar, sır olacaklar, en güzel saatlerini yaşadıkları o stüdyonun gizliliğinde geçmişin tatlılığına geri döneceklerdi. Zaman hiç geçmemiş de, hâlâ o ilk görüşmelerindeler sanacaklardı.</p>

  <p class="normal">— Hayır –dedi kadın zayıf bir sesle, son bir tutamak noktası arıyordu–. Hem şimdi sekreterin oradadır, hani şu yanından ayırmadığın İspanyol. Onunla karşılaşırsam yerin dibine girerim!..</p>

  <p class="normal">Julio güldü... Argensola, ha! Bütün geçmişini bilen o arkadaş engel sayılır mıydı hiç? Eğer evde bulurlarsa derhal çıkıp giderdi. Köstek olmasın diye kaç kez stüdyodan göndermişti onu. Hem o denli saygılıydı ki, olacakları önceden kestirirdi. Mutlaka çoktan çıkmıştı; bir ziyaretçi gelmesi en mantıklı şeydi, tahmin etmiş olmalıydı. Sokaklarda dolaşıp havadis topluyor olmalıydı.</p>

  <p class="normal">Margarita sustu, özürlerinin tükendiğini görüp yenilgiyi üstlenmiş gibiydi. Desnoyers de sustu, onun sessizliğini olumlu yanıt sayıyordu. Bahçeden dışarı çıkmışlardı, kadın tedirginlikle çevresine bakınıyordu, kendini caddenin ortasında, âşığının yanında yürür ve bir sığınak arar görünce ürkmüştü. Birden önünde kırmızı bir otomobil gözüne ilişti, sevgilisinin eli kapısını açmıştı.</p>

  <p class="normal">— Bin! –diye buyur etti Julio.</p>

  <p class="normal">O da telaşla bindi, elinden geldiğince çabuk gözlerden gizlenme derdindeydi. Araba hızla hareket etti. Margarita derhal koltuğunun yanındaki pencerenin perdesini çekti. Ama daha işlemi tamamlayıp da başını çevirememişti ki, aç susuz bir ağzın ensesini araştırdığını hissetti.</p>

  <p class="normal">— Yo, burada olmaz –dedi yalvaran bir sesle–. Ciddi davranalım.</p>

  <p class="normal">Ve o yalvarmalara kulağını tıkayan erkek tutkulu girişimlerini sürdürürken, otomobilin parke taşlarında zıplarken çıkardığı hurda demir gürültüsünün arasında Margarita'nın sesi çınladı yine:</p>

  <p class="normal">— Ne dersin, gerçekten savaş olmayacak mı? Evlenebileceğimize inanıyor musun?.. Bir kez daha söyle, ne olur. Beni sakinleştirmene ihtiyacım var... Senin ağzından işitmek istiyorum.</p>
</body>
</html>
