<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">III<br class="chapter" />
  Savaş</h2>

  <p class="normal">Don Marcelo korulukla kaplı bir tepeye tırmanıyordu. Orman trajik bir ıssızlıktaydı. İçinde dilsiz bir kasırga durulmuş, her şeyi doğaya aykırı, dimdik bir konumda bırakmıştı. Bir tek ağaç bile yoktu ki barış günlerindeki düz biçimini, gür dallarını korumuş olsun. Çam öbekleri yıkılmış tapınakların sütunlarını andırıyorlardı. Kimileri boylu boyunca dimdik ayakta kalmışlardı, ama tepeleri yok olmuştu, başlıklarını kaybetmiş sütun gövdeleri misali; kimileri ortalarından kesilmişlerdi, flüt başları gibi, yıldırım düşmüş sütunlar misali. Kimilerinin kırıklarının çevresinde ölü kerestenin ipliksi parçaları kırılmış kürdanlar gibi sarkıyordu.</p>

  <p class="normal">Yıkıcı kuvvet yüzyıllık ağaçların hakkından gelmişti; gürgenlerin, meşelerin, kayınların. Sanki dev bir baltacı alayı oradan geçmişçesine, karışmış koskocaman dallar yerleri kaplıyordu. Ağaç gövdeleri toprağın biraz üstünden tek bir balta darbesi yemiş gibi, kesin, temiz biçimde kesilmişlerdi. Topraktan çıkmış köklerin çevresinde toprak parçalarıyla kaplı taşlar doluydu; yerin bağrında uyuyorken patlamanın yüzeye fırlattığı taşlar.</p>

  <p class="normal">Yer yer hep birbirinin aynı, koskocaman, geometrik biçimde, yuvarlak, yusyuvarlak su birikintilerinin aynaları uzanıyordu, ağaçların arasında parıldıyor ya da yollarını kesip onları zahmetli dönüşler yapmaya zorluyordu. Desnoyers onları ormanı budayan birtakım görünmez devlerin toprağa gömmüş olduğu leğenlere benzetti. Hemen kenarlarından başlayarak birden derinleşiyorlardı. O su birikintilerine atlayacak bir yüzücünün ayağı dibe değmeyebilirdi. Suları yeşilimtırak, ölü suydu, yağmur suyu, üzerini kaplamış bitki katmanının içinde hayat bulmuş ufacık organizmaların soluklarının kabarcıklarıyla deliniyordu.</p>

  <p class="normal">Yamacın ortalarında, çamların arasında, tahta haçların dibinde birkaç mezar vardı; Fransız askerlerinin kırmızı-beyaz-lacivert bayrakçıklar dikilmiş mezarları. Yosunla kaplanmış o tümseklerin üstünde eski topçu kepleri asılıydı. Vahşi oduncu, ormanı yerle bir ederken, ağaç gövdelerinin arasında kımıldanan karıncaları körü körüne ezip geçmişti.</p>

  <p class="normal">Don Marcelo'nun ayağında tozluklar, başında geniş kenarlı bir şapka, omuzlarında battaniye gibi ince bir panço vardı. Çiftlikteki uzak yaşamını anımsatan bu giyecekleri bulup çıkarmıştı. Lacour arkasından geliyor, tıknefesi, yorgunluk solumaları arasında senatörlük vakarını elden bırakmamaya çabalıyordu. O da yüksek konçlu çizmeler, yumuşak bir şapka giymişti, ama parlamenter kılığını tümüyle elden bırakmış olmamak için görkemli bir kuyruğu olan frakını ihmal etmemişti. Önlerinden giden iki yüzbaşı onlara rehberlik ediyordu.</p>

  <p class="normal">Fransız topçularının tuttuğu bir dağdaydılar. Birkaç kilometrelik bir hatta kamufle edilmiş pek çok sayıda topun yerleştirildiği doruklara doğru tırmanıyorlardı. Bu gördükleri yıkım, Fransızların ateşine karşılık veren Alman topçularının işiydi. Orman obüslerle biçilmişti. Yuvarlak gölcükler Alman <span class="ideitalik">marmitta</span>'larının<sup class="calibre2"><a href="../Text/Mahserin%20DortAtlisi_split_022.html#footnote-100-37" id="footnote-100-37-backlink">[37]</a></sup> su geçirmeyip yağışları tutan kireçli toprakta açtıkları çukurlardı.</p>

  <p class="normal">Otomobili dağın eteğinde bırakmışlardı. Subaylardan biri, deneyimli bir topçu, bu önlemin nedenini açıkladı. Yamacı ihtiyatla tırmanacaklardı. Düşmanın menzili içindeydiler, bir otomobil topçu ateşine hedef olabilirdi.</p>

  <p class="normal">— Tepeyi tırmanmak biraz zahmetli olacak –diye sürdürdü–. Gayret, Bay Senatör!.. Yaklaştık sayılır.</p>

  <p class="normal">Yolda topçu askerleriyle karşılaşmaya başladılar. Çoğunun asker olduklarının tek belirtisi kepleriydi. Kadife pantolonları ve yelekleriyle bir metalürji fabrikasının işçilerine, dökümcü ya da ayar ustasına benziyorlardı. Kolları çıplaktı, bazıları çamurda daha güvenle yürüyebilmek için tahtadan çarıklar giymişlerdi. Bunlar seferberlikle ihtiyat topçu olarak orduya alınmış eski demir işçileriydi. Çavuşları eskiden ustabaşıydı; subaylarının çoğu ise mühendis ya da atölye sahipleri.</p>

  <p class="normal">Tepeye tırmananlar birdenbire ormanın demir sakinleriyle yüz yüze geldiler. Bunlar ağızlarını açtı mıydı yer gök titriyor, hava sarsılıyor, koruluk halkı, kargalarla tavşanlar, kelebeklerle karıncalar dehşet içinde kaçışıp gizleniyorlardı, sanki dünya bir gümbürtüyle çırpınarak batacakmış gibi. Bu kükreyen canavarlar şimdilik susuyorlardı. Onları hiç görmeden yanı başlarına değin gidilebiliyordu. Yeşil dallar arasından kalasa benzer gri bir nesne uzanıyordu; bazen de o uç bir yığın kuru ağaç gövdesinden çıkıyordu. Bir engelin çevresini dönünce temizlenmiş topraktan bir meydancık görülüyordu, burada muazzam irilikte, tekerlekler üzerine monte edilmiş bir silahın çevresinde yaşayan, uyuyan, didinen insanlar vardı.</p>

  <p class="normal">Senatörün gençliğinde şiir yazmışlığı vardı, kendi seçim bölgesinde bir heykelin açılışını yapmaya gittiğinde de söylevsel dizeler döktürüyordu; şimdi dağın başında göğüs bağır açık, kollar sıvalı, güneşten ve isten kararmış, dünyadan uzak yaşayan bu insanları kendilerini uğursuz bir ilahın hizmetine adamış bir tür rahibe benzetti; ilah onların ellerinden aldığı dev mermiler biçimindeki sunuları gök gürültüleriyle kusuyordu.</p>

  <p class="normal">Düşman havacılarına görünmemek için dalların arasına gizlenmiş bulunan Fransız topları bir sıradağın sırtlarına ve yaylalarına dağıtılmışlardı. Bu çelikten hayvan sürüsünde muazzam irilikte toplar vardı, kızaklarla güçlendirilmiş tekerlekleri Desnoyers'in çiftlikte toprağı sürmekte kullandığı tarım makinelerininkileri andırıyordu. Öbek öbek 75'likler bu karanlık canavarların aralarına daha ufak, daha çevik, hiç durmayan havlamalarıyla daha oyunbaz hayvanlar olarak dağıtılmışlardı.</p>

  <p class="normal">İki yüzbaşı birliklerinin generalinden senatöre topların işleyişini ayrıntılı olarak gösterme emrini almışlardı. Lacour da tasalı bir ağırbaşlılıkla onların gözlemlerini dinliyordu, ama bu arada oğlunu görme umuduyla bakışları çevreyi tarıyordu. Onun için ilginç olan René'yi görmekti... Ama ziyaretinin resmi mazeretini anımsadığından, açıklamaları dinleyerek bir toptan öbürüne ilerliyordu.</p>

  <p class="normal">Topların hizmetkârları mermileri gösteriyorlardı: Yeraltı depolarından çıkarılmış, kocaman, sivri uçlu silindirler. "Barınak" denilen o depolar derin inlerdi, toprak dolu çuvallar ve tahta parçalarıyla güçlendirilmiş eğimli kuyulardı. Serbest zamanlarında personel için sığınak işlevi görüyorlar, mühimmatı patlamalardan koruyorlardı.</p>

  <p class="normal">Bir topçu beyaz bezden, birleşik bir çift torba gösterdi, sıkı sıkı doldurulmuştu. Bir çift sosise benziyordu ve büyük toplardan birinin mühimmatıydı. Torbayı açtılar, ortaya gül rengi yapraklardan oluşmuş birtakım paketler çıktı. Senatörle refakatçisi, bir hanımın tuvalet masasından alınmışa benzeyen bu hamurun modern savaşın korkunç patlayıcılarından biri olmasına şaştılar.</p>

  <p class="normal">— Doğrusu –dedi Lacour– sokakta bu paketlerden birini bulsam bir hanımefendinin çantasından düşmüş ya da bir parfümeri tezgâhtarı kaybetmiş derdim... patlayıcıdan başka her şeye benziyor. Ve dudak boyamak için yapılmışa benzeyen bu nesneyle bir binayı havaya uçurmak mümkün!..</p>

  <p class="normal">Yollarına devam ettiler. Dağın en tepesinde biraz yıkık bir hisar gördüler. Konumların en tehlikelisiydi. Orada bir subay atışların isabetini ölçebilmek için düşman hattını gözetliyordu. Arkadaşları toprağın altında ya da dalların arasında gizlenmişlerken, kendisi o görünür noktada görevini yerine getiriyordu.</p>

  <p class="normal">Hisarın yakınında gözlerinin önünde bir yeraltı koridoru açıldı. Loş bağrında ilerlediler, gide gide toprağın altına kazılmış birtakım odalara vardılar. Dışı dağın sarp bir yanıydı, taşa oyulmuş daracık deliklerden ışık ve hava giriyordu.</p>

  <p class="normal">Bu kesimin sorumlusu yaşlı bir komutan gelip onları karşıladı. Desnoyers, Paris'teki bir büyük mağazanın reyon şefini görüyorum sandı. Tavırları son derece zarifti, yumuşak sesiyle ağzından çıkan her sözcükten özür diler gibiydi, sanki bir grup hanımefendiye modanın son yeniliklerini sunar gibi bir hali vardı. Ama bu izlenimi ancak bir an sürdü. Kır saçlı, miyop gözlüklü, savaşın ortasında sanki müşterilerini ağırlayan bir fabrika sahibi havasındaki asker, kollarını oynatınca yenlerinin içinde pamuklar, sargılar göründü. Bir obüs patlamasıyla iki bileğinden de yara almıştı, yine de görevinin başındaydı.</p>

  <p class="normal">"Vay canına, bu ağzından bal akan, çıtkırıldım beyefendi –diye düşündü Desnoyers–, kabul etmek gerekir ki hiç de küçümsenecek biri değil."</p>

  <p class="normal">Kumanda mevkiine girmişlerdi, dört metre genişliğinde ve ancak bir buçuk karış yüksekliğinde yatay bir pencereden ışık alan geniş bir odaydı. Panjurun iki kanadı arasında açılmış bir boşluğa benziyordu bu pencere. Altında kâğıtlarla dolu, çam ağacından bir masayla birkaç tabure vardı. Oturdunuz mu tüm ova gözlerinizin önüne seriliyordu. Duvarlarda elektrikli aygıtlar vardı, dağıtım elemanları, akustik borular, telefonlar, bir sürü telefon.</p>

  <p class="normal">Komutan kâğıtları toparlayıp bir yana itti, sanki bir salondaymış gibi bir el hareketiyle onları taburelere buyur etti.</p>

  <p class="normal">— Buyurunuz, Bay Senatör.</p>

  <p class="normal">Ast durumundaki refakatçi Desnoyers, onun yanında yer aldı. Komutan olağanüstü bir gösterinin hazırlığını yapan bir tiyatro yönetmenini andırıyordu. Masanın üstüne önlerinde uzanan ovanın tüm engebelerini gösteren koskocaman bir harita yaydı: Yollar, köyler, tarlalar, yükseltiler, vadiler. O haritada yelpaze gibi açılmış üçgen biçimli bir dizi kırmızı hat göze çarpıyordu. Üçgenin tepesi bulundukları noktaydı; tabanı gözlerinin görebildiği ufkun sınırıydı.</p>

  <p class="normal">— İşte şu ormana ateş edeceğiz –dedi topçu planın bir ucunu göstererek–. Buradan bakınca şurası –diye sürdürdü, ufukta ufak bir koyu renkli çizgiyi işaret ederek–. Dürbünlerinizi alın.</p>

  <p class="normal">Ama ikisi dürbünleri kaşlarına dayamadan önce, komutan planın üstüne yeni bir kâğıt koydu. Koskocaman ve biraz silik bir fotoğraftı bu, çizgilerinin üstünde öbürünün eşi kırmızı hatlardan oluşan bir yelpaze seçiliyordu.</p>

  <p class="normal">— Havacılarımız –diye sürdürdü nazik topçu komutanı– bu sabah düşman hatlarının birkaç resmini çektiler. Bu da bizim fotoğraf atölyemizde büyütülmüş hali... Raporlarına göre, ormanın içinde iki Alman alayı mevzilenmiş durumda.</p>

  <p class="normal">Don Marcelo fotoğrafta ormanın lekesini gördü, içinde yolları gösteren beyaz çizgiler, bir köyün evlerini gösteren ufacık dörtgenler seçiliyordu. Kendini bir uçağa binmiş, bin metre yükseklikten yeryüzünü seyrediyor sandı. Ardından dürbünü gözlerine götürdü, kırmızı hatlardan birini izledi, merceğin yuvarlağında kara bir hattın büyüdüğünü gördü, mürekkeple çizilmiş kalın bir çizgiye benzer bir şey; düşmanların sığındığı ormandı o.</p>

  <p class="normal">Komutan nezaketi son sınırına vardırdı:</p>

  <p class="normal">— Siz emir buyurduğunuzda, Bay Senatör, başlayacağız. Hazır mısınız?..</p>

  <p class="normal">Desnoyers hafifçe gülümsedi. Önemli dostu neye hazır olacaktı ki? Kendi gibi o da gözlemlemekle yetiniyordu ve kuşkusuz bu gösterinin yeniliği karşısında heyecana kapılmıştı, ne yararlık gösterebilirdi ki?..</p>

  <p class="normal">Arkalarında bin bir zil çınladı; orayı arayan titreşimler, yanıt veren titreşimler. Sözcüklerin dörtnala koşuşturmasıyla akustik borular şişiyordu sanki. Elektrik kablosu odanın sessizliğini gizemli yaşamının çarpıntısıyla doldurdu. Nezaket kumkuması komutan artık onların şahsıyla meşgul değildi. Arkalarında komutanın telefonun ağızlığına yapışmış, birkaç kilometre ötedeki subaylarıyla konuştuğunu sezdiler. Ağzından bal damlayan o kahraman, kibarlık örneği konuşmasıyla saygılı nezaketini bir an olsun elden bırakmıyordu.</p>

  <p class="normal">— Başlamak lütfunda bulunur musunuz lütfen?.. –dedi uzaklardaki subaya tatlılıkla–. Emri size nakletmekle şeref duyarım.</p>

  <p class="normal">Don Marcelo bacağının yanında hafif bir sinir titremesi duydu. Yenilikten tedirgin olan Lacour'du. Ateş başlamak üzereydi; hiç görmedikleri bir şey gerçekleşecekti. Toplar başlarının üstündeydi; ateş edildiğinde, tavan, üzerinde ateş edilen bir gemi gibi zangır zangır titreyecekti. Akustik boruları ve titreşen telefonlarıyla oda talim yapılan bir gemi güvertesini andırıyordu. Ne gümbürtü kopacaktı ama!.. Birden sanki bulutlardan gelen uzak bir gök gürültüsü. Desnoyers bacağının yanındaki sinirli titreşimi duymaz oldu. Senatör şaşkınlığını belirten bir hareket yaptı; hareketi "Hepsi bu mu?.." der gibiydi. Tepelerindeki birkaç metre kalınlığındaki toprak patlamaları hafifletmişti. Koskocaman bir topun ateşi bir şilteye tokmakla vurmak gibiydi. Ta yükseklerde vınlayan bir merminin sesi daha etkileyici oluyordu, havayı öyle bir şiddetle sarsıyordu ki, dalgaları pencereye kadar varıyordu.</p>

  <p class="normal">Mermi kaçıyor... kaçıyordu, sesi giderek zayıflıyordu. Etkisini fark etmeleri epey sürdü. İki arkadaş atışın havada kaybolup gittiğini sanacak hale geldiler. Birden ufukta, tam gösterilen noktada, orman hattının üzerinde, muazzam bir duman sütunu yükseldi, simsiyah buhardan, dönüp duran bir kule, ardından bir volkan patlaması.</p>

  <p class="normal">— Oradakilerin hali duman olmalı! –dedi senatör.</p>

  <p class="normal">O da, Desnoyers de hayvanca bir keyif aldılar, bencil bir neşe duydular, yerin birkaç metre altında, güvendeydiler ya.</p>

  <p class="normal">— Almanlar da ateş etmek üzeredirler – dedi Don Marcelo alçak sesle dostuna.</p>

  <p class="normal">Senatör de aynı fikirdeydi. Kuşkusuz karşılık vereceklerdi ve bir topçu düellosu başlayacaktı.</p>

  <p class="normal">Bütün Fransız bataryaları ateş açmışlardı. Dağ durmaksızın gümbür gümbür gümbürdüyordu: Namlular peş peşe kükrüyordu; hâlâ sessiz duran ufukta kapkara sütunlar döne döne yükseliyordu. İkisi de bir tiyatro balkonunu andıran bu sığınakta çok rahat olduklarını teslim ettiler...</p>

  <p class="normal">Birisi Lacour'un omzuna dokundu. Onlara cephede rehberlik eden subaylardan biriydi.</p>

  <p class="normal">— Yukarıya çıkalım –dedi dosdoğru–. Toplarımızın nasıl işlediğini yakından görmek gerek. Görülmeye değer bir gösteridir.</p>

  <p class="normal">Yukarıya mı?.. Lacour sanki bir uzay yolculuğu önermişler gibi şaşkınlıkla duraladı. Yukarı mı, düşmanlar karşılık vermek üzereyken mi?..</p>

  <p class="normal">Yüzbaşı, Asteğmen Lacour'un babasını beklemekte olduğunu açıkladı. Bir kilometre ötedeki bataryasına telefonla haber vermişlerdi; onu görebilmek istiyorsa fırsattan yararlanmalıydı.</p>

  <p class="normal">Yeraltı karargâhının deliğinden yeniden gün ışığına çıktılar. Senatör görkemle doğrulmuştu.</p>

  <p class="normal">"Ateş edecekler –diyordu içinden bir ses–; düşmanlar karşılık verecekler."</p>

  <p class="normal">Ama frakını bir trajedi aktörünün peleriniymiş gibi düzeltti, ciddi ve görkemli, ilerledi. Eğer parlamentarizme karşıt olan bu savaş insanları bir sivilin ürkmesine için için gülmek niyetindeyseler, hevesleri kursaklarında kalacaktı.</p>

  <p class="normal">Desnoyers bu büyük adamın yeraltından kararlı çıkışına hayran kaldı, düşmana karşı gitmek gibi bir şeydi.</p>

  <p class="normal">Birkaç adım atınca hava bir dalga keşmekeşiyle parçalandı. İki adam ayaklarının üstünde gidip geldiler, kulakları çınlıyor, enselerine bir darbe indirilmiş gibi hissediyorlardı. İkisi de aynı anda Almanların ateş ettiğini düşündüler. Ama ateş edenler kendilerininkiydi. On metre kadar ilerlerinde, ormandan bir duman yumağı belirdi ve anında dağıldı. Yakınlarında, dallar arasında kamufle edilmiş muazzam çaplı toplardan biri ateş etmişti. Yüzbaşılar açıklama verirken duraklamadan yürüdüler. Topların önünden ilerlemek zorundaydılar, böylece gürlemelerinin şiddetli gürültüsünün verdiği rahatsızlığa karşılık, gözetleme kulesinin bulunduğu açık alana çıkmamış oluyorlardı. Onlar da her an düşmanın karşı ateş açmasını beklemekteydiler.</p>

  <p class="normal">Don Marcelo'nun yanında giden yüzbaşı onun top ateşine kılı kıpırdamadan dayanışını kutladı.</p>

  <p class="normal">— Dostum bu konuda deneyimli –dedi senatör gururla–. Marne Çarpışması'nda bulundu.</p>

  <p class="normal">İki subay Desnoyers'in yaşını göz önüne alarak şaşırdılar. Nerede bulunmuştu? Hangi birliktendi?..</p>

  <p class="normal">— Kurban olarak bulundum –dedi o, alçakgönüllülükle.</p>

  <p class="normal">Kule tarafından, ağaçsız alandan bir subay koşarak onlara doğru geliyordu. Onu daha iyi görsünler diye birkaç kez kepini salladı. Lacour'un yüreği ağzına geldi. Düşmanlar görebilirdi onu; daha çabuk yetişebilmek için ihtiyatsızca çıplak arazide kestirmeden gelmekle hedef oluyordu. Geleni yakından görünce büsbütün titredi... René'ydi bu.</p>

  <p class="normal">Elleri kuvvetli, kaslı ellerle buluşunca şaşaladı. Oğlunun yüz hatlarının daha belirginleşmiş, çehresini kır yaşantısının verdiği tonla koyulaşmış buldu. Tavırlarından kararlı bir hava, kendi gücüne güven akıyordu. Altı aylık yoğun yaşam onu değiştirmiş gibiydi. Hep aynı delikanlıydı, ama göğsü genişlemiş, bilekleri güçlenmişti. Bu erkeksi maske altında annesinin tatlı, yumuşak hatları kaybolmuştu. Lacour onun şimdi kendisine benzediğini fark etti gururla.</p>

  <p class="normal">Selamlaşıp kucaklaştıktan sonra, René, Don Marcelo'ya babasından fazla özen gösterdi. Sanki onun varlığında Chichì'nin kokusunu almış gibiydi. Nişanlısını sordu, sık sık mektup aldığı halde yaşantısının ayrıntılarını bilmek istiyordu.</p>

  <p class="normal">Bu arada hâlâ yaşadığı sarsıntının etkisinde olan senatör oğluna tumturaklı bir havayla hitap ediyordu. Lacour'ların şanlı adını taşıyan bu cumhuriyet subayının onuruna ufak bir söylev veriverdi, bu meslekten subaylara ailenin geçmişini tanıtma zamanının geldiğini düşünmüştü.</p>

  <p class="normal">— Görevini yerine getir oğlum. Lacour'lar savaşçı geleneğinden geliyorlar. Konvansiyon komiseri olan büyükbabamızı aklından çıkarma, Magonz'un savunmasında şan almıştı.</p>

  <p class="normal">O böyle konuşadursun, hepsi yürümeye başlamışlar, ormanın ucundan dönerek topların arkasına geçmişlerdi.</p>

  <p class="normal">Burada gümbürtü o denli şiddetli değildi. Büyük toplar, her atıştan sonra, gerilerinden pipo dumanına benzer bir duman bulutçuğu salıveriyorlardı. Çavuşlar bir kulağı telefon alıcısına yapışık bir başka topçunun alçak sesle söylediği sayıları haykırıyorlardı. Topun çevresindeki hizmetkârlar sessizce buyrukları yerine getiriyorlardı. Ufak bir tekerleğe el atılınca canavar gri ağzını havaya kaldırıyor, sağa sola oynatıyordu; bir fil hortumunun akıllı hali ve çevikliği vardı onda. En yakınlarındaki topun dibinde, yüzünden hiçbir şey belli etmeyen bir topçu, eli tetikte, dimdik duruyordu. Sağır olmalıydı. Yüzündeki sert ifadede yetkenin gücü seziliyordu. Hayat onun için bir dizi atış ve gümbürtüden ibaretti. Kendi öneminin farkındaydı. Fırtınanın hizmetkârı, yıldırımın bekçisiydi o.</p>

  <p class="normal">— Ateş! –diye haykırdı çavuş.</p>

  <p class="normal">Onun bağırtısıyla bir gümbürtü koptu. Yeri göğü sarstı sanki; ama iki yolcu gümbürtüleri namluların ön tarafından işitmeye alışmış olduklarından, bu seferki o denli şiddetli gelmedi.</p>

  <p class="normal">Lacour, Konvansiyon'daki şanlı büyükbabalarını anlatmayı sürdürecekti, ama söylevini olağandışı bir olay yarıda kesti.</p>

  <p class="normal">— Ateş ediyorlar –dedi yalnızca telefondaki topçu.</p>

  <p class="normal">İki subay kuledeki gözcülerin ilettikleri bu haberi senatöre aktardılar. O dememiş miydi düşmanlar karşılık verecek diye?.. Kutsal kendini koruma içgüdüsüne uyarak, aynı zamanda oğlunun da arkasından itmesiyle, kendini top bataryasının "sığınağı"nda buldu. Daracık oyuğun içinde büzülmeyi kendine yediremedi. Tedirginliğinden baskın çıkan bir merakla girişte kaldı.</p>

  <p class="normal">Yanı başındaki topların gümbürtüsüne karşın, görünmez merminin geldiğini duyumsadı. Geçişini, tuhaf bir duyarlıkla, daha güçlü ve yakın gürültülerin ötesinde duyuyordu. Yoğunluğu giderek artan bir iniltiydi; tepesi ufukta bulunan bir ses üçgeni, ilerledikçe genişliyor, tüm boşluğu dolduruyordu. Derken inilti olmaktan çıktı, değişik çarpma ve sürtünmelerden oluşan şiddetli bir gürültüye dönüştü, bir elektrikli tramvayın yokuş aşağı inişini, bir trenin istasyondan durmadan geçişini andırıyordu.</p>

  <p class="normal">Merminin bulut biçiminde geldiğini gördü, top bataryasının üstüne inecekmiş gibi büyüdü, büyüdü. Nasıl olduğunu bilemeden, kendini "sığınağın" dibinde buldu, elleri şişe gibi sıralanmış bir sürü çelik silindirin soğuk temasına çarptı. Mermiydi bunlar.</p>

  <p class="normal">"Eğer Alman ‘tenceresi' bu kovuğun tepesine inecek olursa –diye düşündü–... ne dehşet verici bir patlama olur ama!.."</p>

  <p class="normal">Ama mağara tavanının sağlamlığını gördükçe sakinleşiyordu; kirişler ve toprak çuvalları birkaç metre kalınlığındaydı. Birden her yan karardı. "Sığınağa" biri daha girmiş, gövdesiyle ışığı kapamıştı; dostu Desnoyers olmalıydı.</p>

  <p class="normal">Saatine yalnızca bir saniye olarak yansıyan bir yıl geçti; sonra yine aynı uzunlukta yüzyıl... sonunda beklenen gümbürtü koptu, "sığınak" titredi, ama yumuşaklıkla, sanki lastiktenmiş gibi, sağır bir esneklikle. Patlama yine de korkunç olmuştu. Birincisinin ardından daha başka patlamalar, birbiriyle iç içe geçmiş, oyunbaz, ıslıklarla gelen daha ufak patlamalar işitildi. Lacour hayalinde bu kıyamete bir biçim verdi. Kanatlı bir yılan gördü, kıvılcımlar ve dumanlar kusuyordu, bir tür Wagner canavarı, yere çarptığında bağırsakları açılıyor, ölümcül kıvranmalarıyla çevreyi kaplayan binlerce küçük yılan dağılıyordu... Mermi çok yakında patlamış olmalıydı, belki de top bataryasının bulunduğu meydancıkta.</p>

  <p class="normal">"Sığınak"tan çıktı, paramparça cesetlerin dehşet verici görünümüyle karşılaşacağını sanıyordu, oysa gördüğü bir sigara yakıp Desnoyers ile gevezelik eden oğlu oldu... Hiçbir şey! Topçular sakin sakin başka bir büyük topu doldurmuşlardı. Düşman mermisi geçerken bir an gözlerini göğe kaldırmışlar, ardından yine kendi işlerine bakmışlardı.</p>

  <p class="normal">— Üç yüz metre kadar ileriye düşmüş olmalı –dedi René istifini bozmadan.</p>

  <p class="normal">Kolay etkilenen biri olan Lacour birden kahramanca bir güven duydu. Kendisinin tıpkısı olan başka insanlar –farklı kılıklarda da olsalar– tehlikeyi göz ardı ediyorken kendi güvenliği için tasalanmanın yeri değildi.</p>

  <p class="normal">Ve yanardağ patlamalarıyla ormanlarda kaybolan yeni mermiler geçip giderken oğlunun yanında kaldı, bacaklarında hafif bir titremeden başka heyecan belirtisi duymadı. Şimdi yalnızca Fransız mermileri "kendininkiler" olduğu için hedefi buluyor ve öldürüyor gibi geliyordu. Öbürleri yukarıdan geçip gitmek, yararsız bir patırtıyla uzaklarda kaybolmak zorundaydı. Yiğitlik işte bu tür ham hayallerle oluşturulur... "Hepsi bu mu yani?" der gibiydi gözleriyle senatör.</p>

  <p class="normal">"Sığınağa" gizlenmiş olduğu aklına geldikçe biraz utanıyordu; René gibi kendisinin de orada yaşayabileceğini duyumsuyordu.</p>

  <p class="normal">Oysa Alman obüsleri giderek sıklaşmaktaydı. Hem artık ormanda kaybolmuyorlardı; patlamaları daha yakından geliyordu. İki subay bakıştılar. Ünlü ziyaretçinin güvenliği onlara emanet edilmişti.</p>

  <p class="normal">— İşler kızışıyor –dedi biri.</p>

  <p class="normal">René onların ne düşündüklerini tahmin etmiş gibi, gitmeye hazırlandı. "Hoşça kal baba!" Kendi bataryasında ona ihtiyaçları vardı. Senatör karşı koymak istedi, görüşmeyi uzatmaya çabaladı, ama tüm nüfuzuna karşı koyan sert, kaskatı bir şeyle yüz yüze kaldı. Disipline alışmış olan o insanların arasında bir senatörün pek hükmü yoktu.</p>

  <p class="normal">— Güle güle oğlum!.. Talihin açık olsun... Kim olduğunu aklından çıkarma.</p>

  <p class="normal">Onu kollarının arasında sıkarken ağladı baba. Görüşmelerinin kısalığından sessizce yakınıyordu, ayrılırken tek evladını bekleyen tehlikeleri düşündü.</p>

  <p class="normal">René gözden kaybolunca yüzbaşılar grubu yola çıkardılar. Akşam oluyordu, gece bastırmadan belli bir mevzie varmaları gerekiyordu. Tepeden aşağı, dağın bir çıkıntısının kuytuluğunda ilerliyorlar, düşman mermilerinin çok yükseklerden geçip gittiğini görüyorlardı.</p>

  <p class="normal">Alçak bir yerde birkaç 75'lik top öbeğine rastladılar. Koruluğa dağılmış, dal yığınları arasında kamufle edilmişlerdi, büzüldükleri yerden gri burunlarını çıkarıp havlayan köpekleri andırıyorlardı. Büyük toplar heybetli aralıklarla kükrüyorlardı. Bu çelik köpek sürüleri ise hiç durmadan bağrışıyorlardı, şamatacı öfkelerinde en ufak bir ayraç bile açılmıyordu, hiç durmadan yırtılan bir kaba kumaş gibiydi. Çok sayıda top vardı, ateşleri baş döndürücüydü, noktaların birleşerek bir çizgi oluşturması gibi, patlamalar karışarak tek bir gümbürtüye dönüşüyordu.</p>

  <p class="normal">Gümbürtüyle sersemlemiş komutanlar bağıra çağıra komut veriyorlar, topların ardından dolaşarak kollarını sallıyorlardı. Toplar hareketsiz duran arabalarının üstünde kayarak otomatik tabancalar gibi gidip geliyorlardı. Her atıştan sonra boş kovan fırlatılıyor, topun dumanlar saçan gerisine yeni bir mermi yerleştiriliyordu.</p>

  <p class="normal">Bataryaların gerisinde hava şiddetle dalgalanıyordu. Lacour ile arkadaşı her atışta göğüslerine bir darbe yiyorlar, görünmez bir el onları geriye doğru itiyordu. Solumalarını atışların temposuna uydurmak zorundaydılar. Saniyenin yüzde biri kadar bir süre, çekilen bir dalgayla yeni gelen dalga arasında, boşlukta göğüsleri daralıyordu. Desnoyers bu gri köpeklerin havlayışlarına hayran kaldı. Ta kilometrelerce öteye ulaşan ısırıklarını iyi biliyordu o. Biçare şatosunda hâlâ taze taze görünüyorlardı.</p>

  <p class="normal">Lacour'un aklından top dizilerinin tekdüze ve vahşi bir şarkı söyledikleri geçti, tarihöncesi çağlardaki insanlığın savaşçıları da bu tür marşlar söylemiş olmalıydılar. Notaları kupkuru, kulakları sağır edici, hezeyan dolu o müzik iki arkadaşın içinde tüm ruhların derininde uyuyan bir şeyi uyandırıyordu; binlerce yıl önceki ataların vahşetini. Hava ekşi, delici, hayvansı bir sarhoşluk veren kokularla ısınıyordu. Patlayıcının saçtığı kokular ağızdan, kulaklardan, gözlerden girip beyne kadar ulaşıyordu.</p>

  <p class="normal">Gök gürültüsünün ortalık yerinde bağırıp kollarını sallayan topçu komutanlarının ateşini onlar da paylaştılar. Boş kovanlar topların ardında kalın bir katman oluşturuyordu. Ateş!.. hiç durmadan ateş!</p>

  <p class="normal">— İyice ıslatalım –diye haykırıyorlardı komutanlar–. Almanların bulunduğu ormanı tepeden aşağı bir güzel ıslatmak gerek.</p>

  <p class="normal">Ve 75'likler hiç durmaksın ıslatıyorlardı, uzak koruluğu mermilere boğuyorlardı.</p>

  <p class="normal">Bu ölümcül etkinlikle ateşlenmiş, yıkımın hızıyla sarhoş olmuş, kızıl saatlerden başları dönmüş Lacour ile Desnoyers birden kendilerini şapkalarını çıkarmış sallar, sanki ölümün kutsal dansına tutulmuş gibi oradan oraya sıçrar buldular; barutun ekşi kokusundan kurumuş ağızlarıyla "Yaşasın!.. Yaşa, var ol!" diye haykırıyorlardı.</p>

  <p class="normal">Otomobil akşam boyunca ilerledi, konvoyların ağır geçişiyle tıkanmış yollarda birkaç kez duraladı. Konut iskeletleriyle noktalanmış, işlenmemiş tarlalardan geçtiler. Yangın yerine dönmüş köyler boyunca bir koşu tutturdular, geride kala kala boşluğa açılmış kara delikleriyle dizi dizi evler kalıyordu.</p>

  <p class="normal">— Şimdi sıra sizde –dedi senatör Desnoyers'e–. Oğlunuzu görmeye gidiyoruz.</p>

  <p class="normal">Akşam çökerken çok sayıda piyade birliğiyle karşılaştılar, sakalları uzamış, lacivert üniformaları yağmurdan solmuş askerlerdi. Siperlerden dönüyorlardı, sırt çantalarının kamburu üstünde kürekler, kazmalar, toprağı eşmeye yarayan ve çarpışma silahları kadar önem kazanmış daha başka aletler vardı. Tepeden tırnağa çamura bulanmışlardı. Gençliklerinin baharında ihtiyarlamış gibiydiler. Siperde bir hafta geçirdikten sonra karargâha dönmenin neşesiyle, ovanın sessizliğini şarkılarla dolduruyorlardı, seslerine kabaralı postallarının boğuk takırtısı eşlik ediyordu. Akşamın mor renginde, bu erkekler korosu "Marseillaise"in kanatlı dörtlüklerini ya da "Veda Şarkısı"nın yiğitlik iddialarını dağlara taşlara saçıyordu.</p>

  <p class="normal">— Devrimin askerleri bunlar –diyordu senatör coşkuyla–; Fransa 1792'ye geri döndü.</p>

  <p class="normal">Geceyi bir tümen komutanlığının yerleşmiş bulunduğu yarı yıkılmış bir köyde geçirdiler. İki yüzbaşı vedalaşıp gittiler. Ertesi gün onlara başkaları rehberlik edecekti.</p>

  <p class="normal">Denizkızı Oteli'nde kaldılar, cephesi mermilerden delik deşik olmuş eski bir binaydı. Otel sahibi delik açılmış duvarda, kırık bir pencereyi gururla gösterdi. O pencerenin yanında tesisin eski amblemi önemsiz kalmıştı; balık kuyruklu demirden bir kadın heykeliydi o. Desnoyers mermi isabet eden odanın bitişiğindeki odada kalacağından, otelci yatmaya gitmeden önce yerini gösterdi.</p>

  <p class="normal">Duvarlar, döşeme, tavan, her şey yıkık döküktü. Köşelerde paramparça olmuş mobilyalar; duvarlardan çiçekli kâğıt artıkları sallanıyordu. Koskocaman bir gedikten yıldızlar görünüyor, gecenin soğuğu içeri giriyordu. Otel sahibi bu yıkımın Almanların marifeti olmadığını belirtti. Düşmanlar köyden kovulduğu sırada bir 75'lik topun mermisi isabet etmişti. Harabenin karşısında vatanseverlik gururuyla gülümseyerek tekrarlıyordu:</p>

  <p class="normal">— Bizimkilerin işi bu. Ama ne çalışıyor 75'lik, değil mi?.. Ne dersiniz, ha?..</p>

  <p class="normal">Yolun yorgunluğuna karşın, Don Marcelo iyi uyuyamadı, oğlunun yakınında olduğu düşüncesiyle heyecana kapılmıştı.</p>

  <p class="normal">Tan ağardıktan bir saat sonra bir başka subayın rehberliğinde köyden ayrıldılar. Karayolunun iki yanında sıralanmış çadırlar gördüler. Mühimmat depolarını geride bıraktılar; birliklerin üçüncü hattını geçtiler; sonra ikinci hattını. Binlerce insan kırın ortasına yerleşmiş, kendilerine derme çatma barınaklar uydurmuşlardı. Değişik üniformalarıyla, karınca gibi kaynayan çeşitli ırklardan bu erkekler topluluğu tarihin büyük istilalarını düşündürüyordu. Yürüyen bir halk değildi bu; yollara düşen bir halk ardında kadınları ve çocukları götürür. Burada yalnızca erkekler görülüyordu, dört bir yanda erkekler.</p>

  <p class="normal">Mağaradan başlayarak insanlık tarihinde yer almış tüm barınak çeşitleri kullanılmıştı bu askeri konutlarda. Mahzenler ve bodrumlar kışla olarak düzenlenmişti. Amerikan <span class="ideitalik">rancho</span>'larını andıran kulübeler vardı; upuzun koni biçimi kulübeler ise Afrika'nın <span class="ideitalik">gurbi</span>'lerini akla getiriyordu. Askerlerin çoğu sömürgelerden getirilmişti; kimileri Yeni Dünya ülkelerinde iş çevirmiş insanlardı ve bez çadırlardan daha kalıcı bir barınak yapmaları gerektiğinde anılarından yararlanmışlar, ilişki kurmuş oldukları kabilelerin mimarisine öykünmüşlerdi. Ayrıca o savaşçı kitlesinde Faslı, zenci ve Asyalı nişancılar vardı ki kentlerden uzaklaşınca önem kazanıyorlar, kırın ortasında kendilerini uygarlık ustalarına çeviren bir üstünlüğe kavuşuyorlardı.</p>

  <p class="normal">Akarsuların yanında kuruması için serilmiş beyaz çamaşırlar çırpınıyordu. Belden yukarısı çıplak sıra sıra adamlar sabahın serinliğine meydan okuyorlar, durgun suya eğilip gürültüyle yıkanıyorlar, sonra sert hareketlerle ovunarak kurulanıyorlardı... Bir köprünün üstünde bir asker korkuluk duvarını masa gibi kullanarak bir şeyler yazıyordu... Aşçılar dumanları tüten kazanların çevresinde uğraşıyorlardı. Ağaçların reçine kokularıyla ıslak toprağın kokusu arasına yağlı bir sabah çorbası kokusu saçılmaktaydı.</p>

  <p class="normal">Tahta ve çinkodan çırpıştırılmış upuzun barakalar süvarilerle topçuların hayvanları ve malzemeleri için kullanılıyordu. Askerler atlarını açık havada temizleyip nallıyorlardı, hayvanlar pırıl pırıl, semizdiler. Siper savaşı onların semirmesine yaramıştı.</p>

  <p class="normal">— Keşke Marne Çarpışması'nda böyle olsalardı!.. –dedi Desnoyers dostuna.</p>

  <p class="normal">Şimdi atlar sonu gelmez bir istirahatta yaşıyorlardı. Binicileri atsız çarpışıyor, siperlerden ateş ediyorlardı. Hayvanlar manastırlara layık bir dinginlik içinde şiştikçe şişiyorlardı ve dolu yemliklerinin önünde hastalanmasınlar diye dolaşmaya çıkarılmaları gerekiyordu.</p>

  <p class="normal">Ovanın üstünde, gri kızböcekleri gibi, uçmaya hazırlanan birkaç uçak belirdi. Çevrelerinde bir alay insan toplanmıştı. Askere dönüştürülmüş köylüler bu makineleri kullanmakla görevli silah arkadaşlarına hayranlıkla bakıyorlardı. Onlarda köy masallarının kutsal ve korkulan büyücülerinin gücünü görüyorlardı.</p>

  <p class="normal">Don Marcelo, Fransızların üniformalarındaki genel değişikliği fark etti. Hepsi tepeden tırnağa gri-mavi giymişlerdi. Marne günlerinde görmüş olduğu kırmızı pantolonlar, kırmızı kepler yoktu artık. Yollardan geçenler hep askerlerdi. Tüm araçlar, hatta öküz arabaları bile erler tarafından yönetiliyordu.</p>

  <p class="normal">Derken otomobil yangından yıkılıp kararmış bir öbek evin yanında durdu.</p>

  <p class="normal">— İşte geldik –dedi subay–. Şimdi birazcık yürüyeceğiz.</p>

  <p class="normal">Senatörle dostu karayolundan yürümeye başladılar.</p>

  <p class="normal">— Oradan olmaz –diye uyardı rehberleri–. O yolda hayati tehlike var. Hava akımlarından sakınmak gerek.</p>

  <p class="normal">Sonra açıkladı: Toprağın çukurluğuna inen, sonra ufukta, iki sıra ağaçla yanmış evlerin ortasında beyaz şeridi yukarıya doğru tırmanan o karayolunun ucunda Almanlar toplarını yerleştirmiş, siperlerini kazmışlardı. Puslu-dumanlı loş sabah kendilerini düşman ateşinden koruyordu. Güneşli bir gün olsaydı, otomobilin gelişini bir obüsle selamlarlardı. "Bu savaş böyle işte –diye tamamladı sözlerini–; insan körü körüne eceline kucak açıyor."</p>

  <p class="normal">İki arkadaş bir gün önce onları sofrasına davet eden generalin tembihlerini anımsadılar. "Aman çok dikkatli olun; siper savaşı aldatıcıdır." Önlerindeki muazzam kırı ıpıssız gördüler, ama her zamanki görünümüydü. Kırın pazar günlerindeki haliydi; hani çalışanlar evlerindedirler ve toprak sessizce düşüncelere dalmış gibidir. Ovada bırakılmış şekilsiz nesneler görülüyordu, dinlenme günlerindeki tarım aletleri gibi. Bozuk otomobiller, mermilerinin patlamasıyla parçalanmış top arabaları olabilirdi.</p>

  <p class="normal">— Buradan –dedi subay, yanına Desnoyers'in otomobilin tepesinde getirmiş olduğu birkaç çuval ve paketi sırtlarında taşımaları için dört er almıştı.</p>

  <p class="normal">Kararmış bir tuğla duvar boyunca sıra olup yokuş aşağı bir yoldan indiler. Birkaç adım sonra yerin yüzeyi dizlerinin hizasındaydı; ilerleyince bellerine kadar yükseldi; sonra omuzlarına vardı; böylelikle toprağın içine gömüldüler, başlarının üstünde yalnız dar bir gökyüzü şeridi görüyorlardı.</p>

  <p class="normal">Kırın ortasındaydılar. Yolun girişini gizleyen yıkıntı öbeğini arkalarında bırakmışlardı. Acayip bir gidiştir tutturmuşlardı, düz hattan kaçınıyormuş gibi, zikzak çiziyor, dönemeçler, sert köşeler dönüyorlardı. O oyuk muazzam bir yeraltı kentinin ana caddesi gibiydi, sağa sola yine bir o kadar karmaşık patikalar açılıyordu. Yürüyor... yürüyorlardı. Böylece çeyrek saat geçti, yarım saat geçti, bir saat geçti. Lacour ile dostu iki yanı ağaçlıklı karayollarını, gökyüzünü, kırları görerek açık havada yürümeyi özlemle düşünüyorlardı. Aynı yönde yirmi adım attıkları olmuyordu. Önlerinde giden subay ikide bir bir dönemeçte kayboluyordu. Peşi sıra gidenler zahmetle soluyorlar, onunla görünmeden konuşuyorlardı; kaybolmamak için adımlarını sıklaştırmak zorundaydılar. Arada bir duralıyor, bir araya toplanıyor, grubu sayıyorlardı, yan galerilerden birine dalıp kaybolan olmasın diye. Yer kaygandı. Bazı noktalarda inşaat iskelelerinden damlamışa benzeyen, neredeyse sıvılaşmış, beyaz, aşındırıcı bir çamur vardı.</p>

  <p class="normal">Adımlarının yankısı ve omuzlarının sürtmesiyle iki yandaki toprak duvarlardan parçalar koparıyor, ufak taşlar söküyorlardı. O koca hendek zaman zaman yükseliyor, onlar da hendekle birlikte yükseliyorlardı. Biraz zorlanınca toprak yığınlarının üstünden çevreyi görebiliyorlardı. Ama gördükleri şey işlenmemiş tarlalar, dikenli teller ve telgraf direkleriydi, yine o ıpıssız, dinlenme halindeki kır manzarası. Subay o merakın bazen nelere mal olduğunu deneyimle bildiğinden, seyri uzatmalarına fırsat vermiyordu: "İlerleyelim, ilerleyelim."</p>

  <p class="normal">Bir buçuk saattir yürüyorlardı. İki yolcu bu zikzaklı gidişten yorulmuş, sersemlemişlerdi. İleri mi gidiyorlar, geri mi, anlamaz olmuşlardı. Sert yamaçlar, sürekli dolambaçlar başlarını döndürüyordu artık.</p>

  <p class="normal">— Daha çok var mı? –diye sordu senatör.</p>

  <p class="normal">— İşte şurası –dedi subay, toprak yığınlarının üstünü işaret ederek.</p>

  <p class="normal">Şurası dediği bir yıkılmış çan kulesiyle uzaktan görünen birkaç yanmış evdi; birkaç kez iki taraf arasında el değiştirmiş bir köyün kalıntıları. Yerin üstünde olsalar dümdüz giderek bu mesafeyi yarım saatte alırlardı. Yeraltı yolunun düşmanın ilerlemesini engellemek için hazırlanmış sert dönemeçlerine kır istihkâmının içindeki engelleri de eklemek gerekiyordu: Parmaklıklarla kesilmiş tüneller, havada asılı duran, dikenli telden yapılmış kocaman kafesler; aşağı indirildiğinde yarığı kapatsınlar da savunmacılar ağın deliklerinden ateş edebilsinler diye.</p>

  <p class="normal">Birtakım çıkınlar ve su kovaları taşıyan askerlerle karşılaşmaya başladılar. Karmaşık yan yollarda kayboluyorlardı. Kimileri kereste yığınları üstüne oturmuş, siperlerde basılmış ufak bir gazeteyi okuyarak gülümsüyorlardı.</p>

  <p class="normal">Yolda yerin üstünde bir yerleşim yerine yaklaştıkça görülen belirtiler görülmeye başlıyordu. Askerler bir yana çekilerek kafileye yol veriyorlardı; yan sokaklarda sakallı, meraklı yüzler beliriyordu. Uzaklardan kuru patlamalardan oluşan bir gürültü geliyordu, bu dolambaçlı yolun ucunda bir atış poligonu varmış ya da bir grup avcı güvercinlere ateş ediyormuş gibiydi.</p>

  <p class="normal">Sabah hâlâ sisli ve buz gibiydi. Çevrenin nemine karşın birkaç kez ziyaretçilerin tepelerinde yapışkan bir at sineği vızıldadı.</p>

  <p class="normal">— Tüfek mermisidir –dedi subay sadece.</p>

  <p class="normal">Desnoyers başını biraz omuzlarının arasına gömdü. O böcek vızıltısını gayet iyi tanıyordu. Senatör adımlarını hızlandırdı; yorgunluğunu duymaz olmuştu.</p>

  <p class="normal">Kendilerini bir albayın huzurunda buldular, onları atölyelerini gösteren bir mühendis, zırhlısının toplarını ve kulelerini gösteren bir deniz subayı edasıyla karşıladı. Siperlerin bu bölümünü işgal eden taburun komutanıydı. Don Marcelo oğlunun onun emrinde olduğunu düşünerek ilgiyle baktı.</p>

  <p class="normal">— Bu aynı bir savaş gemisi gibi –dedi adam onları selamladıktan sonra.</p>

  <p class="normal">İki arkadaş yeraltı istihkâmının bir geminin içine benzediğini teslim ettiler. Bir siperden öbürüne geçiyorlardı. Son hattaki, en eski siperlerden biriydi; karanlık galeriler yalnızca mazgallardan ve mitralyöz yuvalarının geniş, alçak pencerelerinden incecik ışınlar alıyordu. Upuzun savunma hattı yer yer kısa, üstü açık mekânlarla kesilen bir tünel oluşturuyordu. Işıktan karanlığa, karanlıktan ışığa geçmenin sert etkisi gözleri yoruyordu. Yanlardaki duvarlara çakılmış tahta banklar vardı, gözcülerin başlarını çıkarabilmeleri ya da çevreyi periskopla seyredebilmeleri içindi. Kapalı mekânlar hem top bataryası hem yatakhane olarak kullanılıyordu.</p>

  <p class="normal">Bu konaklama yerleri başlangıçta ileri hattakiler gibi üstü açık siperlerdi. Düşmanı püskürtüp toprak kazanınca, bütün bir kışı orada geçiren savaşçılar daha rahat yerleşme olanaklarını araştırmışlardı. Üstü açık hendekleri yıkılmış evlerin kirişleriyle örtmüşler, kirişlerin üzerine tahta levhalar, kapılar, pencereler yığmışlardı, o tahtaların üstünü de birkaç kat toprak çuvalıyla kapatmışlardı. Bu çuvalları kaplayan humusta otlar bitmiş, siperin sırtı yemyeşil bir kır görünümü almıştı. Böyle yapılmış tavanlar düşen obüslere dayanıyordu, mermiler büyük zarar vermeksizin gömülüp kalıyordu. Bir patlamayla tavan fazla parçalanırsa, mağara insanları uykusuz karıncalar misali, gece vakti çıkıyor, konutlarının "damını" yeniden çabucak örüyorlardı.</p>

  <p class="normal">Her şey tertemizdi, kadınlardan uzak, kendi işlerine dalmış yaşayan erkeklerin elinden geldiği türden, inceliksiz, beceriksiz bir temizlik. Bu galeriler manastır ya da cezaevi avlularını, zırhlıların güvertelerini andırıyordu. Bulundukları kat, siperleri birleştiren üstü açık mekânlardan yarım metre daha aşağıdaydı. Subaylar inip çıkmak zorunda kalmaksızın ilerleyebilsinler diye, kapıdan kapıya iskele gibi kalaslar konmuştu.</p>

  <p class="normal">Erler komutanlarını görünce hazır ola geçiyorlardı. Başları kalasların üstünden yürüyenlerin belleri hizasına ulaşıyordu. Desnoyers bütün bu insanlara hevesle baktı. Julio neredeydi acaba?</p>

  <p class="normal">Değişik bölmelerin kendilerine özgü görünümlerini dikkatle seyretti. Hepsi aynı biçimde yapılmış görünüyordu, ama içlerinde yaşayanlar süsleyerek özelleştirmişlerdi. Dışarıdan bakılınca hepsi birdi; düşmana dönük tüfeklerin yerleştirildiği mazgallar ve mitralyöz pencereleri. Bu deliklerin yanında ayakta duran gözcüler, güverteden denizi gözleyen denizciler gibi ıssız kırı gözlüyordu. İçeriden bakılınca silahlıklar ve yatakhaneler göze çarpıyordu; kalaslardan yapılmış, denizci ranzaları gibi üç sıra ranza. Saf ruhlara özgü sanatsal bezeme hevesi yeraltı konutlarının süslenmesine yol açmıştı. Her askerin gazete kupürlerinden ve renkli kartpostallardan oluşan bir müzesi vardı. Parlak kartondan tiyatro artistleri ve dansözler boyalı dudaklarıyla gülümseyerek barınağın kadınsız ortamını şenlendiriyordu.</p>

  <p class="normal">Don Marcelo yüzlerce erkek görüp de aralarında oğlunu göremeyince sabırsızlandı. Bakışlarıyla uyardığı senatör büyük bir saygı göstererek önlerinden giden komutana bir şeyler söyledi. Adam Julio Desnoyers'in kim olduğunu çıkarabilmek için belleğini zorladı. Ama fazla duraksamadı. Çavuşun yiğitliklerini anımsadı.</p>

  <p class="normal">— Mükemmel bir askerdir –dedi–; gidip hemen çağıracaklar Bay Senatör... Kendi grubuyla birlikte ileri hattaki siperlerde görev başında şu anda.</p>

  <p class="normal">Onu görmekte sabırsızlanan baba o ileri hatta götürülmeyi istedi; ama isteği komutanla diğer subayların gülümsemelerine neden oldu. O üstü açık hendekler sivillerin ziyaretine elverişli değildi, düşmanın elli-yüz metre yakınındaydı ve dikenli tellerle toprak çuvallarından başka savunması bulunmuyordu. Her zaman çamur içindeydi o hendekler; mermilerin menzilinde, yerde sürünmek gerekiyordu, insan mermilerin yerden kaldırdığı toprağın sırtına yağdığını duyumsardı. O ileri hatlara ancak savaşanlar gidebilirdi.</p>

  <p class="normal">— Her zaman için tehlike var –diye sürdürdü komutan–, her zaman çatışma olur... Nasıl ateş ediyorlar, duymuyor musunuz?</p>

  <p class="normal">Gerçekten de Desnoyers o zamana değin dikkat etmediği uzak bir tıkırtı işitti. Oğlunun orada, tüfek atışlarının olduğu yerde bulunduğunu düşününce yüreği sıkıştı. Her gün onu çevreleyen tehlikelerin gerçeği öylece önüne serilmişti. Ya o anda, kendisi onu bir daha göremeden ölseydi?..</p>

  <p class="normal">Zaman Don Marcelo'yu çileden çıkaran bir ağırlıkla geçti. İleri hatta haber gönderdikleri ulağın yerine hiç varmayacağını düşündü. Komutanın göstermekte olduğu bölümlere şöyle bir göz attı: Erlerin tuvalet ve temizlenme yeri olarak kullanılan yeraltı odaları; ilkel bir tesisat kurulmuş banyolar; üzerinde kocaman bir tabela bulunan bir mağara: "Zafer Kafe"; "Tiyatro" tabelası olan bir başka mağara... Lacour bunların hepsiyle ilgileniyordu, tehlike karşısında gülen, şarkı söyleyen Fransızların şen karakterini övüyordu. Arkadaşı ise hep Julio'yu düşünüyordu. Ne zaman karşılaşacaklardı acaba?..</p>

  <p class="normal">Bir mitralyöz penceresinin önünde durdular, subayların tembihlerine uyarak yatay yarığın iki yanında, gövdelerini gizleyip ihtiyatla başlarını uzattılar ve tek gözleriyle baktılar. Derin bir hendek ve yerin karşı tarafını gördüler. Yakın mesafede dikenli tellerle birleştirilmiş birkaç sıra çapraz tahta vardı, topluca sıkışık bir telli çit oluşturuyorlardı. Yüz metre ötede ikinci bir telli çit. Derin bir sessizlik egemendi ortalığa, mutlak bir yalnızlığın sessizliği, dünya uykuya dalmış gibiydi.</p>

  <p class="normal">— Almanlar orada işte –dedi komutan alçak bir sesle.</p>

  <p class="normal">— Nerede? –diye sordu senatör görmeye çalışarak.</p>

  <p class="normal">Komutan ikinci telli çiti gösterdi, Lacour ile arkadaşı oranın Fransızların olduğunu sanmışlardı. Alman siperiydi oysa.</p>

  <p class="normal">— Yüz metre ötelerindeyiz –diye sürdürdü–; ama epeyi zaman var ki bu yandan saldırıya geçmiyorlar.</p>

  <p class="normal">İkisi de biraz heyecanlandılar; öyle ya, düşman çok yakın mesafedeydi, yerin altında gizlenmişti, bu esrarlı görünmezliğinden ötürü daha da korkunç geliyordu. Ya birdenbire süngüsünü takmış, el bombaları, yanıcı sıvılar, boğucu gazlarla gelip sipere çullansaydı!..</p>

  <p class="normal">O pencereden ileri hattaki çatışmayı daha da yoğun olarak duydular. Atışlar yaklaşıyor gibiydi. Komutan onları sertçe gözlem yerinden uzaklaştırdı; ateş yayılır, oraya kadar ulaşır diye korkuyordu. Erler, hiç emir almadan, alışkanlığın çabukluğuyla, yatay durumda, mazgallardan dışarı uzanmış duran tüfeklerine yaklaştılar.</p>

  <p class="normal">Ziyaretçiler yine tek sıra halinde ilerlediler. Eskiden, şimdi yerle bir edilmiş evlerin mahzenleri olan kovuklara indiler. Subaylar bu kovuklarda, her türlü enkazı kullanarak yerleşmişlerdi. Ağaç gövdeleri üstüne oturtulmuş bir kapı masa görevi yapıyordu. Tavanlarla duvarlar Paris mağazalarından gelme kretonla kaplanmıştı. Telgraf ve telefon aygıtlarının madeni pırıltısı arasında kadın ve çocuk fotoğrafları süslüyordu duvarları.</p>

  <p class="normal">Desnoyers bir kapının üzerinde yılların, belki de yüzyılların sararttığı fildişinden bir İsa gördü, kuşaktan kuşağa miras kalmış, nice kişinin can çekişmesine tanık olmuş bir simge... Bir başka kovukta, göze çarpan bir yerde yedi delikli bir at nalına rastladı. Bu tehlike ve ölüm ortamına dini inançlar kanatlarını boylu boyunca germişlerdi, ayrıca en gülünç batıl inanışlar yeni bir değer kazanmıştı ve kimse onlara gülmeye cesaret edemiyordu.</p>

  <p class="normal">Yeraltı dehlizlerinden birinin çıkışında, üstü açık mekânlardan birinin ortasında, oğluyla karşılaştı. O olduğunu komutanın eliyle göstermesinden anladı, bir asker gülümseyerek, ellerini uzatarak kendisine doğru ilerliyordu. Nice kez hiç yanılmaz diye söz ettiği babalık içgüdüsü bu kez kendisini uyarmamıştı. Ayakları birer çamur güllesine dönüşmüş, kaputunun rengi solmuş, kenarları lime lime olmuş, omuzlarına değin çamura batmış, ıslak bez ve kösele kokan bu çavuşun Julio olduğunu nereden bilsindi?.. İlk kucaklaşmalarından sonra, ondan ayrılmadan, başını geriye çekip süzdü. Esmer solgunluğu tunç rengi bir ton almıştı. Sakalı uzamıştı, kapkara, kıvırcık bir sakal. Don Marcelo kayınpederini anımsadı. Kentauros Madariaga olsa, açık hava yaşamının kabalaştırdığı bu savaşçıda kendini görürdü kuşkusuz. İlk anda onun kir pas içinde, yorgun haline acıdı; ama ardından onu salonlarda şan aldığı zamanlardakinden daha yakışıklı, daha ilginç buldu.</p>

  <p class="normal">— Neye ihtiyacın var?.. Ne istersin?</p>

  <p class="normal">Sesi sevecenlikle titriyordu. Güneşten yanmış, gürbüz savaşçıyla yirmi yıl önce, bir çocuğu elinden tutmuş, Buenos Aires vitrinlerinin önünde durduğu zamanlardaki ses tonuyla konuştu.</p>

  <p class="normal">— Para ister misin?..</p>

  <p class="normal">Oğluna vermek için yüklüce bir miktar para getirmişti. Ama asker sanki kendisine bir oyuncak önermişler gibi omuz silkti. Ömründe bu kadar zengin olmamıştı. Paris'te dünya kadar parası vardı ve ne yapacağını bilemiyordu; hiçbir işine yaramıyordu para.</p>

  <p class="normal">— Sigara yolla bana... Kendim ve arkadaşlarım için. Annesi seçme yiyecekler, tütün, giyecek dolu kocaman koliler yolluyordu. Ama o hiçbir şeyi kendine saklamıyordu; hepsini arkadaşlarına dağıtıyordu, onlar yoksul ailelerin çocuklarıydı ya da hiç kimseleri yoktu. Cömertliğinin şanı grubundan bölüğüne, oradan da tüm tabura yayılmıştı. Don Marcelo yakınlarından geçen erlerin bakışlarında ve gülümsemelerinde hoş bir ünün tanışıklığını sezdi. Bir milyonerin eli açık evladıydı o. Çavuş Desnoyers'in babasının gelmiş olduğu haberi yayıldığında bu sevecenlik kendisini de okşadı, denizin öte yanında masallara layık bir servetin sahibi, güçlü biriydi.</p>

  <p class="normal">— İsteklerin içime doğdu –diye sürdürdü yaşlı adam.</p>

  <p class="normal">Gözleriyle ta otomobilden yeraltı dehlizlerinin dolambaçları boyunca taşınıp getirilen çuvalları arıyordu.</p>

  <p class="normal">Oğlunun, Argensola'nın ballandıra ballandıra, abartarak anlattığı tüm yiğitlikleri şimdi belleğinde geçit yapıyordu. İşte kahraman gözlerinin önündeydi.</p>

  <p class="normal">— Memnun musun?.. Kararından pişman olmadın mı?..</p>

  <p class="normal">— Evet; memnunum baba... çok memnunum.</p>

  <p class="normal">Böbürlenmeden, alçakgönüllülükle konuştu Julio. Yaşantısı zordu gerçi, ama milyonlarca kişininkinin aynıydı. Topu topu birkaç düzine erden oluşan bölüğünde zekâsı, öğrenim düzeyi, karakteri kendisinden üstün kimseler vardı. Hepsi de o hoyrat deneyimi cesaretle üstlenmişler, görevini yapmanın mutluluğunu duyuyorlardı. Hem ortak tehlike insanların en soylu erdemlerini geliştirmelerine yarıyordu. Barış zamanında arkadaşlığın ne demek olduğunu asla şimdiki gibi bilemezdi. Ne güzel özveri örnekleriyle karşılaşmıştı!</p>

  <p class="normal">— Savaş bittiğinde, insanlar daha iyi olacaklardır... daha cömert olacaklardır. Hayatta kalanlar büyük işler başaracaklardır.</p>

  <p class="normal">Evet; memnundu. Ömründe ilk kez kendini faydalı hissetmenin zevkine varıyordu, bir işe yaradığı, bu dünyadan gelip geçişinin meyvesiz kalmayacağına inanıyordu. Varlığının boşluğunu nasıl dolduracağını bilmeyen ve bin bir havailikle doldurmaya çabalayan o Desnoyers'i acıyarak anımsıyordu. Şimdi tüm gücünü adadığı yükümlükleri vardı; geleceğin yaratılmasında emeği geçiyordu, işte şimdi erkek olmuştu.</p>

  <p class="normal">— Memnunum –diye yineledi.</p>

  <p class="normal">Babası ona inanıyordu. Ama dürüst bakışının bir köşesinde acılı bir şey, belki de günün heyecanları arasında hâlâ ayak direyen bir anı sezinler gibi oldu. Belleğinden Bayan Laurier'nin incecik bedeni geçti. Oğlunun onu hâlâ anımsadığını sezdi. "Ah, onu alıp buraya getirebilmeliydim ki!.." Bir yıl öncesinin katı babası, aklında bu ahlakdışı isteği dile getiren kendini şaşkınlıkla seyretti.</p>

  <p class="normal">Öyle bir çeyrek saat ellerini ayırmadan, bakışarak kaldılar. Julio annesini ve Chichì'yi sordu. Ondan sık sık mektup alıyordu, ama merakını gidermeye yetmiyordu. Argensola'nın refah, bolluk içindeki yaşamını öğrenince güldü. Kendisini sevindiren bu havadisler kuş uçuşu ancak yüz kilometre ötedeki bir dünyadan geliyordu, ama öylesine uzaktı... öylesine uzaktı ki o dünya!</p>

  <p class="normal">Birden baba oğlunun dikkatinin biraz dağıldığını fark etti. Alarmlar, pusularla dolu bir yaşantıda bilenmiş duyuları oradan uzaklaşır, çatışma seslerine yoğunlaşır gibiydi. Artık işitilen tek tek atışlar değildi. Birleşiyor, sürekli bir çatırtıya dönüşüyorlardı.</p>

  <p class="normal">Baba-oğul daha rahat konuşsunlar diye uzaklaşmış bulunan senatör ortaya çıktı.</p>

  <p class="normal">— Bizi buradan dehliyorlar dostum. Ziyaretlerimizde pek talihli çıkmadık.</p>

  <p class="normal">Artık erler geçmiyordu. Çarpışmaya hazırlanan bir gemideki gibi, hepsi gidip yerlerini almışlardı. Julio duvara dayamış olduğu tüfeğini aldı. Aynı anda babasının kafasının üstünden biraz toz kalktı; toprakta ufak bir delik açıldı.</p>

  <p class="normal">— Çabuk, buradan uzaklaşın –dedi Don Marcelo'yu itekleyerek.</p>

  <p class="normal">Üstü kapalı bir siperde ayrıldılar, kısa, gergin bir veda: "Hoşça kal baba." Bir öpücük verip sırtını döndü. Arkadaşlarının yanına dönmekte sabırsızlanıyordu.</p>

  <p class="normal">Ateş tüm hatta yayılmıştı. Askerler istiflerini bozmadan ateş ediyorlardı, sanki sıradan bir iş yapar gibi. Her gün çıkan bir çatışmaydı, kimin başladığı tam olarak bilinmiyordu, iki silahlı kitlenin kısa mesafede, karşı karşıya mevzilenmesinin sonucuydu. Tabur komutanı bir saldırı denemesi yapılmasından korkarak ziyaretçilerinden ayrıldı.</p>

  <p class="normal">Onlara rehberlik etmekle görevli subay bir kez daha kafilenin başına geçti, geldikleri dolambaçlı, kaygan yoldan gerisingeri dönmeye başladılar.</p>

  <p class="normal">Bay Desnoyers başı önüne eğik yürüyordu, düşmanın saldırısının sevincini yarıda kesmesine öfkelenmişti.</p>

  <p class="normal">Gözlerinin önünde Julio'nun bakışı, onun için yolculuğun en büyük yeniliği olan kapkara, kıvırcık sakalı uçuşuyordu. Yaşamına yeni bir anlam bulmuş olan ciddi erkek sesini duyuyordu.</p>

  <p class="normal">— Memnunum baba... memnunum.</p>

  <p class="normal">Giderek uzakta kalan çatışma acılı bir tedirginlik saçıyordu yüreğine. Derken içgüdüsel, saçma, son derece kesin bir inanç doğdu içinde. Oğlunu bir ilah gibi güzel ve ölümsüz görüyordu. Tüm tehlikelerden sapasağlam çıkacağı doğuyordu içine. Başkalarının ölmesi doğal bir şeydi; oysa Julio!..</p>

  <p class="normal">Her adımında ondan uzaklaşırken kulaklarında umudun şarkısını duyuyordu. O şarkının hoş güftesinin yankısı gibi, zihninde şöyle yineledi baba:</p>

  <p class="normal">— Onu öldürecek kişi anasından doğmadı. Yüreğim öyle diyor, hiç yanıltmaz beni... Onu öldürecek kişi anasından doğmadı!</p>
</body>
</html>
