<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">V<br class="chapter" />
  Mahşerin Dört Atlısı Ufukta Beliriyor</h2>

  <p class="normal">İki arkadaş daha sonraki günlerde hummalı bir yaşam sürdüler, olayların birbirini izleyişinin hızı bu hummayı büsbütün artırıyordu. Saat başı yeni bir haber işitiliyor, kamuoyunu sert dalgalanmalarla sarsıyordu –ama çoğu kez yalandı. Bir bakıyordunuz savaş tehlikesi atlatılmış gibiydi, derken seferberliğin birkaç dakikaya kadar ilan edileceği söylentisi yayılıveriyordu.</p>

  <p class="normal">Normal zamanlarda bir yıla yayılacak tedirginlik, gerginlik, sinirsel yıpranma yirmi dört saate sığıyordu. Durumu büsbütün ağırlaştıran şey belirsizlikti, korkulan ve hâlâ ufukta belirmeyen olayın beklentisiydi, bir türlü ortaya çıkmayan tehlikenin verdiği yürek sıkışmasıydı.</p>

  <p class="normal">Tarih taşkın yapmış, çığırından çıkmıştı, olaylar sel dalgaları gibi peş peşe geliyordu. Avusturya, Sırbistan'a savaş ilan etmekte, büyük güçlerin diplomatları çatışmayı önleyebilmek için uğraşmaktaydılar. Gezegenin çevresini saran elektrik ağı okyanusların derinliklerinde ve kıtaların engebeleri üstünde titreşip durmakta, umutlar ve karamsarlıklar iletmekteydi. Rusya, ordusunun bir bölümünü seferber etmişti. Manevra bahanesiyle birliklerini hazır tutan Almanya "savaş tehlikesi" durumu ilan ediyordu. Avusturyalılar, diplomatik girişimlerin sonucunu beklemeksizin Belgrad'ı bombalamaya başlıyorlardı. Büyük güçlerin girişimleri sonucu Çarla Avusturya İmparatoru'nun arasındaki anlaşmazlığın çözümlenmesinden korkan Kayzer II. Wilhelm Rusya'ya savaş ilan ederek olayların gidişini zorluyordu. Ardından Almanya dünya ile bağlantısını koparıyor, demiryollarıyla telgraf hatlarını keserek kendi işgal kuvvetlerine bir esrar perdesi ardında yığınak yaptırıyordu.</p>

  <p class="normal">Olayların çığ gibi büyüyüşünü Fransa, sözleri ve heyecan belirtilerini dizginleyerek seyretmekteydi. Herkes kendi yüreğindeki soğuk ve ağırbaşlı bir kararlılıktan cesaret alıyordu. Art arda iki kuşak dünyaya geldiğinde, gözlerini aklın gerçeğine açar açmaz, günün birinde mutlaka gelip çatacak olan bir savaşın görüntüsüyle karşılaşmıştı. Kimsenin istemediği bir şeydi bu; hasımlar tarafından dayatılıyordu... Ama herkes de kabulleniyordu, Fransızlar üstlerine düşeni yapmaya kararlıydılar.</p>

  <p class="normal">Paris gündüzleri kaygılarının verdiği sıkıntıyla susuyordu. Yalnız birkaç coşkulu yurtsever, bayrağın kırmızı-beyaz-laciverdini izleyerek, Concorde Meydanı'ndan geçip, Strasbourg'un heykeli önünde gösteri yapıyordu. İnsanlar sokakta birbirlerine dostça yaklaşıyorlardı. Daha önce hiç görüşmemiş oldukları halde herkes birbirini tanıyordu. Gözler gözleri arıyordu; gülümsemeler ortak bir düşüncenin yarattığı sevecenlikle birbirlerine ekleniyordu. Kadınlar üzüntülüydüler, heyecanlarını gizleyebilmek için yüksek sesle konuşuyorlardı. Bitmek bilmeyen yaz alacakaranlığında bulvarlar tıklım tıklım doluyordu. Dış mahallelerin halkı, şimdi uzaklarda kalmış Devrim günlerindeki gibi kentin merkezine akıyordu. Gruplar birleşiyor, sonu gelmez bir öbekleşme oluşuyor, haykırışlar ve marşlar yükseliyordu. Gösteri yürüyüşleri yeni yakılan elektrik fenerlerinin dibinde, kent merkezinden geçiyordu. Bu geçit gece yarısına değin öyle sürüyor, Fransız bayrağı yürüyüşçülerin başları üstünde, yanında başka halkların bayraklarıyla birlikte göze çarpıyordu.</p>

  <p class="normal">Bu içten heyecan gecelerinden birinde, iki arkadaş beklenmedik, ipe sapa gelmez bir havadis işittiler: "Jaurés'yi öldürmüşler." İnsan öbekleri acıyı bastırıyora benzeyen bir şaşkınlıkla söyleniyorlardı: "Jaurés'yi öldürmüşler! Neden peki?" İçgüdüsel olarak her suikasta bir açıklama arayan halk sağduyusu öylece kalakalmış, nereye yöneleceğini bilemez olmuştu. Tam da kalabalıkları coşturan sözleri en çok işe yarayabileceği sırada ölmüştü!.. Argensola'nın aklına hemen Tchernoff geldi: "Acaba komşumuz ne diyecek?.." Düzenden yana olanlar bir devrim patlak vermesinden korkuyorlardı. Desnoyers bir an kuzeninin karanlık kehanetleri gerçekleşir diye korktu. Bu cinayet ve karşılığındaki bastırma eylemleri bir içsavaşın belirtisi olabilirdi. Ama kahramanlarının ölümünden dolayı büyük bir acıya kapılmış halk yığınları trajik bir sessizliğe gömülmüş duruyorlardı. Hepsi cesedin ötesinde vatanın imgesini görüyorlardı.</p>

  <p class="normal">Ertesi sabah tehlike atlatılmıştı. İşçiler generallerden ve savaştan konuşuyorlar, birbirlerine görev emirlerini gösteriyorlar, seferberlik ilan edilir edilmez cepheye gitmek zorunda oldukları tarihi söylüyorlardı: "Ben ikinci gün yola çıkıyorum." – "Ben ilk gün gidiyorum." İzinle evlerine gelmiş olan muvazzaf askerler birer birer kışlalara geri çağrılmışlardı. Olaylar paldır küldür birbirini izliyor, hepsi aynı yönü işaret ediyordu: Savaşı. Almanlar Lüksemburg'u istila ediyorlardı; elçileri hâlâ Paris'te barıştan dem vururken Almanlar Fransız sınırına ilerliyorlardı. Jaurés'nin öldürülüşünün ertesi günü, Ağustos'un 1'inde akşamüstü kalabalıklar pür telaş elle yazılmış birtakım kâğıt parçalarının önünde toplaştı. Bu kâğıtların ardından daha büyük kâğıtlar geldi, bu kez basılıydılar ve başlık olarak bir çift çaprazlanmış bayrak vardı. "İşte geldi, artık bir gerçek..." Topyekûn seferberlik emriydi o. Tüm Fransa silaha sarılacaktı. Göğüsler sanki ferahlayarak iç geçirdi. Gözler memnunlukla pırıldıyordu. Karabasan sona ermişti!.. Acımasız gerçek günlerdir sürüp giden, sanki haftalarca sürmüşe benzeyen bir belirsizlikten evlaydı.</p>

  <p class="normal">Cumhurbaşkanı Poincaré son bir umutla, Fransızlara hitap ederek "seferberliğin savaş demek olmadığını", silah başına çağırmanın yalnızca bir önlem olduğunu açıkladı boş yere. "Savaş bu, kaçınamayacağımız savaş" diyordu kalabalıklar kaderine boyun eğerek. Hemen o gece ya da ertesi gün yola çıkacak olanlar en hevesli ve cesurlarıydı: "Mademki bizi arıyorlar, bulacaklar öyleyse. Yaşasın Fransa!" Birinci Cumhuriyet'in gönüllülerinin marşı olan "Yolculuk Türküsü"nü kritik anlarda sanatın sesini arayan halkın içgüdüsü gömülü olduğu topraktan çekip çıkarmıştı. Savaşçı ciddiyetini yansıtan bir havaya uyarlanmış Chenier'nin klasik dizeleri sokaklarda "Marseillaise" ile birlikte çınlıyordu.</p>

  <p class="indentmetinitalik">La République nous apelle,</p>

  <p class="indentmetinitalik">Sachons vaincre ou sachons périr;</p>

  <p class="indentmetinitalik">Un français doit vivre pour elle,</p>

  <p class="indentmetinitalik">Pour elle un français doit mourir.<sup class="calibre2"><a href="../Text/Mahserin%20DortAtlisi_split_022.html#footnote-100-24" id="footnote-100-24-backlink">[24]</a></sup></p>

  <p class="normal">Seferberlik gecenin tam on ikisinde yürürlüğe giriyordu. Hava kararmaya başlayınca sokaklarda istasyonlara doğru ilerleyen öbek öbek insanlar görülmeye başladı. Aileleri onlarla birlikte yürüyorlar, valizlerini ya da çıkınlarını taşıyorlardı. Mahalle arkadaşları da onlara eşlik ediyorlardı. Bu birliklerin başında bir kırmızı-beyaz-lacivert bayrak ilerliyordu. İhtiyat subaylar, uzun süre bir kenarda unutulmuş giysilerin olanca rahatsızlığını veren üniformalarını giymişlerdi. Göbeklerini sıkan yeni palaskaları ve yanlarından sarkan tabancalarıyla, kendilerini toplanma noktasına götürecek olan treni arıyorlardı. Oğullarından biri bir bez kılıfa gizlenmiş kılıcını taşıyordu. Koluna sarılmış karısı, hem üzüntülü hem gururlu, sevgi dolu bir fısıltıyla son öğütlerini sıralıyordu.</p>

  <p class="normal">Tramvaylar, otomobiller, faytonlar son hızla dolaşıyordu. Paris sokaklarında o kadar çok aracın bir arada görüldüğü olmamıştı. Buna karşın araç arayanların sürücüleri çağırmaları boşunaydı. Kimse sivillere hizmet etmek istemiyordu. Tüm taşıt araçları askerler içindi; bütün yolculuklar da tren istasyonlarında sonuçlanıyordu. Çuvallar yüklenmiş ağır levazım kamyonlarını herkes coşkuyla selamlıyordu: "Yaşasın ordu!" tekerlekli piramidin tepesine uzanmış giden tulumlu askerler bu sevgi gösterilerine kollarını sallayarak, kimsenin anlayamadığı haykırışlarla yanıt veriyorlardı. Kardeşlik o güne değin görülmedik bir hoşgörü yaratmıştı. Kalabalık itişip kakışıyor, ama insanlar karşılaştıkça hiç değişmeyen bir nezaket gösteriyorlardı. Araçlar çarpışıyordu, sürücüleri alışık oldukları üzere birbirlerine hakaret yağdıracakken, kalabalığın işe el koymasıyla, sonunda el sıkışıyorlardı. "Yaşasın Fransa!" Otomobillerin tekerlekleri arasında kaçışan yayalar gülüyorlar, sürücüyü babacan bir tavırla paylıyorlardı: "Birliğine iltihak etmeye çalışan bir Fransızı mı öldüreceksin!" Sürücü de yanıt olarak: "Birkaç saate kadar ben de yolcuyum. Bu son seferim." Gece bastırdıkça tramvaylarla otobüslerin seferleri giderek düzensizleşiyordu. Görevlilerin çoğu işyerlerini terk etmiş, ailelerine veda edip trene binmeye gitmişlerdi. Paris'in tüm yaşantısı gidip gidip istasyonlara boşalan yarım düzine insan nehrinde toplanmıştı.</p>

  <p class="normal">Desnoyers ile Argensola gece yarısına yakın bir bulvar kafesinde buluştular. İkisi de günün heyecanlarından yorgun düşmüşlerdi, gürültülü-şiddetli gösterileri izleyen sinir boşalımı içindeydiler. Dinlenme ihtiyacındaydılar. Savaş gerçek olmuştu ve o kesinlikten sonra artık yeni haber almak için bir aceleleri kalmamıştı. Kafede uzun süre kalmak dayanılmaz bir şey gibi geldi. Alev alev tutuşmuş, dumana boğulmuş havada kafe halkı şarkılar söylüyor, ufak bayraklar sallıyordu. Gelmiş geçmiş ne kadar marş varsa koro halinde söyleniyor, tabaklara ve bardaklara vurularak tempo tutuluyordu. Biraz kozmopolit olan kalabalık Avrupa halklarını sıralıyor, coşkulu avazelerle selamlıyordu onları. O halkların hepsi mi hepsi Fransa'nın safında yer alacaklardı. "Yaşasın!.. Yaşasın!" İki arkadaşın yanındaki masada yaşlı bir çift oturuyordu. Mütevazı gelirleriyle geçinen, düzenli, kendi halinde bir yaşantıları olan kimselerdi, herhalde bütün ömürlerinde gecenin o saatinde uyanık kaldıkları olmamıştı. Coşkuya kapılıp sürüklenmiş, "savaşı daha yakından görebilmek için" bulvara inmeye karar vermişlerdi. Masa komşularının konuştukları yabancı dil adamın onların önemini abartmasına neden oldu.</p>

  <p class="normal">— Sizler ne dersiniz, İngiltere de bizimle birlikte yürüyecek mi?..</p>

  <p class="normal">Argensola'nın ondan fazla bir bildiği yoktu, yine de yetkeli bir edayla yanıtladı: "Elbette; çoktan karar verildi bile." İhtiyar adam ayağa fırladı: "Yaşasın İngiltere!" Karısı onu hayranlık dolu bakışlarıyla okşarken, unutulmuş bir vatanseverlik türküsü söylemeye başladı, pek az kişinin izleyebildiği nakaratına kollarıyla tempo tutuyordu.</p>

  <p class="normal">İki arkadaş eve yürüyerek dönmek zorunda kaldılar. Kendilerini almaya razı olan bir araç bulamadılar; tüm araçlar aksi yönde, istasyonlara doğru gidiyordu. İkisi de keyifsizdi, ama Argensola sessiz yürüyemiyordu.</p>

  <p class="normal">"Ah bu kadınlar yok mu!" Desnoyers onun birkaç aydır Taibout Caddesi'ndeki bir terzi yamağı kızla kurduğu edepli ilişkiyi biliyordu. Pazar günleri Paris'in çevresinde dolaşıyorlardı, birkaç kez sinemaya gitmişlerdi, popüler bir gazetenin ekinde yayımlanan son romanın yücelikleri üstüne yorumlarda bulunuyorlardı, gece bastırırken kız baba evinde yatmak üzere Bois Colombes trenine binerken birbirlerine veda öpücükleri veriyorlardı; hepsi buydu. Ama Argensola kötü niyetle işi zamana bırakıyordu, zaman en katı erdemleri bile yumuşatırdı. O akşam ertesi sabah birliğine katılmak üzere yola çıkacak olan bir Fransız arkadaşla aperatif almışlardı. Kızın onu birkaç kez kendisiyle birlikte görmüşlüğü vardı, hiç de özel bir ilgi göstermemişti; ama şimdi birdenbire sanki başka biriymiş gibi, ona hayran oluvermişti. O gece baba evine dönmekten vazgeçmişti; bir savaşın nasıl başladığını görmek istiyordu. Üçü birlikte yemek yemişlerdi ve kızın tüm ilgisi yola çıkacak olana odaklanmıştı. Hatta Argensola kendi öncelik hakkından yararlanarak masanın altından elini aradığında, ani bir utangaçlığı tutmuş, darılmıştı. O arada, başı neredeyse müstakbel kahramanın omzuna devrilecekti, adamı hayran bakışlarla sarıp sarmalamaktaydı.</p>

  <p class="normal">— Ve çıkıp gittiler!.. Birlikte çıkıp gittiler! –dedi hınçla–. Acınacak halimi uzatmamak için onları kendi başlarına bırakmak zorunda kaldım. Onca uğraşmıştım... başkası içinmiş!</p>

  <p class="normal">Bir an sustu, düşüncelerinin yönünü değiştirerek ekledi:</p>

  <p class="normal">— Yine de şunu teslim etmeliyim ki kızın davranışı güzeldi. Kendini sunmanın zamanı geldiğini düşündüklerinde kadınlar amma da cömert oluyorlar!.. Babası celalli biri diye ödü patlar, ama bir gece şöyle böyle tanıdığı, daha akşamüzeri hiç aklında olmayan biriyle birlikte evinden dışarıda kalıyor... Millet canını sunacak olanlara minnet duyuyor, o zavallıcık da ölüme hükümlü olanlar için bir şeyler yapayım dedi, son saatlerinde bir damla mutluluk vermek istiyor... ve kalkıp en değerli şeyini sunuyor, bir daha asla geri alamayacağı bir şeyi. Ayıp ettim doğrusu... İstersen gül halime, ama itiraf et ki güzel bir davranıştı kızınki.</p>

  <p class="normal">Gerçekten de Desnoyers arkadaşının talihsizliğine güldü, ama aslında o da sır gibi sakladığı büyük aksiliklerin acısı içindeydi. İlk görüşmelerinden sonra Margarita'yı bir daha görmemişti. Ondan yalnız birkaç mektupla haber almıştı... Lanet olası savaş! Mutlu insanların hayatını nasıl da altüst ediyordu! Margarita'nın annesi hastaydı. Subay olan ve seferberliğin ilk gününde yollara düşmesi gereken oğlunu düşünüyordu. Genç kadın da ağabeyi yüzünden kaygılanıyor, annesi evde ağlayıp sızlarken stüdyoya gelmeyi yakışıksız buluyordu. Ne zaman bitecekti bu durum?..</p>

  <p class="normal">Amerika'dan getirdiği o dört yüz bin franklık çek de ayrıca kaygı nedeniydi. Bir gün önce, havale bildirilmedi diye bankadan çeki ödememişlerdi. Ardından da evet bildirildi demişler, ama ödemeyi yine yapmamışlardı. O akşam, kredi kuruluşları kapandıktan sonra, hükümet piyasalarda panik sonucu oluşacak bir genel çöküşü önlemek amacıyla bir kararname çıkararak moratoryum ilan etmişti. Acaba ne zaman ödeyeceklerdi parasını?.. Belki henüz başlamamış olan savaş sona erdiğinde; belki de asla. Cebinde yolculuktan artakalan iki bin franktan az bir paradan başka nakdi yoktu. Bankalarda tuttukları paralarını çekemediklerinden bütün dostları dardaydılar. Ceplerinde biraz parası olanlar da bir banknot bozdurabilmek için dükkân dükkân dolaşmak ya da bankaların kapısında kuyruğa girmek zorunda kalmışlardı. Ah bu savaş! Bu saçma sapan savaş!</p>

  <p class="normal">Champs Elysées'nin ortalarında başında geniş kenarlı bir şapka, önlerinde kendi kendine konuşarak ağır ağır yürüyen bir adam gördüler. Bir fenerin yanından geçtiğinde Argensola onu tanıdı: "Dostumuz Tchernoff." Rus selamlarına karşılık verirken, sakalının derininden hafif bir şarap kokusu duyuldu. Hiç davet beklemeksizin adımını onlarınkine uydurup Arc de Triomphe'a doğru onların peşi sıra geldi.</p>

  <p class="normal">Julio Argensola'nın o ahbabıyla evin eşiğinde karşılaştıkça yalnız sessizce selamlaşmakla yetinmişti. Ama üzüntü insan ruhunu yumuşatır, yoksulların dostluğunu serinletici bir gölge gibi aratır. Öte yandan Tchernoff da Desnoyers'e sanki ezelden beri tanıyormuş gibi baktı.</p>

  <p class="normal">Monologunu kesmişti, zaten karanlık bitki yığınlarından, ıssız banklardan, sokak fenerlerinin kırmızımtırak ışığıyla delinen lacivert gölgeden, sıcak soluklardan ve kırpışan yıldızlardan kubbesiyle yaz gecesinden başka kimsenin onu dinlediği yoktu. Yanındakilere saygı gösterisi olarak, konuşmadan birkaç adım attı, ama sonra sanki tek başına yürüyormuşçasına, hiçbir açıklamada bulunmaksızın, bıraktığı yerden söylenmeyi sürdürdü.</p>

  <p class="normal">— ... ve şimdi buradakiler gibi heyecanla haykırıyorlardır, kışkırtılan vatanlarını savunmaya gideceklerine inanıyorlardır iyi niyetle, hiç kimsenin tehdit etmediği aileleri, yuvaları için ölmek istiyorlardır.</p>

  <p class="normal">— Kimden söz ediyorsun, Tchernoff –diye sordu Argensola.</p>

  <p class="normal">Rus gözlerini ona dikti, sanki sorusuna şaşırmış gibiydi.</p>

  <p class="normal">— Onlar –diye tek sözcükle yanıtladı.</p>

  <p class="normal">İkisi de anladılar... "onlar!" Başkaları olamazdı.</p>

  <p class="normal">— Ben on yıl Almanya'da yaşadım –diye sürdürdü, dinlenildiğini görünce daha tutarlı konuşmaya başlamıştı–. Berlin'de gazete muhabiri olarak bulundum, o insanları tanırım. Tıklım tıklım dolu bulvardan geçerken, hayalimde şu saatte orada olup biteni canlandırdım. Orada da bayraklar sallayarak coşkuyla şarkı söylüyor, kükrüyorlardır. Dış görünümleri aynı, ama içleri ne kadar farklı!.. Dün gece, bulvarda, halk "Berlin'e!" diye bağıran çığırtkanları kovaladı. Kötü anılar uyandıran, yakışıksız bir bağırtıydı. Fransa fetih istemiyor; istediği tek şey saygı görmek, barış içinde yaşamak, kimse ezilmesin, tedirgin olmasın. Bu gece kıtalarına iltihak eden iki kişi yola çıkarken diyorlardı ki: "Almanya'ya girdiğimizde onlara cumhuriyeti dayatacağız..." Cumhuriyet, dostlarım, kusursuz bir şey değildir, yine de Tanrı'nın inayetiyle hüküm süren sorumsuz bir kralın buyruğunda yaşamaktan evladır. En azından sükûnet demektir, hayatı sarsıntıya uğratacak kişisel emellerin olmayışıdır. O iki işçinin cömertliği karşısında duygulandım: Düşmanlarını kıyıma uğratmak yerine, en iyi bildikleri şeyi sunarak onları düzeltmek istiyorlardı.</p>

  <p class="normal">Tchernoff bir an sustu, hayalinde canlandırdığı görüntü karşısında alayla gülümsedi.</p>

  <p class="normal">— Berlin'de halk kitleleri coşkularını üstün bir halka yakışacağı üzere, üst düzeyde dile getirirler. Ezilmişliklerini kaba saba bir maddecilikle avutanlar bu saatte "Haydi Paris'e! Bedava şampanya içmeye!" diye bağırıyorlardır. Yeni bir onura erişmek için her şeyi yapabilecek tıynetteki Protestan burjuvaziyle, son yıllarda dünyada en büyük rezaletleri çıkarmış olan soylu sınıf da onlar gibi "Haydi Paris'e!" diye bağırıyorlardır. Paris günahın Babil'idir, <span class="ideitalik">Moulin Rouge</span>'un, Montmartre restoranlarının şehridir, tek bildikleri de budur zaten... Benim sosyal-demokrat yoldaşlarım da avaz avaz bağrışıyorlardır; ama onlara başka şarkı belletmişlerdir: "Moskova'ya! Petersburg'a! Uygarlığı tehdit eden Rus tiranlığını ezmek gerek!" Kayzer kendi halkının karşısında bir başka memleketteki tiranlığı korkuluk olarak kullanmaktadır... güleyim bari!</p>

  <p class="normal">Ve Rusun kahkahası gecenin sessizliğinde tahta takırtısı gibi yankılandı.</p>

  <p class="normal">— Biz Almanlardan daha uygarız –dedi gülmesi bitince.</p>

  <p class="normal">Kendisini ilgiyle izleyen Desnoyers şaşarak irkildi, "Bu Tchernoff kafayı bulmuş galiba," dedi.</p>

  <p class="normal">— Uygarlık –diye sürdürdü– yalnızca büyük bir endüstri, yığınla gemi, ordular, bilimden başka şey öğretmeyen çok sayıda üniversite demek değildir. Bu maddi bir uygarlık olur. Bir başka uygarlık daha vardır ki, ruhu yüceltir, insan vakarının gıkını çıkarmaksızın sonu gelmez aşağılanmalara katlanmasına izin vermez. Ahşap evceğizinde oturup, kendini ülkesinin diğer insanlarına eşit sayan bir İsviçre vatandaşı, bir teğmene yol vermek zorunda olan bir <span class="ideitalik">Herr Professor</span>'dan ya da adının başında <span class="ideitalik">von</span> sanı bulunan birinin karşısında uşaklaşan Hamburglu zenginden daha uygardır.</p>

  <p class="normal">Sözün burasında İspanyol, Tchernoff'un ekleyeceği şeyi tahmin etmişçesine başıyla onayladı.</p>

  <p class="normal">— Biz Ruslar büyük bir despotluk dönemi yaşadık. Ben birazını bilirim. Hapishanelerin açlığını, soğuğunu bilirim; Sibirya'da bulundum... Gel gör ki bizdeki despotluğun karşısına hep bir devrimci protesto dikilmiştir. Ulusun bir bölümü yarı barbardır, evet, ama kalanının üstün bir kafası vardır, özgürlük ve gerçek için tehlikelere göğüs gerdiren, özverilerde bulunmasına yol açan yüksek ahlaklı bir ruhu vardır... Ya Almanya? Orada kim ağzını açıp da insan haklarını savunmak için itiraz etmiştir? Ulu despotlar diyarı Prusya'da hangi devrimler yapılmıştır? Militarizmin kurucusu Friedrich Wilhelm karısına kötek atmaktan, çocukların yemeğine tükürmekten usanınca, gürzünü kapıp sokağa fırlıyor, zamanında kaçmasını beceremeyen uyruklarının kafasına indiriyordu. Oğlu Büyük Friedrich bir uşaklar halkına hükmetmekten bezmiş olarak öldüğünü söylüyordu. İki yüz yıllık Prusya tarihinde bir tek devrim oldu: 1848'deki barikatlar, onlar da Paris Devrimi'nin Berlin'deki kötü kopyasıydı, hiçbir sonuç vermedi. Son protesto çırpınışlarını Bismarck yumruğuyla ezdi, onlar da vardıysa tabii. Dostları onu bir devrimle tehdit ettikleri zaman, o vahşi <span class="ideitalik">junker</span> müstehcen bir el hareketi yapıyor, kahkahaların en saygısızını patlatıyordu. Prusya'da bir devrim!.. Halkını herkesten iyi tanırdı o.</p>

  <p class="normal">Tchernoff vatansever değildi. Argensola birçok kez onun kendi ülkesi aleyhine konuştuğunu işitmişti. Yine de kibirli Almanların Rus halkını küçümsediklerini gördükçe öfkeleniyordu. Emperyalist büyüklük masalıyla geçen son kırk yılda, Almanların o böbürlendikleri entelektüel hegemonya nerelerdeydi peki?.. Bilimin kusursuz emekçileriydiler onlar; her biri kendi uzmanlık alanından dışarı çıkmayan, dar görüşlü bilgelerdi; laboratuvar rahipleriydiler, durup dinlenmeden çalışırlardı, onlar söylediler diye gerçek sayılan koskocaman yanlışlar arasında, ara sıra doğruya ulaştıkları da oluyordu; hepsi buydu. Onca sabırlı ve saygıdeğer çalışmanın yanı sıra ne çok şarlatanlık vardı! Koskocaman adlardan mağaza vitrininde mostralık olarak yararlanılıyordu! Nice bilgeler sanatoryum otellerinde kullanılıyordu!.. Bir <span class="ideitalik">Herr Professor</span> veremin tedavisini keşfediyordu, ama veremliler yine de eskisi gibi telef olup gidiyorlardı. Bir başkası en ağza alınmaz hastalığı yenen çareyi numaralandırıyordu, ama frengi dünyayı kırıp geçirmekte berdevamdı. Ve tüm bu hatalar hatırı sayılır servetlere mal oluyordu: Her kurtarıcı çare bir endüstriyel şirketin kurulmasına yol açıyor, ürünleri pek yüksek fiyatlara satılıyordu, sanki ıstırap zenginlerin ayrıcalığıymış gibi. Pasteur ve ikinci sınıf halklardan çıkmış daha başka bilgeler bu blöften nasıl da uzaktılar, onlar tekellere alet olmaksızın sırlarını dünyaya sunmuşlardı!</p>

  <p class="normal">— Alman bilimi insanlığa çok şey vermiştir, bunu teslim ediyorum –diye sürdürdü Tchernoff–; ama başka ulusların bilimi de aynı ölçüde katkıda bulunmuştur. Ancak kibrinden çılgına dönmüş bir halk kendisinin tüm uygarlığın taşıyıcısı olduğuna, başkalarının hiçbir şey yapmadıklarına inanabilir... Uzmanlaşmış dehaları bir yana, kendisini evrensel sanan o Almanya zamanımızda hangi dehaları yaratmıştır? Wagner romantiklerin sonuncusudur, bir çağı kapatıp geçmişe karışmıştır. Nietzsche Leh asıllı olduğunu her fırsatta yinelemiş, kılı kırk yaran burjuvaların diyarı saydığı Almanya'dan nefret etmiştir. Slavcılığı öylesine belirgindi ki, Cermenlerin Slavlar tarafından ezileceği kehanetinde bile bulunmuştu... Başkası da yok zaten. Oysa vahşi halk dedikleri biz, son zamanlarda dünyaya hayranlık uyandıracak manevi yücelikte sanatçılar verdik. Tolstoy ile Dostoyevski evrenseldirler. II. Wilhelm'in Almanya'sı onların karşısına hangi adları çıkarabilir ki?.. Almanya müzik diyarı olmuştur, evet, ama günümüzdeki Rus müzisyenleri Wagnerciliği sürdürenlerden daha özgünler, onlarsa yapıtlarının cılızlığını maskelemek için orkestranın umutsuz çırpınışlarına sığınıyorlar... Alman halkı ıstırap döneminde dahiler çıkarmıştır, Pancermenist gurur henüz doğmamışken, imparatorluk daha yokken. Goethe, Schiller, Beethoven ufak prensliklerin vatandaşlarıydılar. Başka ülkelerin etkisini aldılar, dünya vatandaşları olarak evrensel uygarlığa katkıda bulundular; mademki dünya onların yapıtlarına önem veriyor, öyleyse Cermenleşmesi gerekir diye akıllarına gelmedi.</p>

  <p class="normal">Çarlık rejimi korkunç şeyler yapmıştı. Tchernoff bunu fazlasıyla biliyordu, Almanların gelip anlatmasına ihtiyacı yoktu. Ama Rusya'nın tüm aydın sınıfları despotluğun düşmanıydılar ve ona karşı çıkıyorlardı. Oysa Prusya çarcılığının düşmanı aydınlar neredeydi Almanya'da? Ya susuyorlar, ya Tanrı'nın o talihli kuluna dalkavukluk ediyorlardı; adam Neron'dan örneklenen bir müzisyen ve komedyendi, zekâsı kıvrak ve yüzeyseldi, her şeye el attığından her şeyi biliyorum sanıyordu. Tarih sahnesinde bir yer tutma kaygısıyla, dünyaya felaketlerin en büyüğünü musallat etmişti.</p>

  <p class="normal">— Hem benim ülkemin üstüne çökmüş olan despotluk neden Rus olsun ki? En berbat çarlar Prusya'yı taklit etmişlerdi. Çağımızda, Rus ya da Leh halkı hakkını aradığı her seferinde, tepkiciler Kayzeri yardımlarına çağırmakla tehdit ettiler. Rus soylu sınıfının yarısı Alman; halkı şişlediklerinden ötürü en fazla seçilen generaller Almanlar; despotluğu destekleyen, danışmanlık eden bürokratlar Alman; işçi grevlerini, tahakküm altındaki halkların başkaldırmalarını kıyımlarla cezalandırmayı üstlenen subaylar Alman. Tepkici Slav hayvanın biridir, gel gelelim nice hükümdarı nihilist olan bir ırkın duygusalcılığını taşır. Kırbacını kolaylıkla kaldırır, ama ardından pişman olur, hatta ağlar. Ben öyle Rus subayları gördüm ki, halkın üstüne yürümemek için ya da kıyım emri verdiklerinden ötürü kendilerini öldürdüler. Çarlık rejiminin hizmetindeki Alman fütursuzdur, davranışlarından hiçbir yakınması yoktur: Soğukkanlılıkla öldürür, yaptığı her şeyde olduğu gibi titiz, dakik bir yöntem uygular. Rus ise barbardır, vurur, ardından pişman olur; uygar Alman eli titremeksizin kurşuna dizer. Bizim çarımız, Slav işi bir insanlık hayali kurarken, cömert bir evrensel barış ütopyasıyla Lahey konferanslarını düzenledi. Oysa kültürün kayzeri yıllar yılı hiç bilinmeyen yıkıcı bir düzeneği parça parça oluşturup yağladı, şimdi onunla tüm Avrupa'yı ezecek işte. Rus insanı alçakgönüllü, eşitlikçi, demokratik, adalete susamış bir Hıristiyandır; Alman ise Hıristiyanlığına toz kondurmaz, ama eski çağların Cermenleri gibi bir puta tapıcıdır. Onun dini kandan hoşlanır, kast sistemini korur; gerçekten tapındığı Tanrı, Odin'dir; ancak Kıyım Tanrısı şimdi adını değiştirmiştir, adı "Devlet"tir artık.</p>

  <p class="normal">Tchernoff bir an durdu, belki de yanındakilerin şaşkınlığını iyice görmek istiyordu, sonra dosdoğru söyleyiverdi:</p>

  <p class="normal">— Ben Hıristiyanım.</p>

  <p class="normal">Rusun fikirlerini ve geçmişini bilen Argensola şaşkınlık gösterdi, Julio ise yine kuşkulandı: "Hiç ötesi yok, bu Tchernoff denen adam kafayı bulmuş."</p>

  <p class="normal">—Evet, doğrusu Tanrı'yla pek alışverişim yoktur –diye sürdürdü–, dogmalara da inanmam, ama ruhum tüm devrimcilerinki gibi Hıristiyandır. Modern demokrasinin felsefesi laik bir Hıristiyanlıktır. Biz sosyalistler kendi halinde, zayıf emekçileri severiz. Onun hayat ve refah hakkını savunuruz, dinin büyük azizleri de öyledirler, her mutsuz kişiyi kardeş saymışlardır. Biz yoksula saygı gösterilmesini adalet adına isteriz; onlar merhamet adına isterler. Aramızdaki tek fark budur işte. Ama onlar da, biz de insanların daha iyi bir yaşam sürmek için uzlaşmalarına çalışırız; güçlünün güçsüz için, iktidar sahibinin alt sınıflar için özveride bulunmasını, dünyayı kardeşliğin yönetmesini ister, elden gelen en büyük eşitliği amaçlarız.</p>

  <p class="normal">Slav Tchernoff insan emellerinin tarihçesini özetliyordu: Yunan düşüncesi dünyaya refahı getirmişti, ama ancak bir avuç insan içindi; kendi ufak demokrasilerinin vatandaşları, insanlığın büyük bölümü oluşturan özgür insanlar için, kölelerle barbarları kendi perişanlıklarına terk etmişti. Ezilenlerin dini olan Hıristiyanlık mutluluk hakkını tüm insanlara tanımıştı, gel gelelim, mutluluğu bu "gözyaşı vadisi"nden uzaklara, gökyüzüne taşımıştı. Devrimle onun mirasçısı olan sosyalistler, eskiçağ insanları gibi mutluluğu yeryüzünün erişilebilir gerçeklerinde buluyorlar ve onlar da Hıristiyanlar gibi, tüm insanların ondan pay almalarını öngörüyorlardı.</p>

  <p class="normal">— Bugünkü Almanya'nın Hıristiyanlığı nerede kalmış?.. Zayıfların savunucusu olan Fransa Cumhuriyeti'nde muhafazakâr <span class="ideitalik">junker</span>'lerin dindarlığında olduğundan daha çok Hıristiyan ruhu var. Almanya kendine benzer bir Tanrı kurgulamış, ona tapındığını sanırken, aslında kendi imgesine tapınıyor. Alman Tanrısı savaşı bir halkın ilk işlevi, uğraşların en soylusu sayan Alman Devleti'dir. Öbür Hıristiyan halklar savaşmak zorunda kaldıklarında, davranışlarıyla İncil arasındaki çelişkiyi duyumsarlar, kendini savunma gibi amansız bir gereği ileri sürerek kendilerini mazur göstermeye çalışırlar. Alman ise savaşın Tanrı'nın gönlüne hoş geldiğini ilan eder. İsa'nın militarizm yanlısı olduğunu kanıtlayan Alman vaazları duymuşumdur ben.</p>

  <p class="normal">Alman gururu, kendi ırkının Tanrı tarafından dünyaya egemen olmak için yaratıldığı kanısı Protestanları, Katolikleri, Musevileri uzlaştırıyordu.</p>

  <p class="normal">— Aralarındaki dogma ayrılıklarının üstünde, Devlet Tanrısı vardır, o da Almandır; savaşçı Tanrı, kim bilir belki de şu anda Wilhelm onu "saygıdeğer müttefikim" diye niteliyordur. Dinler her zaman evrenselliğe yönelmişlerdir. Hedefleri insanoğlunu Tanrı ile ilişkiye sokmak, tüm insanlar arasındaki ilişkileri desteklemektir. Prusya ise kendi kişisel kullanımına uygun ikinci bir Yehova, insan soyunun büyük bölümüne düşman, Alman halkının hınçlarını ve emellerini benimsemiş bir Tanrı yaratarak barbarlığa geri dönmüştür.</p>

  <p class="normal">Sonra Tchernoff o hırslı, zalim, intikamcı Alman Tanrısı'nın yaratılışını kendince açıklıyordu. Almanlar dünkü Hıristiyanlardı. Hıristiyanlıkları topu topu altı yüzyıllıktı, diğer Avrupa halklarınınki ise on, on beş, on sekiz yüzyıllıktı. Haçlı Seferleri sona erdiği sıralarda, Prusyalılar hâlâ pagandılar. Irklarının gururu onları savaşa sürüklerken, ölmüş tanrılarını yeniden canlandırıyordu. Bir askeri başbuğ olan eski Cermen Tanrısı gibi, Almanlar <span class="ideitalik">İncil</span>'in Tanrı'sını da mızrak ve kalkanla donatıyorlardı.</p>

  <p class="normal">— Berlin Hıristiyanlığının başında miğfer, ayağında binici çizmeleri vardır. Şu anda Tanrı da tıpkı Otto, Fritz, Franz gibi, seçilmiş halkın düşmanlarını cezalandırmak üzere seferberliğe çağrılmıştır. "Öldürmeyeceksin" diye buyurmuş olmasının hiç önemi yoktur, oğlunun yeryüzünde "Ne mutlu barış içinde yaşayanlara," demiş olmasının da. Hangi mezhepten olurlarsa olsunlar Alman rahiplerine göre, Hıristiyanlık ancak insanların bireysel olarak daha iyi olmalarını sağlayabilir, devletin yaşamına karışmamalıdır. Prusya Devleti'nin Tanrısı "Eski Alman Tanrısı"dır, vahşi Cermen mitolojisinin mirasçısı, savaşa susamış tanrıların bir karışımı.</p>

  <p class="normal">Bulvarın sessizliğinde, Rus amansız tanrıların kızıl figürlerini anıyordu. O gece kulaklarında pek sevdikleri silah şakırtılarını, burunlarında kekremsi kan kokusunu duyduklarında uykularından uyanacaklardı. Ufacık kafalı hayvansı Tanrı Tor pazılarını şişiriyor, kentleri ezeceği çekicini kavrıyordu. Wotan, gövdesi şimşekten, ucu gök gürültüsünden mızrağını bilemekteydi. Tek gözlü Odin, dağının tepesinde esneyerek tahtının çevresine yığılacak savaşçı ölülerini bekliyordu. Saçı başı birbirine karışmış kan ter içindeki Walküre'ler, kısrak kokulu bakireler, bir buluttan öbürüne at koşturmaya başlamışlar, acı çığlıklar atarak insanları kışkırtıyorlardı, maksatları cesetlerini seccade gibi dürüp uçan beygirlerinin terkisine vurmaktı.</p>

  <p class="normal">— Alman Hıristiyanlığı –diye sürdürdü Rus–, Hıristiyanlığın reddidir. Ona göre insanlar Tanrı nezdinde eşit değildirler. Tanrı yalnız güçlülerden hoşlanır, her şeye cüret etsinler diye destekler onları. Cılız doğmuş olanlar güçlülere boyun eğmeli ya da yok olmalıdır. Halklar da eşit değildir: Yönetici halklar ve alt düzeyde halklar olarak ayrılırlar; bu ikincilerin kaderi un ufak olup öbürleri tarafından yutulmaktır. Tanrı böyle istemektedir. Büyük yönetici halkın Almanya olduğunu söylemeye bile gerek yok elbette.</p>

  <p class="normal">Argensola onun sözünü kesti. Alman gururu yalnızca Tanrı'sına dayanmıyordu ki, bilimi de işe karıştırıyorlardı.</p>

  <p class="normal">— Bunu biliyorum –diye sözünü kesti Rus–: gerekircilik, eşitsizlik, doğal ayıklama, hayat mücadelesi... Kendi değerleriyle onca gururlanan Almanlar, entelektüel anıtlarını başkalarının toprağında inşa ederler, yeni bir yapıt yükselttiklerinde çimentosunu ecnebiden ödünç isterler. Bir Fransız ve bir İngiliz, Gobineau ile Chamberlain, ırklarının üstünlüğünü savunmak için gerekçe sağlamışlardır onlara. Darwin ile Spencer'dan artan döküntülerle ihtiyar Haeckel'leri "monizm"i yapılandırmıştır, hani şu politikaya uygulandığında Alman gururuna bilimsel temel sunan, halkların en güçlüsü olduğundan ona dünyaya hükmetme hakkını tanıyan öğretiyi.</p>

  <p class="normal">— Hayır, bin kere hayır –diye sürdürdü kısa bir sessizliğin ardından–. Bütün o acımasızlıklar gerektiren hayat mücadelesi hikâyesi alt düzeydeki yaratıklar için doğru olabilir, ama insanlar arasında geçerli olmamalıdır. Biz gelişmiş, akıllı yaratıklarız, ortamın koyduğu yazgıdan yakamızı kurtarmalı, ortamı değiştirip kendimize uydurmalıyız. Hayvanlar hukuk, adalet, merhamet nedir bilmezler; karanlık içgüdülerinin esiri olarak yaşar giderler. Oysa biz insanlar düşünürüz; düşünce de özgürlük demektir. Güçlü olan, gücünü kanıtlamak için zulüm yapmak zorunda değildir; gücünü kötüye kullanmayıp hamiyetli davrandığında daha büyümüş olur. Dünyaya gelen herkes hayat hakkına sahiptir; nasıl gururlu yaratıkların yanı sıra kendi halinde yaratıklar varsa, büyüklü küçüklü, kimi ihtiyar kimi genç halklar da varlıklarını korumalıdır. Bizim varlığımızın amacı mücadele değildir, öldürmek değildir, yoksa sonra bizi de öldürürler, derken bizi öldüren de öldürülür. Bunları kör doğaya bırakalım. Uygarlaşmış halklar, ortak bir düşünceyi izleyeceklerse, Akdeniz Avrupa'sınınkini benimsemeli, elden geldiğince barışçı ve tatlı bir yaşam kavramını gerçekleştirmelidirler.</p>

  <p class="normal">Rusun sakalı acımasız bir gülümsemeyle kıpırdadı.</p>

  <p class="normal">— Ama <span class="ideitalik">Kultur</span> diye bir şey var, hani şu Cermenlerin bize dayattıkları, işte bu uygarlığa en ters düşen şeydir. Uygarlık ruhun incelmesidir, hemcinsimize saygıdır, başkasının düşüncesini hoş görmektir, nazik görenekler edinmektir. <span class="ideitalik">Kultur</span> ise bireyleri ve toplulukları kendi kutsal davasına hizmet etsinler diye örgütleyip asimile eden bir devletin icraatıdır. Ve o kutsal davanın özü başka devletlerin tepesine binmek, onları kendi büyüklüğüyle ezmektir, yani kibirle, vahşetle, şiddetle.</p>

  <p class="normal">Etoile Meydanı'na varmışlardı. Yıldızlı bir fon üzerinde Arc de Triomphe'un karanlık kitlesi seçiliyordu. Bulvarlar dört bir yana çift sıra ışıklarını saçıyorlardı. Anıtın çevresinde yer alan sokak fenerleri devasa kaidesini ve heykel gruplarının ayaklarını aydınlatıyorlardı. Gecenin meltemi yapının içine süzüldükçe kış yeli gibi buz kesiyordu. Evrenin yaygın laciverdi üzerinde kubbe anıtın kenarlarının sert hatlarını kesiyordu. Üçü de içgüdüsel olarak başlarını çevirip geride bıraktıkları Champs Elysées'ye bir göz attılar. Yalnızca bir gölge nehri gördüler, yapıların oluşturduğu siyah yamaçların arasında kırmızı yıldızların tespihleri yüzüyordu. Ama onlar bu manzaraya alışkındılar, karanlıkta, hiç çaba harcamaksızın, bulvarın görkemli inişini, çift sıra yüksek binaları, dipte Mısır'dan gelme dikilitaşıyla Concorde Meydanı'nı, Tuileries Bahçesi'nin ağaçlıklarını seyrettiklerini sandılar.</p>

  <p class="normal">— Güzel işte bu –dedi Tchernoff, baktığı yerde gölgelerden başka bir şey görüyordu–. Barışa ve hayatın tatlılığına âşık koskoca bir uygarlık geçmiş buradan.</p>

  <p class="normal">Bir anıyla burkuldu yüreği Rusun. Kaç kez ikindi vakti, yemekten sonra, işte tam orada gürbüz, iri kıyım, sarı sakallı, gözleri iyilikle pırıldayan bir adamla buluşmuştu. Sanki büyümesi yarıda kesilmiş bir deve benziyordu. Yanında köpeğiyle gezerdi. Jaurés idi o, dostu Jaurés, Meclis'e gitmeden önce Passy'deki evinden çıkıp Arc'a kadar bir yürüyüş yapardı.</p>

  <p class="normal">— Bu şimdi bulunduğumuz yerde durmayı severdi. Bulvarları, uzak bahçeleri, bu yükseltiden bakınca insanın hayranlığına sunulan tüm Paris'i seyrederdi. Duygulanarak şöyle derdi bana: "Muhteşem bir şey bu. Yeryüzünde rastlanabilecek en güzel bakış açılarından biri..." Zavallı Jaurés!</p>

  <p class="normal">Bir çağrışımla, Rus vatandaşı Bakunin'i anıyordu, o da başka bir devrimci, anarşizmin babasıydı, Richard Wagner adında genç bir arkadaşının yönetimindeki bir konserde Beethoven'in korolu senfonisini dinledikten sonra duygulanıp ağlamıştı. "Bizim devrimimiz gelip çattığında –diye bağırıyordu maestronun elini sıkarken– var olan her şey yok olacak, ama işte bunu ne pahasına olursa olsun kurtarmamız gerek."</p>

  <p class="normal">Tchernoff anılarından sıyrılıp çevresine baktı, hüzünle söylendi:</p>

  <p class="normal">— Onlar buradan geçmişlerdi.</p>

  <p class="normal">Arc'tan her geçtiğinde, belleğinde aynı görüntü canlanıyordu. "Onlar" güneşte parıldayan binlerce miğferdi; hepsi bir arada bir makine sertliğiyle havaya kalkan binlerce kalın çizmeydi; kısa trompetler, flütler, yassı trampetler taşların görkemli sessizliğini coşturmuştu; Lohengrin'in savaş marşı ıssız bulvarda, evlerin kapalı kapıları önünde çınlıyordu.</p>

  <p class="normal">O, bir yabancıyken, ataların şanını koruyan saygıdeğer yapılardan biri olan bu anıtın çekiciliğine kapılıyordu. Kim yapıp yakıştırmıştı, bilmek istemiyordu. İnsanlar kendi gururlarını okşayan anlık bir fikri taşlaştırdıklarını sanarak yapılar yükseltirler. Ardından daha geniş bir görüş yetisi olan insanlık gelir, yapıtın anlamını değiştirir, başlangıçtaki bencilliğinden sıyırarak devleştirir onu. En yüce bir güzelliği örnekleyen Yunan heykelleri, zamanında o çağların dindarlarının hamiyet nişanesi olarak tapınaklara armağan ettikleri basit yapıtlardı. Roma'nın büyüklüğünü anımsadığında ise herkes hayalinde kıyımlara sahne olan muazzam Colosseum'u ya da yeteneksiz imparatorların anısına yükseltilmiş kemerleri canlandırırdı. Halkları temsil eden yapıtların iki anlamı vardı: Onları yapan kişilerin verdikleri anlık içsel anlam, sonra evrensel bir ilgi odağı olan dışsal anlam; bunu aradan geçen yüzyıllar verir, o yapıtları simgeleştirirdi.</p>

  <p class="normal">— Arc de Triomphe, içinden Fransız –diye sürdürdü Tchernoff–, eleştiriye açık çarpışma ve general adlarıyla dolu. Dışından bakıldığında ise, devrimlerin en büyüğünü gerçekleştirmiş olan halkın ve özgürlüğe iman etmiş tüm halkların anıtıdır. İnsanın yüceltilmesi şurada, aşağılarda, Vendôme Meydanı'ndaki sütunda görülür. Sütunu yapanlar onu Ulu Ordu'nun anısına dikmişlerdir, o Ulu Ordu da silaha sarılarak devrimi tüm Avrupa'ya yayan halktır. Sanatçıların sezileri pek güçlüdür, onlar bu yapıtın gerçek anlamını önceden duyumsamışlardır. Sol yanımızdaki grupta "Marseil-laise"i söyleyen Rude savaşçıları meslekten asker değil, şiddet dolu yüce havariliğini gerçekleştirmeye giden silahlanmış yurttaşlardır. Çıplaklıklarında ben Yunan miğferi giymiş <span class="ideitalik">sansculotte</span>'lar<sup class="calibre2"><a href="../Text/Mahserin%20DortAtlisi_split_022.html#footnote-100-25" id="footnote-100-25-backlink">[25]</a></sup> görüyorum. Burada bir tek ulusun dar, bencil zaferini aşan bir şeyler var. Bu özgürlük Haçlıları sayesindedir ki Avrupa'da hepimiz yeni bir hayata gözlerimizi açtık... Halkları benim hayalimde bazı imgeler canlandırır. Eski Yunan'ı anımsarsam Parthenon'un sütunlarını görürüm; dünyanın efendisi olan Roma, Colosseum ile Traianus Kemeri'dir; Devrim Fransa'sı ise Arc de Triomphe'tur.</p>

  <p class="normal">Rusun görüşüne göre bu anıt aslında daha da ileri bir şeydi. Tarihin bir büyük rövanşını temsil ediyordu: Latin ırkları olarak anılan Güney halkları, Roma egemenliğini yıkmış olan istilalara yüzyıllar sonra karşılık veriyorlardı; Akdeniz insanları zaferi kazanmış, eski barbarların topraklarına dağılıyorlardı. Geçmişi yıkıcı bir dalga gibi silip süpürmüş, ardından hemen geri çekilmişlerdi. Tıpkı taşkın yaparak toprağı bereketlendiren bazı nehirler örneği, bu büyük yükseliş dalgası bağrında taşıdığı her şeyi gittiği yere götürmüştü. İnsanlar çekildikten sonra, geride yepyeni, verimli fikirlerle bereketlenmiş bir toprak kalıyordu.</p>

  <p class="normal">— Şayet onlar geri dönecek olsalar! –diye ekledi Tchernoff tedirginlikle–. Şayet bu taşlara yeniden ayak basacak olsalar!.. Geçen sefer hızla yükselen talihlerine kendileri de şaşırmış yoksullardı, buradan bir salona girmiş köylü misali geçip gittilerdi. Ceplerini doldurup, zaferlerinin anısını sürdürecek iki ili almakla yetindilerdi... Oysa şimdi Paris'e yürüyecek olanlar yalnızca askerler olmayacak. Orduların kuyruğuna öfkeli hancı kadınlar gibi takılmış, <span class="ideitalik">Herr Professor</span>'lar da sökün edecek, yanlarında barbarı çıldırtan barutlu şarap fıçısıyla, <span class="ideitalik">Kultur</span> şarabıyla. Furgonlarda muazzam bir bilimsel vahşet yükü getirilecek, kaba kuvveti her şeyin başlangıcı ve kutsanması olarak yücelten, özgürlüğü reddeden, zayıfı ezen, tüm dünyayı Tanrı'nın sevdiği bir azınlığın buyruğuna veren bir yeni felsefe. Şayet bu kubbenin altında bir kez daha Wagner'in ya da herhangi bir alay <span class="ideitalik">Kappelmeister</span>'inin bir marşını izleyen Alman çizmelerinin adımları yankılanacak olursa vay haline insanlığın.</p>

  <p class="normal">Arc'tan uzaklaştılar, Victor Hugo Bulvarı boyunca yürüdüler. Tchernoff hayalinde canlandırdığı bu resmi geçit görüntüsü kendisini üzmüş gibi suskun ilerliyordu. Birden düşüncelerini yüksek sesle geliştirmeyi sürdürdü.</p>

  <p class="normal">— E, ama gelirlerse de, ne olur ki?.. O yüzden hukuk ölecek değil ya. Gölgede kaldığı anlar olur, ama yeniden doğar; bilinmeyebilir, çiğnenebilir, fakat bu nedenle varlığı son bulmaz, tüm iyi ruhlar da onu hayatlarının tek kuralı olarak benimserler. Bir çılgınlar halkı başkalarının üzerine hukuku koydukları kaideye şiddeti yerleştirmek istiyor. Boşuna uğraşıyorlar. İnsanların emeli sonsuza değin daha fazla özgürlük, daha fazla kardeşlik, daha fazla adalettir.</p>

  <p class="normal">Böylece her şeyi yerli yerine oturttuktan sonra, sakinleşir gibi oldu Rus.</p>

  <p class="normal">O ve yanındakiler savaşa hazırlanan Paris'in sunduğu görüntüden söz ettiler. Görünürde değişen bir şey yoktu. Kent merkezinde ve istasyonların çevresinde olağanüstü bir hareketlilik yaşanıyordu, ama muazzam şehrin kalanı başına açılan büyük derdi açığa vuruyor değildi. Issız sokak her geceki görünümündeydi. Meltem, ağaçların yapraklarını hafiften kıpırdatıyordu. Gökyüzünden görkemli bir huzur iner gibiydi. Evler uyuyorlardı; ama kapalı pencerelerin ardında kızarmış gözlerin uykusuzluğu, yaklaşan tehditle daralmış göğüslerin soluğu sezinleniyordu; savaş bavulunu hazırlayan kıvrak eller titriyor, belki de son sevgi gösterisi haz duymadan karşılık buluyor, öpüşler hıçkırıklarla boğuluyordu.</p>

  <p class="normal">Komşularını anımsadı Tchernoff, hani stüdyonun arkasındaki öbür iç dairede oturan çifti. Kadın piyanosunu çalmaz olmuştu. Rus tartışma sesleri işitmişti, kapılar şiddetle çarparak kapanmış, adamın adımları gecenin bağrında kadının ağlamasından kaçarak uzaklaşmıştı. Duvarların ardında bir dram yaşanmaya başlamıştı; sıradan bir dram, aynı anda olup biten daha başka binlercesinin aynı.</p>

  <p class="normal">— Kadın Almanmış –diye ekledi Rus–. Bizim kapıcı kadın iyi koku alıyor, hangi ulustan olduğunu anlamış. Adam bu saatlerde alayına katılmak üzere yola çıkmış olmalı. Dün gece beni uyutmadılar. Duvarın ardında kadının iniltilerini duyuyordum; yavaş, umutsuz bir terk edilmiş çocuk ağlayışı, erkeğin sesi de onu susturmaya çalışıyordu, ama ne fayda... Dünyanın üstüne yağmur gibi üzüntü yağıyor!</p>

  <p class="normal">O akşam, evden çıkarken, kadına kapısının karşısında rastlamıştı. Başka bir kadındı sanki, birkaç saatte on beş yaş almış gibi bir yaşlı havası gelmişti üstüne. Boş yere onu yüreklendirmeye, erkeğinin yokluğuna metanetle katlanmaya özendirmeye çalışmıştı, karnında taşıdığı ikinci varlığa zarar vermemeliydi.</p>

  <p class="normal">— Çünkü o zavallı anne olacak. Durumunu mahcuplukla saklıyor, ama penceremden gördüm, bebek eşyası hazırlıyordu.</p>

  <p class="normal">Kadın onu sanki anlamaz gibi dinlemişti. Umutsuzluğu karşısında her söz etkisiz kalıyordu. Yalnızca kendi kendine konuşur gibi kekeleyebilmişti: "Ben Alman... O gidiyor; gitmek zorunda... Yalnızım... sonsuza değin yalnız!.."</p>

  <p class="normal">— Onu erkeğinden ayıran milliyetini düşünüyor; vatandaşlarıyla birlikte onu götürecekleri toplama kampını düşünüyor. Onun tarafının saldırısından kendini korumak durumundaki düşman bir ülkede terk edilmiş olmaktan korkuyor... Üstelik tüm bunlar anne olmak üzereyken. Ne büyük bir perişanlık! Ne büyük acılar!</p>

  <p class="normal">Pompe Sokağı'na varmışlardı. Eve girerken Tchernoff yanındakilerle vedalaştı, o servis merdiveninden çıkacaktı. Desnoyers konuşmayı uzatmak istedi. Arkadaşıyla yalnız kalmaktan, son zamanlarda ortaya çıkan tersliklerden ötürü sıkıntısının yeniden bastırmasından korkuyordu. Rusla konuşmak ilginç gelmişti. Üçü birlikte asansörle çıktılar. Argensola mutfaktaki dizi dizi şişelerden birini açmanın sırası geldiğini söyledi. Tchernoff kendi dairesine stüdyonun servis merdivenine açılan kapısından dönebilirdi.</p>

  <p class="normal">Geniş pencerenin camları açıktı; iç avluya bakan panjurlar da yine açık duruyordu; sürekli bir meltem perdeleri kıpırdatıyor, romantik stüdyonun eski fenerlerini, güve yemiş bayraklarını ve diğer süslerini oynatıyordu. Pencerenin kenarında, geniş mekânın bir ucunu aydınlatan ışıklardan uzakta, ufak bir masanın çevresine dizildiler. Loşlukta, sırtlarını içeriye dönmüş oturuyorlardı. Önlerinde karşı tarafın damlarıyla yıldızların soğuk, keskin ışınlarıyla delinmiş muazzam bir lacivert dörtgen uzanıyordu. Kentin ışıkları karanlık gökyüzünü kanlı bir yansımayla renklendiriyordu.</p>

  <p class="normal">Tchernoff iki kadeh içti, şarabın kalitesini dilini şaklatarak övdü. Üçü de susuyorlardı; gecenin heybetinin insanlara dayattığı hayranlık ve ürküntü dolu sessizliğe dalmışlardı. Gözleri bir yıldızdan öbürüne atlıyor, yıldızları ideal çizgilerde öbeklendiriyor, hayalsi ve düzensiz üçgenler, dörtgenler oluşturuyordu. Arada yıldızlardan birinin titrek parıltısı bakışlarını geçerken yakalıyor, hipnoza tutulmuşçasına sabitleştiriyordu.</p>

  <p class="normal">Rus seyre dalıp gitmişti, kadehini bir kez daha doldurdu. Ardından zalim bir alayla gülümsedi. Sakallı yüzü gecenin tiyatrosunda, perdelerin arasında beliren trajik bir maskın ifadesine büründü.</p>

  <p class="normal">— Orada, yukarıda, insanlar hakkında ne düşünürler acaba! –diye mırıldandı–. Bismarck diye birinin gelip geçmiş olduğundan haberi var mıdır yıldızlardan birinin? Yıldızlar Cermen halkının kutsal misyonunu bilirler mi acaba?</p>

  <p class="normal">Hep öyle gülüyordu.</p>

  <p class="normal">Damlardan oluşan o muazzam düzlüğü kesen yarıklardan birinin dibinden kayıp giden uzak ve kararsız bir şey gecenin sessizliğini bozdu. Üçü daha iyi duyabilmek için başlarını uzattılar... Sesler geliyordu. Erkeklerden oluşan bir koro yalın, tekdüze, ağır bir marş söylüyordu. Kulaklarıyla işitmekten çok, düşünceleriyle sezinliyorlardı onu. Meltemin dalgalanmaları arasında, tek tek onlara kadar ulaşan daha kuvvetli birkaç nota Argensola'ya kısa ezgiyi toparlama olanağını verdi, gerçek bir savaş marşıydı ve uyumlu bir ünlemeyle sonuçlanıyordu:</p>

  <p class="indentmetinitalik">C'est l'Alsace et la Lorraine,</p>

  <p class="indentmetinitalik">C'est l'Alsace qu'il nous faut.</p>

  <p class="indentmetinitalik"><span class="indentmetinitalik1">Oh, oh, oh, oh.<sup class="calibre2"><a href="../Text/Mahserin%20DortAtlisi_split_022.html#footnote-100-26" id="footnote-100-26-backlink">[26]</a></sup></span></p>

  <p class="normal">Bir grup adam daha, uzaklarda, bir caddenin dibinden, savaşın kapısı olan istasyona doğru gidiyorlardı. Herhalde varoşlardandılar ya da kırsal kesimden; sessizliğe gömülmüş Paris'ten geçerken, ulusun büyük emelini marşla dile getirmek istemişlerdi, karanlık bina cephelerinin gerisinde uykusuz kalanlar yalnız olmadıklarını bilip tüm tereddütlerinden sıyrılsınlar diye.</p>

  <p class="normal">— Tıpkı operalarda olduğu gibi – dedi Julio, görünmez koronun son notaları uzakta ve gecenin soluğunda yutulur... yiter giderken.</p>

  <p class="normal">Tchernoff içmeyi sürdürdü, ama dalgın bir hali vardı, gözlerini damların üstünde dalgalanan kızılımsı sise dikmişti.</p>

  <p class="normal">Alnının kırışmasından, içsel monologunun yankısı gibi ara sıra ağzından çıkan boğuk homurtulardan, iki arkadaş onun kafasının çalışmakta olduğunu seziyorlardı. Birden düşüncelerden söze atladı, hiç hazırlıksız, kafasında evirip çevirdiklerini yüksek sesle aktardı.</p>

  <p class="normal">— ... Ve birkaç saate kadar güneş doğduğunda, dünya kırlarda insanlığın düşmanı olan o dört atlının koşturduğunu görecek... Vahşi atları o koşunun sabırsızlığıyla kişneyecek; felaket habercisi binicileri şimdi kafa kafaya vermişler, eyerlerine sıçramadan önce birbirlerine son sözlerini söylüyorlardır.</p>

  <p class="normal">— Ne atlısı bunlar? –diye sordu Argensola.</p>

  <p class="normal">— Ejderhanın önünde gidenler.</p>

  <p class="normal">İki arkadaşa o yanıt da önceki sözler kadar anlaşılmaz geldi. Desnoyers bir kez daha "Sarhoş bu," diye geçirdi aklından. Ama merakından üsteledi. "Ne ejderiymiş o?"</p>

  <p class="normal">Rus ona sanki soruyu yadırgamış gibi baktı. Dalıp gittiği andan beri yüksek sesle konuşmuş olduğunu sanıyordu.</p>

  <p class="normal">— Mahşer ejderi.<sup class="calibre2"><a href="../Text/Mahserin%20DortAtlisi_split_022.html#footnote-100-27" id="footnote-100-27-backlink">[27]</a></sup></p>

  <p class="normal">Bir sessizlik oldu, ama Rusun susuşu uzun sürmedi. Patmos Denizi'nin kayalıklarındaki düş kurucuya olan coşkulu hayranlığını dile getirme gereksinimini duydu. Heybetli ve karanlık düşlemlerin şairi iki bin yılın gerisinden, Paris'teki bir evin çatı katına sığınmış bu mistik devrimciyi etkilemekteydi. Evet, Havari Yuhanna tüm olacakları önceden görmüştü. Halkın gözünde anlaşılmaz olan hezeyanları insanlığın büyük olaylarının sırrını içermişti.</p>

  <p class="normal">Ve Tchernoff denizin dibinden çıkagelecek olan mahşer ejderhasını anlattı. Leopar benzeri bir şeydi, ayakları ayı ayağı gibi, ağzı aslan ağzıydı. Yedi başı, on boynuzu vardı. Boynuzlarına on tane taç takılmıştı, yedi başının her birinde kutsal şeylere karşı küfürler yazılıydı. İncil yazarı o küfürlerin ne olduğunu belirtmiyordu, belki de çağlara göre değişecekti, ejder her bin yılda bir yeniden ortaya çıktığında farklı olacaktı. Rus, ejderin kafalarında şimdi yazılı olanları okuyabiliyordu: İnsanlığa, adalete karşı küfürler, insanoğlunun yaşamını hoş ve yaşanabilir kılan her şeye karşı. "Kaba kuvvet hukuktan üstündür..." – "Zayıfların hayat hakkı yoktur..." – "Büyük olmak için hoyrat olun..." Ve ejder, onca çirkinliğiyle dünyaya egemen olmayı, insanların ona tapınmasını istiyordu.</p>

  <p class="normal">— Peki ya dört atlı? –diye sordu Desnoyers.</p>

  <p class="normal">Yuhanna'nın düşleminde dört atlı ejderhanın öncüsüydü.</p>

  <p class="normal">Sırlar kitabının yedi mührü yeşimden yapılmışa benzeyen birinin oturduğu büyük tahtın huzurunda kuzu tarafından koparılıyordu. Tahttakinin başının çevresinde gökkuşağı bir zümrüt ayla oluşturuyordu. Bir yarım daire biçimde yayılmış yirmi dört tahtta beyaz giysili, altın taçlı yirmi dört ihtiyar oturuyordu. Her yanları gözlerle kaplı, altışar kanatlı, dört tane muazzam irilikte ejderha büyük tahta bekçilik ediyorlardı. İlk damgasının koparılışını selamlayan borazanlar çalıyordu.</p>

  <p class="normal">"Bak işte!" diye haykırıyordu ejderlerden biri düşünde şaire... Ve kır bir atın sırtında ilk atlı ortaya çıkıyordu. Elinde bir yay, başında bir taç vardı: Kimilerine göre Fetih'ti o, kimilerine göre ise Veba. Aslında ikisi birden de olabilirdi. Başına bir taç giymişti, bu da Tchernoff için yeterliydi.</p>

  <p class="normal">"Gel!" diye haykırıyordu ikinci ejderha, bin tane gözünü devirerek. Ve koparılan mühürden doru bir at fırlıyordu. Binicisi başının üstünde muazzam bir kılıç savuruyordu. Savaş'tı bu. Azgın koşusuna başlayınca huzur dünyadan kaçıp gidiyordu; artık insanlar birbirlerini yok etmekle uğraşacaklardı.</p>

  <p class="normal">Üçüncü mühür açıldığında, bir başka kanatlı ejderha gök gürültüsü gibi gürlüyordu: "Çık ortaya!" Ve Yuhanna siyah atı görüyordu. Binicisinin elinde insanların geçimini tartmak için bir terazi bulunuyordu. Açlık'tı o.</p>

  <p class="normal">Dördüncü ejderha dördüncü mührün koparılışını kükreyerek selamlıyordu: "Sıçra!" Ve solgun renkli bir at beliriyordu sahnede. "Binicisinin adı Ecel, insanları kılıçla, açlıkla, vebayla ve yırtıcı hayvanlarla öldürme yetkisi verilmiştir ona."</p>

  <p class="normal">Dört atlı dehşete kapılmış insanlığın başının üstünde çılgın, ezici bir koşu tutturuyorlardı.</p>

  <p class="normal">Tchernoff yeryüzünün dört belasını sanki gözleriyle görüyormuş gibi betimliyordu. Kır atlı binici gösterişli, barbar bir kılıktaydı, kurbanlarının kokusunu alırmış gibi nefretle buruşturuyordu suratını. Bir yandan atını dörtnala koştururken, veba okunu atmak için yayını geriyordu. Omzunda tüm hastalıkların mikroplarını taşıyan zehirli oklarla dolu sadağı asılıydı; barışçı kişileri barınağında yakalayan da, savaş alanındaki askerlerin yaralarını zehirleyen de hep o aynı hastalıklar.</p>

  <p class="normal">İkinci binici, hani doru atın üstünde giden, koşusunun şiddetinden dimdik olmuş saçlarının üstünde savuruyordu koskocaman kılıcını. Gençti, ama çatılmış kaşlarıyla kasılmış ağzı suratına amansız bir vahşet ifadesi veriyordu. Dörtnala giderken uçuşan giysilerinin altında atletik bir vücut görünüyordu.</p>

  <p class="normal">İhtiyar, kel, bir deri bir kemik olan üçüncü atlı, siyah atının sert sağrısında sıçrayarak gidiyordu. Kupkuru bacakları sıska hayvanın sağrılarını sıkıştırıyordu. Zayıf elinde bir tartı tutuyordu, yiyeceklerin kıtlıkla altın pahasına yükseleceğinin simgesi.</p>

  <p class="normal">Dördüncü binicinin mahmuz gibi sivri dizleri, solgun renkli atının sağrısına batmıştı. Parşömenleşmiş derisi, altındaki iskeletin çıkıntılarıyla çukurlarını gözler önüne seriyordu. Kurukafa çehresi, getireceği yıkımın tüyler ürpertici gülüşüyle kasılmıştı. Kamış kolları devasa bir tırpanı savurmaktaydı. Fırlak omuzlarından paçavralaşmış bir kefen sarkıyordu.</p>

  <p class="normal">Ve o dört atlının çılgın koşusu muazzam insan yığınları üzerinden tayfun gibi geçiyordu. Başlarının üstünde gökyüzü morumsu bir günbatımı loşluğuna bürünmekteydi. Dehşet saçan, şekilsiz ejderler bu çılgın koşunun çevresinde iğrenç bir muhafız alayı gibi kanat çırpmaktaydı. Zavallı insanlık korkudan deliye dönmüş, Veba, Savaş, Açlık ve Ecel'in nal seslerini duydukça çil yavrusu gibi kaçışıyordu. Erkekler ve kadınlar, gençler ve yaşlılar itişip kakışıyorlar, yüzlerinde ve hallerinde bin türlü dehşet, şaşkınlık, umutsuzluk ifadesiyle yerlerde sürünüyorlardı. Ve kır at, doru at, siyah at, solgun at amansız nallarının altında onları ezip geçiyorlardı: Atletler kırılan kaburgalarının çatırtısını işitiyor, bebekler annelerinin memelerine yapışmış can çekişiyor, ihtiyarlar bir çocuk sızlanışıyla sonsuza değin yumuyorlardı gözlerini.</p>

  <p class="normal">— Tanrı dünyayı unutup uyuyakalmış –diye sürdürdü sözü Rus–. Uyanıncaya kadar çok zaman geçecek, o uyurken ejderhanın kulu olan dört atlı yeryüzünün tek efendileri olarak at koşturacaklar.</p>

  <p class="normal">Söylendikçe kendi sözleriyle coşuyordu. İskemlesinden kalkmış, geniş adımlarla bir yandan bir yana gidip geliyordu. Hüzünlü şairin o dört felaketi anlatışı hafif kalıyordu gözünde. Bir büyük ressam o korkunç düşlemi daha iyi canlandırabilirdi.</p>

  <p class="normal">— Bende bir kitap var –diye mırıldandı–, enfes bir kitap.</p>

  <p class="normal">Birden stüdyodan kaçıp gitti, kendi dairesine girmek üzere servis merdivenine yönelmişti. Arkadaşları görsün diye o kitabı getirmek istiyordu. Argensola da peşi sıra gitti. Az sonra ellerinde kitapla döndüler. Kapıları artlarında açık bırakmışlardı. Binaların cepheleriyle iç avlu arasındaki hava akımı kuvvetlendi.</p>

  <p class="normal">Tchernoff değerli kitabını bir lambanın altına yerleştirdi. 1511'de basılmış bir ciltti, metni Latinceydi, gravürleri vardı. Desnoyers <span class="ideitalik">Apocalipsis cum figuris</span><sup class="calibre2"><a href="../Text/Mahserin%20DortAtlisi_split_022.html#footnote-100-28" id="footnote-100-28-backlink">[28]</a></sup> diye bir başlık okudu. Gravürler Albrecht Dürer'indi; usta henüz yirmi yedi yaşındayken çizdiği bir gençlik yapıtı. Üçü, mahşer atlılarının çılgın koşusunu gösteren gravürün önünde hayranlıkla durakaldılar. Dört başlı felaket düşsel atlarının üzerinde, korkudan deliye dönmüş insanlığı ezerek çığ gibi atılıyordu.</p>

  <p class="normal">Birden hayranlıkla dalıp gitmiş üç erkeği irkilten bir şey oldu; alışılmadık, anlatılmaz bir şey; sanki kulaklarından geçmeden doğrudan doğruya beyinlerine ulaşan bir büyük patlama, yüreklerinde bir darbe. İçgüdüleriyle kavradılar, kötü bir şey olmuştu.</p>

  <p class="normal">Sessizlik içinde öylece kalıp bakıştılar; sonu gelmez saniyelerin sessizliği.</p>

  <p class="normal">Açık kapılardan, avludan bir telaşın gürültüsü yükseldi: Açılan panjurlar, değişik dairelerde hızlı adımlar, şaşkınlık ve korku çığlıkları.</p>

  <p class="normal">Üçü içgüdüsel olarak arka pencerelere koştular. Daha varmadan Rusun içine doğdu.</p>

  <p class="normal">— Komşum... Komşum olmalı bu. Galiba kendini öldürdü.</p>

  <p class="normal">Pencereden baktıklarında dipte ışıklar gördüler; taşların üzerine uzanmış bir bedenin çevresinde koşuşturan insanlar. Telaştan herkes pencerelere fırlamıştı. Uykusuz bir geceydi, herkesi acılı bir uykusuzluğun aldığı gerginlik dolu bir gece.</p>

  <p class="normal">— Kendini öldürmüş –dedi bir kuyunun dibinden çıkıyora benzeyen bir ses–. Alman kadın bu, kendini öldürmüş.</p>

  <p class="normal">Kapıcının yaptığı açıklama en üst kata kadar pencereden pencereye tırmandı.</p>

  <p class="normal">Rus yalnızca bir uğursuzluk ifadesiyle başını salladı. Biçare kadın ölüme yalnız başına atlamış değildi. Birisi onun umutsuzluğunu seyretmişti, birisi itmişti onu... Atlılar! Mahşerin dört atlısı!.. İşte eyerlerinin üstündeydiler; işte dörtnala, çığ gibi ezip geçen çılgın koşularına başlıyorlardı.</p>

  <p class="normal">Şer kuvvetleri başıboş kalmış dünyada cirit atacaklardı.</p>

  <p class="normal">Dört düşmanının vahşi koşusu altında insanlığın işkencesi başlıyordu işte.</p>
</body>
</html>
