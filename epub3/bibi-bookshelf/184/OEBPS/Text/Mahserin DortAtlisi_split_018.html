<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">II<br class="chapter" />
  Stüdyoda</h2>

  <p class="normal">Bir akşam kapıyı açtığında, Argensola oracıkta hareketsiz kalakaldı, ayakları şaşkınlıktan yere çivilenmişti sanki.</p>

  <p class="normal">Yaşlı bir adam nazik bir gülümsemeyle onu selamlıyordu.</p>

  <p class="normal">— Ben Julio'nun babasıyım.</p>

  <p class="normal">Ve bulunduğu yeri gayet iyi bilen birinin rahatlığıyla ilerledi.</p>

  <p class="normal">Bereket ressam yalnızdı da zevkli bir arkadaşlığın izlerini gizleyebilmek için oradan oraya koşuşturmak zorunda kalmadı.</p>

  <p class="normal">Heyecanının yatışması için bir süre geçmesi gerekti. Don Marcelo ve huysuzluğu konusunda o kadar çok şey dinlemişti ki, apansızın stüdyoya çıkagelmesi onu pek tedirgin etmişti... Bu korkunç beyefendi ne istiyordu acaba?</p>

  <p class="normal">Fark ettirmeden onu incelediğinde yeniden rahatladı. Adam savaşın başlangıcından beri çok ihtiyarlamıştı. Artık insanları kendinden uzaklaştırmak istiyormuş gibi inatçı ve sinirli görünmüyordu. Gözleri çocuksu bir neşeyle pırıldıyor, elleri hafifçe titriyordu, sırtı kamburlaşmıştı. Ona sokakta rastladıkça hep kaçan ve evinin servis merdivenini tırmanırken ödü patlayan Argensola şimdi birdenbire güven duydu. Kendisine ahbapça gülümsüyor, ziyaretini haklı göstermek için özürler sıralıyordu.</p>

  <p class="normal">Oğlunun yaşadığı yeri görmek istemişti. Zavallı ihtiyar!.. Tıpkı yalnızlığını avutmak için sevdiğinin gittiği yerlerde dolaşan bir âşığın duygularıyla sürüklenmişti oraya. Julio'nun mektupları yetmiyordu ona; eski evini görmek, ortasında yaşadığı tüm eşyalara dokunmak, aynı havayı solumak, can dostu olan o delikanlıyla konuşmak gereksinimini duyuyordu.</p>

  <p class="normal">Ressama öylesine babacan bakıyordu ki... "Şu Argensola ilginç bir delikanlı." Bunu düşünürken onu hiç tanımadan, yalnızca oğluna hovardalık yaşamında eşlik ediyor diye nice kez "rezil" dediğini anımsamadı.</p>

  <p class="normal">Desnoyers'in bakışları keyifle stüdyoda gezindi. Halıları, mobilyaları, eski sahibinden kalmış olan tüm öteberiyi tanıyordu. Hayatında pek çok şey satın aldığı halde, hepsini kolayca anımsardı. Gözleri şimdi kendisinin olmayanı, orada bulunmayan oğlunu hatırlatacak bir şeyler araştırıyordu. Şöyle bir çiziktirilmiş tablolara, köşe bucağı dolduran bitmemiş eskizlere takıldı.</p>

  <p class="normal">Hepsi Julio'nun muydu?.. Tuvallerin birçoğu aslında Argensola'nındı; ama o, yaşlı adamın heyecanından etkilenerek bir cömertlik örneği gösterdi. Evet, hepsi Julio'nundu... Ve baba resimleri bir bir dolaştı, en şekilsiz eskizlerin önünde hayranlıkla duraladı, o kargaşada dehanın düzensiz esinlerini sezinler gibiydi.</p>

  <p class="normal">— Yeteneği var, değil mi? –diye sordu, lehte bir söz duymak için yalvararak–. Onun hep zeki olduğunu düşünmüşümdür... Biraz haylaz, ama huy zamanla değişir... Şimdi başka bir insan oldu artık.</p>

  <p class="normal">Ve İspanyolun coşkuya hazır lafazanlığının tüm şamatasıyla orada bulunmayan kişiyi göklere çıkardığını işitince neredeyse ağlayacaktı: Julio vakti saati gelince dünyanın parmağını ağzında bırakacak bir büyük sanatçıydı.</p>

  <p class="normal">Ruhların ressamı da sonunda kendini bu baba kadar duygulanmış hissetti. Bu yaşlı adama biraz da pişmanlık içinde hayran bakıyordu. Eskiden aleyhinde neler söylemiş olduğunu anımsamak istemiyordu. Meğer ne büyük bir haksızlık etmişti!..</p>

  <p class="normal">Don Marcelo bir dostuymuş gibi ellerine sarılıyordu onun. Oğlunun dostları onun da dostlarıydı. Gençlerin nasıl yaşadıklarını bilmez değildi o. Eğer günün birinde sıkıntıya düşecek olursa, resim yapmayı sürdürmek için bir gelire gereksinim duyarsa, işte kendisi oradaydı, memnuniyetle destek verirdi. Başlangıç olarak, hemen o akşam onu evine yemeğe bekliyordu, her akşam gitmek isterse daha da memnun olurdu. Aile arasında, kendi halinde bir yemek olacaktı; savaş alışkanlıkları değiştirmişti; ama bir yuva sıcaklığında bulunur, kendisini baba evinde gibi duyardı. Ressama kendini daha çok sevdirmek için İspanya'dan bile dem vurdu. Oraya ancak bir kez, kısa bir ziyaret yapmıştı; ama savaş bitsin, baştan aşağı dolaşmayı istiyordu. Kayınpederi İspanyoldu, karısında İspanyol kanı vardı, evde aile arasında konuştukları dil İspanyolcaydı. Ah İspanya, geçmişi soylu, karakteri mağrur ülke!..</p>

  <p class="normal">Başka bir milletten olsa yaşlı adamın onu da yine göklere çıkaracağından kuşkulandı Argensola. Bu sevgi orada bulunmayan oğluna olan sevgisinin yansımasından başka bir şey değildi, ama yine de şükran duyuyordu. Böylece, vedalaşırlarken az kalsın Don Marcelo'yu kucaklayacak oldu!</p>

  <p class="normal">O akşamdan sonra yaşlı adam sık sık stüdyoyu ziyarete geldi. Ressam hanım arkadaşlarına öğle yemeğinden sonra güzel bir gezintiye çıkmalarını, Pompe Sokağı'na iyice gece bastırmadan damlamamalarını tembihlemek zorunda kaldı. Yine de kimi kez Don Marcelo beklenmedik biçimde sabahın köründe çıkageliyor, o da oradan oraya koşuşturup atölye erdemli bir çalışma mekânı havasını korusun diye şunu bunu örtmek ya da kaldırmak zorunda kalıyordu.</p>

  <p class="normal">— Gençlik... gençlik! –diye mırıldanıyordu yaşlı adam hoşgörüyle gülümseyerek.</p>

  <p class="normal">Ve yaşının vakarını hatırlayarak kendini zor tutuyordu, az kalsın Argensola'ya iç odalarda varlıklarını sezinlediği kaçakları kendisine tanıştırmasını isteyecekti. Belki oğlunun da arkadaşları olmuşlardı, geçmişinin parçasıydılar, bu kadarı onları ilginç kılan birtakım yüce nitelikleri bulunduğunu varsayması için yeterliydi.</p>

  <p class="normal">Bu sürprizler, yol açtıkları kaç göç nedeniyle, sonunda ressamın yeni ahbabından dolayı birazcık yakınmasına neden oldu. Ayrıca yaşlı adamın durmadan kendisini yemeğe çağırması da onu rahatsız ediyordu. Desnoyers'lerin sofrası çok iyiydi, ama ona fazla sıkıcı geliyordu. Anne ile babanın tek bildiği şey oğullarından söz etmekti. Chichì ağabeyinin arkadaşına neredeyse hiç yüz vermiyordu. Aklı fikri savaştaydı; postanın işleyişinden tedirgindi, Asteğmen Lacour'dan mektup almadan birkaç gün geçti miydi hükümeti eleştirmeye başlıyordu.</p>

  <p class="normal">Argensola türlü özürler bularak Victor Hugo Bulvarı'na yemeğe gitmekten kaçındı. Peşinde kadınlarla ucuz lokantalara gitmekten daha çok hoşlanıyordu. Yaşlı adam onun reddini kaderine boyun eğen bir âşık havasıyla kabulleniyordu.</p>

  <p class="normal">— Bugün de mi olmaz?..</p>

  <p class="normal">Ve onun gelmeyişinin acısını çıkarmak için, ertesi gün stüdyoya çok daha erkenden gidiyordu.</p>

  <p class="normal">Hâlâ Julio'nun bedeninin izini saklıyora benzeyen divanda oturmak, onun fırçasının vurduğu renklerle kaplı tuvalleri seyretmek, manastırları andıran derin bir sessizlikte tatlı tatlı mırıldanan sobanın sıcak okşayışı onun için nefis bir zevk oluyordu. Tekdüze, savaştan ötürü hüzünlenmiş Paris'in ortasında hoş bir sığınaktı orası, herkes kendi derdine düşmüş olduğundan Don Marcelo dostlarından uzak kalmıştı.</p>

  <p class="normal">Geçmişteki zevkleri gözünden düşmüştü. Hotel Drouot artık çekici gelmiyordu. O sıralar Fransa'da oturan Almanların hükümetin el koyduğu eşyaları açık artırmayla satılıyordu. Villeblanche şatosundan zorla çıkarılıp Berlin yolunu tutan eşyaların karşılığı gibiydi. Müzayedeciler açık artırmalara pek az kişinin katıldığını söylüyorlardı, ama onu etkileyemiyorlardı. O olağanüstü fırsatlara heves duymuyordu. Ne için yeni alımlara girişsindi?.. Onca işe yaramaz nesne ne içindi? Milyonlarca insanın kuru toprağın üstünde yattığını düşündükçe keşiş hayatı sürmek geçiyordu içinden. Victor Hugo Bulvarı'ndaki evinin görkemli tantanasından nefret eder olmuştu. Şatonun yıkılışını hatırladıkça yüreği sızlamıyordu. Tanıdıkları onu eskiden olduğu gibi durmadan bir şeyler satın almaya sürüklemek istediğinde karşı konulmaz bir tembellik kaplıyordu her yanını. Yok, o oracıkta daha rahattı... Oracık dediği de hep Julio'nun stüdyosuydu.</p>

  <p class="normal">Argensola, Don Marcelo'nun yanında resim yapıyordu. Yaşlı adamın boş gezenlerden nefret ettiğini biliyordu, eyleme yönelten bu iradenin kendisine de bulaştığı duyumsamış, birkaç yapıta birden el atmıştı. Desnoyers fırça darbelerini ilgiyle izliyor, ruhların ressamının verdiği tüm açıklamaları kabulleniyordu. Kendisi aslında eski ressamlardan yanaydı; müzayedelerden yalnız ölmüş ressamların tablolarını satın almıştı; ama Julio'nun da arkadaşı gibi düşündüğünü bilmek, delikanlının tüm kuramlarını alçakgönüllülükle benimsemesi için yetiyordu.</p>

  <p class="normal">Sanatçının çalışma humması kısa sürüyordu. Birkaç dakika sonra yanına divana oturup yaşlı adamla çene çalmayı yeğliyordu.</p>

  <p class="normal">Gevezeliğin baş konusu aralarında bulunmayan kişiydi. Karşılıklı almış oldukları mektuplardan parçaları yineliyorlar, geçmişten konuşuyorlardı; ama saygılı bir dille. Ressam, Julio'nun savaştan önceki yaşantısını tümüyle sanat kaygılarına adanmış bir hayat olarak anlatıyordu. Baba bu sözlerin gerçeği tam yansıtmadığının bilincindeydi, yine de yalanları büyük bir dostluk gösterisi olarak minnetle benimsiyordu. Argensola iyi, saygılı bir arkadaştı; en öfkeli sözleri sarf ettiğinde bile, Madam Laurier'e hiç mi hiç değinmemişti. O günlerde yaşlı adam bu kadının anısıyla tedirgindi. Ona sokakta rastlamıştı, kocasının koluna girmişti, adamın yaraları tedavi olmuştu. Ünlü senatör Lacour, karı-kocanın barışmış olmalarından memnundu. Mühendis yalnızca bir gözünü yitirmişti. Şimdi hükümetin obüs üretimi için el koymuş olduğu fabrikasının başındaydı. Yüzbaşı rütbesini almıştı ve göğsünde iki madalyası vardı. Bu beklenmedik barışmanın nasıl olduğunu senatör bilmiyordu elbette. Günün birinde onların eve birlikte geldiklerini görmüştü, birbirlerine sevecenlikle bakıyorlardı, geçmişi hepten unutmuşlardı.</p>

  <p class="normal">— Savaştan önce olup bitenleri kim hatırlıyor ki? –demişti adam–. Onlar da, dostları da boşanma hikâyesini hatırlamaz olmuşlar. Hepimiz yeni bir hayat yaşamaktayız... ben öyle sanıyorum ki, ikisi şimdi eskiden olduğundan daha bile mutlular.</p>

  <p class="normal">Desnoyers de onları gördüğünde bu mutluluğu sezinlemişti. Bir yıl önce oğlunun Laurier ile olan tutumuna haytalıkların en beteri diye lanetler yağdıran bu katı ahlakçı adam, Margarita'yı kocasına sokulmuş, sevgi dolu bir ilgiyle konuşur gördüğünde biraz bozulmuştu. Bu evlilik mutluluğu kendisine bir nankörlük gibi gelmişti. Julio'nun yaşamını o denli etkilemiş olan bir kadın!.. Aşklar böyle unutulur muydu hiç?..</p>

  <p class="normal">İkisi de birbirlerini hiç tanımaz gibi yaparak geçip gitmişlerdi. Belki de yüzbaşı Laurier doğru dürüst göremiyor olabilirdi, ama kadın ona saf gözlerle bakmış, sonra selamlaşmamak için hızla bakışlarını başka yana çevirmişti... Yaşlı adam bu umursamazlığa üzüldü, kendisi için değil, oğlu için. Zavallı Julio!.. Tam bir zihinsel ahlaksızlığa düşmüş olan bu kaskatı beyefendi, o unutkanlıktan sanki bir canavarlıkmış gibi yakınıyordu.</p>

  <p class="normal">Stüdyoda geçen akşamların bir başka sohbet konusu da savaştı. Argensola çarpışmalar başladığı zamanlardaki gibi cepleri basılı kâğıtlarla dolu dolaşmıyordu artık. İnsanların ordudan olağanüstü, mucizevi başarılar bekledikleri ilk anların heyecanının yerini huzurlu bir sükûnet almıştı. Bütün gazeteler aynı şeyi yazıyorlardı. Resmi bülteni okumak yetiyordu; bu belgeyi beklerken de sabırsızlığa gerek yoktu, insan aşağı yukarı bir gün öncekinin aynını söyleyeceğini tahmin edebiliyordu.</p>

  <p class="normal">Boş umutları ve iyimserlikleriyle ilk ayların humması ona şimdi hayal gibi geliyordu. Savaşa gitmemiş olanlar yavaş yavaş her zamanki işlerine geri dönmüşlerdi. Yaşantı her zamanki temposuna yeniden kavuşmaktaydı. "Yaşamak zorundayız," diyordu insanlar. Hayatı sürdürmek gereği de anlık ihtiyaçlarıyla kafaları dolduruveriyordu. Orduda silah başında yakınları olanların aklı onlardaydı, ama günlük işleri hatıranın şiddetini yumuşatıyor, sevdiklerinin yokluğu olağanüstü olmaktan çıkıp normal bir şeye dönüşüyordu. Başlangıçta savaş uykuları kaçırıyor, yemeği insanın boğazında düğümlüyor, zevki burnundan getiriyor, her şeye ölümcül bir solgunluk veriyordu. Herkes aynı şeyden söz ediyordu. Şimdiyse bir bir tiyatrolar açılmaya başlamıştı, ortalıkta para dolaşıyordu, insanlar gülüyorlar, büyük felaketten konuşuyorlardı konuşmasına, ama yalnız belli zamanlarda, uzayacak, çok uzayacak bir şey, kaçınılmaz bir yazgı olduğundan ötürü büyük bir sabır gerektiren bir şey gibi.</p>

  <p class="normal">— İnsanoğlu felakete çabuk alışıyor –diyordu Argensola–, yeter ki felaket uzun süreli olsun... Bizim kuvvetimiz de bu; bu sayede yaşıyoruz.</p>

  <p class="normal">Don Marcelo, bu kadere rıza halini kabullenmiyordu. Savaş herkesin düşündüğünden daha kısa sürecekti. Coşkusu ona yakın bir tarih biçtirmişti: Üç ay, gelecek bahara. Barış baharda yapılmazsa, yazın yapılacaktı.</p>

  <p class="normal">Bu sohbetlere yeni bir konuşmacı daha katıldı. Desnoyers, Argensola'nın söz ettiği Rus komşuyla tanıştı. Bu garip kişi de Julio'yla ilişkiliydi, bu da Tchernoff'a karşı büyük bir ilgi duymasına neden oldu.</p>

  <p class="normal">Normal bir zamanda olsa ondan uzak dururdu. Milyoner düzen adamıydı. Kendi servetlerini kendileri yaratmış olan ve ne denli aşağıdan başlamış olduklarını unutmayan tüm zenginlerin içgüdüsüyle, devrimcilerden nefret ederdi. Tchernoff'un sosyalizmiyle milliyetinin kafasında bir dizi dehşet verici görüntüyü canlandırması kaçınılmazdı: Bombalar, bıçaklamalar, haklı idamlar, Sibirya'ya sürgünler. Yo, hayır, tavsiyeye şayan bir ahbap değildi... Ne var ki şimdi Don Marcelo'nun başkalarının fikirlerini değerlendirişi büyük bir değişim geçirmekteydi. Öyle şeyler görmüştü ki!.. İstila sırasındaki dehşet verici olaylar, Alman komutanların her şeyi çiğneyişleri, denizaltıların savunmasız yolcularla dolu gemileri gözlerini kırpmadan denizin dibine gömmeleri, iki bin metre yükseklikten savunmasız kentlerin üstüne bomba yağdırarak kadınlarla çocukları katleden havacıların marifetleri daha birkaç yıl önce öfkelendiği devrimci terör suikastlarını önemsiz olaylar gibi hatırlatıyordu.</p>

  <p class="normal">— Düşünüyorum da –diyordu– birisi kalkıp önemli bir kişiye bir bomba attı diye dünyanın sonu gelecek sanıyorduk!</p>

  <p class="normal">O fanatiklerin işledikleri cinayetleri gözünde hafifleten bir nitelikleri vardı. Kendi eylemlerinin kurbanı olarak ölüyorlar ya da cezalarının ne olacağını bile bile teslim oluyorlardı. Kendilerine bir çıkış yolu aramaksızın varlıklarını feda ediyorlardı; cezasız kalmalarını sağlayacak ihtiyat önlemlerini alıp da kendilerini kurtardıkları enderdi. Oysa savaş teröristleri!..</p>

  <p class="normal">Buyurgan karakterinin şiddetiyle, yaşlı adam değerleri hepten altüst ediyordu.</p>

  <p class="normal">— Asıl anarşistler şimdi tepedeler –diyordu alaycı bir gülüşle–. Daha önce bizi korkutanların hepsi bahtsız kişilerdi... Çağımızdakiler bir saniyede öbürlerinin otuz yılda öldürdüğünden fazlasını katlediyorlar.</p>

  <p class="normal">Tchernoff'un yumuşaklığı, özgün fikirleri, hiç hazırlık yapmadan düşünceden söze atlamaya alışkın düşünür tutarsızlıkları, giderek Don Marcelo'nun gönlünü çeldi. Tüm kuşkularını ona danışır oldu. Hayranlığı, Argensola'nın zaman zaman komşusuna ikram ettiği şişelerin nereden geldiğine bakmamasına neden oldu. Kendisinin oğluyla kavgalı yaşadığı zamanların o anılarını Tchernoff'un tüketmesini zevkle kabullendi.</p>

  <p class="normal">Victor Hugo Bulvarı'ndan gelen şarabı tattıktan sonra, Rus hayallerle dolu bir gevezeliktir tutturuyordu, tıpkı mahşerin dört atlısının hayali koşusunu gördüğü geceki gibi.</p>

  <p class="normal">Desnoyers'in en hayran olduğu yanı, her şeyi görüntülerle somutlaştırarak sunmaktaki becerisiydi. Marne Çarpışması, onu izleyen çatışmalar ve iki ordunun deniz kıyısına doğru koşuları onun gözünde açıklanması kolay olaylardı... Eğer Fransızlar Marne'daki zaferlerinden sonra yorgun düşmüş olmasalardı!..</p>

  <p class="normal">— ... Ama insanların gücünün bir sınırı vardır –diye sürdürüyordu Tchernoff– ve Fransız insanı da, tüm coşkusuna karşın, başkaları gibi insandır. İlkin Belçika yanından gelen istilaya göğüs germek için doğudan kuzeye doğru son hızla ilerleyiş, ardından çarpışmalar, derken çembere düşmemek için alelacele geri çekiliş, sonunda yedi gün süren bir çarpışma; tüm bunlar yalnız ve yalnız üç haftaya sığmıştı... zaferi kazandıkları anda galiplerin bacakları onları daha ileriye taşıyamadı ve süvari kuvvetlerinde kaçanları izleyecek hal kalmamıştı. Hayvanlar insanlardan daha da yorgundular. Pek şiddetle kovalanmadıklarını gören ve yine yorgunluktan dökülen Almanlar oldukları yere uzanmışlar ve toprağı kazarak kendilerine bir sığınak yapmışlardı. Fransızlar da boylu boyunca uzanmışlar, kazandıkları toprağı kaybetmemek için yeri kazmışlardı... İşte siper savaşı böyle başlamıştı.</p>

  <p class="normal">Derken her siper hattı, düşman hattını sarma amacıyla, kuzeybatıya doğru ilerlemiş, böyle uzaya uzaya iki tarafın da denize doğru koşusu başlamış, tarihte görülmüş en büyük savaş cephesi oluşturulmuştu.</p>

  <p class="normal">Don Marcelo, coşkulu iyimserliğiyle, savaşın gelecek baharda... daha olmazsa dört ay daha süre vererek, yaza biteceğini söyledikçe, Rus başını hayır diye sallıyordu.</p>

  <p class="normal">— Bu iş uzayacak... çok uzayacak. Yeni bir savaş bu, gerçek modern savaş. Almanlar 1870'ten beri hiçbir şey gözlemlememiş gibi, çarpışmaları eski usul başlattılar; düz toprağın üstünde, sarma hareketlerine dayalı bir savaş, Napolyon'a öykünen bir Moltke'nin yapacağı gibi. Çarçabuk halletmeyi istiyorlardı ve nasıl olsa zaferden emindiler. Niçin yeni yöntemlere başvursunlardı ki?.. Ama Marne Çarpışması planlarını altüstü etti: Saldırganken savunmaya geçtiler, işte o zaman genelkurmaylarının Rus-Japon Savaşı'nda öğrendikleri her şeyi uygulamaya koyuldular; siper savaşına başladılar, modern silahların menzilinin ve ateş gücünün gerekli kıldığı yeraltı savaşına. Şimdi bir kilometre toprağın ele geçirilmesi, yüz yıl önce taştan bir kaleye hücumdan daha fazlası demek... Uzun süre ne bu taraf ne de öteki taraf ilerleyemeyecektir. Belki de hiçbir zaman kesin bir ilerleme sağlayamayacaklardır. Uzun mu uzun, sıkıcı mı sıkıcı olacak bu, eşit güçteki güreşçiler arasında olan mücadeleler gibi.</p>

  <p class="normal">— İyi ama, yine de günün birinde bitecek –dedi Desnoyers.</p>

  <p class="normal">— Kuşkusuz; ama kim bilir ne zaman?.. Ve bittiği zaman iki taraf da ne halde olacak acaba?..</p>

  <p class="normal">Don Marcelo hızlı bir sona inanıyordu, insanların hiç beklemediği bir anda, iki güreşçiden birinin son ana kadar özenle gizlediği yorgunluğundan ötürü.</p>

  <p class="normal">— Almanya yenilecektir –diye ekledi kesin bir güvenle–. Bilmiyorum ne zaman, nasıl, ama mantık bunu söylüyor. Büyük darbesini eylül ayında ıskaladı, düşman ordusunu ezip Paris'e girmesi gerekiyordu. Elindeki tüm kozları o zaman oynadı. Kazanamadı, oyunu sürdürüyor, çünkü birçok kozu var, daha uzun zaman da sürdürecek... Ancak o ilk anda yapabildiği şeyi hiçbir zaman yapamayacak.</p>

  <p class="normal">Tchernoff'a göre, sonunda bozguna uğraması Almanya'nın yerle bir olması ve Alman halkının yok edilmesi anlamına gelmiyordu.</p>

  <p class="normal">— Aşırı milliyetçilik öfkemi tepeme sıçratıyor –diye sürdürdü–. Kimilerinin Almanya'nın bir daha başkaldıramayacak biçimde ezilmesi için planlar yaptıklarını duyunca kıtaları paylaşan Berlin Pancermenistlerini duyar gibi oluyorum.</p>

  <p class="normal">Ardından görüşünü somutlaştırdı.</p>

  <p class="normal">— İmparatorluğu bozguna uğratmak şart, dünyanın huzuru için: Ulusların barışını bozan bu koca savaş makinesini yok etmek gerek...1870'ten beri berbat bir yaşam sürüyoruz. Kırk dört yıl boyunca tehlikeyi önledik; ama tüm bu süre içinde bir oh dediğimiz olmadı!</p>

  <p class="normal">Tchernoff'u en çok sinirlendiren bu durumdan doğmuş bulunan ve giderek dünyaya egemen olan ahlakdışı dersti: Kaba kuvvetin yüceltilmesi, başarının kutsanması, maddeciliğin zaferi, oldubitti karşısında sinme, en soylu duyguların sanki tumturaklı, gülünç tümcelerden başka bir şey değilmiş gibi alay konusu edilmesi, ahlaksal değerlerin çarpıtılması, ilerlemenin son sözü olması gerekiyorken despotluğa, şiddete, tarihin en ilkel çağlarının barbarlığına geri dönüşten başka şey olmayan bir haydutluk felsefesi.</p>

  <p class="normal">Bu eğilimin temsilcilerinin yok edilmesini isterdi o, ama Alman halkının ortadan kaldırılmasını değil.</p>

  <p class="normal">— O halkın büyük erdemleri var, ama çok yakın bir barbarlık geçmişinin mirası olan kötü koşullarla karışmış durumda. Organizasyon ve çalışma içgüdüsüne sahip, insanlığa büyük hizmetlerde bulunabilir... Ama önce iyi bir soğuk duştan geçirmek gerek; bozgun duşundan. Almanlar gururlarından çılgına dönmüşler, çılgınlıkları da dünya için bir tehlike oluyor. Onları dünya egemenliği ham hayalleriyle zehirleyenler ortadan yok olunca, felaketten ötürü düş güçleri tazelenip de başkalarından ne daha üstün ne daha değersiz bir insan grubu olmadıkları gerçeğine boyun eğdiklerinde hoşgörülü, yararlı bir halk olacaklardır... hatta, kim bilir, sevimli bile olabilirler.</p>

  <p class="normal">Tchernoff'un gözünde o anda daha tehlikeli bir halk yoktu. Politik örgütlenmesi onları sille tokat eğitilmiş, disipline hep karşı koyan iradesini yok etmek için sürekli aşağılanmış bir savaşçı güruhuna dönüştürüyordu.</p>

  <p class="normal">— Öyle bir halk ki herkes bir darbe yiyor ve daha altta bulunana darbe vurmayı istiyor. İmparatorun attığı tekme sırttan sırta aktarılarak toplumun en alt basamaklarına değin ulaşıyor. Darbeler okulda başlıyor, kışlada sürüyor, eğitimin bir parçası. Prusya veliahtlarının eğitimi her zaman kral babalarından tokatlar, dayaklar yemek olmuştur. Kayzer evlatlarını döver, subay askerlerini döver, baba çocuklarını ve karısını döver, öğretmen öğrencilerini döver; üstün elinden dövmek gelmediği zamanlar da astını manen aşağılayarak işkence eder.</p>

  <p class="normal">İşte bu yüzden normal yaşamlarını bırakıyor, silaha sarılıp bir başka insanların üstüne çullanıyorlardı, vahşetleri amansızdı.</p>

  <p class="normal">— İçlerinden her biri –diye sürdürdü Rus– sırtında yediği tekmelerin ağırlığını taşıyor ve bu tekmeleri savaşın onların egemenliğine verdiği garibanlara aktararak avunma derdinde. Kendilerine yakıştırdıkları adla bu "efendiler" halkı, efendiliği kendi evinin dışında arıyor... Evinin içinde insan vakarı diye bir şey bilmiyor. Bu yüzden dünyaya yayılmayı öylesine şiddetle istiyor, uşakken efendi olabilsin diye.</p>

  <p class="normal">Birdenbire Don Marcelo stüdyoya gitmez oldu. Şimdi dostu senatörün peşine düşmüştü. Adam bir vaatte bulunarak, onun sakin, kadere razı halini altüst etmişti.</p>

  <p class="normal">Lacour, aile şanının mirasçısı olan oğlu, kendisinin çevresine ördüğü koruyucu iltimas ağını parçalayıp cepheye gittiğinden beri dertli olmuştu.</p>

  <p class="normal">Bir gece, Desnoyers'lerin evinde yemek yerken, Don Marcelo'nun yüreğini titreten bir fikir ileri sürdü. "Oğlunuzu görmek istemez miydiniz?.." Senatör cepheye gitmek üzere genelkurmaydan bir izin çıkarmaya uğraşıyordu. René'yi görmesi şarttı. Julio ile aynı askeri birlikteydiler; birbirlerinden uzak yerlerde olabilirlerdi, ama bir otomobil yolculuğu ile ulaşılabilirdi.</p>

  <p class="normal">Daha fazlasını söylemesi gerekmedi. Desnoyers'in yüreğine birden oğlunu görmek için şiddetli bir arzu düştü. Aylardır mektuplarını okumakla ve silah arkadaşlarından birinin çektiği fotoğrafını seyretmekle yetiniyordu...</p>

  <p class="normal">O andan başlayarak iş isteyen seçmenlerinden biri gibi, Lacour'u kuşatma altına aldı. Sabahları evine ziyarete gidiyor, her gece onu yemeğe davet ediyor, akşamları gidip Lüksemburg salonlarında yakalıyordu. Daha selamlaşmadan, gözlerinde hep aynı soru vardı... "İzni ne zaman alacaktı?"</p>

  <p class="normal">Bu büyük şahıs, askerlerin sivillere umursamaz davrandıklarından yakınıyordu. Oldum olası parlamentarizme düşmandılar.</p>

  <p class="normal">— Üstelik Joffre'nin yanına yanaşılmıyor. Çevresinde meraklılar istemiyor... Başkanı yarın göreceğim.</p>

  <p class="normal">Birkaç gün sonra Victor Hugo Bulvarı'na Don Marcelo'yu neşeye boğan memnun bir yüzle geldi.</p>

  <p class="normal">— İzni aldınız mı?..</p>

  <p class="normal">— Aldım... Öbür gün yola çıkıyoruz.</p>

  <p class="normal">Ertesi akşam Desnoyers Pompe Sokağı'na vardı.</p>

  <p class="normal">— Yarın gidiyorum.</p>

  <p class="normal">Ressam ona eşlik etmek istedi. O da senatörün sekreteri olarak gidemez miydi?.. Don Marcelo gülümsedi. İzin ancak Lacour ile refakatçisi içindi. Sekreter, kamera asistanı ya da müstakbel kaynının herhangi bir adamı olarak görünecek kişi kendisiydi.</p>

  <p class="normal">Akşamın sonunda stüdyodan çıktığında Argensola onu yakınarak asansöre kadar geçirdi. Demek bu sefer heyetine katılamıyordu, ha!.. Başyapıtını yaratma fırsatını kaçırdığını sanıyordu.</p>

  <p class="normal">Evin yakınlarında Tchernoff'a rast geldi. Don Marcelo'nun keyfi yerindeydi. Yakında oğlunu görmek düşüncesi ona çocuksu bir neşe veriyordu. Rusu neredeyse kucakladı, perişan bir kılıkta bulunmasına, feci sakalına, gelip geçenlere başlarını çevirten koskocaman şapkasına aldırmadı.</p>

  <p class="normal">Bulvarın ucunda günbatımının renklendirdiği bir gökyüzünün fonunda Arc de Triomphe'un silueti beliriyordu. Anıtın çevresinde havada yüzen bir kırmızı bulut onun beyazlığının üstünde kızılımsı çarpıntılarla yansıyordu.</p>

  <p class="normal">Desnoyers, mahşerin dört atlısını ve Argensola'nın onu Rusla tanıştırmadan önce anlattığı her şeyi anımsadı.</p>

  <p class="normal">— Kan –dedi neşeyle–. Göğün tümü kana kesmiş... Mahşer ejderhası ölümcül darbeyi yemiş işte. Yakında ölümüne tanık olacağız.</p>

  <p class="normal">Tchernoff da gülümsedi, ama gülüşü hüzünlüydü.</p>

  <p class="normal">— Hayır; ejderha ölmez. İnsanoğluna sonsuza değin eşlik eder o. Her yanından kanlar fışkırarak kırk yıl saklanır... altmış yıl saklanır... yüz yıl saklanır, sonunda yeniden ortaya çıkar. İsteyebileceğimizin en fazlası yarasının uzun sürmesi, uzun süre saklanması ve bizim anımızı hâlâ taşıyacak olan kuşakların onu asla görmemeleridir.</p>
</body>
</html>
