<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">IV<br class="chapter" />
  Kutsal Mağaranın Yanı Başında</h2>

  <p class="normal">Argensola artık orduların yerini haritada işaretlemekten daha heyecan verici bir uğraş edinmişti.</p>

  <p class="normal">— Şimdi işim gücüm <span class="ideitalik">taube</span>'yi izlemek –diye anlatıyordu dostlarına–. Saat dörtle beş arasında çıkageliyor, çaya gelen saygılı birinin dakikliğiyle.</p>

  <p class="normal">Her akşam, söylenilen saatte, bir Alman uçağı Paris'in üstünde uçuş yapıyor, bombalar atıyordu. Bu korkutma harekâtının dehşet saçtığı söylenemezdi: İnsanlar bu ziyareti olağandışı ve ilginç bir olay gibi kabulleniyordu. Havacıların kente Alman bayrakları, geri çekilen ordunun zayiatıyla Rus saldırısının bozgununu anlatan alaylı bildiriler yağdırması boşunaydı. Yalandı, hepsi yalandı! Bombalar atarak çatıları darmadağın etmeleri ihtiyarları, kadınları, çocukları öldürüp yaralamaları boşunaydı. "Ah, haydutlar!" Kalabalık yumruğunu kaldırıp, iki bin metre yükseklikte ancak görülebilen o melun sineği tehdit ediyor, böyle içini döktükten sonra gözleriyle onu sokaktan sokağa izliyor ya da tur atışını seyretmek için meydanlarda çakılıp kalıyordu.</p>

  <p class="normal">Gösteriyi hiç sektirmeyen seyircilerden biri de Argensola'ydı. Saat dörtte Concorde Meydanı'nda oluyordu, yüzü yukarılara dönük, gözleri iri iri açılmış, sıcak ahbaplık ilişkileriyle bağlandığı başka kimselerin yanında. Aynı tiyatroya abone bileti almış, birbirlerini göre göre sonunda ahbap olan seyirciler gibiydiler. "Gelecek mi acaba?.. Yoksa bugün gelmeyecek mi?" En çok kadınlar heyecanlı görünüyordu. Kimileri alı al moru mor, telaştan soluk soluğa koşup yetişiyorlardı, gösteriye geç kalmaktan korkuyorlardı... Muazzam bir haykırış: "Geliyor işte!.. İşte şurada!" Binlerce el ufukta belirsiz bir noktayı gösteriyordu. Çeşit çeşit dürbünlerle uzuyordu yüzler; seyyar satıcılar her tür optik aygıt satıyorlardı... Ve bir saat süreyle hava kovalamacasının heyecanlı gösterisi sürüyordu, gürültülü ve yararsız gösteri.</p>

  <p class="normal">Böcek, Eyfel Kulesi'ne yaklaşmaya çalışıyordu, kulenin dibinden patlamalar işitiliyordu, aynı anda değişik katlar mitralyözlerin vahşi ateşini kusuyordu. Uçak kentin üstüne pike yaparken damlardan ve sokak diplerinden tüfek atışları çınlıyordu. Herkes ateş ediyordu; evinde bir silahı olan komşular, nöbetteki askerler, Paris'ten geçen İngiliz ya da Belçikalı askerler. Yaptıkları atışın yararsız olduğunun bilincindeydiler, ama düşmana niyet göstermek için olsun ateş ediyorlar, hem rastlantı bin bir kaprisi arasında belki bir mucize gösterir diye bekliyorlardı. Ama tek mucize, bu acele ve verimsiz ateş sırasında milletin birbirini öldürmemesiydi. Yine de yoldan geçenlerden bazılarının bir serseri kurşunla yaralandığı oluyordu.</p>

  <p class="normal">Argensola düşman kuşun uçuşunu izleyebilmek için sokak sokak dolaşıyordu, bombalarının nereye düştüğünü tahmin etmeye çalışıyor, aşağıdan yanıt veren ateşten cesaret alarak, bombalanan evin önüne ilk varan kişi olmayı istiyordu. Keşke haki üniformalı İngilizler ya da başlıkları ponponlu Belçika askerleri gibi onun da bir tüfeği olsaydı!.. Sonunda <span class="ideitalik">taube</span> tur atmaktan yorulup gözden kayboluyordu. "Yarın görüşürüz –diye düşünüyordu İspanyol–. Yarınki fasıl daha ilginç olur belki."</p>

  <p class="normal">Coğrafi gözlemlerle havacılık seyri arasında kalan serbest saatlerini tren istasyonlarının çevresinde dolanmakla geçiriyordu –özellikle Quai d'Orsay'da–, Paris'ten gelip geçen kalabalıkları izliyordu. Gerçekle birden yüz yüze kalmak –hükümetin iyimser bültenleriyle yarattığı aldanmadan sonra–, daha bir hafta önce çoğu kişinin bozguna uğradılar sandığı Almanların yakında bulunduğunun bilinmesi, Paris'in üstünde uçan <span class="ideitalik">taube</span>'ler, zeplinlerin esrarlı tehdidi, tüm bunlar halkın bir bölümünün aklını başından almıştı. Askerlerin nöbet tuttuğu garlara ancak çok önceden bilet almış olanlar girebiliyordu. Kimileri yola çıkma sıralarının gelmesi için günlerce bekliyorlardı. En sabırsız olanlar bir an önce kentten uzaklaşmış olmak için yürüyerek yola koyuluyorlardı. Karayolları hepsi aynı yönde, kendi çabalarıyla ilerlemeye çalışan kalabalıklardan kapkara kesilmişti. Güneye doğru gidiyorlardı, otomobille, atlı arabayla, el arabalarıyla, yürüyerek.</p>

  <p class="normal">Argensola bu kaçışı sükûnetle seyretti. O kalanlardandı. Nice kişiye 1870'teki işgale tanık olduklarından ötürü imrenmişti. Şimdi talihi ona belki de daha ilginç bir tarihsel drama tanıklık etme olanağını sunuyordu. İleride neler anlatabilecekti!.. Ama o anki dinleyici kitlesinin dalgınlığı ve kayıtsızlığından rahatsızdı. Taşıdığı havadislerden pek memnun olarak, onları hemen Desnoyers'e aktarma ateşiyle yanarak stüdyoya dönüyordu, ama o kendisine kulak asmaz gibiydi. Hükümetin, meclislerin, kordiplomatiğin, hatta Comédie Française artistlerinin o saatte özel trenlerle Bordeaux yoluna düşmüş olduklarını bildirdiği gece, arkadaşı ona bir umursamazlık hareketiyle karşılık verdi.</p>

  <p class="normal">Onun derdi başkaydı. Sabahleyin Margarita'dan bir mektup almıştı: Alelacele karalanmış bir çift satır. Gidiyormuş, annesine eşlik ederek hemen yola çıkıyormuş. Elveda!.. Başka hiçbir şey yazmıyordu. Panik nice sevgileri unutturuyor, uzun ilişkilere son veriyordu; ama onun karakteri kaçış telaşının verdiği bu tür tutarsızlıklardan üstündü. Mektubunun kısalığında Julio tedirginlik verici bir şeyler sezdi. Ya nereye gittiğini neden söylememişti peki?..</p>

  <p class="normal">Akşamüstü, sevgilisinin kendisine hep yasaklamış olduğu bir şeyi yaptı. Margarita'nın oturduğu eve girdi, bir haber alabilmek için kapıcı kadınla uzun uzun konuştu. Kadıncağız da ev halkının ve hizmetkârlarının gidişiyle birden edindiği gevezelik âdetiyle çenesini açtı. En büyük dairedeki hanım –Margarita'nın annesi– evi en son terk eden kişi olmuştu, oysa oğlu cepheye gittiğinden beri hastaydı. Bir gün önce hareket etmişler, nereye gittiklerini söylememişlerdi. Tek bildiği Orsay Garı'ndan trene bindikleriydi. Güneye doğru kaçıyor olmalıydılar, bütün zenginler gibi.</p>

  <p class="normal">Sonra bu havadislere belirsiz bir tane daha ekledi: Hanımın kızı cepheden aldığı haberlerden çok etkilenmişti. Aileden biri yaralanmıştı. Herhalde ağabeyiydi, ama kapıcı kadın işin orasını bilmiyordu. Ortada onca yenilik, sürpriz, onca izlenim varken, neyin nasıl olduğunu bilebilmek zordu. Onun erkeği de cephedeydi, o da kendi sorunlarıyla boğuşuyordu.</p>

  <p class="normal">"Nerede acaba? –diye kendi kendine sorup durdu Julio gün boyunca– Neden adresini bilmemi istemiyor?.."</p>

  <p class="normal">Gece olup da arkadaşı hükümet erkânının yola çıktığını henüz herkesçe bilinmeyen bir haberin esrarıyla iletince, düşünceli bir sessizlikten sonra şu yanıtı vermekle yetindi:</p>

  <p class="normal">— İyi ediyorlar... Ben de yarın sabah hareket edeceğim, edebilirsem tabii.</p>

  <p class="normal">Niçin Paris'te kalsındı? Ailesi yoktu. Babası da –Argensola'nın yaptığı araştırmaya göre– nereye gittiğini söylemeden çekip gitmişti. Margarita'nın esrarlı kaçışıyla kendisi yapayalnız kalıyordu, içine pişmanlıklar salan bir yalnızlıkla.</p>

  <p class="normal">O akşam, bulvarlardan geçerken yaşlıca bir ahbabına rastlamıştı, gittiği eskrim kulübünün üyelerinden biriydi. Savaşın başından bu yana ilk rastladığıydı, birlikte orduya katılmış olan tüm arkadaşlarının listesini çıkardılar. Yaşlı adam Desnoyers'in sorularını yanıtlıyordu. Falan mı?.. Lorraine'de yaralanmıştı, güneyde bir hastanedeydi. Başka bir arkadaşları?.. Vosges'te ölmüştü. Öbürü?.. Charleroi'da kayıptı. Kahramanların cenazemsi geçidi öylece sürüp gidiyordu. Ama çoğu hâlâ hayattaydı, yiğitlik gösteriyorlardı. Yabancı kökenli başka üyeler, Leh gençleri, Paris'te yaşayan İngilizler, Güney Amerikalılar gönüllü yazılmışlardı. Kulüp barış zamanlarında savaş eğitimi yapan bu gençlikle gurur duymalıydı: Hepsi de cepheye giderek hayatlarını tehlikeye atmışlardı... Ve Desnoyers ahbabının gözlerinde alaylı bir soru sezinlemekten korkarcasına bakışlarını kaçırdı. Neden o da öbürleri gibi, yaşadığı toprağı savunmak için cepheye gitmiyordu?..</p>

  <p class="normal">— Yarın gideceğim –diye yanıtladı Julio, o anının üzüntüsüyle.</p>

  <p class="normal">Ama gittiği yön güneydi, savaştan kaçan herkes gibi. Ertesi sabah Argensola ona Bordeaux'ya bir tren bileti bulmayı üstlendi. Paranın değeri büyük ölçüde artmıştı. Tam zamanında verilen bir elli frank numaralı bir karton parçası edinme mucizesini gerçekleştirdi, oysa öylesi bir ganimet çoğu kişi için günlerce bekleme anlamına geliyordu.</p>

  <p class="normal">— Hemen bugün için –dedi arkadaşına–. Bu geceki trenle yola çıkacaksın.</p>

  <p class="normal">Eşyasına fazla hazırlık gerekmedi. Trenlere yolcuların el bagajlarından fazlasını almıyorlardı. Argensola tüm parasını onunla paylaşmaya kalkışan Julio'nun cömertliğini geri çevirdi. Kahramanların pek az gereksinimi olur, ruhların ressamı da cesaretini toplayıp kahramanca bir karar vermişti. Gallieni'nin Paris'in savunmasını üstlenirken verdiği kısa söylevi benimsemişti. O sert general gibi, o da gücünün son damlasına değin dayanmaya niyetliydi.</p>

  <p class="normal">— Gelsinler bakalım! –dedi yüzünde trajik bir ifadeyle–. Beni yerimde bulacaklar!..</p>

  <p class="normal">Yeri stüdyoydu. Olayları gelecek kuşaklara anlatmak için yakından izlemeyi istiyordu. Yiyecek ve şarap rezerviyle direnecekti. Ayrıca bir projesi daha vardı, –arkadaşı ortalıktan kaybolur kaybolmaz– kendilerine güç bela yiyecek arayarak dolaşan ve evlerinde yalnız kalmaktan korkan birtakım hanım arkadaşlarını birlikte oturmaya davet edecekti. Tehlike iyi yürekli kişileri birbirine yaklaştırır ve birlikteliğin zevklerini artırır. Belleğinde Terör çağı tutsaklarının bugün yarın giyotine götürülmeyi beklerken kendilerini nasıl aşka kaptırdıkları canlanmıştı. Nasıl olsa öleceğiz, bari hayatın kadehini son damlasına kadar içelim!.. Pompe Sokağı'ndaki stüdyoda kayalara bindirmiş, gıda yüklü bir geminin çılgın ve umutsuz eğlentileri yapılacaktı.</p>

  <p class="normal">Desnoyers, Orsay Garı'ndan bir birinci mevki vagonunda hareket etti. Kendi kendine yetkililer her şeyi ne güzelce düzenlemişler diye kutluyordu. Her yolcunun yeri belliydi. Gel gelelim Austerlitz İstasyonu'nda bir insan çığı treni işgal etti. Kapılar kırılacak gibi açıldı; paketler ve çocuklar mermi gibi pencerelerden girdiler. İnsanlar yangından kaçan bir kalabalığın kabalığıyla itiştiler. Sekiz kişilik yere on dört kişi sığdı, koridorlar valizlerle bir daha açılmamak üzere tıkandı, onların üstüne de başka yolcular yerleştiler. Sosyal sınıf farkları kaybolmuştu. Köylüler daha geniştir diye özellikle birinci mevki vagonlara doluşmuşlardı. Birinci mevki bileti olanlar biraz daha ferah yolculuk edebilmek umuduyla daha kötü vagonları araştırdılar, ama yararı olmadı. Yan yollarda bir gün öncesinden hayvan vagonlarından oluşan upuzun trenler hareket saatini beklemekteydi. Bu tekerlekli ahırlar zeminin tahtaları üstüne ya da evlerinden getirdikleri iskemlelere oturmuş insanlarla tıklım tıklım doluydu. Her bir tren yola çıkmayı bekleyen bir kamp gibiydi, hareketsiz kaldıkça da çevresine yağlı kâğıtlardan ve meyve kabuklarından bir örtü yayılmaktaydı.</p>

  <p class="normal">Trene hücum edenler itişirlerken birbirlerine kardeşçe hoşgörü gösterip bağışlıyorlardı. "Savaşta savaş kuralları" diyorlardı son özür olarak. Ve her biri birkaç santim oturacak yer edinmek için yanındakini eziyor, birkaç parça eşyasını en inanılmaz dengelerle yolcuların başları üstünde asılı duran çıkınların arasına sokuşturmaya çabalıyordu. Desnoyers yavaş yavaş yerini başlangıçta kapmış olmanın avantajlarını yitirdi. Sabahın dördünden akşamın sekizine değin tren beklemiş olan o insanlara acıyordu. Kadınlar yorgunluktan inliyorlardı, koridorda ayakta dikilmiş, oturacak bir yer bulmuş olanlara vahşi bir imrenmeyle bakıyorlardı. Çocuklar aç kalmış keçi melemesiyle ağlıyorlardı. Julio sonunda yerini başkasını vermek, Argensola'nın vermiş olduğu yiyecek paketini yoksullarla yanında yiyeceği olmayanlara dağıtmak zorunda kaldı. Gar lokantaları yağmadan çıkmışa benziyorlardı. Trenin uzun bekleyişleri sırasında peronlarda yalnız askerler görülüyordu; borazan çalar çalmaz koşup hepsi Paris'e doğru giden sıra sıra vagonlarda yeniden yerlerini alıyorlardı. Makaslarda upuzun savaş trenleri yollarına devam etmek için yolun açılmasını bekliyorlardı. Çelik göğüslüklerinin üstüne sarı yelek giymiş zırhlı süvariler içinden at kişnemeleri gelen ahır vagonlarının kapılarında oturmuş, bacaklarını aşağı sarkıtmışlardı. Platformlarda gri sahra topları sıralanmıştı. 75'liklerin ince namluları teleskoplar gibi göğe dönüktü.</p>

  <p class="normal">Desnoyers geceyi koridorda, bir valizin ucuna ilişmiş olarak geçirdi, yorgunluk ve heyecandan hayvanlaşmış perişan insanların hayvanlar gibi uyuyuşunu seyretti. Amansız bir gece oldu, sarsıntıların, gümbürtülerin, horultularla kesilen aralıkların sonu gelmiyordu. Her istasyonda düşman yakındaymış gibi, telaşla çalıyordu borazanlar. Güneyden gelen askerler birliklerine koşuyorlar, yeni bir insan dalgası raylar üzerinden Paris'e doğru akıyordu. Neşeli davranıyorlar, kıyım yerlerine çabuk varmaya istekli görünüyorlardı. Çoğu geç kaldıklarını düşünerek yakınıyordu. Pencereden bakan Julio ekşi bir insan ve katır kokusuna batmış peronlardaki konuşmaları ve bağrışmaları dinledi. "Almanlar!.. Kum gibi kaynıyorlarmış, kocaman topları varmış, dünya kadar makineli tüfekleri... ama süngüyü taktın mıydı tavşan gibi kaçıyorlarmış."</p>

  <p class="normal">Eceline gidenlerin imanı Paris'ten kaçanların paniği ve kuşkusuyla çelişiyordu. Emekli devlet memuruna benzeyen, madalyalı ihtiyar bir bey tren yeniden yola koyulurken Desnoyers'e sorular soruyordu. "Siz Tours'a kadar geleceklerini sanıyor musunuz?" Daha yanıtını almadan uyuyakalıyordu. Ezici bir uyku koridorda kurşundan ayaklarıyla ilerliyordu. Derken ihtiyar birden uyanıyordu. "Siz Bordeaux'ya kadar geleceklerini sanıyor musunuz?.." Ailesiyle birlikte kesinlikle güvenli bir sığınağa varıncaya dek yolculuğu sürdürme isteğinden ötürü, belirsiz yanıtları bile kâhin sözü gibi kabulleniyordu.</p>

  <p class="normal">Şafak sökerken demiryollarını koruyan yerel muhafızları gördüler. Eski püskü tüfeklerle donanmışlardı; tek askeri işaret olarak bir kırmızı kepleri vardı. Asker trenlerine ters yönde gidiyorlardı.</p>

  <p class="normal">Bordeaux İstasyonu'nda yeni vagonlara girip çıkabilmek için mücadele eden sivil kalabalık askeri birliklerle karışıyordu. Askerleri bir araya toplayabilmek için durmadan borazanlar çalıyordu. Bunların çoğu siyahilerdi, gri şalvarları, güneşten yanmış zenci yüzlerinin tepesinde kırmızı takkelerle yerli nişancılardı. Silahlı kitlelerin demir tekerlekler üstünde kuzeye doğru akışı sürüyordu.</p>

  <p class="normal">Desnoyers, Flandre ve Lorraine çarpışmalarından gelen yaralılarla dolu bir tren gördü. Kir pas içindeki perişan üniformalar acılı kol ve bacakları saran, kırık kafaları koruyan sargıların beyazlığıyla çelişiyordu. Morarmış ağızları, hummalı gözleriyle hepsi sabah sisleri arasında beliren, güneşle taçlanmış, bağ kütüklerinin muhteşem örtüsüyle kaplı ilk güney topraklarına gülümser gibiydiler. Kuzey adamları kadınların kendilerine sundukları meyvelere ellerini uzatıyor, ülkelerinin lezzetli üzümlerini zevkle atıştırıyorlardı.</p>

  <p class="normal">Julio dört gün Bordeaux'da kaldı, apansızın başkente dönüşmüş bir taşra kentinin kargaşasından sersemledi, şaşkına döndü. Oteller tıklım tıklımdı; nice önemli kişi bir hizmetçi odası bulabildiğine memnundu. Kafelerde oturacak tek boş iskemle yoktu; kaldırımlar bu olağandışı kalabalığı püskürüyordu sanki. Devlet başkanı vali konağında yerleşmişti; bakanlıklar okullarda ve müzelerdeydi; iki tiyatro yapılacak Senato ve Halk Meclisi oturumlarına ayrılmıştı. Julio geçenlerin sürekli su döktüğü bir çıkmaz sokağın dibinde pis, şüpheli bir otelde yer buldu. Kapının camlarını bir aşk meleği süslüyordu. Odasındaki aynada saatlik konuklukların anısı olarak kadın adları ve ağza alınmaz sözler kazılıydı... Buna rağmen, bazı Parisli hanımefendiler o kadar talihli çıktığından ötürü kendisine imrendiler.</p>

  <p class="normal">Araştırmaları boşa gitti. Mülteci kalabalığının arasında rastladığı dostları kendi dertlerine dalmışlardı. Sadece kaldıkları yerin rahatsızlığından söz etmeyi biliyorlardı; artık aile gibi iç içe yaşadıkları bakanlardan duydukları havadisleri yineliyorlardı; esrarlı bir havayla Paris yakınlarından Verdun'a kadar yapılmakta olan büyük çarpışmaya değiniyorlardı. Hastabakıcı üniforması içinde eski inceliğini koruyan, eski tango öğrencilerinden biri kendisine belirsiz bir haber verdi "Genç <span class="ideitalik">Madam</span> Laurier mi?.. Yakında oturan birinden bir şey işittiğini anımsıyordu... Galiba Biarritz'deymiş." Julio yeniden yollara koyulmak için daha fazlasına gerek duymadı. Haydi Biarritz'e!</p>

  <p class="normal">Oraya varınca rastladığı ilk kişi Chichì oldu. Yazlığa gelen zengin İspanyol ailelerinden ötürü, bu kasabanın oturulmaz bir yer olduğunu söyledi: "Çoğu Alman yanlısı. Ömrümü kavga etmekle geçiriyorum. Sonunda yalnız kalacağım." Ardından annesine rastladı; kucaklaşmalar, gözyaşları. Sonra bir otelin salonunda Elena teyzesini gördü, kasabaya ve halkına bayılıyormuş. Birçoğuyla Fransa'nın çöküşü üstüne uzun uzun konuşabiliyormuş. Hepsi Kayzer'in başkente girdiği haberi geldi gelecek diye bekliyorlardı. Ömürlerinde hiçbir baltaya sap olmamış ciddi suratlı adamlar cumhuriyetin kusurlarını, ihmallerini eleştiriyorlardı. Dona Elena'nın kibarlıklarına hayran olduğu delikanlılar Paris'in yozluğuna sayıp döküyorlardı, tabii o yozluğu kendileri Montmartre'ın erdemli okullarında şafak sökene değin derinine incelemişlerdi. Hepsi de hiç ayak basmadıkları, yalnız bir dizi sinema görüntüsü gibi tanıdıkları Almanya'ya hayrandılar. Olayları boğa güreşi mantığıyla yorumluyorlardı. Almanlar en kuvvetli darbeyi vuran taraftı. "Onlarla oyun olmaz, çok serttirler." Ve sertliğe erdemlerin en saygıdeğeriymiş gibi hayran kalıyorlardı. "İyi de bunları neden kendi evlerinde, sınırın öte yanında söylemiyorlar ki? –diye itiraz ediyordu Chichì–. Neden sanki komşularının evine gelip alay ediyorlar?.. Bir de kendilerini terbiyeli sanıyorlar!"</p>

  <p class="normal">Julio, Biarritz'e ailesiyle birlikte olmak için gitmemişti... Geldiğinin ilk günü Margarita'nın annesini gördü. Yalnızdı. Araştırınca kızının Pau'da oturduğunu öğrendi. Hastabakıcıymış ve ailesinden bir yaralıya bakıyormuş. "Ağabeyidir... hiç kuşku yok, ağabeyidir," diye düşündü Julio. Ve yeniden yollara düştü, Pau'ya doğru.</p>

  <p class="normal">Hastaneleri dolaşması sonuç vermedi. Kimse Margarita'yı tanımıyordu. Tren her gün yeni bir parçalanmış insan yüküyle geliyordu, ama onun ağabeyi yaralılar arasında değildi. Bir rahibe, ailesinden birini aradığını sanarak ona acıdı, işine yarayacak bilgiler verdi. Lourdes'a<sup class="calibre2"><a href="../Text/Mahserin%20DortAtlisi_split_022.html#footnote-100-34" id="footnote-100-34-backlink">[34]</a></sup> gitmeliydi, yaralılarla laik hemşirelerin çoğu oradaydı. Desnoyers de derhal Pau ile Lourdes arasındaki kısa yolu aştı.</p>

  <p class="normal">Annesinin sık sık adını andığı bu kutsal kasabaya hiç gitmemişti. Dona Luisa için Fransa demek Lourdes demekti. Kız kardeşiyle ve ahlaksızlığından ötürü Fransa'nın yerle bir edilmesini dileyen daha başka yabancı hanımlarla tartışırken, o dini bütün kadıncağız hep aynı nedeni ileri sürüyordu: "Hazreti Meryem zamanımızda insanlara gözükmek istediğinde, Fransa'yı seçmiş. Demek ki bu ülke öyle söyledikleri kadar kötü bir yer olmamalı... Bir kez de Berlin'de gözüksün, ondan sonra yine konuşuruz."</p>

  <p class="normal">Ama Desnoyers oraya annesinin safdilce fikirlerini anımsamaya gitmemişti. Nehir kıyısındaki oteline yerleşir yerleşmez, soluğu hastaneye dönüştürülmüş olan büyük misafirhanede aldı. Nöbetçiler akşamdan önce müdürle görüşemeyeceğini söylediler. Sabırsızlığını bastırmak için kiliseye uzanan caddede dolaştı, her yan dini hatıra eşyaları ve yayınlar satan dükkânlar ve kulübelerle doluydu, ortalık koskocaman bir pazaryerine dönmüştü. Orada ve kilisenin yanındaki parklarda üniformalarında çarpışmaların izini taşıyan nekahet halindeki yaralılardan başka kimse göremedi. Kaputları defalarca fırçalandığı halde kir pas içindeydi. Yağmur, çamur, kan üstlerinde silinmez lekeler bırakmış, kumaşa mukavva sertliği vermişti. Kimi yaralılar parçalanmış kollarına sürtünerek dayanılmaz bir acı vermesini önlemek için kaputların kollarını kesmişlerdi. Kimilerinin pantolonlarında obüs şarapnellerinin yırtıkları duruyordu.</p>

  <p class="normal">Her çeşit silahı kullanmış, değişik milletten savaşçılardı bunlar: Piyadeler, süvariler, topçular; anayurttan ve sömürgelerden gelen erler; Fransız köylüleri ve Afrikalı nişancılar; sarışın kafalar, soluk benizli Müslümanlar; ateşler saçan gözleri, mavimsi siyahi yüzleriyle Senegalliler... Bazıları apansızın savaşçıya dönüşmüş tonton burjuvanın yerleşik şişkoluğunu sergiliyordu, öbürleri pek zayıf, sinirli, saldırgan profilli, dövüşmek için doğmuş, egzotik seferlerde idman yapmış kişilerdi.</p>

  <p class="normal">Barış zamanında Katolik hastaların bir çare umuduyla akın akın ziyarete koştukları kent şimdi yine bir o kadar acılı, ama karnaval renklerine bürünmüş bir kalabalık tarafından istila edilmişti. Bedenlerinin perişanlığına karşın, hepsinde rahat, keyifli bir hal vardı. Ölümle yüz yüze gelmişler ve onun iskelet pençelerinden sıvışmayı başarmışlar, yaşama sevincinde yepyeni bir neşe buluyorlardı. Madalyalarla kaplı kaputları, kepleri ve Afrika takkeleri ile bu kahramanlar kalabalığının görünümü yine de yürek sızlatıcıydı. İçlerinden pek azı insanlığın gururu olan dikey konumunu koruyabiliyordu. İki büklüm olmuş, topallayarak, ayaklarını sürüyerek, bastonlarına ya da dost bir kola dayanarak ilerliyorlardı. Bazılarını da nice kez dindar hastaları Meryem'in mağarasına iletmekte kullanılan tekerlekli sandalyelere oturtmuş dolaştırıyorlardı. Kimileri ise gözleri sargılı, bir çocuğun ya da bir hastabakıcının rehberliğinde, körlemesine yürüyorlardı. Belçika'daki ve doğu cephesindeki ilk çatışmalar, yarım düzine çarpışma, yakışıklı erkeklerin en korkunç darbelerle ezildiği bu bedensel yıkıntıları yaratmıştı... İnatla hayatta kalmaya azmetmiş, canlanmakta olan enerjilerini güneşin altında gezdiren bu vücutlar ecelin sonu sınırı belirsiz hasadının yalnızca bir damlasını temsil ediyordu. Onların ardında binlerce silah arkadaşları vardı ki hastane yataklarında inlemekteydiler, belki de hiç ayağa kalkamayacaklardı. Binler ve binlercesi de can çekişirken akıttıkları salyalarla ıslanmış bir toprağın bağrına gömülmüşlerdi, bir mermi yağmuruyla bereketlendiğinde, mezar taşı niyetine haçlardan oluşan çalılıklar üreten uğursuz toprağın.</p>

  <p class="normal">Savaş olanca zalim çirkinliğini Desnoyers'in gözleri önüne seriyordu. O güne değin savaştan sağlığımız yerindeyken ölümden söz ettiğimiz gibi söz etmişti, hani upuzak görünür ya... öylesine uzak ki sahiden heyecan uyandırmaz! Oysa obüslerin patlamasının yıkıcı gücüne bir de zalimce alay ekleniyor, insanların bedenleri kaba saba, gülünç şekillere giriyordu. Yaralılar gördü, yaşamsal güçlerini yeniden kazanmaya başlamışlardı gerçi, ama artık yalnız insan müsveddeleriydiler, korkunç karikatürlere dönüşmüşlerdi, bilimin cüretiyle mezardan kurtarılmış insan kalıntıları; tekerlekli altlıklar üzerinde yerde sürüklenen bir gövde ve kafa; beyni yapay bir kapağın altında çalışan eksik kafatasları; bir el arabasının dibinde heykel taslakları ya da anatomi dersinin ceset parçaları gibi yatan kolsuz bacaksız varlıklar; kurukafalar gibi burun deliklerinin kara oyuklarını sergileyen burunsuz suratlar. Ve o yarım insanlar konuşuyorlar, sigara içiyorlar, gülüyorlardı gökyüzünü görebilmenin, yeniden doğmanın mutluluğuyla; daha iyi bir gelecek bekleyerek, yaşanılan anın sefaletini güvenle unutan yaşama azminin egemenliğinde.</p>

  <p class="normal">Öylesine etkilenmişti ki Julio, kendisini oralara kadar sürüklemiş olan nedeni bir süre için unuttu... Keşke diplomatik bürolarda ya da bir genelkurmay masasında savaşı kotaranlar onu bu çehresiyle seyredebilselerdi; er meydanlarında, duyuları dumura uğratan coşku içinde değil, salim kafayla, savaşın geçtiği yerde bıraktığı izlerin hastanelerde ve mezarlıklarda göründüğü biçimiyle!.. Delikanlı hayalinde yerküreyi sonsuzlukta giden muazzam bir gemi olarak gördü. Mürettebatı, zavallı insancıklar, güvertede yüzler ve yüzlerce yıldır birbirlerini boğazlamaktaydılar. Ayaklarının altında, geminin derinliklerinde ne bulunduğunun bile farkında değildiler. Her insan grubunun derdi güneşin altında kendine elden geldiğince geniş bir yer edinebilmekti. Üstün sayılan insanlar köprüye tırmanıp dümeni ele geçirmek ve gemiyi belli bir rotaya sokmak için bu kitleleri kıyıma doğru itmekteydiler. Ve mutlak buyurganlık emelini besleyenlerin hepsinin bildiği şey aynıydı... bir hiç yani! İçlerinden hiçbiri yoktu ki görünen ufkun ardında ne olduğunu ya da geminin nereye yöneldiğini kesinlikle bilebilsin. Bu gizemin duyarsız düşmanlığı hepsini çevreliyordu; yaşamları kırılgandı, devam edebilmek için sürekli özen gerektiriyordu; buna karşın, mürettebat yüzlerce yıldır bir an durup uzlaşmamıştı, ortak bir uğraş edinmemiş, berrak bir bilince ulaşmamıştı. Belli aralıklarla, bir bölümü öteki bölümüyle çarpışıyordu; uçurumun üstünde dalgalanan iğreti güvertede birbirini köle etmek için boğuşuyorlar, birbirlerini gemiden aşağı atmaya çalışıyorlardı; geminin denizde bıraktığı iz cesetlerle doluydu. Hepten çıldırmış kalabalıktan hâlâ uğursuz kafa karıştırıcılar çıkıp bunun kusursuz bir durum olduğunu, hepsinin sonsuza değin bunu böyle sürdürmeleri gerektiğini, mürettebatın birbirlerini bir ortak yazgıyı izleyen, çevrelerinde saldırgan bir gizin tehdidini duyumsayan kardeşler olarak görmesini istemenin karabasan olduğunu belirtiyorlardı... Ah, insanlığın sefaleti!</p>

  <p class="normal">İyileşme aşamasındaki kimi yaralıların gösterdikleri çocuksu neşe Julio'yu düşüncelerinden uzaklaştırdı. Müslümanlardı bunlar, Cezayirli ve Faslı nişancılardı. Lourdes'da olmak onlar için başka herhangi bir yerde olmakla aynıydı, yalnızca kendilerini vatanperver bir sevecenlikle izleyen insanların armağanlarıyla meşguldüler. Hepsi "beyaz hatun"un bulunduğu kiliseye kayıtsızlıkla bakıyorlardı. Tek dertleri sigara ve şekerleme istemekti.</p>

  <p class="normal">Ülkelerine egemen olan soyun kendilerine ikramlarda bulunduğunu gördükçe gururlanıyorlar, isyancı çocuklar gibi her şeyi yapmaya cesaret ediyorlardı. En büyük zevkleri hanımların kendilerine el vermesiydi. Yaşasın savaş: Bu beyaz tenli, parfüm kokulu, gülümseyen kadınlara yaklaşıp dokunmalarına olanak sağlıyordu. İyi insanlara sunulacak huriler de düşlerinde onlara benzerdi. "Madam... Madam..." diye iç geçiriyorlar, o arada çini mürekkebinden kara gözbebekleri alevler saçıyordu. Kara pençeleri uzatılan elle yetinmeyerek kadının kolu boyunca tırmanıyordu, hanımlar bu titrek tapınmaya gülüyorlardı. Bazıları kalabalığın arasından kendine yol açarak gördükleri her kadına sağ ellerini uzatıyorlardı. "Tokalaşalım." Elleri sıkıldıktan sonra memnun mutlu uzaklaşıyorlardı.</p>

  <p class="normal">Desnoyers uzun süre kilisenin çevresinde dolaştı. Ağaçların altında yaralılarla dolu el arabaları sıra sıra dizilmişti. Subaylarla erler saatler saati mavimsi gölgelikte durup bacaklarını kullanabilen arkadaşlarının geçişini seyrediyorlardı. Kutsal mağara yüzlerce mumun titrek aleviyle parıldıyordu. Açık havada diz çökmüş dindar kalabalık yalvaran gözlerini kutsal taşlara dikiyor, düşünceleri her tedirginliğe eşlik eden Tanrı'ya güven duygusuyla uzaklara, savaş meydanlarına gidiyordu. Diz çökmüş kitlede başları sarılı, kepleri ellerinde, gözleri yaşlı askerler seçiliyordu.</p>

  <p class="normal">Kilisenin çifte merdiveninden bembeyaz giysili kadınlar inip çıkıyordu, başlarındaki kepin titreşmesi uzaktan onları kanat çırpan güvercinlere benzetiyordu. Yaralıların yürümelerine yardım eden hastabakıcılar ve hayırsever hanımlardı. Desnoyers onların her birini Margarita sandı. Ama her seferinde aldandığını fark edince yolculuğunun başarılı olmayacağı kuşkusuna kapılmaya başladı. Tüm kasabaları hastaneye çevirmiş olan savaştan ötürü hesapsız genişlemiş bu Fransa'da Margarita'yı asla bulamayacaktı.</p>

  <p class="normal">Öğleden sonra yaptığı araştırmalarından da daha başarılı bir sonuç alamadı. Memurlar onun sorularını dalgın dalgın dinliyorlardı; daha sonra gelsindi. Yaralı dolu yeni bir tren geleceği haberinin kaygısındaydılar. Paris yakınlarında büyük çarpışma sürüyordu. Yeni gelecek parçalanmış et yüküne alelacele barınak bulmak zorundaydılar.</p>

  <p class="normal">Desnoyers mağaranın yakınındaki parklara geri döndü. Vakit öldürmek için geziniyordu. Niyeti o gece Pau'ya dönmekti: Lourdes'da yapacak işi kalmamıştı. Bundan sonra nerede araştıracaktı?..</p>

  <p class="normal">Birden sırtında bir ürperme duydu: Paris parklarından birinde buluştukları zamanlar kendisine onun gelişini haber veren o aynı belirsiz duygu. Margarita, eskiden olduğu gibi, kendisi nereden geldiğini tam olarak anlayamadan birden ortaya çıkıverecekti, sanki yerden bitivermiş ya da bulutlardan inmiş gibi.</p>

  <p class="normal">Bunu düşündükten sonra acı acı gülümsedi. Arzunun yalanları! Ham hayaller!.. Başını çevirince umudunun boş olduğunu anladı. Arkasından gelen kimse yoktu, yolun ortasından yürüyen yalnız kendisiydi. Hemen yanındaki bir bankta gözleri sargılar içinde bir subay dinleniyordu. Yanı başında, muhafız meleklerin saydam beyazlığıyla bir hastabakıcı duruyordu. Zavallı kör!.. Desnoyers yürüyüp gidecekti, ama beyaz giysili kadının ani bir hareketi, gülünç bir göze çarpmama, gözlerini ağaçlardan yana çevirerek yüzünü gizleme çabası dikkatini çekti. Onu güçlükle tanıyabildi. Kepinin kenarından çıkan bir çift bukleden örtülü saçlarını tahmin etti, beyaz ayakkabılı ayakları, her türlü kadınca şirinlikten yoksun bir üniformanın biraz biçimsizleştirdiği vücudunu gözünde canlandırdı. Yüzü solgun, ciddiydi. Ona oyuncak bebeği andırır çocukça bir güzellik veren eski makyajından eser kalmamıştı. Gözleri, morumsu yorgunluk halkalarının dibinden, yeni biçimlerle çevresindekileri yansıtır gibiydi... Margarita!</p>

  <p class="normal">Şaşkınlıktan donakalmışçasına, uzun uzun bakıştılar. Desnoyers'in bir adım atacak olduğunu görünce tedirginleşti kadın. Hayır... hayır. Gözleriyle, elleriyle, tüm bedeniyle itiraz ediyor, ilerleyişini durduruyor, onu hareketsiz bırakıyor gibiydi. Yaklaşmasından korktuğu için kendisi ona doğru yürüdü. Subaya bir şeyler söyledi, adam bankın üstünde öylece, yüzünü örten sargıları sanki duyumsamadığı güneşe çevirmiş kaldı. Margarita sonra, Julio'ya doğru yaklaştı, daha uzaklaşmasını, yaralının onları duyamayacağı bir yere gitmesini işaret etti.</p>

  <p class="normal">Yandaki patikalardan birinde durdu. Oradan kendisine emanet edilmiş olan âmâyı görebiliyordu. Karşı karşıya, kımıldamadan durdular. Desnoyers'in içinden yığınla şey söylemek geçiyordu, yığınla! Ama duraksadı, sitemlerini, yalvarmalarını, övgülerini nasıl dile getireceğini bilemedi. Bu düşünce çığının arasından bir tanesi yükseldi, uğursuz, baskın, öfke dolu bir soru.</p>

  <p class="normal">— Bu adam da kim?..</p>

  <p class="normal">O sözleri söylerkenki hınçlı, sert ses kendisini şaşırttı, sanki bir başkasının ağzından çıkmıştı.</p>

  <p class="normal">Hastabakıcı ona berrak gözleriyle baktı; iri iri açılmış, sakin, şaşkınlıkla, korkuyla kısılmaktan sonunda tümüyle kurtulmuş gözlerle. Yanıtı da bakışlarındaki berraklıkla döküldü ağzından.</p>

  <p class="normal">— Laurier... Kocam.</p>

  <p class="normal">Laurier ha!.. Julio buna inanmadan önce askeri kuşkuyla uzun uzun süzdü. Yiğitçe bir acının simgesi gibi bankta kımıldamadan duran o kör subay Laurier'di demek!.. Yaşlanmıştı, güneşten yanıp tunçlaşmış yüzünde açık kalmış her yer kırışıklıklarla çizgilenmişti. Şakaklarında saçları ve şimdi yanaklarını kaplayan sakallar ağarmaya başlamıştı. Bir ayda yirmi yaş almıştı... Aynı zamanda daha genç gibi duruyordu, yüreğinden kuvvetle fışkıran bir gençlikti, en şiddetli heyecanları yaşamış, artık korkacak şeyi kalmamış ve görevini yerine getirmiş olmanın kararlı dinginliğindeki bir ruhun gücüyle.</p>

  <p class="normal">Ona bakarken hayranlıkla kıskançlığı bir arada duydu. Büyük bir felaketin içine düşmüş olan, çevresindeki şeyleri göremeyen o adamın kendisine esinlediği nefretin farkına varınca utandı. Nefreti korkaklıktan ileri geliyordu; yine de ayak diredi, sanki içinde bir başka ruh, onu ürküten ikinci bir kişilik uyanmıştı. Margarita'nın yaralıdan bir an uzaklaşırken gözlerindeki bakışı aynen hatırlıyordu!.. Kendisine asla öyle bakmamıştı. Gözkapaklarının tüm âşıkane kıpırdanışlarını bilirdi, ama yaralıya bakışında farklı bir şeyler vardı, kendisinin o güne değin hiç görmediği bir şeyler.</p>

  <p class="normal">Bir sadakatsizliği keşfetmiş âşığın öfkesiyle konuştu.</p>

  <p class="normal">— Demek bu yüzden haber vermeden, tek söz etmeden çekip gittin, ha!.. Gelip onu aramak için terk ettin beni... Söyle, neden geldin? Niçin geldin?</p>

  <p class="normal">Hiddetli ses tonunun, düşmanca bakışlarının karşısında kılı kıpırdamadı kadının.</p>

  <p class="normal">— Görevim burada olduğu için geldim.</p>

  <p class="normal">Sonra öfkeli bir çocuğun gösterdiği şaşkınlık ayracından yararlanarak ona sağduyu tavsiye eden bir anne gibi konuştu. Yaptıklarının bir açıklaması vardı. Annesiyle birlikte Paris'ten ayrılmaya hazırlanıyorlarken Laurier'nin yaralandığı haberini almıştı. Bir an bile duraksamamıştı. Son haftalarda uzun uzun düşünmüştü. Savaş onu yaşamın değeri üstüne düşünmeye zorlamıştı. Gözlerini başka ufuklara çevirmişti; kaderimiz bencil zevkler, kendimizi tatmin etmek değildir diyordu: Varlığımızı acıya ve özveriye borçluyuz.</p>

  <p class="normal">Yurdu için çalışmak istiyordu, ortak acının bir parçasını üstlenmek, öbür kadınlar gibi hizmet etmek; tanımadığı kimselere her türlü bakımı yapmaya hazırken, onca acı vermiş olduğu o adamı yeğlemiş olması doğal değil miydi?.. Onun gara yapayalnız geldiğini gördüğü an aklından hiç çıkmamıştı, oysa çevresindekiler ecele doğru giderken kendilerini sevgiyle saran kollarla avunuyorlardı. Başına geleni öğrenince büsbütün acımıştı. Yanı başında bir obüs patlamış, çevresindekileri öldürmüştü. Çeşitli yaraları vardı, ama en ağırı yüzündekiydi. Bir gözünü tümüyle yitirmişti; ötekini doktorlar şimdilik kapatmışlar, belki kurtarırız diyorlardı. Ama o kuşkuluydu; Laurier'nin kör kalması kesin gibi bir şeydi.</p>

  <p class="normal">Margarita bunları ağlamaklı bir sesle söylemişti, ama gözleri kupkuruydu. Gözyaşının dayanılmaz gereksinimini duymuyordu. Barış zamanlarındaki nice şey gibi, şimdi artık gözyaşları da fazlalıktı. Şu birkaç güncüğün içinde neler görmemişti gözleri!..</p>

  <p class="normal">— Nasıl da seviyorsun onu! –diye haykırdı Julio.</p>

  <p class="normal">Kadın kendisine o ana kadar siz diye yönelmişti, işitilmekten korkuyordu, aynı zamanda sanki bir dostla konuşurmuş gibi uzak tutmaya çalışıyordu onu. Ama sevgilisinin üzüntüsü soğuk tavrının üstesinden geldi.</p>

  <p class="normal">— Hayır; ben seni seviyorum... Seni her zaman seveceğim ben.</p>

  <p class="normal">Bunu söyleyişindeki sadelik ve birden sen demesi Desnoyers'e güven aşıladı.</p>

  <p class="normal">— Ya öteki? –diye sordu heyecanla.</p>

  <p class="normal">Yanıtı işittiğinde sanki güneşe bir gölge düşmüş de bir an ışığını karartmış gibi oldu. Sanki yeryüzüne ve kendi düşüncelerine bir bulut iniyor da bir soğukluk duygusu saçıyor gibiydi.</p>

  <p class="normal">— Onu da seviyorum.</p>

  <p class="normal">Bunu söylerken, yalana karşı savaşmış ve yol açtığı acıları sezdikçe ağlayan bir ruhun içtenliğiyle, bağışlaması için yalvarır gibi bakıyordu Julio'ya.</p>

  <p class="normal">Delikanlı o kaskatı öfkesinin birden bir dağ gibi çatlayıp çöktüğünü hissetti. "Ah, Margarita!" Titrek, alttan alan bir sesle. Aralarındaki her şey bu sadelikle bitebilir miydi hiç? Birbirlerine verdikleri antlar yalan mıydı yoksa?.. Karşı durulmaz bir yakınlaşmayla birbirlerini aramış, birbirlerinin içinde erimiş, tek vücut olmuşlardı... ve şimdi işte birdenbire kayıtsızlıkla sertleşmiş, birbirini iten iki beden gibi çarpışacaklar mıydı yani?.. Ne anlamı vardı yani bu saçmalığın, yok kendisini her zamanki gibi severmiş ama eski kocasını da severmiş aynı zamanda?</p>

  <p class="normal">Margarita başını eğdi, umutsuzca mırıldandı:</p>

  <p class="normal">— Sen erkeksin, ben kadınım. Ne dersem diyeyim, beni anlamayacaksın. Erkekler bizim bazı gizlerimize akıl erdiremezler... Bir kadın olsa beni daha iyi anlardı.</p>

  <p class="normal">Desnoyers başına gelen felaketi olanca acılığıyla bilmeyi istedi. Margarita korkusuzca anlatabilirdi. Darbelere dayanacak gücü buluyordu kendinde... Peki Laurier kendisine Margarita'nın bakıp okşadığını duydukça ne diyordu?..</p>

  <p class="normal">— Kim olduğumu bilmiyor ki... Beni de başkaları gibi bir hastabakıcı sanıyor, onun yapayalnız ve kör olduğunu, mektup yazanı, ziyarete geleni olmadığını görünce acımış biri sanıyor... Bazı anlarda galiba gerçeği sezinliyor diye kuşkulandığım oldu. Sesimi, ellerimin dokunuşunu duydukça şaşırıp kasılıyordu. Ailesini kaybetmiş, dünyada yalnız kalmış bir Belçikalı kadınım dedim. O bana önceki hayatını şöyle bir anlattı, nefret edilecek bir hayatı unutmak isteyen biri gibi... Eski karısı hakkında tek ağır söz etmedi. Öyle geceler oluyor ki beni tanıdığından kuşkulanıyorum, tanımıyormuş gibi yapmak için körlüğünden yararlanıyor diyorum ve bana işkence oluyor... Yeniden görebilsin istiyorum, doktorlar bir gözünü kurtarsınlar istiyorum, ama aynı zamanda korku içindeyim. Beni tanıdığında ne der acaba?.. Ama, yok; gözü açılsın daha iyi; ondan sonra da ne olacaksa olsun. Sen bu kaygıları anlayamazsın, sen benim ne azap içinde olduğumu bilmiyorsun.</p>

  <p class="normal">Kafasını toparlayabilmek için bir an sustu, ruhundaki tedirginliği yeniden ortaya döktü.</p>

  <p class="normal">— Ah bu savaş! –diye sürdürdü–. Hayatımızı nasıl altüst etti! Bundan iki ay önce olsa, bu durumum bana olağandışı, inanılmaz görünürdü... Öyle ya, ben kalkıp kocama bakıcılık edeceğim, benim kim olduğumu keşfeder de benden uzaklaşırsa diye korkacağım, aynı zamanda beni tanıyıp bağışlamasını dileyeceğim... Ancak bir haftadır yanında yaşıyorum. Elimden geldiğince sesimi değiştiriyorum, kim olduğumu belli edecek sözler söylememeye çalışıyorum... Ama uzun süremez bu. Bu tür durumlara ancak romanlarda rastlanır.</p>

  <p class="normal">Bu kararlı tavrına birden bir kuşkunun gölgesi düştü.</p>

  <p class="normal">— Ben sanıyorum ki –diye sürdürdü– beni ilk andan beri tanımıştır... Susuyor, tanımaz gibi yapıyor, çünkü beni küçümsüyor... çünkü asla bağışlayamayacak beni. Öyle kötülük ettim ki!.. Ona o kadar büyük acı verdim ki!..</p>

  <p class="normal">Bazı ihtiyatsızca sözlerinin ardından yaralının uzun uzun susup düşüncelerine gömüldüğünü anımsıyordu. Margarita bakıcılığını üstlendikten iki gün sonra birden isyan etmiş, onunla gezmeye çıkmayı istememişti. Ama gözleri görmediğinden, direnişinin yararsızlığını fark ederek sessiz bir edilginlikle kendini bırakmıştı.</p>

  <p class="normal">— Nasıl isterse öyle düşünsün –diye sonuçlandırdı Margarita cesaretlenerek–, küçümsesin beni. Ben burada, olmam gereken yerdeyim işte. Beni bağışlamasına ihtiyacım var; ama bağışlamazsa da yine yanında kalacağım... Öyle anlar oluyor ki, keşke gözü açılmasa diyorum. Böylelikle hep bana ihtiyacı olur, bütün yaşamımı onun yanında geçirebilirim, kendimi ona feda ederim...</p>

  <p class="normal">— Peki ya ben? –dedi Desnoyers.</p>

  <p class="normal">Margarita uykudan uyanır gibi, şaşkınlık dolu gözlerle baktı ona. Doğruydu... ya öteki?.. İşlediği kabahatlerin kefareti ödemek anlamına gelen bu özveriyle ateşlenerek, karşısındaki erkeği unutuvermişti.</p>

  <p class="normal">—Sen! –dedi uzun bir sessizliğin ardından–; sen benden vazgeçmek zorundasın... Hayat bizim düşündüğümüz gibi değilmiş. Savaş olmasaydı belki de düşlerimizi gerçekleştirebilirdik; ama şimdi!.. İyi düşün. Ben yaşamımın kalanında çok ağır bir yükü omuzlamış olacağım, ama aynı zamanda tatlı bir yük, beni bir yandan ürkütüyor, bir yandan bir o kadar da zevkli geliyor. Onca aşağılamış olduğum bu erkekten asla ayrılmayacağım, dünyada yapayalnız, bir çocuk gibi korunmaya muhtaç. Sen neden benim yazgımı paylaşasın ki? Gözleri görmeyen iyi bir adamın yanında ebedi bir hastabakıcıyla nasıl aşk yaşayabilirsin ki? Tutkumuzla onu sürekli aşağılamış oluruz... Hayır; en iyisi sen uzaklaş. Yalnız ve serbest, kendi yolunu izle. Beni bırak: Seni benden daha fazla mutlu edecek başka kadınlara rastlayacaksın. Sen o yazgısı her adımında yeni bir mutluluğa rastlamak olan erkeklerdensin.</p>

  <p class="normal">Övgülerini sürdürdü. Sesi dingindi, yine de sonsuza değin uzaklaşan mutluluğa elveda demenin sızısıyla titriyordu. Sevdiği adam başkalarının olacaktı; kendi eliyle teslim ediyordu!.. Ama özverinin soylu hüznüyle dinginleşti. Daha çok kendi suçlarının kefaretini ödemek için vazgeçiyordu sevgilisinden.</p>

  <p class="normal">Julio gözlerini indirdi, kafası karışmış, yenilmişti. Margarita'nın çizdiği o gelecek tablosu içine korku salıyordu. Hastabakıcının yanında yaşamak, körün habersizliğinden yararlanarak aşklarıyla onu her gün yeniden aşağılamak, ah, hayır! Alçaklık olurdu. Felakete uğramış olan o iyi yürekli adama az önce nasıl bir hainlikle baktığını anımsayınca utanıyordu şimdi. Onunla mücadele edecek gücü yoktu. Parkın bankında öylece oturmuş, cılız ve güçsüzken, delikanlılığının olanca ateşiyle Julio Desnoyers'ten daha yüce ve saygıdeğerdi. Hayatında bir işe yaramıştı; onun yapmaya cesaret edemediği şeyi yapmıştı.</p>

  <p class="normal">Ötekinden aşağı olduğunun bilinciyle terk edilmiş bir çocuk gibi sızlandı.</p>

  <p class="normal">— Şimdi ne olacağım ben!..</p>

  <p class="normal">Dönmemek üzere giden aşkını, kırılan umutlarını, yerine getirilen görevin mutluluğuyla aydınlanarak, ama tekdüze ve acılı geleceği düşünerek, Margarita da söylendi:</p>

  <p class="normal">— Ya ben?.. Ben ne olacağım!..</p>

  <p class="normal">Birden bir çözüm bulmuş gibi canlandı Desnoyers.</p>

  <p class="normal">—Bak Margarita, ben senin gönlünün içini okuyorum. Şu adamı seviyorsun, iyi de ediyorsun. O benden üstün, kadınlar da her türlü üstünlüğün çekiciliğine kapılır zaten... Ben korkağın biriyim. Evet, evet, hiç hayır deme; ben korkağım, olanca gençliğime, bütün gücüme karşın. Nasıl olur da o adamın davranışından etkilenmezdin sen?.. Ama ben yitirdiğimi geri kazanacağım... Bu senin ülken Margarita, ben de onun uğruna savaşacağım. Sakın hayır deme...</p>

  <p class="normal">Apansız coşkusuyla alevlenmiş, kahramanlıklar tasarlıyordu. Cepheye gidecekti. Margarita yakında ondan söz edildiğini işitirdi. Niyeti ilk çarpışmada er meydanına serilip kalmak ya da kahramanlıklarıyla millete parmak ısırtmaktı. Her şekilde, bu utanç verici durumunu düzeltmiş olacaktı: Ölüp unutulacak ya da şan alacaktı.</p>

  <p class="normal">— Hayır! –diye haykırdı kadın korkuyla–. Sen, hayır. Öbürü yeter de artar bile... Amma da dehşet! Sen de yaralanırsın, hayatının sonuna kadar sakat kalırsın, belki de ölürsün... Hayır; sen yaşa. Yaşamanı yeğlerim, başkasının olsan da. Ben var olduğunu bileyim, seni arada sırada şöyle bir göreyim, beni unutmuş olsan da, beni tanımıyormuş gibi kayıtsızca geçsen de yanımdan.</p>

  <p class="normal">Hayır derken ateşli bir aşkı, düşüncesiz, yiğitçe bir aşkı haykırıyordu, hani insan tek sevdiği hayatta kalsın diye her acıya razı olur ya, öyle.</p>

  <p class="normal">Ama ardından, Julio sahte bir umuda kapılmasın diye ekledi:</p>

  <p class="normal">— Sen yaşa; sen ölmemelisin; benim için yeni bir işkence olur... Ama bensiz yaşa. Unut beni. Ne desek yararı yok, benim yazgım sonsuza dek onun yanında yazılmış.</p>

  <p class="normal">Desnoyers dileklerin, itirazların etkisizliğini sezinleyerek yeniden cesaretini yitirdi.</p>

  <p class="normal">— Ah, ne kadar da seviyormuşsun onu!.. Beni nasıl da aldatmışsın!</p>

  <p class="normal">Margarita, son bir yalvarmayla, konuşmalarının başında söylediklerini yineledi. Julio'yu seviyordu... kocasını da seviyordu. Farklı aşklardı onlar. Hangisinin daha ateşli geldiğini söylemek istemiyordu, ama felaket onu ikisinin arasında bir seçim yapmaya zorlamıştı ve o daha acılı olanı, daha büyük özveri gerektireni yeğliyordu.</p>

  <p class="normal">— Sen erkeksin, beni asla anlayamayacaksın... Bir kadın olsa beni anlardı.</p>

  <p class="normal">Julio, bakışlarını çevrede dolaştırdığında, akşamın bir göksel olayın etkisiyle değiştiğini sandı. Park yine öyle güneşin aydınlığındaydı, oysa ağaçların yeşili, yerlerin sarısı, göğün mavisi, nehrin beyaz köpükleri, hepsi kararmış, karışmış gibi geldi ona, sanki kül yağmıştı üstlerine.</p>

  <p class="normal">— Yani... aramızda her şey bitti mi şimdi?</p>

  <p class="normal">Titrek, gözyaşlarıyla dolu, yalvaran sesi kadının duygularını gizlemek için başını çevirmesine neden oldu.</p>

  <p class="normal">Sonra o yürek sızlatan sessizlikte, karşılıklı iki umutsuzluk, sanki geleceğin gölgelerini sorguluyorlarmış gibi, aynı yanıtı yinelediler. "Ne olacağım ben?"</p>

  <p class="normal">Söylenecek şey kalmamıştı artık. Onarılması olanaksız sözcükler iki sevgilinin arasında her an büyüyecek, onları ters yönlere doğru itecek bir engel gibi yükselmedeydi. Bu acılı konuşmayı uzatmanın ne anlamı vardı ki?.. Margarita bir sahneyi sona erdirmek isteyen her kadının yaptığı gibi ani ve güçlü bir kararlılık gösterdi: "Elveda!" Yüzü sarımsı bir solgunluğa bürünmüştü, gözbebekleri ölgünleşmiş, ışığı sönen bir fener gibi dumanlanmıştı. "Elveda!" Yaralısının yanına dönmek zorundaydı.</p>

  <p class="normal">Ona hiç bakmadan yürüdü gitti. Desnoyers de içgüdüsel olarak ters yönde ilerledi. Sakinleşip de geri dönmek istediğinde, onun kolunu köre uzatmış, başını bir kez bile çevirmeksizin uzaklaştığını gördü.</p>

  <p class="normal">Yalnız kaldığında öylesine umutsuzdu ki, kendi kendini beceriksizlikle suçladı. Şimdi aklına bin bir düşünce birden akın ediyordu, her biri de Margarita'yı inandırmak için yeterli geliyordu ona. Hiç kuşkusu yoktu, derdini anlatamamıştı: Onunla bir kez daha konuşmalıydı... Böylece Lourdes'da kalmayı kararlaştırdı.</p>

  <p class="normal">Otelde, nehrin taşların arasından şırıldayışını dinleyerek işkenceli bir gece geçirdi. Uykusuzluk onu amansız pençelerine almış, bitip tükenmez bir işkence gibi kemiriyordu. Birkaç kez ışığı yaktıysa da okuyamadı. Gözlerini aptal aptal duvar kâğıdının resimlerine dikti, zengin hacıların kalmış olduğu oda dini içerikli baskılarla süslüydü. Mutlak bir düşüncesizliği düşünen Doğu insanları gibi kıpırtısız, dalgın yattı. Beyninin boşluğunda dönüp dolaşan tek fikir şuydu: "Şimdi onu bir daha göremeyeceğim... Olur iş mi bu?"</p>

  <p class="normal">Bir an dalacak oldu, kendisini havaya uçuran dehşetli bir patlama duygusuyla uyanıverdi. Öylece, uykusuz kaldı, bunalımından ter döküyordu, sonunda odanın karanlığında süt beyazı bir ışık karesi belirmeye başladı. Tanın ağarışı pencere perdelerine yansımaya başlamıştı.</p>

  <p class="normal">Günün kadife okşamasıyla sonunda gözlerini kapatabildi. Uyandığında sabah ilerlemişti, Meryem'in mağarasının yanındaki parka koştu... Titrek, yararsız bir bekleyişle, bir yaralıya rehberlik eden her beyazlı kadında Margarita'yı gördüğünü sanarak saatler geçti!</p>

  <p class="normal">Öğleden sonra, tabaklara el sürmediği bir yemeğin ardından, yine bahçelerde onu aramaya döndü. Kör subayı koluna takmış, geldiğini gördüğünde yine cesareti kırıldı. Sanki boyu daha uzamış, daha zayıflamış, yüzü süzülmüştü, yanaklarında iki gölgeli çukurluk, gözleri hummayla parlıyordu, gözkapakları yorgunluktan kasılmıştı. Gerisinde kendisinin otelde geçirdiğine benzer, az sayıda ama inatçı düşüncelerle, acılı bir şaşkınlıkla dolu bir işkence gecesini sezinledi. Birden uykusuzluğun ve iştahsızlığın olanca ağırlığını, son saatlerde yaşadığı zalimce duyuların ezici heyecanını üzerinde hissetti. Amma da talihsizdi ikisi de!..</p>

  <p class="normal">Margarita ihtiyatla ilerliyordu, bir tehlikeden sakınır gibi sağına soluna bakınıyordu. Onun varlığını fark edince âmâya iyice sokuldu, eski sevgilisine yalvaran gözlerle bir baktı, umutsuzluk içinde merhamet dileniyordu... Ah, o ne bakıştı öyle!</p>

  <p class="normal">Julio utanç duydu; kişiliği ikiye bölünmüş gibiydi; kendi kendisine bir yargıcın gözleriyle baktı. Julio Desnoyers denen kişi, işe yaramaz bir çapkın, orada ne yapıyordu öyle? Varlığıyla bir zavallı kadına işkence ediyordu, tüm insanlık başka dertlerin peşindeyken, kendi küçücük bencil kaygılarıyla onu soylu pişmanlığından yüz geri ettirmeye çalışıyordu... Kendi korkaklığına sinirlendi. Kurbanının uykusundan yararlanan bir hırsız gibi, kendisini göremeyen, kendini savunamayan iyi ve cesur bir adamın çevresinde dolanıyor, dünyada onun olan ve şimdi bir mucizeyle kendisine geri dönen tek sevgiyi çalmaya niyetleniyordu. Aman ne güzel, Bay Desnoyers!.. Seni alçak seni!</p>

  <p class="normal">Dışardan bakarak sıraladığı o aşağılamalar, küçümsemesini hak eden öteki beninin karşısına dikilmesini sağladı: Yukarıdan bakıyor, zalimce davranıyor, kaçamak yolu bırakmıyordu ona.</p>

  <p class="normal">Başını öte yana çevirdi: Margarita'nın yalvaran bakışlarıyla karşılaşmak istemedi; onun sessiz siteminden ürktü. Sırtındaki hırpalanmış yiğit üniformasıyla, görevinin ve şanının ağırlığıyla yaşlanmış çehresiyle âmâya bakmaya da cesaret edemedi. Bir pişmanlıktan korkar gibi korkuyordu ondan.</p>

  <p class="normal">Çifte sırtını döndü; uzaklaştı. Elveda aşk! Elveda mutluluk!.. Artık adımları kararlıydı; yüreğinde bir mucize olmuştu: Kendi yolunu bulmuştu.</p>

  <p class="normal">Haydi Paris'e!.. Yeni bir hayalin hevesi amaçsız varlığının koskocaman boşluğunu dolduracaktı.</p>
</body>
</html>
