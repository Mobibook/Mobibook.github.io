<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">V<br class="chapter" />
  Ecel Tarlaları</h2>

  <p class="normal">Ağır ağır ilerliyordu otomobil, bir kış sabahının kurşuni gökyüzü altında.</p>

  <p class="normal">Toprak uzaktan yarıklarına konmuş bir kelebek sürüsünün kanat çırpışını andıran bembeyaz bir çırpıntıyla titreşiyordu. Kimi tarlaların üstünde yoğundu sürü, kimilerinde ufak öbekler oluşturuyordu.</p>

  <p class="normal">Araba yaklaştıkça, beyaz kelebekler yeni renklerle canlanıyordu. Bir kanat laciverde dönüyordu, öbürü kırmızıya... Minicik bayraklardı bunlar, yüzlerce, binlerce bayrakçık, gece gündüz, güneşin ılıttığı meltemle, solgun sabahların ıslak yelleriyle, sonu gelmez gecelerin ısıran soğuğuyla titreşip duruyorlardı. Yağmur renklerini yıkaya yıkaya soldurmuş, zayıflatmıştı. Tedirgin bez parçacıklarının kenarlarını nem kemirmişti. Kimilerini güneş yakmıştı ateşe değmiş pervaneler misali.</p>

  <p class="normal">Bayrakların çırpınışı arasında kara tahtadan haçlar seçiliyordu. O tahta parçalarının üstünde koyu renk kepler, kırmızı başlıklar, yavaş yavaş çürüyen at yeleleriyle süslü miğferler bulunuyordu, iklim öğeleri uçlarından gözyaşı olup damlıyordu.</p>

  <p class="normal">— Ne çok ölü! –diye içini çeken Don Marcelo'nun sesi çınladı otomobilin içinde.</p>

  <p class="normal">Karşısında oturan René hüzünle başını salladı.</p>

  <p class="normal">Dona Luisa bu cenaze ovasına dalıp gitmişti, dudakları bir duayla kıpırdıyordu hiç durmadan. Chichì şaşkınlıktan büyümüş gözlerini bir yandan bir yana çeviriyordu. Yüzünü küllendiren yeşilimsi solgunluğa karşın daha büyümüş, daha güçlü görünüyordu.</p>

  <p class="normal">İki hanım yas giysileri içindeydiler, upuzun tüllere bürünmüşlerdi. Baba da yas giysileri içindeydi, yıkılmış bir halde, koltuğuna gömülmüştü, bacakları özenle bir kürk battaniyeye sarılmıştı. René'nin sırtında hâlâ sefer üniforması vardı, üzerine kısa bir sürücü yağmurluğu giymişti. Yaralarına karşın, ordudan çekilmeyi istememişti. Savaş bitinceye değin bir teknik büroya atanmıştı.</p>

  <p class="normal">Desnoyers ailesi dileklerine ulaşmaya gidiyordu.</p>

  <p class="normal">Ölüm haberinin ardından, kendine geldikten sonra, baba tüm iradesini bir istekte toplamıştı:</p>

  <p class="normal">— Onu görmeliyim... Ah, oğlum!... Evladım!</p>

  <p class="normal">Senatör ona bu yolculuğun olanaksızlığını kanıtlamıştı, ama boşuna. Julio'nun vurulduğu yerde çarpışmalar hâlâ sürüyordu. Ziyaret belki daha sonraları yapılabilirdi. "Onu görmek istiyorum," diye ayak diredi yaşlı adam. Kendisi de ölmeden önce oğlunun mezarını görmeyi istiyordu. Sonuçta Lacour yalvar yakar, ısrar edip ayak direyerek dört ay uğraştı Don Marcelo bu yolculuğu yapabilsin diye.</p>

  <p class="normal">Sonunda bir sabah, bir askeri araç tüm Desnoyers ailesini yüklendi. Senatör onlarla birlikte gidemedi. Bakanlıklarda bir değişiklik yapılacağı konusunda söylentiler vardı, acaba cumhuriyet onun o biraz küçümsenen hizmetine gereksinim duyar mı diye parlamentoda görünmesi lazımdı.</p>

  <p class="normal">Geceyi bir kolordu komutanlığının yerleşmiş olduğu bir taşra kentinde geçirdiler. René büyük çarpışmaya katılan subaylardan rapor aldı. Harita elde, onların verdikleri bilgileri izledi, sonunda Julio'nun taburunun çarpışmış olduğu bölgeyi bulup çıkardı.</p>

  <p class="normal">Ertesi sabah yeniden yola düzüldüler. Çarpışmaya katılmış olan bir er, sürücünün yanında oturmuş, rehberlik ediyordu. René ara sıra dizlerinin üstüne yaydığı haritaya bakarak ere sorular soruyordu. Onun taburu Desnoyers'inkine yakın çarpışmıştı, ama aylar önce onun tam olarak nerelerden geçmiş olduğunu anımsamıyordu. Kır değişime uğramıştı. İnsanlarla kaplı, çarpışmanın hayhuyu içinde gördüğünden farklıydı. Issızlıkta kafası karışıyordu... Otomobil ağır ağır ilerledi, mezar öbeklerinden başka nirengi alacak bir nesne yoktu, dümdüz, bembeyaz uzanan anayolu izliyorlar, yan yollara sapıyorlardı; irili ufaklı çukurlara, arabanın yaylarını gıcırdatan derin çamur deryalarına batıyorlardı. Zaman zaman otomobil tarlalara dalıyor, tekerleklerinin izleri saban izlerini ezerek bir öbek haçtan öbürüne gidiyordu.</p>

  <p class="normal">Mezarlar... dört bir yanda mezarlar. Ölümün beyaz çekirgeleri doğayı kaplamıştı. O şanlı, o ölümcül kanat çırpınışının ulaşmadığı tek köşe kalmamıştı. Taze saban izleriyle yarılmış boz toprak, sarımsı yollar, karanlık koruluklar, hepsi durup dinlenmek bilmeyen bir dalgalanmayla çırpınıyordu. Toprak haykırıyordu sanki; sözleri tedirgin bayrakçıkların titreşimiydi. Günlerce, gecelerce, hiç bitmeyen bir ezgiye dönüşmüş binlerce haykırış, bu toprağın tanık olduğu ve hâlâ trajik bir ürpertisini sakladığı canavarca çarpışmayı anlatıyordu.</p>

  <p class="normal">— Ölüler... ölüler –diye mırıldanıyordu Chichì, gözleriyle otomobilin iki yanında durmadan kayıp giden haç dizilerini izlerken.</p>

  <p class="normal">— Tanrım, merhamet et onlara!.. Analarına merhamet et! –diye inliyordu Dona Luisa yeniden dualarını sıralarken.</p>

  <p class="normal">En şiddetli çarpışmalar burada geçmişti, eski usul, göğüs göğüse boğuşmuşlardı siperlerin dışında süngülerle, dipçiklerle, yumruklarla, dişlerle.</p>

  <p class="normal">Yeri kavramaya başlayan rehber ıssız ufukta birkaç noktayı işaret ediyordu. Şurada Afrikalı nişancılar mevzilenmişti; ötede avcı taburları. Bütün mezar öbekleri yolun iki yanından süngü hücumunu başlatmış olan ileri hat askerlerinindi.</p>

  <p class="normal">Otomobil durdu. René erin ardından inip bazı haçların üzerindeki yazıları incelemeye koyuldu. O ölüler aradıkları alaydan olabilirdi. Chichì de dayanılmaz bir kocasını koruma isteğiyle, otomat gibi onun ardından indi.</p>

  <p class="normal">Her mezarda birkaç kişi vardı. Ceset sayısı haçın kollarına asılmış çürümekte ya da paslanmakta olan keplerin ya da miğferlerin sayısından anlaşılıyordu. Bu mezarlarda yatan vatan aşkını taçlandırmış olan madeni cenaze çelenkleri kararmakta, yaprakları yolunmaktaydı. Kimi haçlarda ölülerin adları hâlâ açık seçikti, ama kimilerinde silinmeye başlamıştı, yakında okunmaz olacaklardı.</p>

  <p class="normal">"Kahramanca ölüm ha!.. Şanlı zafer ha!" diye düşünüyordu Chichì hüzünlere boğulmuş.</p>

  <p class="normal">Gençliklerinin baharında toprağa düşmüş bu güçlü kuvvetli adamların çoğunun adı bile kalmayacaktı geriye. Kala kala bir anı kalacaktı: İhtiyar bir köylü kadının akşam vakti Fransa'nın yollarından birinde ineğini güderken belleğini zorlayan bir anı. İçini çekerken mırıldanacaktı: "Küçücük yavrum benim!.. acaba nereye gömdüler benim küçücük yavrumu?" Yalnızca halk kadınında yaşayacaktı bu anı, yas giysilerine bürünmüş, geçimini nasıl sağlayacağını bilemeyen halk kadınında ve çocuklar kara önlüklerle okula gittiklerinde vahşi bir iradeyle şöyle diyeceklerdi: "Ben büyüdüğümde babamın öcünü almak için Almanları öldürmeye gideceğim."</p>

  <p class="normal">Ve Dona Luisa, koltuğunda kıpırtısız, Chichì'nin mezarlar arasında dolaşmasını seyrederken dualarına bir an ara veriyordu:</p>

  <p class="normal">— Tanrım, evlatsız kalan analara merhamet et... babasız kalan minimini çocuklara merhamet et... gazabın bizi unutsun artık, hele bir gül artık yüzümüze!</p>

  <p class="normal">Koltuğuna çökmüş kocası da ölüm tarlalarını seyrediyordu. Ama gözlerini inatla çelenksiz, bayraksız mezarlara dikmişti, üstlerinde kısacık yazılarla yalın haçlardı bunlar. Ölümün kitabında sanki ayrı bir sayfa açan Alman mezarlarıydı. Bir yanda sayısız Fransız mezarı üstünde ufak sayılar: Bir, iki, üç ölü. Ötede, birbirlerinden uzak, süssüz püssüz mezarların üstünde büyük rakamlar, insanı dehşete düşüren bir kısalıkla yalnızca sayılar.</p>

  <p class="normal">İnsan etiyle dolu bu hendekleri tahta direklerle yapılmış daracık, upuzun çitler sınırlıyordu. Toprakları üzerine kar yağmış ya da tuz dökülmüş gibi ağarmıştı. Topaklarla karışmış kireçti bu. Haçın üzerinde, mezarda Almanlar bulunduğu belirtilmişti; ardından bir sayı: 200... 300... 400.</p>

  <p class="normal">Bu sayılar Desnoyers'in hayalini zorluyordu. Söylemesi kolaydı, ama bir araya toplanmış üç yüz ölüyü tamı tamına göz önüne getirmek kolay olmuyordu; morarmış, kanlara bulanmış insan etinden üç yüz çıkın, palaskalar kopmuş, miğferler ezilmiş, çizmeler çamurdan güllelere dönüşmüş, çürümeye başlamış sert dokular kokuşmakta, camlaşmış inatçı gözler, son sırrın karşısında kasılmış yüzler, bir daha açılmamak üzere üstü örtülecek bir hendeğin dibinde tuğlalar gibi üst üste dizilmiş... Bu cenaze sıraları ovanın olanca genişliğinde yer yer yineleniyordu.</p>

  <p class="normal">Don Marcelo vahşi bir keyif duydu. Acılara gömülmüş babalık sevgisi öç almanın iğreti avunmasını tadıyordu. Julio ölmüştü, kendisi de ölüp gidecekti, bu felaketi taşıyabilecek durumda değildi; ama o mezarlarda ne kadar çok sayıda düşman çürümekteydi ve artlarında bıraktıkları sevdikleri onları anacaklardı, tıpkı kendisinin oğlunu andığı gibi!..</p>

  <p class="normal">Onları hayalinde ölmeden önceki, kendi şatosunun çevresinde istila ilerlediği sıralardaki halleriyle canlandırdı.</p>

  <p class="normal">İçlerinden bazıları, en aydın ve korkunç olanları yüzlerinde üniversite sıralarındaki düelloların yaralarını sergiliyorlardı. Sırt çantalarında kitaplar taşıyan askerlerdi, bir grup köylüyü kurşuna dizdikten ya da bir köyü yağmaladıktan sonra, yangınların parıltısında oturup şairlerin, filozofların yazdıklarını okuyorlardı. Bilgiyle kurbağa misali şişmişlerdi, kılı kırk yaran, her derde deva bilgileriyle gururlanıyorlardı, eski çağ dinbilimcilerinin ağır, dolambaçlı diyalektiğinden nasiplenmişlerdi. Yanıltmacaların evlatları, yalanın torunlarıydılar, zekâ cambazlıklarının onları alıştırdığı zihinsel perendelerle en büyük saçmalıkları kanıtlayabileceklerine inanırlardı. Pek bayıldıkları o tez-antitez-sentez yöntemini kullanarak kanıtladıkları şunlardı: Almanya'nın dünyanın efendisi olması gerekiyordu; Belçika kendini savunduğu için yerle bir edilmeyi hak etmişti; mutluluk tüm insanların Prusya usulü alaylarda toplanarak hiçbir çaba ziyan edilmeksizin yaşaması demekti; varoluşun en yüce ülküsü ahırını temiz, yemliğini dolu bulmaktı; özgürlükle adalet Fransız devrimci romantizminin ham hayallerinden başka bir şey değildi; her oldubitti zafere ulaştığı anda kutsal sayılırdı ve hukuk denen şey yalnızca kaba kuvvetin sonucuydu. Bu eli tüfekli aydınlar kendilerini dünyaya uygarlık saçacak bir Haçlı Seferi'nin yiğit şövalyeleri sayıyorlardı. Sarışın insanların esmerlere karşı kesin zaferi kazanmalarını diliyorlardı; küçümsenesi Güney insanını köleleştirmekti arzuları, böylece dünyanın gelecekte "yeryüzünün kaymağı", "insanlığın soylu kesimi" olan Cermenler tarafından yönetilmesini sağlayacaklardı. Tarihte bir değeri olan her şey Almandı. Eski Yunanlılar, Cermen kökenliydiler; İtalyan Rönesansı'nın büyük sanatçıları da Almandılar. Akdeniz insanları, kökenlerinden gelen bir fesatla, tarihi çarpıtmışlardı.</p>

  <p class="normal">Ama Pancermenizmin haçlısı tam da bu büyük emelleri düşlerken, o küçümsenesi Latinin sıktığı kurşunla devrilmiş, tüm gururuyla çukurun dibini boylamıştı işte.</p>

  <p class="normal">"Şimdi tam yerini bulmuşsun, savaş tutkunu ukala," diye aklından geçiriyordu Desnoyers, Rus ahbabıyla yaptığı sohbetleri anımsayarak.</p>

  <p class="normal">Yazık ki Alman üniversitelerinde kalmış tüm <span class="ideitalik">Herr Professor</span>'lar orada değildiler; çoğu nesnelerin adlarını değiştirerek zihinsel ürünleri çarpıtmada tartışılmaz bir ustalığa erişmiş bilgelerdi onlar! Sakalları dalga dalga, gözlükleri altın çerçeveli o adamlar, o barışçı laboratuvar ve kürsü fareleri, sofizmleri ve kibirleriyle işte o savaşın hazırlayıcısı olmuşlardı. Onlar sımsıkı korseli, pırıl pırıl monokllü <span class="ideitalik">Herr Lieutenant</span>'tan daha fazla suçluydular, çünkü o dövüş ve kıyım peşinde koşarken ne de olsa kendi profesyonel heveslerini izlemekten başka şey yapmıyordu.</p>

  <p class="normal">Alt sınıftan bir Alman askeri eline geçirdiğini iç eder, sarhoşken önüne geleni kurşuna dizerken, savaşçı öğrenci çarpışmanın ortasında Hegel'i ya da Nietzsche'yi okuyordu. O "tarihsel adalet" icraatını kendi elleriyle gerçekleştiremeyecek kadar kültürlüydü. Ne var ki o ve profesörleri Cermen hayvanının tüm berbat içgüdülerini kışkırtmışlar, üstünden bilimsel bir haklılık cilası geçmişlerdi.</p>

  <p class="normal">"Mezarından hiç çıkma emi, tehlikeli entelektüel," diye sürdürüyordu Desnoyers kafasında.</p>

  <p class="normal">Vahşi Faslılar, çocuksu kafalı Afrikalılar, gamlı Hintliler, ona Alman üniversitelerinin avlularında kurum satan bütün o savaş meraklısı samur cüppelerden daha saygıdeğer görünüyordu. O cüppeleri sırtlarında taşıyanların tamamı ortadan yok olsa dünya nasıl rahat soluk alırdı! Hırs dolu bilgenin incelikli, soğukkanlı, zalim barbarlığına kıyasla, vahşinin çocuksu, kendi halinde barbarlığını yeğliyordu; bu kendisini o denli rahatsız etmiyordu, üstelik ikiyüzlü değildi.</p>

  <p class="normal">Bu nedenle, yüreğinde acıma uyandıran tek düşman türü o mezarlarda çürümekte olan adsız, cahil erlerdi. Zamanında birer köylüydüler, fabrika işçisiydiler, dükkânlarda tezgâhtardılar, bağırsakları ölçüsüz gelişmiş obur Almanlardı; savaşı açlıklarını doyurmak için, birilerine buyruk vermek, birilerini pataklamak için fırsat bilmişlerdi, çünkü ömürlerini kendi ülkelerinde boyun eğmekle ve tekme yemekle geçirmişlerdi.</p>

  <p class="normal">Vatanlarının tarihi Amerika yerlilerin toplu saldırıları örneği, Akdeniz'in ılıman kıyılarında yaşayan insanların mallarına el koymak için yaptıkları akınlardan ibaretti. Oysa <span class="ideitalik">Herr Professor</span>'lar bu yağma akınlarının bir yüksek uygarlık örneği olduğunu kanıtlamışlardı. Ve iyi niyetli Almancık, evlatlarının ekmeğini çıkarmak için kendini feda eden iyi bir babanın hevesiyle ileri atılmıştı.</p>

  <p class="normal">İstila ettiği topraklarda ilerleyen bu büyük Alman akınını ailelerinin titreyen elleriyle yazdıkları yüz binlerce mektup izlemişti. Desnoyers yıkılmış şatosunun önünde akşam çökerken o mektuplardan bazılarının okunuşunu dinlemişti. Ölülerin, tutsakların ceplerinde bulunmuş yazılardı. "Kırmızı pantolonlulara sakın acıma. Gebert Fransızları, çocukları bile bağışlama..." – "Gönderdiğin pabuçlara teşekkür ederiz, ama kızın ayağına olmadı. Şu Fransızların ayakları gülünç denecek kadar küçükmüş..." – "Bir piyano düşürmeye bak." – "Güzel bir saat ele geçirsen pek hoşuma gider." – "Komşumuz yüzbaşı karısına bir inci kolye yolladı. Sense hep ıvır zıvır gönderiyorsun!"</p>

  <p class="normal">Erdemli Cermen öylece çifte dilekle ilerliyordu; hem ülkesini genişletecek, hem evlatlarına değerli armağanlar yollayacaktı. "Almanya her şeyin üstünde!" Ama işte o hoş hayallerin peşi sıra giderken, aynı düşleri besleyen silah arkadaşlarıyla kucak kucağa çukurun dibini boylamıştı.</p>

  <p class="normal">Desnoyers, Ren Nehri'nin öte yakasında acınacak halde bekleşip duran kadınların sabırsızlığını canlandırdı hayalinde. Ölü listelerinde belki kayıpların adları yoktu bile. Ve Alman hatlarına mektuplar yağıp duruyordu; alıcısının eline hiç ulaşmayacak mektuplar. "Yanıt ver. Yazmıyorsun, belki de bize güzel bir sürpriz hazırlıyorsun da ondandır. Kolyeyi unutma sakın. Bir piyano gönder bize. Oymalı bir büfe olsa çok hoşuma gider. Fransızların pek hoş mobilyaları oluyor..."</p>

  <p class="normal">Kireçten ağarmış toprağın üstünde yalın bir haç öylece duruyordu. Yakınında bayrakçıklar çırpınıyordu. Sağa sola gidip geliyorlardı, alayla gülümseyerek itiraz eden başlar gibi: Hayır!.. Hayır!</p>

  <p class="normal">Otomobil yolunda ilerledi. Rehber şimdi uzaktaki bir mezar öbeğini gösteriyordu. Kuşkusu yoktu, alayın çarpıştığı yer orasıydı. Derken araç karayolundan ayrıldı, tekerlekleri kabartılmış toprağa battı, çarpışmanın gelişimine göre, rasgele oraya buraya serpilmiş mezarları ezmemek için geniş dolambaçlar çiziyordu.</p>

  <p class="normal">Tarlaların neredeyse tümü işlenmişti. İnsan eli mezardan mezara uzanmıştı ve sabah sis örtülerini kaldırdıkça giderek belirginleşiyordu.</p>

  <p class="normal">Kışın son güneş ışınlarıyla doğa gülümsemeye başlıyordu; kör, sağır, duyarsız, varlığımızdan habersizdi; insan denen zavallı hayvancıklardan ister bir tanesi olsun, ister bir milyon ceset olsun, hiç tınmadan alıyordu bağrına.</p>

  <p class="normal">Su kaynaklarında hâlâ buzdan saçaklar vardı; toprak ayakların altında cam çıtırtısıyla parçalanıyordu; su birikintilerinin kırışıkları kıpırtısız kalmışlardı; kapkara uyuyan ağaçlar gövdelerinde kışın giydirdiği maden yeşili örtüyü koruyorlardı; yerin bağrı sönüp cansızlaşmış gezegenlerinkini andıran vahşi, mutlak bir soğuk soluyordu... Ama ilkbahar tropik saraylarında çiçekten zırhını kuşanmıştı bile, sabırsızlıkla kişneyen yeşil kısrağını eyerlemişti: Çok geçmeden kırlarda koşmaya başlayarak, o dörtnala düzensiz koşuşturmasında kışın kara cinlerini önüne katıp sürecek, sırtına salınmış altın saçları havada hoş kokulardan bir iz bırakacaktı. Yollardaki otlar minimini tomurcuklarla kaplanmış, onun gelişini müjdeliyorlardı. Kuşlar, bir cesaret, barınaklarından çıkmışlar, örtülü mezarların arasında öfkeyle gaklayan kuzgunların arasında kanat çırpıyorlardı. Doğa güneşin alnında aldatıcı bir çocuksu gülümseme takınıyordu, cepleri çalıntı eşyalarla doluyken masum gözlerle bakan bir çocuk yüzü.</p>

  <p class="normal">Çiftçi tarlayı sürmüş, saban izini tohumla doldurmuştu. İnsanlar varsın birbirlerini boğazlasınlardı; toprağın onların nefretleriyle alışverişi yoktu, yaşamının gidişini onların yüzünden durduracak değildi. Saban dümdüz, kesin çizgilerini her yılki gibi açmış, insanlarla hayvanların tepişmelerini, top arabalarının derin izlerini silmişti. İnatçı azmini hiçbir şey değiştiremiyordu. Saban bombaların açtığı çukurları doldurmuştu.</p>

  <p class="normal">Çelik üçgen zaman zaman toprağın altındaki bazı engellere takılıyordu... adsız, mezarsız bir ölü. Demirden tırnak, görmediği nesneye acımaksızın yolunu izliyordu. Arada bir de daha sert engeller karşısında duralıyordu. Yere gömülüp patlamadan kalmış mermilerdi. Köylü ölüm aygıtını topraktan çekip çıkarıyor, kimi zaman da aygıt gecikmeli bir melanetle elinde patlıyordu... Ama toprak adamı geçimini sağlamak zorunda kaldığında korku nedir bilmez, o yüzden dosdoğru ilerlemesini sürdürüyor, ancak gözle görülür bir mezara rast geldiğinde yolundan sapıyordu. O noktada saban izleri saygıyla uzaklaşıyor, ufak dalgalanmalarla, üstü bayrakçıklar ya da haçlarla taçlanmış bu toprak parçalarının adalar gibi çevresinden dolaşıyordu. Morarmış bir ağza saplanan saban demiri geleceğin ekmeğinin yaratıcı tohumlarını bağrında taşıyordu. Tohumlar, gebe ahtapotlar misali, köklerinin kollarını uzatmaya hazırlanıyorlardı; daha birkaç ay önce şanlı umutlar ya da dehşet verici emeller beslemiş bulunan kafataslarına değin. Bir kez daha kendi kendini yenileyecekti yaşam.</p>

  <p class="normal">Otomobil durdu. Rehber haçların arasında koşturuyor, yarı silinmiş yazılarını sökmeye uğraşıyordu.</p>

  <p class="normal">— İşte burası!</p>

  <p class="normal">Bir mezarda alayın numarasını bulmuştu.</p>

  <p class="normal">Chichì ile kocası alelacele arabadan fırladılar. Ardından Dona Luisa acıdan kaskatı kesilmiş, gözyaşlarını gizlemek için yüzünü buruşturarak indi. Sonunda üçü sarındığı kürk battaniyeyi üstünden atmış olan babaya yardımcı oldular. Zavallı Bay Desnoyers! Yere bastığında sendeledi, sonra ayaklarını zorla sürüyerek, bastonunu saban izleri arasına saplayarak zahmetle ilerledi.</p>

  <p class="normal">— Dayan bana, yaşlı kocam –dedi karısı ona kolunu uzatarak.</p>

  <p class="normal">O otoriter aile reisi şimdi ancak yakınlarının desteği sayesinde hareket edebiliyordu.</p>

  <p class="normal">Mezarların arasında uzun, zahmetli yürüyüş başladı. Rehber haçlardan oluşan çalılığı inceliyor, adları heceliyor, yarı silinmiş olanların önünde kararsız duraklıyordu. Chichì mezardan mezara tek başına ilerledi. Rüzgâr siyah tüllerini uçuşturuyordu. Bir yazıtı sökmeye çabalayarak başını her eğişinde yas şapkasının altından bukleleri sarkıyordu. Ayakları saban izlerine gömüldü. Daha rahat yürüyebilmek için eteğini topladı, böylece tapılası bacaklarının birazı açığa çıkmış oldu; tadına doyulmaz bir yaşam, gizli güzellik, aşk esintisi o ölüm ve çürümüşlük toprağında adımlarını izledi.</p>

  <p class="normal">Uzaktan babanın sesi geliyordu.</p>

  <p class="normal">— Daha bulamadınız mı?..</p>

  <p class="normal">İki ihtiyar sabırsızlanmaktaydılar, oğullarının mezarını hemen bulsunlar istiyorlardı.</p>

  <p class="normal">Ama keşfe çıkanların mezarı bulmaları yarım saat aldı. Hep bilinmedik adlar, adsız haçlar ya da başka alayların numarasını gösteren yazıtlar. Don Marcelo artık ayakta duramıyordu. Yumuşak toprakta, saban yarıklarının arasında ilerlemek onun için bir işkenceydi. Umudunu yitirmeye başladı... Ah! Julio'nun mezarını asla bulamayacaktı. Anayla baba da kendi başlarına araştırıyorlardı. Bütün haçların önünde acılı başlarını eğiyorlar, ayakları çoğu kez bir cesedin varlığını gösteriyora benzeyen dar, uzun bir kabartıya gömülüyordu. Okuyorlardı adları... Hayır, orada da yoktu! Umutlarla üzüntülerin çetin yolunda böylece ilerliyorlardı.</p>

  <p class="normal">Derken bağırarak haber verdi Chichì: "Burada!.. Burada!" İki ihtiyar, her adımda düşmekten korkarak koştular. Tüm aile bir cenaze töreninde olduğu gibi, artık otlarla kaplanmaya başlamış olan bir tümseğin önünde toplandı. Başucundaki haça harfler bıçakla derinlemesine kazılmıştı: "Desnoyers..." Ardından, kısaltılmış rütbesi, alayı, taburu.</p>

  <p class="normal">Upuzun bir sessizlik oldu. Dona Luisa anında yere diz çökmüştü, gözleri haça dikiliydi; akları kıpkırmızı kesilmiş, artık yaş akıtmayan, iri iri açılmış gözler. Gözyaşları kendisine ancak oraya kadar eşlik etmişti. Şimdi sıradan dışavurumlara yanaşmayan bir acı onları uzaklaştırmış, kaçırmıştı.</p>

  <p class="normal">Baba o kaba saba mezara şaşırarak bakakaldı. Oğlu oradaydı işte, sonsuza değin orada!.. Bir daha göremeyecekti onu! Onun yerin bağrında, tabutsuz, doğruca toprağın içinde uyuduğunu tahmin etti, ecele yakalandığı andaki gibi, perişan kahraman üniformasıyla. Bitkilerin köklerini salkım saçak belki de kendisinin sevgiyle öptüğü o yüze dolamakta olduklarını, yağmurun onun gövdesinin her yanına ıslak ıslak sızdığını düşününce sanki bir aşağılamayla karşılaşmış gibi isyanla doldu yüreği. Oğlunun hayattayken kendine ne büyük özenle baktığını anımsadı; sonu gelmez banyolar, masajlar, silah eğitimi ve boksla güçlenişi, buz gibi duşlar, incelikli, kibar parfümler... hepsi gelip gelip bir buğday tarlasında, gübre yığını misali, yorgunluktan yıkılıp devrilen, düştüğü yere gömülüveren bir iş hayvanı misali çürümek içinmiş.</p>

  <p class="normal">Oğlunu hemen alıp oralardan götürmek istedi ve öyle yapamadığı için umutsuzluğa düştü. İzin koparır koparmaz onu oradan taşıtır, krallara layık bir mezar yaptırırdı... İyi de, sonuçta eline ne geçerdi ki? Bir yığın kuru kemiğin yerini değiştirmiş olurdu; ama o kemikleri kaplayan eti, kişiliğinin olanca güzelliği orada, toprağa karışmış kalırdı. Karun gibi zengin Desnoyers'in oğlu sonsuza değin Champagne'in yoksul bir tarlasına karışıp gitmişti. Ah, ne sefalet! Buna varmak için mi onca didinmiş, milyonlar yığmıştı o?</p>

  <p class="normal">Julio'nun ölümünün nasıl olduğunu bile bilmiyordu. Son sözlerini kimse aktaramazdı. Eceli bir anda, yıldırım gibi mi gelmişti, dünyadan bilinçsizliğin gülümsemesiyle mi ayrılmıştı, yoksa tarlanın ortasında terk edilmiş, uzun işkence saatleri mi geçirmişti, hiçliğe gömülmeden önce bir sürüngen gibi kıvranarak cehennemi bir acının kıskacında mı çırpınmıştı, bilmiyordu. O tümseğin altında ne vardı, bilmiyordu: Ölümün elini nazikçe değdirdiği bütün bir gövde mi yoksa çelik fırtınasının paramparça ettiği, şekilsiz beden artıklarının karmaşası mı, onu da bilmiyordu... Bir daha göremeyecekti oğlunu! Kafasını dolduran o Julio salt bir anı olarak kalacaktı, ana-babası yaşadığı sürece yaşayan bir ad, onlar ortadan yok olunca o da yavaş yavaş silinip gidecekti!..</p>

  <p class="normal">Bir inilti, bir hıçkırık duyarak şaşaladı... Sonra bir de baktı ki düşüncelerine acı bir hıçkırıkla eşlik eden meğer kendisiymiş.</p>

  <p class="normal">Karısı ayaklarının dibindeydi. Kupkuru gözlerle dua ediyordu, kendi umutsuzluğuyla baş başa dua ediyordu, bakışları büyülenmişçesine, inatla haça dikilmişti... işte oradaydı oğlu, tıpkı çocukluğunda, beşiğinde, uykusunu gözlediği zamanlardaki gibi... babanın haykırışı onun kafasında da çınlıyordu, ama öfkeli bir umutsuzlukla değil, sonsuz bir üzüntüyle. Onu bir daha göremeyecekti artık!.. Demek mümkündü böyle bir şey!</p>

  <p class="normal">İkisinin acıklı düşüncelerini Chichì gelip dağıttı. Koşa koşa otomobile gitmiş, kolları çiçeklerle dolu dönüyordu. Haçın üstüne bir çelenk astı; ardından dibine koskocaman bir demet yerleştirdi. Sonra tümseğin yüzeyini çiçek yapraklarından bir yağmurla kapladı, bir dini töreyi yerine getiriyormuşçasına ciddi, kaşları çatıktı, düşünceleriyle ağabeyini selamlayarak eşlik ediyordu: "Al, yaşamı güzellikleri ve zevkleriyle o kadar çok sevmiş olan senin için... Al, kadınları kendine âşık etmeyi bilen senin için..." Zihninde anısına acısı kadar büyük bir hayranlıkla ağlıyordu. Kız kardeşi olmasaydı, sevgilisi olmuş olmayı isterdi.</p>

  <p class="normal">Çiçek yağmuru bittiğinde bir yana çekildi, varlığıyla ana-babasının iniltili acısını rahatsız etmek istemiyordu.</p>

  <p class="normal">Yakınmalarının yararsızlığı karşısında, Don Marcelo'nun her zamanki öfkeli huyu uyanmış, kadere karşı esip savuruyordu.</p>

  <p class="normal">Düşmanların bulunduğunu hayal ettiği ufka bakıp yumruklarını sıktı öfkeyle. İnsanların ezeli karabasanı olan canavarı görür gibi oldu. Yani birçok kez olduğu gibi, kötülük yine cezasız mı kalacaktı?..</p>

  <p class="normal">Adalet diye bir şey yoktu; dünya rastlantının ürünüydü; hepsi yalandı, insanoğlu içinde yaşadığı çaresizliği korkmadan taşıyabilsin diye uydurulmuş avuntu sözleriydi.</p>

  <p class="normal">Uzaklarda, insanları çiğneyip geçen mahşerin dört atlısının nal seslerini duyar gibi oldu. Savaş kılıcını kavramış koca pazılı hayvansı genç irisini gördü; sadağında veba oklarıyla iğrenç iğrenç sırıtan okçuyu; açlık terazisiyle kel kafalı cimriyi; atının üstünde ecelin tırpanıyla ilerleyen cesedi gördü. İnsanoğluna varlıklarını duyuran tek alışılmış ve dehşetengiz ilahlar olarak tanıdı onları. Geri kalan her şey düşten ibaretti. Gerçek olan mahşerin dört atlısıydı...</p>

  <p class="normal">Birden, esrarengiz biçimde zihninden geçenleri sezmiş gibi, ayaklarının dibine çökmüş sızlanan o kafanın düşündüklerini okudu.</p>

  <p class="normal">Kendi başına gelen felaketlerin etkisiyle, anne başkalarının felaketlerini anımsamıştı. O da ufka bakıyordu. Düşman hatlarının ötesinde, kendi ailesininkine benzer bir acılı kafile canlanıyordu hayalinde. Yanında kızlarıyla Elena'yı görüyordu, mezarlar arasında dolaşıyor, sevdikleri bir adı araştırıyor, bir haçın önünde diz çöküyorlardı. Ah, o acı dolu sevinci bile tümüyle yaşayamayacaktı kız kardeşi. Öteki tarafa geçip bir başka mezarı arayamayacaktı. Günün birinde geçecek bile olsa, bulamayacaktı. O tapındığı beden adsız mezarlarda çürümüş olacaktı, onları az önce gördüğünde yeğeni Otto'yu anımsamıştı.</p>

  <p class="normal">— Tanrım, nereden kalkıp da bu topraklara geldik sanki? Neden doğduğumuz yerde yaşayıp gitmedik ki?..</p>

  <p class="normal">Bu düşünceleri sezinleyen Desnoyers, bir zamanlar karısını tanıdığı çiftliğin yemyeşil, göz alabildiğine uzanan ovasını anımsadı. Hayvan sürülerinin koşuşmasını işitir gibi oldu. Kentauros Madariaga geldi gözlerinin önüne, yıldızların parıltısı altında barışın neşesini, en değişik kökenlerden gelmiş, siyasal emellerden uzak, emekte ve bollukta birleşmiş insanların kutsal kardeşliğini ilan ediyordu.</p>

  <p class="normal">O da oğlunu düşünerek, karısı gibi yakındı: "Ne zorumuza kalkıp geldik sanki?.." O da acının verdiği dayanışma içinde, öteki taraftakilere acıdı. Onlar da kendileri gibi ıstırap çekiyorlardı; evlatlarını yitirmişlerdi. İnsan ıstırabı dünyanın her yanında aynıdır.</p>

  <p class="normal">Ama sonra öyle acındığına kızdı. Karl savaş yanlısıydı; savaşı insanın en kusursuz durumu sayanlardandı, kışkırtmalarıyla hazırlamıştı o çatışmayı. Savaşın onun evlatlarını yemesi yerinde olmuştu; onların ardından ağlamamalıydı. Ama kendisi her zaman barıştan yanaydı! Yalnızca bir oğlu, bir tanecik oğlu vardı... ve işte artık onu sonsuza değin yitirmişti!..</p>

  <p class="normal">Ölecekti, öleceğinden emindi... Önünde ancak birkaç aylık ömür kalmıştı. Ve ayaklarının dibinde dua etmekte olan hayat arkadaşı da çok geçmeden yok olacaktı. Bu yaşadıkları gibi bir darbenin ardından hayatta kalınmazdı ki. Artık bu dünyada yapacak hiçbir işleri kalmamıştı.</p>

  <p class="normal">Kızı yalnız kendini düşünüyordu, evlatları ana-babalarından ayıran katı içgüdüyle, ayrı bir ailenin çekirdeğini oluşturacaktı, öyle ya, insanlık ancak böyle yenilenebilirdi.</p>

  <p class="normal">Aileyi sürdürebilecek olan tek kişi Julio idi, adlarını ancak o sürdürebilirdi. Desnoyers'ler ölmüşlerdi; kızının çocukları Lacour olacaklardı... Her şey bitmişti.</p>

  <p class="normal">Don Marcelo yakında öleceğini düşününce bir tür memnunluk duydu. Dünyadan bir an önce çekip gitmek istiyordu. Kendisini onca kaygılandırmış olan bu savaşın sonunu merak etmiyordu. Nasıl biterse bitsin, kötü bitmiş olacaktı. Canavar sakatlansa bile birkaç yıl sonra yeniden canlanacaktı, insanlara sonsuza değin eşlik edecekti... Kendi açısından önemi olan tek şey, savaşın oğlunu elinden almış olmasıydı. Her şey karanlıktı, kapkaranlık... Dünya yok olup gidecekti... Kendi de dinlenecekti.</p>

  <p class="normal">Chichì altında herhalde cesetler bulunan bir tümseğin üstüne tırmanmıştı. Alnını kırıştırmış, ovayı seyre dalmıştı. Mezarlar... dört bir yanda mezarlar! Julio'nun anısı belleğinde ikinci plana geçmişti. Ne kadar ağlarsa ağlasın, onu diriltmesine olanak yoktu.</p>

  <p class="normal">Ecel tarlalarının görüntüsü onu yalnızca yaşayanları düşünmeye yöneltiyordu. Gözlerini bir o yana bir bu yana çevirirken, iki eliyle rüzgârın havalandırdığı eteklerini bastırıyordu.</p>

  <p class="normal">René tümseğin dibindeydi. Mezarları seyrettikten sonra genç kadın tekrar tekrar baktı ona, o ölülerle kocası arasında bir bağlantı kurar gibiydi. O da buradaki gibi çarpışmalarda canını tehlikeye atmıştı!..</p>

  <p class="normal">— Sen de benim zavallıcığım –dedi yüksek sesle–, tüm bu bahtsızlar gibi, şu anda sen de tepende bir haç, bir toprak yığınının altında yatıyor olabilirdin!..</p>

  <p class="normal">Asteğmen hüzünle gülümsedi. Evet, doğruydu.</p>

  <p class="normal">— Gel, çık buraya –diye buyurdu Chichì–. Sana bir şey söylemek istiyorum.</p>

  <p class="normal">Yanına geldiğinde kollarını onun boynuna doladı, bir hayat ve aşk rayihası saçan göğsünün gizli manolyalarına doğru çekti onu, hırsla, ısırırcasına öptü dudaklarından, ağabeyini çoktan unutmuş, aşağıda ağlaşıp ölmek isteyen iki ihtiyarı gözleri görmez olmuştu... ve rüzgârda serbest kalan etekleri eski zamanların amforalarını andıran kalçalarına yapışıp muhteşem kıvrımlarını ortaya koydular.</p>

  <div class="calibre1" id="calibre_pb_22"></div>
</body>
</html>
