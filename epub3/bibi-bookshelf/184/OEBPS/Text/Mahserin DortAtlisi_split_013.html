<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_12">III<br class="chapter" />
  Geri Çekiliş</h2>

  <p class="normal">Savaş, ahtapot kollarından birini Victor Hugo Bulvarı'na değin uzatmıştı. Sağır bir savaştı, yıvışık, şekilsiz, peltemsi bir düşman ellerinden kayıyor, çarpışmalara biraz ileride yeniden başlıyordu.</p>

  <p class="normal">— Almanya benim evimin içinde –diyordu Marcelo Desnoyers.</p>

  <p class="normal">Almanya dediği Dona Elena'ydı, von Hartrott'un karısı. Neden sanki oğlu alıp kendisiyle birlikte götürmemişti ki onu? Oğlu, hani kendisinin şimdi casus gibi gördüğü şu dayanılmaz yetersizlikteki profesör... Hangi duygusal kaprise kapılmış da, sınırlar henüz kapanmadan Berlin'e dönmek fırsatını kaçırarak ablasının yanında kalmak istemişti acaba?..</p>

  <p class="normal">Bu kadının varlığını Desnoyers bir pişmanlık ve tehlike kaynağı sayıyordu. Bereket uşaklar, şoför, bütün erkek hizmetkârlar orduya katılmışlardı. İki melez kız tehdit dolu bir sesle buyruk aldılar. Öbür Fransız hizmetçilerle konuşurken çok dikkat etsinlerdi; Dona Elena'nın kocasının milliyetine ve ailesinin nerede oturduğuna yakından uzaktan değinmek yok. Dona Elena Arjantinliydi... Ancak kızların ağızlarını sıkı tutmalarına karşın, Don Marcelo yorulmak bilmeyen bir hevesle casus avını sürdüren ateşli bir milliyetçinin gammazlamasıyla karısının kız kardeşinin düşmanla haberleşme kuşkusuyla bir toplama kampına yollanmasından korkuyordu.</p>

  <p class="normal">Bayan von Hartrott ise bu tedirginliğe kötü karşılık veriyordu. Bir kenarda sessiz sedasız oturacak yerde, görüşleriyle eve çatışma tohumları saçıyordu.</p>

  <p class="normal">Savaşın ilk günlerinde odasına kapanmıştı, yalnız yemeğe çağrıldığında aile ile bir araya geliyordu. Dudaklarını büzmüş, bakışları boşlukta kaybolmuş, Don Marcelo'nun heyecanla atıp tutmasını dinlemez gibi yapıyordu. Ev sahibi, birliklerin cepheye gidişini, sokaklarda ve istasyonlardaki yürek burkan sahneleri anlatıyor, ilk savaş havadislerini kuşku nedir bilmeyen bir iyimserlikle yorumluyordu. Hiç tartışma götürmediğine inandığı iki şey vardı. Süngü Fransızların sırrıydı, Almanlar süngü parıltısı karşısında korkudan titrerler, kaçacak delik ararlardı. 75'lik top da eşi bulunmaz bir mücevherdi. İsabetli atışı yalnız o yapardı. Düşman topçusuna acıyordu, öyle ya, kırk yılın başı hedefe isabet ettirse bile, mermileri patlayamıyordu... Hem Fransız birlikleri zaferle Alsace'a girmişler, birkaç kasabayı ele geçirmişlerdi bile.</p>

  <p class="normal">— Şimdi artık 1870'teki gibi değil –diyordu çatalını ya da peçetesini sallayarak–. Onları tekme tokat Ren Nehri'nin öbür yakasına atacağız. Tekme tokat... İşte bu kadar!</p>

  <p class="normal">Chichì canla başla onaylıyordu, Dona Elena ise gözlerini tavana kaldırıyordu; sanki çatıda gizlenmiş biri vardı da onun huzurunda sessizce protesto ediyor, onca hataya, onca küfre tanık olsun diye çağırıyordu.</p>

  <p class="normal">Daha sonra Dona Luisa, ailesinden uzak olduğu için avutulmaya ihtiyacı vardır diye, gidip kapandığı odasında buluyordu onu. "Romantik" üst perdeden direktiflerini her zaman kabullenmiş olan ablasının karşısında vakarlı sessizliğini korumuyordu. Zavallı Dona Luisa onun Almanya'nın muazzam savaş gücü üstüne anlattıkları karşısında şaşalıyordu: Öyle ya, o bir büyük Alman vatanseverinin karısı, neredeyse ünlü bir profesörün annesi olmanın verdiği olanca yetkiyle konuşuyordu. Milyonlarca asker ağzından sel olup dökülüyordu; ardından binlerce top, canavar gibi, kule büyüklüğünde havan topları geçit yapıyordu. Ve bu muazzam yıkıcı güçlerin tepesinde başlı başına bir orduya değer bir adam yükseliyordu, her şeyi bilen, her şeye kadir, yakışıklı, bir ilah gibi zeki ve yanılmaz bir adam, yani imparator.</p>

  <p class="normal">— Fransızların neye çattıklarından haberleri bile yok –diye sürdürüyordu Dona Elena–. Ezip geçecekler onları. İki haftalık bir şey. Ağustos ayı sona ermeden imparator Paris'e girmiş olacak.</p>

  <p class="normal">Bayan Desnoyers etkilendiği bu kehanetleri ailesinden gizleyemiyordu. Chichì annesinin safdilliğine ve teyzesinin Alman taraftarlığına öfkeleniyordu. Büyükbabasının "aslan"ı ateşli bir savaş yanlısı olup çıkmıştı. Ah, keşke kadınlar da askere gidebilselerdi!.. Kendisini bir süvari taburuna katılmış, yine onun gibi gözü pek, etine buduna daha başka amazonlarla birlikte düşmana saldırırken düşlüyordu. Derken paten kayma zevki süvariliğini bastırıyor, Alp avcı taburuna katılmayı hayal ediyordu; hani şu tüfekleri omuzlarında, <span class="ideitalik">alpenstock</span>'ları sağ ellerinde, ayaklarında uzun kayaklarla Vosges'lerin karlı yamaçlarından aşağı kayan "mavi şeytan"lara.</p>

  <p class="normal">Gel gelelim hükümet kadınları küçümsüyordu, savaştan onun payına düşen de askere giden nişanlısı René Lacour'un üniformasını hayranlıkla seyretmekti. Senatörün oğlu pek yakışıklı olmuştu doğrusu. Uzun boylu, sarışındı, merhume annesini anımsatan kadınsı inceliğiyle, nişanlısının deyişiyle René bir "şeker asker"di. Chichì bu savaşçının yanında sokağa çıkmaktan gurur duyuyor, üniformasının yakışıklılığını artırdığını düşünüyordu. Ama canını sıkan bir şey vardı ki, yavaş yavaş neşesinin kaçmasına neden oldu. Senatörün prensi ancak rütbesiz askerdi. Güçlü babası, devlete çok gerekli olan Lacour hanedanının köküne savaş kibrit suyu ekmesin diye onu ordunun hizmet işlerine koydurmuştu. Böylece oğul Lacour, Paris'ten dışarı adım atmayacaktı. Ama bu konumdaki bir nefer de ekmek yoğuranlardan ya da kaput onaranlardan farksızdı. Ancak cepheye gidecek olursa Ecole Central öğrencisi niteliğiyle ihtiyat topçu alayında asteğmen olabilirdi.</p>

  <p class="normal">— Aman ne iyi, Paris'te kalıyorsun! Rütbesiz olmana ne kadar seviniyorum!..</p>

  <p class="normal">Ama Chichì bunu söylerken, nişanlıları ya da kardeşleri subay olan arkadaşlarına imreniyordu. Öyle ya, onlar sokağa çıktıklarında yanlarında gelip geçenlerin dikkatini çeken, astların selam çaktıkları bir sırmalı kep bulunuyordu.</p>

  <p class="normal">Dona Luisa, kız kardeşinin kehanetlerinden ödü patlayarak, korkusunu kızıyla paylaşmayı denediğinde, Chichì öfkeden çılgına dönüyordu:</p>

  <p class="normal">— Teyzemin safsatası bunlar!.. Kocası Alman ya, neyi nasıl görmek istiyorsa öyle görüyor işte. Babam ondan daha fazlasını anlar; René'nin babası durumu daha iyi bilir. Onları ezip geçeceğiz. Hele şu iddialı Berlinli eniştemle bütün o sürü sepet kuzenlerime bir kötek atsınlar, öyle sevineceğim ki!..</p>

  <p class="normal">— Aman sus –diye sızlanıyordu annesi–. Saçmalama. Savaş baban gibi seni de zıvanadan çıkardı.</p>

  <p class="normal">İyi niyet dolu kadıncağız imparatoru anımsadıkça o vahşice isteklerin patlak vermesine şaşıyor, üzülüyordu. Barış zamanlarında Chichì'nin o adama belli bir hayranlığı olmuştu. "Yakışıklı –diyordu–, ama gülümsemesi çok sıradan." Şimdiyse tüm nefretini onun üzerinde toplamıştı. O saatte onun yüzünden gözyaşı döken kadınlar! Oğullarından olmuş analar, kocalarından olmuş kadınlar, alevler içindeki köylerde terk edilen çocuklar!.. Ah, o ne kötü adamdı!.. Sağ elinde eski "aslan"ın bıçağını tutuyordu, kabzası gümüşten, kını oymalı bir hançerdi, büyükbabası armağan etmişti, bir bavulda unutulmuş çocukluk anılarının arasından bulup çıkarmıştı. Kendisine yaklaşan ilk Almanı delik deşik edecekti. Dona Luisa onun tuvalet aynasının önünde silahını denediğini gördükçe dehşete düşüyordu. Artık süvari ya da "mavi şeytan" olmak istemiyordu. Onu kapalı bir yerde, nefret ettiği düşmanla karşı karşıya bıraksınlar yeterdi. Beş dakikada dünya savaşının sonunu getirecekti.</p>

  <p class="normal">— Kolla kendini, <span class="ideitalik">boche</span>!<sup class="calibre2"><a href="../Text/Mahserin%20DortAtlisi_split_022.html#footnote-100-31" id="footnote-100-31-backlink">[31]</a></sup> –diye haykırıyordu vaziyet alarak; çiftlikteki işçilerin öyle yaptıklarını çocukluğunda çok görmüşlüğü vardı.</p>

  <p class="normal">Ve aşağıdan yukarıya doğru bir bıçak sallayışıyla majestelerinin bağırsaklarını deşiyordu. Ardından zihninde bir alkış çınlıyordu, onun sayesinde karabasanların en kanlısından kurtulmuş olan milyonlarca kadının iç çekişiydi bu, bir Judit'ti kendisi, bir Carlota Corday'dı, hayır işlemek için öldüren tüm kahraman kadınların özüydü. Öyle kurtarma aşkıyla yanıp tutuşarak, bıçak elde, hayali kıyımı sürdürüyordu. İkinci darbe! Veliaht prens bir yana yuvarlanıyordu, kellesi öbür yana. Yağmur gibi bıçak darbeleri! Teyzesinin anlattığı bütün o yenilmez generaller bağırsakları ellerinde kaçıyorlardı, arkalarından da kuyruklarına takılmış dalkavuk uşakları Berlinli eniştesi, o da payını almış olacaktı tabii... Ah, eline bir fırsat geçseydi emellerini nasıl gerçekleştirirdi ama!</p>

  <p class="normal">— Sen çıldırmışsın –diye itiraz ediyordu annesi–. Tımarhanelik deli olmuşsun. Bir küçük hanımın ağzına yakışıyor mu bu laflar?..</p>

  <p class="normal">Dona Elena da yeğeninin böyle hezeyan halinde bulup birazını işittiğinde gözlerini göklere kaldırıyor, bundan böyle görüşlerini artık ona bildirmeyip olduğu gibi ablasına saklamaya karar veriyordu.</p>

  <p class="normal">Karısı kız kardeşinden duyduklarını tekrarladığında Don Marcelo'nun öfkesi de başka biçim alıyordu. Hepsi yalandı, hepsi!.. Savaş mükemmel gidiyordu. Doğu cephesinde Fransız orduları artık ilhak edilmiş olan Alsace-Lorraine'in içlerinde ilerlemekteydiler.</p>

  <p class="normal">— İyi ama, Almanlar Belçika'yı istila etmediler mi? –diye soruyordu Dona Luisa–. Ya zavallı Belçikalıların durumu?</p>

  <p class="normal">Desnoyers öfkeyle yanıtlıyordu:</p>

  <p class="normal">— Belçika'da olan şey ihanettir... Haysiyetli insanlar arasında ihanetin beş paralık değeri yoktur.</p>

  <p class="normal">İyi niyetle söylüyordu bunu, sanki savaş bir düello imiş de ihanet eden kişi diskalifiye olurmuş, alçaklığını sürdürme olanağını kaybedermiş gibi. Ayrıca, Belçika'nın yiğitçe direnişi onda saçma hayaller uyandırıyordu. Belçikalıları en muhteşem kahramanlıklara adanmış doğaüstü insanlar olarak görüyordu... Oysa o güne değin bu millet hiç de dikkatini çekmemişti!.. Birkaç gün süreyle Liége'i kutsal bir kent olarak gördü, Almanya'nın tüm gücü onun surlarına çarpıp parçalanacaktı. Liége düştüğünde, sarsılmaz imanı yeni bir tutamak buldu. İç kesimde daha birçok Liége'ler vardı. Almanlar istedikleri kadar içeriye girsinlerdi; sonra bakalım kaçı dışarıya çıkabileceklerdi. Brüksel'in teslimi onu tedirgin etmedi. Bir açık şehir!.. Teslimi öngörülüyordu zaten; böylece Belçikalılar kendilerini Anvers'te daha iyi savunurlardı. Almanların Fransa sınırına doğru ilerlemeleri de onu telaşlandırmadı. Gazetelerin karmakarışık sunduğu istilanın nasıl geliştiğini baldızı yemek odasında haince, kestirmeden belirtiyordu, ama yine boşuna. Almanlar sınıra gelip dayanmışlardı bile.</p>

  <p class="normal">— E, n'olmuş yani? –diye haykırıyordu Don Marcelo–. Karşılarına dikilecek birini bulmaları yakındır. Joffre yollarını kesiyor bile. Bizim ordularımız doğuda, olmaları gerektiği yerdeydiler, asıl sınırda, evin kapısında. Gel gelelim korkakça ihanet yoluna sapan bir düşman bu, yüz yüze gelecek yerde arkadan vuruyor, hırsız gibi bahçe parmaklığından atlıyor... Ama ihaneti hiçbir işe yaramayacak. Fransızlar Belçika'ya vardılar bile, Almanların defterini dürecekler. Ayağımızın altında ezeceğiz onları, bir daha dünya barışını altüst etmesinler diye. Hem o dik bıyıklı Tanrı'nın belası herif var ya, bir kafese koyup Concorde Meydanı'nda âleme teşhir edeceğiz.</p>

  <p class="normal">Babasının laflarından cesaret bulan Chichì de ortaya atılıp o durum tespitine ek olarak kendince birtakım işkenceler ve aşağılamalar hayal ediyordu.</p>

  <p class="normal">Bayan von Hartrott'u en fazla sinirlendiren şey imparatoru işin içine katmalarıydı. Savaşın ilk günlerinde ablası onu gazetelerde ve sokaklarda satılan iki sayfalık eklerde çıkan karikatürlerine bakıp ağlar bulmuştu.</p>

  <p class="normal">— Öylesine mükemmel bir adam... öyle bir şövalye... öyle bir aile babası! Onun hiçbir suçu yok ki. Onu kışkırtanlar düşmanları.</p>

  <p class="normal">İktidar sahiplerine duyduğu tapınma, o hayran olduğu kişiye yönelik aşağılamalardan, kendi ailesi aşağılansa alınmayacağı kadar alınmasına yol açıyordu.</p>

  <p class="normal">Bir gece, yemek odasındayken, trajik suskunluğundan çıktı. Desnoyers'in bu kahramana yönelttiği birtakım alaylardan ötürü gözlerinden yaşlar fışkırdı. Öyle duygulanınca oğulları geldi aklına; hiç kuşkusuz şu sıralar istila ordusunda görevliydiler.</p>

  <p class="normal">Kayınbiraderi tüm düşmanların yok edilmesini diliyordu. O sivri miğferli barbarların teki hayatta kalmamalıydı: Lovaine'i ve daha başka kentleri yakıp yıkmışlar, savunmasız köylüleri, kadınları, ihtiyarları, çocukları kurşuna dizmişlerdi!..</p>

  <p class="normal">— Sen benim bir anne olduğumu unutuyorsun ama –diye sızlandı Bayan Hartrott–. Unutma ki yok edilsin dediklerinin arasında benim oğullarım da var.</p>

  <p class="normal">Ve hüngür hüngür ağlamaya koyuldu. Birdenbire Desnoyers kendisiyle evinde konuk ettiği bu kadın arasındaki uçurumu fark etti. Öfkesi aileye olan saygısına galebe çaldı... Oğulları için dilediği kadar ağlayabilirdi; bu onun hakkıydı. Ama o oğullar birer saldırgandılar ve bile bile kötülük etmekteydiler. Kendisini ilgilendiren yalnızca Belçika'nın şirin kasabalarında oturan öbür analardı: Birdenbire evlatlarının kurşuna dizildiğini, kızlarının ayaklar altında çiğnendiğini, evlerinin ateşe verildiğini görmüşlerdi.</p>

  <p class="normal">O dehşet verici olaylara değinilmesiyle sanki kendisi yeni bir hakaretle karşı karşıya kalmış gibi, Dona Elena daha yüksek perdeden ağlamaya başladı. Hepsi de yalandı işte! Kayzer harika bir adamdı, askerleri birer şövalyeydiler, Alman ordusu bir uygarlık ve iyilik simgesiydi. Kocası o orduda hizmet vermişti, oğulları saflarında ilerlemekteydiler. Oğullarını iyi tanırdı o: İyi terbiye almış, ellerinden hiçbir kötülük gelmeyecek gençlerdi onlar. Hepsi Belçikalıların iftiralarıydı, durup sükûnetle dinleyemezdi bunları... Derken dramatik bir havayla kendini ablasının kollarına bıraktı.</p>

  <p class="normal">Bay Desnoyers kendisini bu kadınla birlikte yaşamaya mahkûm eden kaderine lanet etti. Ailesi için bir prangaydı o!.. Sınırlar da kapanmıştı, başından atması olanaksızdı.</p>

  <p class="normal">— Tamam, peki –dedi–; bu konuyu bir daha açmayalım, nasıl olsa anlaşamayacağız. Ayrı dünyaların insanlarıyız biz. Yazık ki kendi ailenin yanına gitmen mümkün değil!..</p>

  <p class="normal">Ondan sonra baldızının önünde savaştan söz etmekten geri durdu. Saldırgan ve gürültülü coşkusunu sürdüren tek kişi Chichì'ydi. Gazetelerde idam, yağma, ateşe verilen şehirler, hayatını şenlendiren her şeyin kül olduğunu gören insanların acı içinde topluca göç etmeleri üstüne havadisler okudukça, hayalinde bir kez daha bıçağını sağa sola sallamak gereksinimini duyuyordu. Ah, o haydutlardan birini bir eline geçirseydi! Hayırsever insanlar neyle meşguldüler de onların hepsini birden yok etmiyorlardı?..</p>

  <p class="normal">Günün birinde Don Marcelo, Paris'ten dışarı adım atmaksızın savaşın dehşetini görmek fırsatını elde etti. Üç bin Belçikalı sığınmacı geçici olarak bir sirke yerleştirilmişlerdi, daha sonra illere dağıtılacaklardı. Desnoyers aylar önce ailesiyle birlikte gitmiş olduğu çadıra girdi. Girişte o zamanlar seyretmiş olduğu keyifli gösterilerin afişleri hâlâ asılı duruyordu.</p>

  <p class="normal">İçeride hastalıklı, sefil, üst üste yığılmış bir kalabalığın pis kokusunu duydu, bir cezaevini ya da hastaneyi andırıyordu. Acıdan çıldırmış ya da sersemlemiş insanlar gördü. Nerede olduklarını tam kavrayamıyorlardı; oraya nasıl varmış olduklarını bilmiyorlardı. İstilanın dehşet görüntüleri belleklerini olduğu gibi kaplamıştı, ondan sonra olup bitenlere yer bırakmamıştı. Kendi sakin köylerine miğferli adamların çığ gibi doluşmasını görüyordu gözleri hâlâ: Evler bir anda alevler arasında kalıyor, askerler kaçanların üstüne ateş ediyorlar, art arda tecavüze uğrayan kadınlar mahvolmuş, can çekişiyorlar, bebekler beşiklerinde kılıçtan geçiriliyor, insan denen hayvanın sarhoşluk ve cezasızlıkla ateşlenen her türlü canavarlığı sergileniyordu... Seksenlik ihtiyarlar, uygar bir milletin askerlerinin nasıl kadınların göğüslerini kesip kapılara çivilediklerini, süngüye geçirilmiş bir bebeği nasıl bir ganimet gibi ortalarda dolaştırdıklarını, ilkin alay ve işkenceden sonra, yaşlıları oracıkta, acı kaderlerinin onları çivilediği koltukta kurşuna dizdiklerini ağlaya ağlaya anlatıyorlardı.</p>

  <p class="normal">Yangınların, mitralyöz ateşlerinin önünde, nereye gittiklerini bilemeden, dehşetten çılgına dönmüş, kaçmış, kaçmışlardı, Hun ve Moğol istilacılarının önünden kaçan ortaçağ kalabalıkları gibi. Hem de o kaçış bayram eden bir doğanın ortasında, ayların en bereketlisinde, başaklar toprakta boy vermiş, ağustos göğü pırıl pırıl, kuşlar bu bereketli hasadı cıvıl cıvıl bir neşeyle kutlarken olmuştu.</p>

  <p class="normal">O muazzam kıyımın görüntüsü avare dolaşan kalabalıklarla tıklım tıklım dolu bu sirkte yeniden canlanıyordu. Çocuklar kuzu melemesini andıran seslerle ağlıyorlardı; erkekler çevrelerine korku dolu gözlerle bakıyorlardı; birkaç kadın deli gibi uluyordu. Aileler dehşet içinde kaçışırken dağılmışlardı. Bir kadının beş çocuğundan yalnız bir tanesi yanındaydı. Ana-babalar yalnız kaldıkça yitirdikleri çocuklarını yürekleri sıkışarak düşünüyorlardı. Onları bir daha görebilecekler miydi acaba?.. Yoksa o saatte ölmüşler miydi?..</p>

  <p class="normal">Don Marcelo evine dişlerini gıcırdatarak, bastonunu tehditle sallayarak döndü. Ah, haydutlar!.. O anda baldızının cinsiyetinin farklı olmasını dilemekteydi; neden sanki erkek değildi?.. Hatta keşke şimdi kocası von Hartrott'un şekline girebilseydi. İki bacanağın karşılaşması ne ilginç olurdu ya!..</p>

  <p class="normal">Savaş erkeklerin dini duygularını uyandırmış, kadınları büsbütün dindarlaştırmıştı. Kiliseler dolup taşıyordu. Dona Luisa gezilerini artık mahalledeki kiliselerle sınırlamıyordu. Olağanüstü koşulların verdiği cesaretle, yürüyerek Paris'in bir yanından bir yanına koşturuyor, Madeleine'e, Notre Dame'a ya da Montmartre'ın tepesindeki uzak Sacre Coeur'e gidiyordu. Dini bayramlar halk meclisleri gibi tutkulu oluyordu. Vaizler milletvekiline dönmüşlerdi. Vatanseverlik coşkusu kimi zaman vaazları alkışlarla kesiyordu. Her sabah, Bayan Desnoyers, gazeteleri açınca, savaş telgraflarından önce bir başka haberi araştırıyordu. "Acaba Monsenyör Amette bugün hangi kiliseye gidecek?" Sonra, kilisenin kubbeleri altında, doğaüstü bir güçten yardım dileyen koroya o da kendi sesini katıyordu. "Tanrım, Fransa'yı kurtar!" Vatansever dindarlık Sainte Geneviéve'i Tanrı'dan inayet bekleyenlerin başına getiriyordu. Bayan Desnoyers tüm o bayram törenlerinden imanla titreyerek dönüyor, Parisli azizenin Attila'nın istila orduları karşısında gösterdiğine benzer bir mucize bekliyordu.</p>

  <p class="normal">Dona Elena da kiliseleri ziyareti ihmal etmiyordu, ama eve en yakın olanları. Kayınbiraderi onu bir akşam Saint-Honore d'Eylau'ya girerken gördü. Tapınak inanç sahipleriyle doluydu; mihrabın üstüne Fransa ve müttefiklerinin bayrakları yarım ay şeklinde dizilmişti. Dua eden kalabalık yalnız kadınlardan oluşmuyordu. Desnoyers kendi yaşında erkekler de gördü, ayakta dimdik, ciddi, dudaklarını kıpırdatıyorlardı, mumların alevlerini yitik yıldızlar gibi yansıtan camsı gözlerini mihraba dikmişlerdi... Desnoyers yine imrendi... Çarpışmaları ve oğullarını düşünerek çocukluklarındaki duaları hatırlayan babalardı onlar. Dine her zaman kayıtsız kalmış olan Don Marcelo, birden iman gereği duydu. Öbürleri gibi dua etmek istedi, amacı belirsiz, sisli bir dua, kendisinin savunmayı bilememiş olduğu bir toprak uğruna çarpışan ve ölen bütün varlıkları kapsayacak bir dua.</p>

  <p class="normal">Hartrott'un karısının o insanların arasında diz çöktüğünü, sonra gözlerini kaldırıp bunalımlı, yalvaran bakışlarını haça diktiğini gördü. Tanrı'dan Alman kocasına yardım etmesini diliyordu, oysa adam o sırada belki de zayıfları ezmenin en etkin yordamını düzenlemek için tüm yıkıcılık yeteneklerini seferber etmişti; Prusya kralının subayları olan oğulları için yalvarıyordu, onlarsa tabancaları ellerinde, köylere, çiftliklere dalıyor, dehşete düşmüş kalabalıkları kovalıyor, artlarında yangın ve ölüm bırakıyorlardı. Ve bu dualar, barbarları durdurmakla görevli gençlere yardım dileyen analarınkine, trajik acıları içinde ciddi, kaskatı kesilmiş erkeklerin dualarına karışacaktı!..</p>

  <p class="normal">Haykırmamak için kendini tutarak kiliseden çıktı. Baldızının o insanların arasında diz çökmeye hakkı yoktu.</p>

  <p class="normal">— Onu dışarı atmalılar –diye mırıldandı öfkeyle–. Saçma sapan dualarıyla Tanrı'yı da şaşırtıyor.</p>

  <p class="normal">Ama, öfkesine karşın onun yanı başındaki varlığına katlanmak, aynı zamanda evliliğiyle edindiği ikinci milliyetin el âlemin kulağına gitmesini önlemeye çalışmak zorundaydı.</p>

  <p class="normal">Ailesiyle yemek salonunda toplandığında, çenesini tutmak Don Marcelo için işkence oluyordu. Sevgili kahramanına en ufak değinmede gözyaşlarına boğulup hıçkıran baldızının sinirlerini kollamak zorundaydı; kız kardeşini her zaman sanki bir kurbanmış gibi savunmaya hazır bekleyen karısının yakınmalarından da bir o kadar ürküyordu... Yani onun karakterinde bir erkeğin kendi evinde dilini tutmak zorunda kalması ve sözcükleri hafifleterek kullanması yok muydu!.. Elinden gelen tek keyifli konuşma askeri harekâtın havadislerini vermekti. Fransızlar Belçika'ya girmişlerdi. "Alman askerleri iyi bir darbe yemişler galiba." En ufak süvari çatışmasını, öncü kuvvetler arasındaki basit bir çarpışmayı kesin bir zafermiş gibi göklere çıkarıyordu. "Lorraine'de de onları önümüze katmış sürüyormuşuz..." Ama birden iyimserliklerin kaynağı kuruyuvermiş gibi oldu. Gazetelere bakılırsa dünyada hiçbir olağanüstü şey olmuyordu. Coşku sönmesin diye ufak tefek savaş öyküleri anlatmayı sürdürüyorlardı, ama ele gelir hiçbir havadis yoktu. Hükümet belirsiz, tumturaklı bildiriler veriyordu. Desnoyers telaşlandı; içgüdüsü tehlike çanlarını çalmaktaydı. "Yolunda gitmeyen bir şeyler var –diye düşünüyordu–; bir yerde bir zemberek kırılmış olmalı."</p>

  <p class="normal">Bu habersizlik Dona Elena'nın birden canlanmasıyla aynı zamana denk geldi. Kimlerle konuşuyordu acaba bu kadın? Sokağa çıktığında kimlerle görüşüyordu?.. Zavallı mağdur havasını elden bırakmadan, kederli bakışları, biraz çarpılmış ağzıyla konuşuyor ha konuşuyordu, ihanet içinde. Evinde konuk ettiği düşmanını dinlemek Don Marcelo için ne işkenceydi ama!.. Fransızlar aynı anda hem Lorraine'de, hem Belçika'da bozguna uğramışlarmış. Bir kolordu darmadağın olmuş, çok sayıda tutsak verilmiş, çok sayıda top kaybedilmiş. "Yalan bunlar, Almanların abartmasıdır!" diye haykırıyordu Desnoyers. Chichì, Berlinli teyzesinin verdiği havadisleri saygısız kız kahkahalarıyla boğuyordu. "Ben ne bileyim –diyordu teyze, haince bir alçakgönüllülükle–; belki de doğru değildir. Ben de başkalarından duydum." Kayınbiraderi sinirleniyordu. Nerede duymuştu ki? Bu tür havadisleri kimden alıyordu acaba?..</p>

  <p class="normal">Öfkesini boşaltmak için Desnoyers düşman casuslarına, Paris'te onca Almanın gizlenmesine hoşgörü gösteren polisin vurdumduymazlığına sayıp döküyordu. Ama kendi durumu aklına gelince sesini kesiveriyordu. Öyle ya, kendisi de hiç istemeksizin, düşmanı evinde besleyip yaşatıyordu.</p>

  <p class="normal">Kabinenin düşmesi ve bir milli savunma hükümetinin kurulmasıyla vahim bir şeyler döndüğünü kavradı. Dona Luisa'nın telaşı, ağlayıp sızlaması da sinirlerini büsbütün ayaklandırdı. Kadıncağız artık kilise ziyaretlerinden heyecanlı kahramanlık havalarıyla dönmüyordu. Kız kardeşiyle baş başa yaptığı konuşmaların içine saldığı dehşeti ardından kocasına aktarmaya kalkışıyordu. "Her şeyi kaybetmişiz... Gerçeği bilen tek kişi Elena."</p>

  <p class="normal">Desnoyers gidip Senatör Lacour'u aradı. O bütün bakanları tanıyordu; ondan daha doğrusu kimse bilemezdi. "Evet, dostum –dedi adam üzüntüyle– Morhange'da ve Charleroi'da, doğuda ve kuzeyde iki büyük yenilgi. Düşmanlar Fransa topraklarını istila edecek... Ama ordumuz var gücüyle ayakta ve düzenli bir çekilme hareketi yapıyor. Talihimiz hâlâ değişebilir. Büyük bir felaket, ama her şey kaybedilmiş sayılmaz."</p>

  <p class="normal">Paris savunmasının hazırlıkları başlatılmıştı... ama biraz gecikmeli olarak. İstihkâmlar yeni toplarla takviye ediliyordu; barış yıllarında atış alanında bitivermiş kulübeler resmi yıkımın kazma darbeleri altında un ufak oluyordu; dış mahallelerdeki bulvarların ağaçları ufku genişletmek için kökünden kesiliyordu: Eski surların kapıları toprak dolu çuvallardan ve ağaç gövdelerinden yapılmış barikatlarla tıkanıyordu. Meraklılar çevre semtleri dolaşarak yeni kazılmış siperleri, dikenli telleri seyrediyorlardı. Boulogne Ormanı hayvan sürüleriyle doluyordu. Dağlar gibi yığılmış kuru yonca arasında, boğalarla koyunlar nazik çimenlerin üstünde öbekleniyorlardı. 1870'te çekilen yoklukların anısını belleğinde taze saklayan halk geçimini garantileme derdine düşmüştü. Sokakların aydınlatılması her gece biraz daha sönükleşiyordu. Buna karşılık ışıldakların kol kol ışınları gökyüzünü hiç durmaksızın tarıyordu. Halkın tedirginliğini bir de hava saldırısı korkusu artırıyordu. Ürkmüş insanlar zeplinlerden dem vuruyor, karşı konulmaz bir güçleri olduğunu ileri sürüyorlardı... esrarlı tehlikeler hep abartılır ya.</p>

  <p class="normal">Dona Luisa paniğe kapılmış, kocasını da serseme çeviriyordu. Adam günlerini sürekli bir kaygı içinde, tir tir titreyip ağlaşan karısını yüreklendirmeye uğraşmakla geçiriyordu. "Gelecekler Marcelo, içime doğuyor. Böyle yaşayamam ben. Kızımız... kızımız!" Kız kardeşi ne derse aynen inanıyordu. Kuşku duyduğu tek şey aralarında yeğenlerinin de bulunduğu o birliklerin disiplinli şövalyelerden oluştuğuydu. Belçika'da kadınlara yapılan zulümlerin haberleri de Elena'nın düşmanın ilerleyişi üstüne verdiği haberler kadar güvene değerdi. "Kızımız Marcelo... kızımız!" Gel gör ki o tedirginliğin kaynağındaki kız güçlü kuvvetli gençliğinin arsızlığıyla, annesini işittikçe gülüyordu. "Gelsinler bakalım o reziller. Suratlarını görmeyi istiyorum doğrusu." Ve sağ yumruğunu bıçağını kavrayıp öç almaya hazırlanır gibi sıkıyordu.</p>

  <p class="normal">Babası bu durumdan bıktı. Anıtsal otomobillerinden biri hâlâ kendisindeydi, yabancı bir şoför kullanabilirdi. Senatör Lacour ailenin yolculuğu için gereken belgeleri çıkarttı, Desnoyers de karısına itiraz kabul etmeyen bir tonla buyruk verdi. Biarritz'e ya da İspanya'nın kuzeyindeki yazlık kasabalara gideceklerdi. Hemen tüm Güney Amerikalı aileler o yönde yollara düşmüşlerdi. Dona Luisa karşı koyacak oldu: Kocası olmadan dünya yıkılsa gitmezdi. Ama Don Marcelo'nun sertçe hayır demesi tüm itirazlarını anında kesti. Kendisi kalacaktı. O zaman zavallı hanımcağız Pompe Sokağı'na koştu. Oğlu!.. Julio annesine kulak asmadı. Aksi şeytan, o da kalıyordu! Sonunda, görkemli otomobil güneye doğru yola koyuldu, Dona Luisa'yı, imparatorun o hayran olunası birliklerinden uzaklaşmayı memnunlukla kabul eden kız kardeşini ve savaş arkadaşlarının gittiği moda plajlara gezinti yapma fırsatını verdiğinden ötürü keyiflenen Chichì'yi götürüyordu.</p>

  <p class="normal">Don Marcelo yalnız kalmıştı. Bakır tenli kızlar hanımlarının kaçış rotasını trenle izlemişlerdi. Başlangıçta bu yalnızlığında ne yapacağını şaşırdı, yemeğini lokantada yemek, hâlâ ailesinin izlerini taşıyan ıssız, koskocaman odalarda geceyi geçirmek tuhaf geldi. Evin öbür katları da aynı şekilde boşalmıştı. Oturanların hepsi ya sessizce kaçıp giden yabancılar ya da savaşa kırdaki malikânelerinde yakalanmış Fransızlardı.</p>

  <p class="normal">İçgüdüsü onu gezintileri sırasında Pompe Sokağı'na kadar sürükledi, uzaktan stüdyonun pencerelerini gözledi. Oğlu ne yapıyordu acaba?.. Hiç kuşkusuz zevkli ve yararsız yaşantısını sürdürmekteydi. Onun gibi adamlar için, kendi bencilliğinin havailiklerinden ötesi yoktu.</p>

  <p class="normal">Desnoyers verdiği karardan memnundu. Ailesini izlese kendini bir suç işlemiş gibi hissederdi. Amerika'ya kaçışının anısı zaten kendisine yeterince azap veriyordu. "Yo, hayır, gelmeyeceklerdir –diye yineledi kendi kendine birçok kez, coşkunun iyimserliğiyle–. İçime doğuyor, Paris'e gelmeyecekler. Gelirlerse de!.." Ailesinin orada bulunmayışı onda gençliğindeki neşeli, umursamaz cesareti uyandırıyordu. Gerçi bu yaşında, bu ağrılı sızılı haliyle kırlara çıkıp çarpışamazdı, ama bir sipere sinip durduğu yerden tüfekle ateş edebilirdi, ölümden de korkmazdı. Gelsinlerdi bakalım!.. Eski bir borcunu ödemeyi aklına koymuş dürüst bir borçlunun hevesiyle istiyordu bunu.</p>

  <p class="normal">Paris sokaklarında birçok mülteciye rastladı. Fransa'nın kuzey ve doğu kesimlerindendiler, Almanların ilerleyişi karşısında kaçmışlardı. Acılar içinde, nereye gideceğini bilmeyen ve insanların merhametine sığınmaktan başka çaresi olmayan bu kalabalığın anlattıklarının onca en etkileyici olanı mal varlığına karşı saldırılardı. İdamlar ve öldürmeleri işitince, yumruklarını sıkıp öç almayı istiyordu. Ama komutanların izniyle yapılan hırsızlıklar, üstlerin buyruğuyla kitle halinde yağmalar, ardından çıkarılan yangınlar ona öylesine işitilmedik bir şey gibi geliyordu ki, sanki hayretten düşünme yeteneği felce uğramış gibi, gık diyemiyordu. Haydi Amerika yerlileri çalmak için savaşa girsinler, ama yasaları olan bir millet böylesine bir savaş yapsın!.. Mülkiyet hakkına tapan biri olarak, kutsal şeylerin böylesine çiğnenmesi onu çılgına çeviriyordu.</p>

  <p class="normal">Villeblanche'daki şatosu için kaygılanmaya başladı. Birden, Paris'teki bütün mal varlığı "tarihi malikânesi"nde biriktirdiklerinin yanında önemsiz kaldı. En iyi tabloları orada, loş salonları süslemekteydi; antikacıların elinden açık artırma savaşlarında kopardığı mobilyalar da oradaydı, tıklım tıklım dolu vitrinler, halılar, gümüş sofra takımları da öyle.</p>

  <p class="normal">Belleğinde eşyalarını bir bir sayıyordu, bu zihinsel envanterden bir teki bile kaçmıyordu. Unutmuş olduğu şeyler şimdi yeniden anılarında canlanıyor, onları kaybetme olasılığı pırıltılarına pırıltı katıyor, boyutlarını irileştiriyor, yepyeni bir değer veriyordu. Villeblanche'daki tüm zenginlikleri Desnoyers'in en çok hayran olduğu, muazzam servetinin şanı saydığı, bir milyonerin yapabileceği en büyük lüks gösterisi olan bir parçada toplanıyordu.</p>

  <p class="normal">"Altın banyo küveti –diye düşündü–. Altın küvetim var orada."</p>

  <p class="normal">Değerli madenden yapılmış o banyo küvetini bir açık artırmada satın almış, bunu içinde yüzdüğü bolluğun doruğuna ulaşmak saymıştı. Kökenini tam olarak bilemiyordu; belki prenslerin, prenseslerin eşyasıydı, belki de varlığını gösteriş meraklısı bir gözdenin kaprisine borçluydu. Kendisiyle ailesi aslan pençeleri, yunus balıkları, su perisi şekilleriyle süslü o altın tekneye bir söylence yakıştırmışlardı. Kuşkusuz bir krala aitti. Chichì ciddi ciddi Marie Antoinette'in banyosu olduğunu ileri sürüyordu. Böylece bütün aile Victor Hugo Bulvarı'ndaki katı öyle bir mücevheri yerleştiremeyecek kadar kendi halinde ve burjuva işi sayarak, onu şatoya götürmeye karar vermişti, müze eşyası gibi saygın, yararsız, görkemliydi... Şimdi düşmanlar Marne'a kadar ilerlerlerse, onca sabırla biriktirdiği bütün öteki zenginlikleriyle birlikte onu da alıp götürebilirler miydi?.. A, yo! Koleksiyoncu ruhu bunu engelleyebilmek için en büyük kahramanlıkları göstermeye hazırdı.</p>

  <p class="normal">Her geçen gün yeni bir kötü haber dalgasıyla geliyordu. Gazeteler pek bir şey yazmıyorlardı; hükümet insanı tereddütler içinde bırakan, karanlık bir ifadeyle konuşuyordu. Yine de gerçek, telaşlıların kötümserliğiyle, Paris'te gizlenmiş bulunan düşman casuslarının kotarmasıyla, gizemli biçimde kendine yol açıyordu. İnsanlar uğursuz havadisleri kulaktan kulağa fısıldıyorlardı: "Sınırı geçmişler bile..." – "Lille'e ulaşmışlar bile..." Günde elli kilometre hızla ilerliyorlardı. Von Kluck adı tanıdık gelmeye başlamıştı. İngilizlerle Fransızlar istilacıların çevirme hareketi karşısında geriliyorlardı. Kimileri yeni bir Sedan<sup class="calibre2"><a href="../Text/Mahserin%20DortAtlisi_split_022.html#footnote-100-32" id="footnote-100-32-backlink">[32]</a></sup> bekliyordu. Desnoyers düşmanın ilerleyişini her gün Kuzey Garı'na giderek izliyordu. Yolcuların hareket alanı her yirmi dört saatte bir kısıtlanmaktaydı. Kuzeydeki belli istasyonlara bilet kesilmediğini haber veren anonslar oraların birbiri ardından düşman eline geçmekte olduğunu gösteriyordu. Vatan topraklarının küçülmesi belli bir düzenle, günde elli kilometre hızla gerçekleşiyordu. Saate bakarak, ilk barbarların Eyfel Kulesi'nin ufukta görünmesini mızraklarıyla selamlayacakları an bildirilebilirdi. Trenler tıklım tıklım dolu geliyordu, insanlar salkım saçak vagonlardan dışarıya taşar haldeydiler.</p>

  <p class="normal">Bu genel bunalım anında, Don Marcelo arkadaşı Senatör Lacour'u görmeye gitti, onu en işitilmedik türden bir istekle şaşırttı. Derhal şatosuna gitmeyi istiyordu. Herkes Paris'e kaçıyorken, o ters yönde gitme derdindeydi. Senatör kulaklarına inanamadı.</p>

  <p class="normal">— Siz çıldırmışsınız! –diye haykırdı–. Paris'ten çekip gitmek lazım, ama güneye doğru. Bakın, yalnız size söylüyorum, kimseye söylemeyin, çünkü sırdır. Bugün yarın gideceğiz; hepimiz gidiyoruz: Başkan, hükümet, meclisler. Bordeaux'ya yerleşeceğiz, 1870'teki gibi. Düşman kapıda, gün meselesi... hatta saat meselesi. Ne olduğunu pek bilmiyoruz, ama bütün haberler kötü. Ordu kararlılığını koruyor, henüz sapasağlam ayakta, ama geri çekiliyor... geri çekiliyor, toprak kaybediyor... İnanın bana, en iyisi Paris'ten çekip gitmek. Gallieni kenti savunacak, ama savunma sert ve acılı olacak... Paris düşse bile, bu Fransa düştü demek olmayacak. Gerekirse savaşı İspanya sınırına kadar sürdüreceğiz... Ama çok üzücü bu, çok üzücü!</p>

  <p class="normal">Ve arkadaşına Bordeaux'ya çekilirlerken onu birlikte götürmeyi önerdi, o anda pek az kişinin bildiği bir şeydi bu. Desnoyers başını salladı. Hayır; Villeblanche Şatosu'na gitmekti istediği. Mobilyalarım... mal varlığım... parkım, diyordu.</p>

  <p class="normal">— Ama esir alırlar sizi! –diye itiraz etti senatör–. Belki de öldürürler!</p>

  <p class="normal">Yanıtı omuz silkmek oldu. Kendi mal varlığını korumak için Almanya'nın tüm ordularına karşı çarpışacak gücü hissediyordu kendinde. Önemli olan şatosuna yerleşmekti, ondan sonra dokunsunlar bakalım ellerinden geliyorsa!.. Senatör mülkiyet duygusundan çılgına dönmüş olan bu burjuvaya şaşkınlıkla bakakaldı. Arap tacirlerini anımsadı: Genelde kendi halinde, barışçı insanlardır, ama Bedevi hırsızlar mallarına el sürmeye kalkıştılar mıydı, vahşi hayvanlar gibi dövüşüp ölürler. Tartışmanın zamanı değildi; her biri kendi kaderini düşünmek zorundaydı. Senatör sonunda dostunun isteğini kabullendi. İsteği ille de buysa, yerine getirebilirdi. Ve nüfuzunu kullandı, onun hemen o gece orduya yollanan bir askeri trenle yola çıkmasını sağladı.</p>

  <p class="normal">Bu yolculuk Don Marcelo'yu demiryollarında savaşın yol açtığı olağandışı hareketliliğin ortasına sürükledi. Normalde iki saat süren bir mesafeyi treni on dört saatte alabildi. İaşe ve mühimmat dolu yük vagonlarından oluşuyordu, kapıları kapalı ve mühürlüydü. Bir üçüncü mevki vagonunu trenin muhafızları işgal ediyordu; bir piyade birliğiydi. Bir ikinci mevki vagona da Desnoyers yerleşti, bu birliğe komuta eden teğmen ve birkaç subayla birlikte: Savaştan önce garnizonlarının bulunduğu köylerde seferberlik işlemlerini tamamlamış, şimdi alaylarına katılmaya gidiyorlardı.</p>

  <p class="normal">Tren birçok kez durdu; tıklım tıklım askerlerle dolu trenlerin ilerlemesi ya da mülteci kalabalıklarını yüklenmiş Paris'e dönen trenlerin geçmesi için yol verdi. Bu ikinciler yalnızca yük platformlarından oluşuyorlardı, üstlerinde kadınlar, çocuklar, ihtiyarlar, çıkınlar, bavullar ve eşyalarından geriye kalanı istasyona kadar taşımakta kullandıkları el arabalarıyla karmakarışık bir yığın halindeydiler. Birer tekerlekli kampa dönüşmüşlerdi, makaslarda saatlerce, bazen günlerce bekletiliyor, savaşın acil ihtiyaçlarını karşılayan konvoylara yol veriyorlardı. Bitmek tükenmek bilmeyen bu bekleyişlere alışmış kalabalık trenden taşıyor, cansız duran lokomotifin önüne oturuyor ya da çevredeki kırlara saçılıyordu.</p>

  <p class="normal">Önemlice istasyonlarda bütün raylar sıra sıra vagonların işgalindeydi. Büyük bir basınç altındaki buharlı lokomotifler hareket etmekte sabırsızlanarak pufluyorlardı. Öbek öbek askerler değişik trenler arasında duraksıyorlar, yanılıyorlar, bir vagondan inip öbürüne biniyorlardı. Memurlar, yorgun ama sakin, oradan oraya gidiyorlar, açıklamalar yapıyorlar, rehberlik ediyorlar, dağlar gibi yığılmış yüklerin yerleştirilmesini sağlıyorlardı. Desnoyers'in bindiği konvoydaki piyadeler, tekdüze muhafızlık görevine alışkın, uyukluyorlardı. Beygirlerin bakıcıları vagonların sürgülü kapılarını ardına kadar açmış, kenarlara oturup bacaklarını aşağı sarkıtmışlardı. Tren gecenin içinde, loş kırların ortasından ağır aksak yol alıyor, kırmızı ışıklarda durup uzun uzun düdük çalarak varlığını haber veriyordu. Kimi istasyonlarda beyazlar giymiş kızlar bekliyordu onları, göğüslerinde rozetler, minik bayraklar vardı. Bütün trenleri karşılayabilmek için geceli gündüzlü orada sırayla nöbet tutuyorlar, ellerindeki sepetlerden, tepsilerden askerlere ekmek, çikolata, meyve ikram ediyorlardı. Çoğu asker, bıkkınlıkla hayır diyor, sonunda genç kızların yüzlerindeki üzüntüyü görünce kabul ediyorlardı. Desnoyers bile bu vatanseverlik gösterilerinin saldırısına uğradı.</p>

  <p class="normal">Gecenin büyük bölümünü yol arkadaşlarıyla sohbet ederek geçirdi. Subayların alaylarını nerede bulacakları konusundaki bilgileri pek belirsizdi. Savaş harekâtı sırasında yerleri her gün değişiyordu. Ama görev anlayışıyla ilerlemekteydiler, kesin çarpışmaya zamanında yetişeceklerini umuyorlardı. Muhafız komutanı daha önce birkaç yolculuk yapmıştı ve ordunun geri çekildiğini tam olarak bilen tek kişiydi. Çünkü treni her seferinde daha kısa bir yolculuk yapıyordu. Herkesin kafası karışmış gibiydi. Geri çekiliş nedendi?.. Ordu birkaç bozguna uğramıştı kuşkusuz, ama sapasağlamdı ve olduğu yerde kalıp karşı saldırıya geçmesi gerekir diye düşünüyorlardı. Geri çekildikçe düşmana ilerlemesi için yolu açmış oluyorlardı. Nereye kadar çekileceklerdi?.. Oysa daha iki hafta önce garnizonlarında düşmana ölümcül darbeyi Belçika'nın hangi noktasında vuracaklarını ve sonra muzaffer kıtalarının Almanya'yı nerelerden istila edeceğini tartışmaktaydılar!..</p>

  <p class="normal">Düş kırıklığı umutların kırılması anlamına gelmiyordu. Duraksamalarının üstünde belirsiz, ama sağlam bir umut yükseliyordu: Başkomutan olayların sırrını bilen tek kişiydi. Desnoyers de onayladı, bir insana tüm güvendiği zamanlarda körü körüne coşkuya kapılırdı. Joffre!.. O ciddi, o sakin başkomutan sonunda her şeyi yerli yerine oturtacaktı. Hiç kimse onun şansından kuşkulanmamalıydı: Hep son sözü söyleyen adamlardandı o.</p>

  <p class="normal">Şafakta vagondan ayrıldı. "Talihiniz açık olsun." Ve belki de yakında kendilerini bekleyen ecellerine giden bu cesur gençlerin ellerini sıktı. Rastlantı sonucu yolu açık bulduğundan, tren derhal yola koyuldu, Don Marcelo da kendini istasyonda yapayalnız buldu. Normal zamanlarda oradan Villeblanche'a giden bir banliyö treni olurdu, ama personel yokluğundan seferler durdurulmuştu. Görevliler savaş trafiğiyle yüklü büyük hatlara verilmişlerdi.</p>

  <p class="normal">Yolculuğunu sürdürebilmek için bol bol para teklif ederek bir at, herhangi bir hayvanın çektiği basit bir araba aradı, ama boşuna. Seferberlikle en işe yarar şeylere el koyulmuştu, öbür taşıt araçları da korkakların kaçışıyla yok olmuştu. On beş kilometrelik bir yolu yürüyerek gitmek gerekiyordu. Yaşlı adam duraksamadı: Haydi yallah! Bembeyaz, dümdüz, tozlu bir yolda, sonsuza değin öylece sürüp giden tekdüze ovada yürümeye koyuldu. Manzaranın biteviyeliğini yer yer ağaç öbekleri, yeşil çitler ve birkaç çiftliğin kırmızı damları canlandırıyordu. Tarlalar kısa zaman önceki hasadın yanmış saplarıyla kaplıydı. Saman yığınlarının kararmaya yüz tutmuş, paslı altın tonuna dönmüş sarımsı konileri toprağı benekliyordu. Tahta çitlerin üstünde kuşlar kanatlarını çırparak şafağın çiğini silkeleniyorlardı.</p>

  <p class="normal">Güneşin ilk ışıkları günün sıcak olacağını haber verdi. Desnoyers samanlıkların çevresinde uykudan kalkan, giysilerini silkeleyip hâlâ uyumakta olan diğerlerini uyandıran insanların hareketlenişini gördü. Mültecilerdi bunlar, istasyonun yakınlarında geceyi geçirmiş, nereye gideceklerini de tam bilemeden bir tren gelip kendilerini uzaklara götürsün diye bekliyorlardı. Kimileri uzak illerden geliyordu: Topların sesini işitmişler, savaşın yaklaştığını görmüşlerdi, birkaç gün öyle rasgele yürümüşlerdi. Kimileri bu panikten etkilenmiş, onlar da kaçış yolunu tutmuşlardı, aynı dehşetleri yaşamaktan korkuyorlardı... Çocuklarını kucaklamış anneler gördü; ancak bir elleri bastonlarında, öbür elleriyle bir yakınının koluna dayanarak ilerleyebilen ağrılı ihtiyarlar gördü; bir el arabasına uzanmış uyuklayan, öylece yolculuk eden mumyaya dönmüş kocakarılar gördü. Güneşin yükselmesiyle bu sefiller alayı sarsak adımlarla birbirlerini arıyor, gecenin verdiği mahmurlukla bir önceki günün gruplarını yeniden oluşturmaya çabalıyorlardı. Çoğu hiç olmayan bir trenin umuduyla, belki bu yeni günde talihi yaver gider diye istasyona doğru yöneliyordu. Kimileri de talihleri başka yerde yüzlerine güler diye raylar boyunca ilerliyordu.</p>

  <p class="normal">Don Marcelo sabah boyunca yürümeyi sürdürdü. Yolun bembeyaz, dümdüz şeridi kendisine doğru gelen insan gruplarıyla benekleniyor, uzaktan karınca dizilerine benziyorlardı. Kendi tutturduğu yönde giden hiç kimseye rastlamadı. Herkes güneye doğru kaçıyordu, ayağında şık pabuçlar, elinde gezinti bastonu, başında hasır şapkasıyla giden bu şehirli beyefendiyle karşılaştıkça yüzlerinde bir şaşkınlık beliriyordu. Kendilerinin korkuya kapılıp terk ettikleri kasabaya doğru yalnız başına ilerlediğini görünce, onu üst makamdan biri, önemli bir kişi, hükümet üyesi falan sanıyor olmalıydılar.</p>

  <p class="normal">Öğleüstü, yol kıyısındaki bir tavernada bir somun ekmek, biraz peynirle bir şişe beyaz şarap bulabildi. Tavernanın sahibi cepheye gitmişti, karısı yatakta inliyordu. Anası, yarı sağır bir kocakarı, çevresinde torunlarıyla, kapıdan üç gündür sürekli geçen bu mülteci kafilesini izliyordu. "Neden kaçıyorlar, beyefendi? –diye sordu yolcuya–. Savaş askerlerin işi. Biz köylüyüz, kimseye zararımız yoktur, korkacak şeyimiz de yok."</p>

  <p class="normal">Dört saat sonra, Marne Vadisi'ni oluşturan yamaçlardan birini inince, uzaktan kilisesini çevreleyen damlarla Villeblanche'ı gördü, bir koruluktan şatosunun kulelerini taçlandıran arduaz külahlar yükseliyordu.</p>

  <p class="normal">Kasabanın sokakları ıssızdı. Yalnız meydanın çevresinde, başka yazların sakin akşamlarında olduğu gibi birkaç kadın oturmuştu. Halkın yarısı kaçmıştı; diğer yarısı da alışkanlıklarına uyarak evlerinde kalmış, körü körüne bir iyimserlikle kendini aldatıyordu. Eğer Prusyalılar gelecek olurlarsa, onlara ne yaparlardı ki?.. Hiç direnmeye kalkışmaksızın buyruklarına uyacaklardı, itaat eden bir halka ceza verilemez ki... Her şey atalarının yapmış oldukları, bu zamana kadar hiç ayrılmadıkları evceğizlerini kaybetmekten ehvendi.</p>

  <p class="normal">Meydanda öbeklenmiş belediye başkanıyla köyün başlıca sakinlerini gördü. Hepsi de, kadınlar gibi, şato sahibine şaşkınlıkla baktılar. Görüp görebilecekleri en beklenmedik şeydi. Herkes kalkmış Paris'e kaçmışken bu Parisli onların yanına, kaderlerini paylaşmaya geliyordu. Güvensiz kır insanlarının sert kabuğunda bir sevgi gülümseyişi, bir sevecenlik bakışı belirir gibi oldu. Aslında Desnoyers'in tüm kasabayla ilişkileri uzun zamandır bozulmuştu. Mülkiyet işlerinde hiç hoşgörü göstermeksizin, haklarını kabaca savunuyordu. Nice kez belediye başkanını mahkemeye vermekten, kasaba halkının yarısını hapse göndermekten söz etmişti, düşmanları da hileyle topraklarını istila ederek, av hayvanlarını öldürerek, ipe sapa gelmez adli tedbir istekleri ve davalarla canından bezdirerek karşılık veriyorlardı... Belediyeye olan nefreti onu papazla yakınlaştırmıştı, çünkü adam belediye başkanına karşıydı. Gel gelelim kiliseyle ilişkileri de devletle çekişmesi kadar verimsiz olmuştu. Papaz babacan biriydi, Desnoyers onu fizik olarak biraz Renan'a<sup class="calibre2"><a href="../Text/Mahserin%20DortAtlisi_split_022.html#footnote-100-33" id="footnote-100-33-backlink">[33]</a></sup> benzetiyordu, tek derdi kendisinden yoksullar için para koparmaktı, hayırseverlik cüretini onun mülkünün çevresinde dönüp dolaşanlara özür bulmaya kadar vardırmıştı.</p>

  <p class="normal">Daha bir ay önceki mücadeleleri şimdi ne denli uzak geliyordu kendisine!.. Rahibin, evinden çıkmış kiliseye yönelirken, belediye başkanıyla karşılaştığında dostça bir gülümsemeyle selam verdiğini görünce pek hayret etti milyoner.</p>

  <p class="normal">Yıllar yılı düşmanca bir sessizliğe gömülmüşken, 1 Ağustos akşamı kilisenin çan kulesinin dibinde karşılaşmışlardı. Tarlalardakilere seferberliği bildirmek için var gücüyle çalıyordu çanlar. İki düşman, içgüdüsel bir davranışla, el sıkışmışlardı. Hepimiz Fransızız! Nefret edilen şato sahibi de bu sevgi birliğiyle karşılandı. Sağına soluna selamlar vermek, pütürlü elleri sıkmak zorunda kaldı. İnsanlar arkasından sıcak duygularla sözlerini geri alıyorlardı. "İyi adammış, huyu sert, ama başka kusuru yok..." Böylece Bay Desnoyers birkaç dakikalığına, popüler olmanın hoş ortamını tattı.</p>

  <p class="normal">Şatosuna ulaştığında, kendisini bitkin düşüren, bacaklarını titreten yürüyüşün amacına hak verdi. Parkı gözüne hiç bu yaz akşamında olduğu kadar geniş ve görkemli görünmemişti; durgun suların üstünde yansımalarıyla ikileşmiş usulca kayan kuğular hiç bu kadar beyaz olmamışlardı; hendeklerin yemyeşil aynasının tersine yansıttığı görüntüsüyle, yapı hiç böylesine soylu durmamıştı. Derhal büyük baş hayvanlarının durduğu ahırlara göz atmak gereksinimini duydu; sonra gidip boşalmış at ahırlarına baktı. Seferberlik en iyi katırlarını alıp götürmüştü. Personel de yok olmuştu. Kâhya ile adamların çoğu cepheye gitmişlerdi. Bütün şatoda kala kala kapıcı kalmıştı: Ellisini geçmiş, kalp hastası bir adamcağızdı, yanında karısıyla kızından oluşan ailesi vardı. Üçü ineklerin yemliklerini dolduruyorlar, akşamdan akşama hayvanların unutulmuş memelerini sağıyorlardı.</p>

  <p class="normal">Şatonun içinde, onu oraya kadar sürükleyen kararı vermiş olduğundan ötürü kendi kendisini kutladı. Bu zenginlikleri nasıl terk edebilirdi ki!.. Tabloları, vitrinleri, mobilyaları, ağır perdeleri seyretti: Hepsi batan günün ışığında bir altın parıltısı saçıyordu, Desnoyers yüreğinde mülkiyetin gururunu duydu. Bu gurur ona saçma, gerçekle ilişkisi olmayan bir cesaret verdi, kendisi sanki bir başka gezegenden gelmiş devasa bir yaratıktı da, çevresindeki tüm insanlık ayaklarıyla ezebileceği bir karınca sürüsüydü. Varsın gelsinlerdi düşmanlar! Kendini hepsinden koruyacak kadar güçlü hissediyordu... Sonra, bu yiğitlik hezeyanının nedeni yok oluverince, yine bir o kadar temelsiz bir iyimserlikle sakinleşmeye çalıştı. Gelmeyeceklerdi. Nedenini bilmiyordu, ama içine doğuyordu: Düşmanlar oraya kadar gelmeyeceklerdi.</p>

  <p class="normal">Ertesi sabahı parkın arkasında oluşturduğu yapay çayırları dolaşmakla geçirdi, adamlarının gidişinden sonra bakımsız kalmış olmalarına yakındı, kurumaya başlamış meraları sulamak için arkların kapılarını açmaya çabaladı. Asma kütükleri dayandıkları telleri coşkun filizlerle sarmışlardı. Kocaman üzümlerin olgunlaşmaya hazır üçgen biçimi salkımları yaprakların arasından başlarını uzatıyorlardı. Ah, bu serveti kim toplayacaktı!..</p>

  <p class="normal">İkindi vakti kasabada olağandışı bir hareketlilik fark etti. Kapıcının kızı Georgette haberi getirdi: Ana caddeden kocaman otomobiller geçiyordu, çok çok otomobiller, bir de Fransız askerleri, çok çok askerler. Az sonra şatonun yanında, Marne Köprüsü'ne bağlanan karayolunda geçit resmi başladı. Kemikleşmiş toz ve sıçramış çamur tabakasının altında eski firma adları hâlâ okunan kapalı ya da açık kamyonlardı bunlar. Çoğu Paris şirketlerinin adlarıydı; bazılarında ise taşra kuruluşlarının adları okunuyordu. Seferberlik dolayısıyla el koyulmuş olan bu ticari araçların yanında kamu taşımacılığından gelme araçlar vardı; Desnoyers'e kalabalık arasında tanıdık yüzler görüyormuş gibi geldi. Tepelerinde hâlâ eski parkurlarının adları yazılı olan otobüslerdi bunlar: <span class="ideitalik">Madeleine-Bastille, Passy-Bourse</span> vb. Belki de kendi bu otobüslere birçok kez binmişti, şimdi boyaları dökülmüş, yirmi günlük yoğun etkinlikten eskimiş, kaportaları yamru yumru olmuş, demirleri bükülmüştü, içleri dışlarına çıkmış, kevgir gibi delik deşik olmuşlardı.</p>

  <p class="normal">Kimi arabaların üstünde ortaları kızıl haçlı beyaz daireler vardı; öbürlerinde ancak askeri idarenin sırlarını bilenlerin anlayabileceği harfler ve sayılar. Yeni ve güçlü olarak yalnız motorları kalmış bütün bu araçlarda askerler gördü, birçok asker, ama hepsi de yaralıydı, başları, bacakları sargılar içindeydi, uzamış sakalların büsbütün trajik bir hava verdiği solgun yüzler, sabit bakan ateşli gözler, acı bir haykırışla taşlaşıp kalmış gibi açılmış ağızlar. Doktorlar ve erkek hastabakıcılar bu konvoyun birkaç arabasını dolduruyordu. Birkaç atlı birlik muhafızlık ediyordu. Atların ve otomobillerin bu ağır ilerleyişi arasında yürüyen asker öbekleri vardı, kaputlarının önü açık ya da pelerin gibi omuzlarına atılmıştı; yürüyebilen, şakalaşıp şarkı söyleyen yaralılar, kiminin bir kolu sarılıp boynuna asılmıştı, kimilerinin başı sarılı, sargıların arasından alttaki kanın lekesi görünüyordu.</p>

  <p class="normal">Milyoner onlar için bir şeyler yapmak istedi; ama birkaç şişe şarabı, birkaç somun ekmeği, eline geçirdiği ilk şeyi dağıtmak istediğinde, bir doktor araya girdi, sanki bir suç işliyormuş gibi azarladı onu. Armağanları onlara büyük zarar verebilirmiş. Böylece elinden hiçbir şey gelmeksizin, üzüntü içinde yolun kenarında kalakaldı, bu acılı konvoyu gözleriyle izledi... Gece bastırdığında artık geçit yapan yaralılarla dolu araçlar değildi. Yüzlerce kamyon gördü, bazıları patlayıcı maddelerin gerektirdiği ihtiyatla sımsıkı kapatılmışlardı; ötekilerde küflü yiyecek kokusu saçan paketlerle kasalar vardı. Ardından büyük öküz sürüleri geldi, yol daraldıkça bir araya toplaşıyor, asker kepli çobanların değnekleri ve haykırışlarıyla ilerliyorlardı.</p>

  <p class="normal">Geceyi düşünceler içinde, uykusuz geçirdi. Paris'tekilerin söyledikleri, ama çoğu kişinin inanmak istemediği geri çekilişti bu; çekilme hareketi buraya kadar varmıştı, belirsizlik içinde öylece sürüyordu, sınırının ne olacağını kimse bilmiyordu. İyimserliği ona gerçeğe uymayan bir umut fısıldadı. Belki de bu çekiliş yalnızca hastaneleri, levazımı falan, yani ordunun gerisindeki şeyleri kapsıyordu. Birlikler daha rahat hareket edebilmek için engellerinden kurtulmak istemişlerdi ve onları demiryolundan ve karayolundan uzaklara gönderiyorlardı. Öyle olmalıydı. Gece boyunca kesilmeyen gürültülerin hep akşamüstü gördüğü türden, yaralılarla, mühimmatla, iaşeyle dolu araçlardan geldiğini düşünmek istedi.</p>

  <p class="normal">Tan ağarırken, yorgunluktan uyuyakaldı, uyandığında gün iyice ışımıştı. İlk iş karayoluna baktı. İnsanlarla ve tekerlekli bir şeyler çeken beygirlerle doluydu. Ama bu insanların tüfekleri vardı, birlikler, alaylar oluşturuyorlardı. Hayvanların çektiği top bataryalarıydı. Orduydu bu... geri çekilen ordu.</p>

  <p class="normal">Desnoyers gördüğü gerçeğe inanabilmek için yol kenarına koştu.</p>

  <p class="normal">Eyvah! Bunlar Paris garlarından yola çıktıklarını gördüğüne benzer birliklerdi... ama görünümleri ne kadar farklıydı. Lacivert kaputlar sararmış, lime lime olmuştu; kırmızı pantolonlar iyi pişmemiş tuğla rengine dönüşüp ağarmıştı; postallar desen birer çamur güllesiydi. Suratlara vahşi bir ifade yerleşmişti, tüm kırışıklıkları ve çukurları toz ve terden yol yol olmuştu, yeni uzamış sakalları diken dikendi. Bu yüzlerde mola vermek, ölerek ya da öldürerek, oracıkta sonsuza değin kalmak, ne olursa olsun bir adım daha atmamak isteği okunuyordu. Yürüyorlar... yürüyorlar... yürüyorlardı. Bazı yürüyüşleri otuz saat sürmüştü. Düşman izlerini sürüyordu, emir yürümekti, çarpışmak değil, adımlarının hızıyla istilacının arkadan sarma girişiminden kurtulmaktı. Komutanları adamlarının ruh halini tahmin ediyorlardı. Hayatlarını feda etmelerini isteyebilirlerdi onlardan, ama gece gündüz, düşmandan hep kaçarak yürümelerini emretmek, hem de kendilerini yenilmiş saymazlarken, içlerinde yiğitliğin anası olan vahşi bir öfkenin homurdandığını duyarken!.. İnsanı mahveden, muazzam bir yürüyüş, hem de birkaç güncüğe sığmış, ne için peki?.. Onlardan fazla bir şey bilmeyen üstleri, sanki bir sır bilirmiş gibi onlara gözleriyle yanıt veriyorlardı: "Haydi cesaret! Biraz daha dayanın... Yakında bitecek."</p>

  <p class="normal">Gücü kuvveti yerinde, ama düş gücünden yoksun olan hayvanlar insanlar kadar dayanamıyorlardı. Perişan düşmüşlerdi. Geçen ayın başlarında, Paris'teki geçitlerde görmüş olduğu güçlü, tüyleri pırıl pırıl hayvanlar bunlar mıydı? Yirmi günlük bir sefer onları ihtiyarlatmış, tüketmişti. Donuk bakışlarıyla merhamet dilenir gibiydiler. Zayıflamışlar, sıskalıktan bir deri bir kemik kalmışlardı, gözleri yuvalarından fırlamıştı. Koşumları yerinden oynadıkça tüyleri dökülmüş, kemiklerine kadar yüzülmüş kanlı derileri ortaya çıkıyordu. Can havliyle, son güçlerini toparlayarak ilerliyorlardı, sanki insanların gerekçeleri onların karanlık içgüdülerini yönetiyormuş gibiydi. Bazıları daha fazla dayanamayarak oldukları yere çöküyorlar, çile arkadaşlarını yalnız bırakıyorlardı. Desnoyers, topçuların onları çarçabuk koşumlarından çözdüklerini, başlarından çekerek, trafiği engellemesinler diye bir kenara aldıklarını gördü. O zamana kadar koşumların altında gizlenmiş iskeletsi sıskalıkları gözler önüne serilmiş, oracıkta kalakalıyorlardı, kaskatı kesilmiş bacaklar, camsı gözleri sabit bakışlarla hüzünlü leşlerine koşuşan ilk sineklerin vızıldamasını seyrediyordu.</p>

  <p class="normal">Gri boyalı toplar, çeşit çeşit top arabaları; Don Marcelo hepsini tertemiz, pırıl pırıl halleriyle görmüştü; en eski çağlardan beri erkekler silahları kadınların ev eşyalarına gösterdiklerinden daha büyük bir titizlikle, özenle parlatır. Şimdiyse her şey pislik içinde görünüyordu, ölçüsüz kullanımdan ötürü kabuk bağlamış, çaresiz bir bakımsızlık içindeydi: Çamurdan ötürü tekerleklerin dış kısımları çarpılmış, madeni patlamaların buharıyla kararmış, gri boyalar nemden lekelenmişti.</p>

  <p class="normal">Bu geçidin ara verdiği noktalarda, bir top bataryasıyla bir alayın arasına açılan ayraçlarda, köylü kalabalıkları koşuşuyordu; yerlerinden kopmuş, çekilen orduyu izleyen bir sefiller alayı. Yeni bir birlik ilerleyince karayolundan çıkıyor, yürüyüşü kırların ortasından sürdürüyorlardı. Derken birliklerin arasında biraz açıklık kalınca, yine hemen karayolunun bembeyaz, tekdüze şeridine geri dönüyorlardı. Üstlerine eşyalar ve çocuklar yığılmış arabaları iten analardı bunlar; handiyse sürüklenerek ilerleyen hastalardı; torunlarının sırtladığı seksenlik ihtiyarlardı; kucaklarında çocuklarla büyükbabalardı; torunları eteklerine sessiz hayvan yavrucukları gibi yapışmış ninelerdi.</p>

  <p class="normal">Bu noktada kimse şato sahibinin cömertliğine itiraz etmedi. Bütün mahzeni karayoluna doğru taştı sanki. Son bağ bozumunun ürünüyle dolu fıçılar yuvarlanarak gitti, askerler palaskalarından sarkan mataraları kırmızı şarapla doldurdular. Ardından şişelenmiş şarap tarih sırasıyla ortaya çıktı, durmadan geçen bu insan selinin ortasında anında kayboluyordu. Desnoyers cömertliğinin etkilerini gururla seyretti. Vahşileşmiş çehrelerde yeniden bir gülümseme beliriyordu; Fransız usulü şakalar saftan safa dolaşıyordu; gruplar uzaklaşırken şarkı söylemeye başlıyorlardı.</p>

  <p class="normal">Sonra kendini kasaba meydanında, yeniden yürüyüş koluna katılmadan önce atlarına kısa bir mola veren birkaç subayın ortasında buldu. Alınları kırışmış, üzüntülü bakışlarla, kendileri için anlaşılmaz olan bu geri çekilişten söz ediyorlardı. Birkaç gün önce, Guisa'da, kendilerini izleyen düşmanı bozguna uğratmışlardı. Buna karşın sert ve kesin bir emre uyarak geri çekilmekteydiler. "Anlamıyoruz... –diyorlardı–. Anlamıyoruz." Düzenli, disiplinli asker dalgası çarpışmak istedikleri halde geri çekilmek zorunda olan bu insanları sürüklemekteydi. Hepsi aynı zalim kuşku içindeydiler: "Anlamıyoruz." Bu kuşku dur durak bilmeyen bu yürüyüşü daha da acılı bir hale sokuyordu; ancak pek kısa molalarla kesilerek, gece gündüz süren bir yürüyüştü, birlik komutanları her an ordunun kalanından kopuk kalma korkusu içinde, telaşlıydılar. "Biraz daha gayret evlatlarım. Cesaret! Yakında dinleneceğiz." Bu geri çekiliş hareketinde alaylar yüzlerce kilometre gidiyorlardı. Desnoyers'in gördüğü onların sadece biriydi. Aynı saatte daha başka birçok alaylar, aynı çekilişi uygulamaktaydılar, tüm Fransa'nın genişliğinin yarısı kadar bir alan. Tüm alaylar, aynı şekilde, cesaretleri kırılmış, itaat ediyorlardı, askerler de hiç kuşkusuz subayların söylediğini tekrarlıyorlardı: "Anlamıyoruz... Anlamıyoruz."</p>

  <p class="normal">Don Marcelo da birden bu askerlerin üzüntü ve şaşkınlığını duydu. O da anlamıyordu. Ortada olanı, herkesin görebildiği şeyi gördü: Almanlar inatçı bir direnişle karşılaşmadan topraklarını istila etmekteydiler; hiç durmadan geri çekilen bir ordunun arkasından koskoca bölgeler, kentler, kasabalar, kalabalıklar düşman eline kalıyordu. Patlayan bir balon gibi, coşkusu bir anda söndü. Eski kötümserliği yeniden ortaya çıktı. Birlikler enerjik ve disiplinli davranıyorlardı; ama neredeyse hiç çarpışmadan geri çekiliyorlarsa, sert bir emre uyarak topraklarını savunamıyorlarsa, neye yarardı bu? "1870'tekinin aynı," diye düşündü. Dışarıdan bakıldığında daha düzenliydi, ama sonuç değişmeyecekti.</p>

  <p class="normal">Hüznüne hayır diyen bir yankı gibi, bir köylüyle konuşan bir askerin sesini işitti:</p>

  <p class="normal">— Geri çekiliyoruz, ama bu Almanlara daha büyük bir güçle saldırmak içindir. Joffre dede kendi seçtiği yerde ve saatte günlerini gösterecektir onlara.</p>

  <p class="normal">Desnoyers generalin adını işitince cesaretlendi. Kim bilir, belki de bitmez tükenmez, moral bozucu yürüyüşler boyunca inancını korumuş olan bu nefercik, mantıklı, kılı kırk yaran subaylardan daha yakındı gerçeğe.</p>

  <p class="normal">Günün kalan kısmını kolordunun son birliklerine armağanlar sunmakla geçirdi. Şarap mahzeni boşalmaktaydı. Şatonun bodrumunda depolanmış binlerce şişenin tarih sırasıyla dağıtılması sürüyordu. Gece bastırdığında dermansız görünen adamlara sundukları uzun yılların tozuyla kaplanmış şişeler oldu. Geçen birlikler artık daha hüzünlü bir yorgunluk ve yıpranmışlık görüntüsü sergiliyordu. En geri kalmışlar geçiyordu; postallarının içinde cılk yara olmuş ayaklarını güçsüzce sürüklüyorlardı. İçlerinden bazıları bu azaptan kurtulmanın yolunu bulmuşlar, yalınayak yürüyorlardı; ağır postalları bir omuzlarından sarkıyordu, artlarında yerde kanlı izler bırakıyorlardı. Ama öldürücü bir yorgunluktan perişan olmuş bu askerlerin hepsi yakınlarındaki düşmanı düşünerek, silah ve teçhizatlarını koruyorlardı.</p>

  <p class="normal">Desnoyers'in cömertliği birçoğunu şaşırttı. Vatan sathını geçerken üreticilerin bencilliğiyle mücadele etmek zorunda kalmaya alışkındılar. Hiç kimse onlara hiçbir şey ikram etmemişti. Tehlike korkusuyla kır halkı yiyeceklerini saklıyor, onlar için çarpışan yurttaşlarına en ufak yardım elini uzatmıyorlardı.</p>

  <p class="normal">Milyoner bu ikinci geceyi satıcılarının iddia ettiğine göre IV. Henri'nin kullanmış olduğu görkemli sütunlu-tenteli yatağında rahatsız geçirdi. Artık birliklerin geçişi sürekli değildi. Ara sıra tek başına bir alay, bir top bataryası, bir süvari birliği, geri çekiliş hareketini korumak üzere kasaba yakınlarında kalan son artçı kuvvetler geçiyordu. Bu gürültülü geçitleri izleyen derin sessizlik, içinde bir kuşku ve tedirginlik duygusu uyandırdı. Silahlı kalabalık çekiliyorken, kendisi ne yapıyordu burada? Kalmak çılgınlık olmuyor muydu?.. Ama hemen şatodaki tüm zenginlikleri aklına geliyordu. Ah, onları alıp götürebilseydi!.. Olanaksızdı bu, ne zaman vardı, ne araç. Ayrıca bu inatçılığıyla kaçmayı utanç verici bir şey gibi görüyordu. "Başlanan iş tamamlanmalı," diye yineledi kafasında. Bu yolculuğu mallarını korumak için yapmıştı, şimdi tehlike belirince kaçmak olmazdı.</p>

  <p class="normal">Ertesi sabah kasabaya indiğinde pek az asker gördü. Yalnız bir süvari taburu geri çekilişin son kalıntılarını korumak üzere kasabanın dışında duruyordu. Atlılar bölük bölük koruluklarda koşuşturuyor, yavaş gidenleri itekliyor, düşman öncülerini oyalıyorlardı. Desnoyers kasabanın çıkışına kadar gitti. Askerler caddeye arabalar ve mobilyalarla bir barikat kurmuşlardı. Tüfek elde, bu barikatın ardından ağaçlarla kaplı iki tepenin arasından ıssız uzanan bembeyaz karayolu şeridini gözlüyorlardı. Arada bir tek tük tüfek atışları işitiliyordu, kamçı şaklaması gibi. "Bizimkilerdir," diyordu piyadeler. Düşman öncülerine silah atan son artçılardı. Süvarilerin görevi artçı olarak düşmanla sıcak teması sağlamak, sürekli bir direniş göstermek, yürüyüş kolunun yanlarına sızmaya çalışan Alman bölüklerini geri püskürtmekti.</p>

  <p class="normal">Desnoyers en ağırdan almış olan piyade birliklerinin karayolundan gelişini gördü. Yürüyorlar denemezdi; daha çok sürükleniyor gibiydiler, ilerlemeye kesin kararlıydılar, ama bacakları tutmaz olmuş, ayakları kan içindeydi. Yorgunluktan perişan, bir an yolun kenarına oturmuş, sırt çantasının ağırlığı olmadan soluk almaya, ayaklarını postalların işkencesinden çıkarmaya, terlerini silmeye çalışmışlar, ama yeniden yürümeye kalkıştıklarında yerlerinden kalkamamışlardı. Bedenleri kurşun gibi ağırlaşmıştı. Yorgunluktan felce uğramışlardı sanki. Ordunun kalan kısmının düşsel bir geçit gibi geçip gittiğini görüyorlardı; alaylar, alaylar, top bataryaları, beygir sürüleri. Sonra sessizlik, gece, korkunç karabasanlarla sarsılarak tozların, taşların üzerinde uyumak. Tan ağarırken geri çekilişin kalıntılarını toparlayarak araziyi araştıran süvari taburları tarafından uyandırılmışlardı. Ah, yerlerinden kımıldayamamışlardı! Piyadeler, silah elde, onları canlandırmak için tehdide başvurmuşlardı. Ancak düşmanın yakında olduğu, kendilerini tutsak alabileceği düşüncesi bir an için onlara güç vermişti. Sendeleyerek, ayaklarını sürüyerek, tüfeklerine baston gibi dayanarak ayağa kalkabilmişlerdi.</p>

  <p class="normal">Bu insanların çoğu bir saatte yaşlanmış gençlerdi, hasta gibi yürüyorlardı. Zavallılar! Çok uzağa gidemeyecekti. Niyetleri yola devam etmek, geçen orduya katılmaktı; ama kasabaya girdiklerinde evlere yalvaran gözlerle bakıyorlar, içeri girmek istiyorlardı; öylesine bir dinlenme gereksinimindeydiler ki düşmanın enselerinde olduğunu unutuyorlardı.</p>

  <p class="normal">Villeblanche, ordunun geçişinden öncekine kıyasla büsbütün tenhalaşmıştı. Bir gece önce, halkının bir bölümü ordunun çekilişini izleyen kalabalığın korkusundan etkilenerek kaçmıştı. Belediye başkanıyla papaz kalmışlardı. Şato sahibiyle beklenmedik gelişinden ötürü barışmış olan, cömertçe ikramlarından ötürü kendisine hayranlık duyan başkan yaklaşıp bir haber verdi: Mühendisler Marne Nehri üzerindeki köprüyü mayınlıyorlardı. Havaya uçurmak için piyadelerin geri çekilmesini bekliyorlardı. Yani o da gitmek istiyorsa henüz vakti vardı.</p>

  <p class="normal">Desnoyers bir kez daha kararsız kaldı. Orada kalmak çılgınlıktı. Ancak koruluğa bir göz atıp ağaçların üstünde şatonun kulelerinin yükseldiğini görünce kuşkuları son buldu. Hayır, hayır... "Başlanan iş bitirilmeli."</p>

  <p class="normal">Son artçı bölükleri ormanın şurasından burasından çıkmış geliyorlardı. Sanki üzülerek çekiliyorlarmış gibi, atlarını rahvan yürütüyorlardı. Tüfekleri ellerinde, artlarına bakıyorlardı, durup ateş etmeye hazırdılar. Barikatı tutmuş olanlar atlarına binmişlerdi bile. Tabur yeniden toparlandı, subayların sesleri çınladı, tokuşan madenlerin şakırtısı arasında tırısa kalkmış atlar Don Marcelo'nun arkasından uzaklaştılar.</p>

  <p class="normal">O ise barikatın yanında kalakaldı, sanki dünya birden yıkılıvermiş gibi yoğun bir sessizlik oldu. Sahipleri kaçtığı için ortada kalmış iki köpek çevresinde dolanıp onu kokluyor, kendilerini korusun diye yalvarıyorlardı. Binlerce kişinin basıp ezdiği bu toprakta aradıkları izi bulmaları artık olanaksızdı. Aç bir kedi ortalığı istila etmeye başlayan kuşları gözetliyordu; kuşlar çekingen kanat çırpışlarla askerlerin atlarından kalan gübreleri yiyecek arayarak gagalıyorlardı. Sahipsiz bir tavuk da koşup o ana değin ağaçlarda ve çatılarda saklanmış duran bu kanatlı hırsızların şölenine ortak oldu. Sessizlik ağaç yapraklarının hışırtısını, böceklerin vızıltısını, yaz güneşinde kavrulan toprağın soluğunu yeniden ortaya çıkarıyordu; silahlı insanların ağırlığı altında korkuyla sinmiş doğanın sesleriydi onlar.</p>

  <p class="normal">Desnoyers zamanın geçişinin tam olarak bilincine varamıyordu. Daha önce olup biten her şeyi bir karabasan sandı. Çevresini saran dinginlik tanık olduğu olayları inanılmaz kıldı.</p>

  <p class="normal">Birdenbire yolun ta ucunda, yokuşun tepesinde, beyaz şeridin ufka kavuştuğu noktada bir şeylerin kıpırdadığını gördü. İki süvariydi bunlar, bir oyuncak kutusundan kaçmışa benzeyen iki kurşun asker. Yanında bir dürbün getirmişti, arazisine girenleri izlemekte kullanırdı onu, gözüne tutup baktı. Yeşilimsi gri üniforma giymiş iki atlıydılar, mızrakları vardı, miğferlerinin tepesinde sivri bir parça... Onlar! Kuşkuya yer kalmamıştı: İlk Almanlar ufkunda belirmişti.</p>

  <p class="normal">Uzun bir süre hareketsiz kaldılar, ufku tarıyor gibiydiler. Derken, karayolunun iki yanında yükselen koyu renk bitki kitlelerinden daha başkaları, daha başkaları çıkıp öbekleşmeye başladılar. Kurşun askerlerin siluetleri artık ufkun mavisinde çizili değildi. Yolun beyazlığı şimdi onlara fon oluyor, başlarının ardında yükseliyordu. Ağır ağır ilerliyorlardı, pusuya düşmekten korkan, çevresini iyice araştıran bir tabur olmalıydı.</p>

  <p class="normal">Oradan elden geldiğince çabuk uzaklaşmak gereğinden ötürü Don Marcelo seyri bıraktı. Ama dürbününü indirirken, merceklerin görüş alanından olağandışı bir şey geçti. Kısa mesafede, neredeyse eliyle dokunacak kadar yakında, karayolunun iki yanında, ağaçları siper almış ilerleyen birçok kişi gördü. Fransız olduklarını fark edince şaşkınlığı daha da arttı: Öyle ya, hepsinin başında kep vardı. Nereden çıkmışlardı?.. Yeniden, dürbünsüz baktı, barikata yaklaşmışlardı. Gecikmiş askerlerdi, perişan durumdaydılar, üniformaları renk renk, çeşit çeşitti: İleri hat askerleri, zuhaflar, piyadeler. Onlarla karışmış olarak, geri çekilme haberini geç almış köylerin orman bekçileri ve jandarmaları. Hepsi bir arada elli kişi kadar. Aralarında sağlam, güçlü kuvvetli olanlar yok değildi; ama öbürleri insanüstü bir gayretle ayakta durabiliyorlardı. Hepsi silahlıydı.</p>

  <p class="normal">Barikata kadar vardılar, ağaçları siper alarak, Almanların ağır ilerleyişini gözlüyorlardı. Bu karmakarışık alayın başında bir jandarma subayı vardı, yaşlı ve şişkoydu, tabancası elindeydi, bıyıkları heyecandan dikelmiş, gözkapaklarının ağırlığı altında perdelenmiş mavi gözlerinde öldürücü bir pırıltı. Bu meraklı vatandaşa aldırış etmeksizin arabalardan yapılmış barikatın öte yanına geçtiler. Kasabanın içinden yürüyüp gideceklerdi ki muazzam bir patlama işitildi, önlerindeki ufuk sarsıldı, evler titredi.</p>

  <p class="normal">— Ne oluyoruz? –diye sordu subay, ilk kez Desnoyers'e bakarak.</p>

  <p class="normal">O da açıkladı: Köprüyü havaya uçurmuşlardı. Haberi komutan küfrederek karşıladı. Ama rastlantı sonucu bir araya gelmiş karmakarışık birliği kayıtsız kaldı, sanki her türlü gerçeklik duygusunu yitirmiş gibiydiler.</p>

  <p class="normal">— Burada ölmenin başka bir yerde ölmekten farkı yok –diye sürdürdü subay.</p>

  <p class="normal">Çoğu kendilerini yürüme işkencesinden kurtaran bu karara derhal uyarak şükranlarını belirttiler. Köprünün havaya uçurulup da yollarının kesilmiş olmasından neredeyse memnundular. İçgüdüsel olarak barikatın en korunaklı noktalarına girip yerleştiler. Bazıları terk edilmiş evlere girdiler, artçılar üst katı kullanabilmek için kapıları kırmışlardı. Çarpışarak da olsa biraz dinlenebileceklerine hepsi memnun görünüyorlardı. Subay bir gruptan öbürüne giderek buyruk veriyordu. O komut verene değin ateş etmeyeceklerdi.</p>

  <p class="normal">Bütün bu hazırlıkları Don Marcelo şaşkınlıktan donup kalmış halde izledi. Gecikmiş askerlerin ortaya çıkışı öylesine hızlı, öylesine görülmedik bir şeydi ki, hâlâ kendisini düşte sanıyordu. Böylesine gerçekdışı bir durumda tehlike olamazdı; her şey yalandı. Kaba sözlerle oradan çekilmesini emreden teğmeni anlamadan yerinde öylece kalakaldı. Laf anlamaz köylü seni!..</p>

  <p class="normal">Patlamanın yankısı karayolunu süvarilerle doldurmuştu. Dört bir yandan çıkıp ilk gruba katılıyorlardı. Almanlar kasabanın terk edilmiş olduğundan emin, dörtnala geliyorlardı.</p>

  <p class="normal">— Ateeeş!..</p>

  <p class="normal">Desnoyers çatırdayan bir bulutun içine karıştı gitti, gözlerinin önündeki tüm ağaçların kerestesi bir arada parçalanıyordu sanki.</p>

  <p class="normal">Coşkuyla koşuşturan tabur birden durdu. Birkaç asker yere yuvarlandı. Bazıları ayağa kalkıp yoldan uzaklaşıyorlardı, kendilerini göstermemek için iki büklüm olmuşlardı. Diğerleri sırtüstü ya da kolları ilerde, yüzükoyun yere serilmişlerdi. Binicisiz kalmış atlar boşta kalan üzengilerin mahmuzlamasıyla kırlarda çılgın bir koşu tutturdular, dizginlerini yerlerde sürüklüyorlardı.</p>

  <p class="normal">Baskına uğratıp eceli tattıran bu ölümcül kargaşanın ardından tabur dağılıverdi, hemen anında ağaçların arasında kayboldu.</p>
</body>
</html>
