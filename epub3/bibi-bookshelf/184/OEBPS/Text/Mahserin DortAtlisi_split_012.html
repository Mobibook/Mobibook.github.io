<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">II<br class="chapter" />
  Yeni Hayat</h2>

  <p class="normal">Her şeyi kapkara görerek sürekli bir keyifsizliğe gömülmüş yaşayan Julio, Margarita, Pompe Sokağı'ndaki eve dönebildiğinde, birden iyimserliğe kapılıverdi.</p>

  <p class="normal">Savaş başlangıçta herkesin kafasında canlandırdığı gibi amansız olmayacaktı. Aradan on gün geçmişti, birliklerin hareketi artık o denli göze çarpmıyordu. Sokakta erkek sayısı azalmış olduğundan, kadın nüfus artmış gibiydi. İnsanlar para kıtlığından yakınıyorlardı; bankalar hâlâ ödeme yapmıyorlardı. Buna karşılık, halk yiyecek edinmek için olağandışı harcamalara girişmek zorunluluğu duyuyordu. 1870'te yaşanan kuşatma sırasındaki yoklukların acısı insanların hayalinden çıkmamıştı. Aynı düşmanla bir kez daha savaş patlamıştı ya, aynı sıkıntıların yinelenmesi olasılığı herkese mantıklı geliyordu. Yiyecek dükkânları pek yüksek fiyatlarla bozuk gıda maddelerini alıp evlerinde saklama peşinde olan kadınların kuşatması altındaydı. Gelecekteki açlık o andaki tehlikelerden daha beter bir korku yaratıyordu.</p>

  <p class="normal">Savaşın çevresinde oluşturduğu değişikliler Desnoyers için bunlardan ibaretti. İnsanlar sonunda yeni yaşantıya alışacaklardı. İnsan denen yaratık varlığını sürdürebilmek için her şeye ayak uydurmasını sağlayan bir uyum yeteneğiyle donatılmıştı. O da yaşamını hiçbir şey olmamışçasına sürdürmeyi umuyordu. Bunun için de Margarita'nın geçmişine bağlı kalması yeterliydi. İkisi birlikte, olayların akışını bir sel felaketini suların erişemeyeceği bir yükseklikten seyredenlerin keyfiyle izlerlerdi.</p>

  <p class="normal">Olaylara öyle bencil bir tanık sükûnetiyle bakmayı ona Argensola esinlemişti.</p>

  <p class="normal">— Biz yansızız –diyordu bohem ruhlu arkadaşı–. Yansızlık kayıtsızlık anlamına gelmez. Bu muazzam gösterinin tadına varalım, zira ömrümüz boyunca bir daha benzerini görecek değiliz.</p>

  <p class="normal">Savaşın onları bu kadar kıt parayla yakalamış olması ne yazıktı... Argensola bankalardan merkez imparatorluklarından da daha fazla nefret ederdi, özellikle de Julio'nun çekini ödemeden alıkoyan kredi kurumuna içerliyordu. Sırtlarını o büyük meblâğa dayayarak, olayları her türlü konfor içinde izlemek ne güzel olurdu!.. Evdeki yokluklara çare olarak Julio yine Dona Luisa'nın yardımına başvuruyordu. Savaş, Don Marcelo'nun önlemlerini gevşetmişti ve aile şimdi cömert bir ihmal içinde yaşıyordu. Annesi, öbür ev hanımlarına öykünerek, elinin erişebildiği tüm gıda maddelerini satın alıyor, aylarca yetecek kadar yiyecek depoluyordu. Julio bundan yararlandı, Victor Hugo Bulvarı'ndaki konağa ziyaretlerini sıklaştırdı; yüklenip servis merdiveninden aşağıya indirdiği koca paketlerle stüdyodaki kileri dolduruyordu.</p>

  <p class="normal">Mutfağında biriktirdiği hazineleri seyrederken becerikli bir kâhya kadının duyabileceği tüm keyfi tadıyordu: Kocaman kocaman konserve kutuları, piramitler halinde dizilmiş kutular, çuvallar dolusu baklagil. Kalabalık bir aileyi besleyecek kadar gıda maddesi vardı. Ayrıca savaş Don Marcelo'nun şarap mahzenine yeni ziyaretler yapması için özür olmuştu.</p>

  <p class="normal">— Gelsinler bakalım –diyordu kilerini gözden geçirdikçe kahramanca bir jestle–; ne zaman istiyorlarsa gelsinler. Onlara direnmeye hazırlıklıyız işte.</p>

  <p class="normal">Yiyecek deposunun bakımı ve genişletilmesiyle haberleri izlemek yaşantısını kaplayan iki uğraştı. Her gün on-on beş gazete alma gereksinimi duyuyordu: Kimilerini tepkiciler diye alıyordu, öyle tüm Fransızları birleşmiş görmek ona heyecan verici geliyordu; kimileri de radikal olduklarından, hükümete ulaşan haberlerden daha iyi bilgileri olur diye. Gazeteler öğleyin, saat üçte, dörtte, akşamın beşinde çıkıyordu. Bir gazetenin çıkmakta yarım saat gecikmesi halkta büyük umutlar uyandırıyordu, harika havadisler bulacaklarını hayal ediyorlardı. Herkes son ekleri birbirlerinin elinden kapıyordu; herkes ceplerine kâğıtlar tıkıştırılmış olarak dolaşıyor, yeni yayınlar çıksın da satın alalım diye bekleşiyordu. Ve tüm gazeteler üç aşağı beş yukarı aynı şeyleri yazıyorlardı.</p>

  <p class="normal">Argensola içinde en olmadık şeylere kanabilecek, saf, coşkulu ve inanmaya hazır bir ruhun geliştiğini fark etti. Bu ruh halini aynı şekilde yakınında yaşayan herkeste sezinliyordu. Eski eleştiri ruhu ara sıra başkaldıracak gibi oluyorsa da, kuşku bir şerefsizlik gibi reddediliyordu. Yepyeni bir dünyada yaşamaktaydı, eski mantığıyla ölçülüp açıklanamayacak olağanüstü şeyler olması doğaldı. Gazetelerdeki harika öyküleri çocuksu bir neşeyle yorumluyordu: Bir Fransız ya da Belçika birliği koca koca düşman alaylarıyla çarpışıp onları bozguna uğratarak kaçırıyordu; Almanların süngüden ödleri patlıyordu, hücum borusu çaldı mıydı tazı gibi kaçmaya başlıyorlardı; Alman topçusu etkisiz kalıyor, mermileri olur olmaz yerlerde patlıyordu.</p>

  <p class="normal">Küçücük Belçika'nın dev gibi Almanya'yı yenmesi olağan ve mantıklıydı: Davud ile Golyat'ın çarpışmasının bir yinelenmesi, yüzyıllar boyunca o eşitsiz dövüşün esinlemiş olduğu tüm eğretilemeler ve görüntüleri aklına geliyordu. Ulusun büyük bölümü gibi o da, şövalye romanları okurunun zihniyetini taşıyordu: Bir kahraman, tek başına bir adam, bir vuruşta bin düşmanı darmadağın etmezse düş kırıklığına uğrardı. En çok da en abartılı gazeteleri arıyordu, nerede olup bittiklerini kimsenin bilmediği teke tek çarpışmaları, bireysel kahramanlıkları anlatanları.</p>

  <p class="normal">İngiltere'nin denizlerde savaşa girmesi onda düşmanların korkunç, yıldırım gibi, tanrısal bir açlığın pençesine düştüğü hayalini uyandırdı. Saflıkla inanıyordu ki on günlük denizden kuşatma sonunda Almanya'da insanlar bir enkazın salına tutunmuş bir öbek deniz kazazedesi gibi yaşamakta olacaklardı. Bu kendi mutfağına yaptığı ziyaretleri sıklaştırmasına yol açtı, gıda paketlerini duygulanarak seyrediyordu.</p>

  <p class="normal">— Berlin'dekiler bu hazineme sahip olmak için neler vermezlerdi!..</p>

  <p class="normal">Argensola ömründe bu kadar iyi beslenmemişti. Hasmın ne büyük kıtlıklara katlanmakta olduğunu düşündükçe iştahı açılıyor, canavar gibi silip süpürüyordu. Kabuğu kıtır kıtır, altın gibi beyaz ekmek onu bir tür dini vecde sokuyordu.</p>

  <p class="normal">— Ah, dostum Wilhelm bunu eline geçirebilse! –diyordu arkadaşına.</p>

  <p class="normal">Açgözlüler gibi çiğneyip yutuyordu; yiyeceklerle içecekler, ağzından geçerken yeni bir tat alıyordu, ender ve tanrısal bir tat. Başkalarının açlığı onu dürtüklüyordu, sonu gelmez bir zevk veren bir sostu sanki.</p>

  <p class="normal">Fransa onu coşturuyordu, ama Rusya'ya daha fazla güveni vardı. Ah, Kazaklar!.. Onlardan yakın dostlarıymışçasına söz ediyordu. Baş döndürücü bir koşuya dörtnala kalkmış, o hayaletler gibi ele avuca sığmaz atlıları anlatıp duruyordu; öfkeleri öylesine korkunç olurmuş ki hasımları cesaret edip yüzlerine bakamazmış bile. Evin kapıcı dairesinde ve sokaktaki çeşitli yerlerde saygıyla dinliyorlardı onu, öyle ya, yabancı olduğu için bu bey yabancıların işlerini herkesten iyi bilirdi elbette.</p>

  <p class="normal">— Kazaklar o haydutların defterini dürecektir –diyordu sonunda, adı gibi emin–. Berlin'e girmeleri bir ay bile sürmeyecektir.</p>

  <p class="normal">Çoğu cepheye gidenlerin eşleri ya da anneleri olan kadınlardan oluşan dinleyicileri de alçak gönüllükle evetliyorlardı, hepimiz gibi onlar da uzak ve esrarlı bir şeylere umut bağlamanın dayanılmaz isteği içindeydiler. Evet, Fransızlar ülkelerini savunacaklardı, hatta kaybetmiş oldukları toprakları da geri alacaklardı; ama kesin darbeyi indirecek olanlar Kazaklardı, herkesin sözünü ettiği, ama pek az kişinin yüzünü gördüğü Kazaklar.</p>

  <p class="normal">Onları yakından tanıyan tek kişi Tchernoff'tu, Argensola'nın laflarını heyecansızca dinleyerek delikanlıyı öfkeli bir şaşkınlığa boğuyordu. Ona kalırsa Kazaklar Rus ordusunun bir parçasıydılar, o kadar. İyi askerdiler, ama el âlemin beklediği mucizeleri gerçekleştirebilecek değillerdi.</p>

  <p class="normal">— Ah şu Tchernoff! –diye söyleniyordu Argensola–. Çardan nefret ediyor ya, ülkesinin hiçbir şeyini beğenmiyor. Bağnaz devrimci n'olacak, ben de bağnazlığın her çeşidine düşmanım.</p>

  <p class="normal">Julio ev arkadaşının getirdiği haberleri, yüksek sesle, nutuk edasıyla okuduğu coşkulu yazıları dalgın dalgın dinliyordu; İspanyol, stüdyonun duvarına yapıştırdığı muazzam bir haritada, savaşan orduların konumlarını gösteren minik bayrakçıklarla, çarpışmaların gidişini izliyordu. Her gazete İspanyolun haritada bayrakçıkları yeni baştan dans ettirmesine yol açıyor, ardından hiçbir şeyin yıkamayacağı bir iyimserlikle yapılan yorumlara sıra geliyordu.</p>

  <p class="normal">— Alsace'a girmişiz... çok güzel!.. Şimdi de Alsace'tan çıkıyormuşuz... harika! Nedenini tahmin edebiliyorum. Daha iyi mevzilenmek içindir, böylece düşmanı arkadan sararız... Liége düşmüş diyorlar. Yalandır!.. Hem sonra düşse de fark etmez. Olur böyle şeyler. Öbürleri yerli yerinde ya... Öbürleri! Doğu cephesinden ilerleyip Berlin'e gireceklerdir onlar.</p>

  <p class="normal">Rus cephesinin havadisleri onun en çok sevdiği haberlerdi; gel gelelim o bayıldığı Kazakların hünerlerini gösterdikleri yerlerin çetrefil adlarını haritada araştırdığında kalakalıyordu.</p>

  <p class="normal">Bu arada Julio düşüncelerini evirip çevirmeyi sürdürüyordu. Margarita!.. Dönüp gelmişti sonunda, bu tamam da, her gün kendisinden biraz daha uzaklaşır gibiydi...</p>

  <p class="normal">Seferberliğin ilk günlerinde kadının evinin çevresinde dolanıp durdu, o hayali yaklaşmayla yüreğindeki arzuyu oyalayacağını sanıyordu. Margarita ona yazıp sabırlı olmasını öğütlemişti. Ne mutlu ona ki, yabancı olduğundan, savaşın sonuçlarına katlanmayacaktı! İhtiyat topçu subayı olan ağabeyi cepheye gitmek üzereydi. Bekâr oğluyla birlikte yaşayan annesi son dakikada şaşırtıcı bir sükûnet göstermişti, oysa daha önceki günlerde, savaşın çıkıp çıkmayacağı henüz belli değilken sel gibi gözyaşı dökmüştü. Askerin eşyasını kendi elleriyle hazırlamış, ufacık valize seferde gerekecek her şeyi sığdırmaya uğraşmıştı. Ancak Margarita zavallı kadıncağızın içindeki acının büyüklüğünü, gözyaşlarını dışarıya akıtmamak için gösterdiği çabayı ellerinin sinirli hareketlerinden seziyordu. Annesini bir an bile yalnız bırakması olanaksızdı... Derken veda sırası gelmişti. "Güle güle git oğlum. Görevini yap ama ihtiyatlı ol." Ne bir damla gözyaşı, ne ayılıp bayılma. Bütün aile oğlunu istasyona kadar uğurlamasına karşı çıkmıştı. Kız kardeşi uğurlayacaktı. Margarita eve döndüğünde, annesini bir koltuğa oturmuş, kaskatı kesilmiş, yüzü allak bullak buldu, oğlunun adını ağzına almamaya çalışıyor, kendi yakınlarını da savaşa gönderen arkadaşlarından söz ediyordu; o acının ne olduğunu bilen sanki yalnız kendileriydi. "Zavallı annem! Onun yanında olmalıyım, şimdi her zamankinden fazla... Seni görmeye yarın gelirim, mümkün olursa."</p>

  <p class="normal">Sonunda Pompe Sokağı'na döndü. İlk derdi Julio'ya sırtındaki gösterişsiz tayyörü, neden hiçbir takı takmamış olduğunu açıklamak oldu. "Savaş dostum, şimdi koşullara uymak, askerler gibi sade ve gösterişsiz olmak şıklık sayılıyor. Daha başımıza kim bilir neler gelecek!" Giysi kaygısı varlığının her anına egemendi.</p>

  <p class="normal">Julio onun sürekli dalgın olduğunu fark etti. Sanki ruhu bedeninin kafesinden sıyrılmış da ta uzaklarda dolaşıyormuş gibiydi. Gözleri kendisine bakıyorsa da görmüyordu sanki. Ağır ağır konuşuyordu, bir sırrı açığa vurmaktan korkarcasına, ağzından çıkacak her sözcüğü önceden ölçüp biçercesine. Yine de ruhsal uzaklaşma bedensel olarak birbirlerine yaklaşmalarını engellemedi. Maddi çekiciliklerin dayanılmaz çarpışmasıyla birbirlerinin oldular. Alışkanlığın hafif meylinden aşağı kayarak Margarita bedenini gönüllü teslim etti; ama kendine geldiğinde birazcık pişman olur gibi oldu. "Bu yaptığımız doğru mu acaba?.. Dünyanın başında bunca felaket dolaşıyorken, yaşantımızı aynen sürdürmek densizlik olmuyor mu?" Julio bu kaygıları dağıtmayı becerdi.</p>

  <p class="normal">— Ama biz mümkün olur olmaz evleneceğiz!.. Karı-kocadan ne farkımız var ki!</p>

  <p class="normal">Yanıt olarak sevgilisinin yüzünde tuhaf bir kırıklık ifadesi belirdi. Evlenmek, ha!.. Daha on gün önce tek dileği buydu. Oysa şimdi evlilik fikri belleğinde ancak arada bir beliriyordu. Uzak ve belirsiz şeyleri düşünmenin ne anlamı vardı! Yüreği daha yakın olaylarla dopdoluydu.</p>

  <p class="normal">Ağabeyini istasyonda uğurlamaya gidişi belleğine kazınmış bir sahneydi. Stüdyoya giderken onu anımsamamaya niyetliydi, bu öykünün âşığını rahatsız edeceğini tahmin ediyordu. Ama tam böyle susma yemini etmesi, her şeyi anlatmak için dayanılmaz bir arzu duymasına yetti.</p>

  <p class="normal">Ağabeyini bu kadar çok sevdiği daha önce hiç aklına gelmemişti. Annesi büyük evladını daha çok seviyor diye kardeş sevgisine hep hafif bir kıskançlık duygusu karışmıştı. Üstelik Laurier'i eve getiren de o olmuştu; ikisi de endüstri mühendisliğini bitirmişlerdi ve okuldan beri içtikleri su ayrı gitmiyordu... Ama Margarita onun cepheye gitmeye hazırlandığını görür görmez, hep ikinci plana attığı bu ağabeyin yüreğinin baş köşesini tuttuğunu kabul etmişti.</p>

  <p class="normal">— Sırtında teğmen üniformasıyla öylesine yakışıklı, öylesine ilginçti ki!.. Bir başkası oluvermişti sanki. İtiraf ederim ki ben yanında, koluna girmiş gururla yürüyordum. Bizi evli sanıyorlardı. Ağladığımı gören bazı kadıncağızlar beni avutmaya çalıştılar. "Cesaret, madam!.. Kocanız sağ salim dönecektir." Ağabeyim de bu yanlışlara gülüyordu. Sadece annemizi düşündüğünde üzülüyordu.</p>

  <p class="normal">İstasyonun kapısında vedalaşmışlardı. Nöbetçiler onun daha ileri geçmesine izin vermemişlerdi. Ona son dakikaya kadar kendi taşımak istediği kılıcını teslim etmişti.</p>

  <p class="normal">— Erkek olmak ne güzel şey –dedi hevesle–. Keşke ben de üniforma giyip savaşa gitseydim de bir işe yarasaydım.</p>

  <p class="normal">Bu son sözlerinin yersiz kaçtığını birden anlamışçasına susuverdi. Belki de Julio'nun yüzünün gölgelendiğini fark etmişti.</p>

  <p class="normal">Ama bu vedanın anısı onu heyecanlandırıyordu, uzun bir sessizlikten sonra kafasındakileri açığa vurma dileğine karşı koyamadı.</p>

  <p class="normal">İstasyonun girişinde, ağabeyini son kez kucaklarken, kendisini çok şaşırtan biriyle karşılaşmıştı. Adam yine topçu subayı üniformasıyla, ama yalnız başına gelmişti, valizini kalabalıktan hayırsever bir vatandaş taşıyordu.</p>

  <p class="normal">Julio'nun yüzünde bir soru ifadesi belirdi. O da kimdi öyle? Aslında içine bir kuşku düşmüştü, ama bilmez gibi davrandı, gerçeği öğrenmekten korkuyordu sanki.</p>

  <p class="normal">— Laurier –dedi kadın, kısaca–. Eski kocam.</p>

  <p class="normal">Âşığı zalim bir alaycılıkla karşılık verdi. Görevini yapmaya giden bu adamı aşağılamak aslında korkaklıktı, ama karşı duramadığı hain bir içgüdü onu alaylarını sürdürmeye zorladı, amacı onu Margarita'nın gözünden düşürmekti. Laurier asker, ha!.. Sırtında üniformasıyla gülünç olmuştu herhalde.</p>

  <p class="normal">— Savaşçı Laurier! –diye sürdürdü, sanki bir başkasından gelen alaylı bir sesle–. Zavallıcık!..</p>

  <p class="normal">Sevgilisi Desnoyers'in zıddına gitmiş olmamak için nasıl yanıtlayacağını bilemedi. Ama yüreğinde gerçek ağır bastı, sadelikle şöyle yanıtladı:</p>

  <p class="normal">— Yo, hiç de fena görünmüyordu. Başka biri olmuştu. Belki üniforma yüzünden; belki de yalnız başına çekip gittiğinden, elini tutan biri olmadığından. Ben neden sonra tanıyabildim. Ağabeyimi görünce yaklaştı; ama sonra, beni görünce kendi yoluna gitti... Zavallıcık! Yüreğim sızladı!</p>

  <p class="normal">Kadın içgüdüsü fazla konuştuğunu fark ettirmiş olmalıydı ki, gevezeliği kesiverdi. Aynı içgüdü Julio'nun yüzünün neden gölgelendiğini, ağzının kenarının neden acı bir gülümsemeyle kasıldığını da fark ettirmiş olmalıydı ki, onu avutmak isteyerek ekledi:</p>

  <p class="normal">— Neyse ki sen yabancısın da cepheye gidecek falan değilsin. Ne korkunç olurdu seni kaybetsem!..</p>

  <p class="normal">İçtenlikle söylemişti bunu... birkaç dakika önce erkeklere imreniyor, hayatlarını kahramanca fedaya hazırlanışlarına hayranlık duyuyordu, şimdi ise ya âşığı da onlardan biri olsaydı diye ödü patlıyordu.</p>

  <p class="normal">Julio ise onun âşık bencilliğine minnet duymadı, kendisini başkalarından ayırmış, yalnızca kadınların gönlünü çelmeye yarayan nazik ve kırılgan biri yerine koyuyordu. Onun ağabeyini savaşçı donanımıyla gördüğünde duyduğu imrenmeyi esinlemeyi yeğlerdi. Galiba kendisiyle Margarita arasına bir daha hiç ortadan kalkmayacak bir şeyler girmekteydi, bu şey her neyse giderek genişleyecek, ikisini aksi yönlere doğru itekleyecekti... uzaklara, çok uzaklara doğru... göz göze geldiklerinde bile birbirlerini tanımayacakları bir yere.</p>

  <p class="normal">Ondan sonraki buluşmalarında da hep engele çarptı. Margarita ona nemli gözlerle bakıyor, en derin sevgi sözcüklerini sıralıyordu. Kendisini okşayan elleri bir âşığınkinden çok bir anneninkileri andırıyordu; sevecenliğinin yanı sıra olağanüstü bir ilgisizlik ve mahcupluk sergiliyordu. İlle de çalışma odasında kalıyor, öbür odalara geçmeye yanaşmıyordu.</p>

  <p class="normal">— Burada iyiyiz işte... İstemiyorum... yararı yok. Pişman olurum sonra... Böylesi bir zamanda o tür şeyler düşünmek!..</p>

  <p class="normal">Onun için çevre sevgiyle yüklüydü, ama yeni bir sevgiydi bu, acı çeken insana duyulan türden, bir özveri, kendini kurban etme dileği. O aşk, ten parçalanmış kanadığında titrek ellerle beyaz dokunuşları akla getiriyordu.</p>

  <p class="normal">Ona sahip olma yolunda her çaba Margarita'nın utangaç ve şiddetli itirazlarına neden oluyordu, sanki ikisi ilk kez karşılaşıyorlarmış gibiydi.</p>

  <p class="normal">— Elimden gelmez –diyordu–: Ağabeyim aklımdan çıkmıyor; tanıdığım nice kimseleri düşünüyorum, kim bilir belki de bu saatte ölmüşlerdir.</p>

  <p class="normal">Çarpışma haberleri geliyordu; oluk oluk kan akmaya başlamıştı.</p>

  <p class="normal">— Yo, hayır, yapamam –diyordu hep kadın.</p>

  <p class="normal">Julio yalvara yalvara ya da tutkulu bir şiddete başvurarak emeline ulaştığında, kollarının arasında bez bebek gibi bir yaratığı sıkıyordu, Margarita bedeninin bir kısmını duyarsızca terk ediyordu, aklı bağımsız olarak düşüncelerinin peşi sıra gidiyordu.</p>

  <p class="normal">Bir akşam Margarita bundan böyle daha seyrek görüşebileceklerini bildirdi. Derse gitmek zorundaydı; haftada yalnızca iki günü serbest kalıyordu.</p>

  <p class="normal">Desnoyers hayretler içinde dinledi. Ders mi?.. Ne okumasıydı öyle?..</p>

  <p class="normal">Sevgilisi onun alaylı haline sinirlenir gibi oldu... Evet, okuyordu işte; bir haftadır derslere başlamıştı. Şimdi dersler daha sıklaşacaktı: Öğretimi düzene koymuşlardı; artık öğretmen sayısı artmıştı.</p>

  <p class="normal">— Hastabakıcı olmak istiyorum. Hiçbir işe yaramıyorum diye çok üzülüyorum... Hayatta ne işe yaradım şimdiye kadar?..</p>

  <p class="normal">Bir an sustu, tüm geçmişini hayalinde canlandırır gibiydi.</p>

  <p class="normal">— Bazen düşünüyorum da –diye sürdürdü–, bütün dehşetine karşın, savaşın bir iyi yanı da var. Hemcinslerimize yararlı olmamızı sağlıyor. Hayatı daha ciddiye alıp değerlendiriyoruz; felaketler bize dünyaya bir şeyler yapmaya geldiğimizi anlatıyor... Sanırım hayatı yalnız bize sunduğu zevkler için sevmemeliyiz. Özveride de, kendimizi başkalarına adamakta da büyük bir zevk var; hem de bu zevk, bilmem neden, belki de yeni olduğundan, bana öbürlerinden üstünmüş gibi geliyor.</p>

  <p class="normal">Julio ona şaşkınlıkla baktı; tapındığı o havai kafacığın içinde neler döndüğünü hayal ediyordu. Fikirlerin etkisiyle kırışmış ve o ana kadar ancak kuş gibi kanatlanan hızlı düşüncelerin hafif gölgesini yansıtmış olan o alnın gerisinde neler oluşmaktaydı?..</p>

  <p class="normal">Ama eski Margarita henüz varlığını sürdürüyordu. Savaşın sık bir yaprak örtüsü gibi ruhların üstüne çektiği kaygıların arasından sevimli bir suratla ışıldadığını gördü onun.</p>

  <p class="normal">— Hastabakıcı diploması almak için çok çalışmak lazımmış. Üniformasına hiç dikkat ettin mi?.. Son derece saygın: Beyaz renk sarışınlara olduğu kadar esmerlere de yakışır. Sonra kep de kulakların üstünde bukle yapmaya izin veriyor, yani moda saçlar; üniformanın üstüne lacivert pelerin de güzel bir kontrast oluşturuyor... Zarif bir kadın bütün bunları şöyle gösterişsiz mücevherler ve şık bir ayakkabıyla çok havalı yapabilir. Rahibeyle sosyete hanımı karması bir şey, hiç de fena olmaz.</p>

  <p class="normal">Gecesini gündüzüne katıp çalışacaktı ki hemcinslerine yararlı olabilsin... ve o bayıldığı üniformayı giyebilsin.</p>

  <p class="normal">Zavallı Desnoyers!.. Sevgilisini görebilmek gereksinimi ve o güne dek daha zevkli biçimde geçen bitmez bilmek akşamların işsizliği sonunda onu hükümetin hastabakıcı okulunu yerleştirdiği öteden beri boş duran bir binanın çevresinde dolanmaya sürükledi. Bir köşede dikilip, bir etekliğin hışırtısını ve kaldırımda kadın adımlarının tıkırtısını beklerken, sanki zaman tünelinde gerilere gitmiş, ünlü bir kadın terzisinin atölyesinin etrafında nöbet tuttuğu on sekiz yaşına dönmüş gibi hissediyordu kendini. Belli saatlerde o binadan boşalan kadın grupları bu benzerliği büsbütün vurguluyordu. Özenli bir sadelikle giyinmiş oluyorlardı; çoğunun görünümü moda işçilerininkinden daha gösterişsizdi. Ama sosyetik hanımefendilerdi. İçlerinden bazıları asker üniformalı şoförlerin sürdüğü bakanlık otolarına binip gidiyorlardı.</p>

  <p class="normal">O upuzun bekleyişler girip çıkan şık öğrencilerle beklenmedik karşılaşmalara yol açtı.</p>

  <p class="normal">— Desnoyers bu! –diye bağrışıyorlardı arkasından kadın sesleri–. Desnoyers değil mi?..</p>

  <p class="normal">O da kendisine sanki hayalet görmüş gibi bakan hanımları selamlayarak kuşkularını gidermek zorunda kalıyordu. Uzaklarda kalmış bir çağın, daha altı ay öncesinin ahbaplarıydılar; kendisine hayran kalmış, tango biliminin doruğuna ulaşmak için onun ustalığına güvenerek peşinden koşmuş hanımlar. Son karşılaşmalarıyla bu yaşadıkları an arasında varlığının tüm yasalarını altüst eden bir genel felaket olmuş da, o artık ortadan silinmiş bir insan soyundan mucize sonucu geriye kalmış tek kişiymiş gibi inceliyorlardı kendisini.</p>

  <p class="normal">Sonunda hepsi aynı soruları soruyordu:</p>

  <p class="normal">— Siz savaşa gitmiyor musunuz?.. Nasıl oluyor da üniformalı değilsiniz?</p>

  <p class="normal">O durumunu açıklamaya çalışıyordu, ama daha ilk sözlerinde lafını kesiyorlardı:</p>

  <p class="normal">— Doğru tabii... Siz yabancısınız.</p>

  <p class="normal">Biraz da imrenerek söylüyorlardı bunu. Kuşkusuz, o anda cephenin yokluklarına, tehlikelerine göğüs germekte olan sevdiklerini düşünüyorlardı. Ancak onun yabancılık konumu, anında bir tür ruhsal uzaklaşmaya neden oluyordu; dünyanın iyi zamanında, insanlar birbirlerini kökenlerini akıllarına getirmeksizin, insan gruplarını çevrelerinden yalıtıp kendi içlerinde kaynaştıran tehlike korkusunu duymaksızın aradıkları zamanda, Julio'nun hiç tatmamış olduğu tuhaf bir şeydi bu.</p>

  <p class="normal">Hanımlar hınzır bir kuşkuyla veda ediyorlardı ona: Orada neyi bekliyordu acaba? Talihi yaver gider de karşısına yeni bir serüven çıkarır diye mi umuyordu yoksa?.. Ve hepsinin gülümsemesinde bir ağırlık vardı: Yaşamın gerçek anlamını bilen, havailiklerle oyalanan gafillere acıyan yaşlı kimselerin gülümsemesiydi bu.</p>

  <p class="normal">Julio buna üzülüyordu, sanki bir esef gösterisiymiş gibi geliyordu. Elinden gelecek tek marifeti yapmakta olduğunu düşünüyorlardı; öyle ya, o başka işe yaramazdı. Oysa eski dış görünümlerini tümüyle kaybetmemiş olan bu kuş kafalılar büyük bir analık duygusuna kapılmış gibiydiler: Kendi milletlerinin tüm erkeklerine yönelik soyut bir analık duygusu; kendini feda etmek, alt tabakanın yaşadığı tüm yoksullukları yakından tanımak, illetli bedenin tüm sefaletine elleriyle dokunarak acı çekmek dileği.</p>

  <p class="normal">Dersten çıktığında Margarita aynı ateşle yanıyordu. Hayretten hayrete düşüyor, en basit cerrahi bilgileri bilimin büyük harikaları olarak selamlıyordu. O zamana değin varlığından bile haberdar olmadığı esrarlı bilgileri susamışçasına edinmekte olduğundan ötürü kendi kendisine de hayran kalıyordu. Bazı anlarda sevimli bir kibirle, varlığının gerçek amacından sapmış olduğunu düşünüyordu.</p>

  <p class="normal">— Kim bilir, belki de ben ünlü bir doktor olmak için yaratılmışımdır! –diyordu.</p>

  <p class="normal">Tek korkusu, yeni edindiği bilgileri uygulamaya koymanın sırası geldiğinde sakin olamamaktı. Parçalanıp çürümüş etle karşı karşıya kalmak, kanın fışkırmasını seyretmek fikri içine dehşet salıyordu, zaten gündelik yaşamın aşağılık gereksinimleri ona hep karşı koyamadığı bir iğrenme duygusu vermişti. Ancak duraksamaları kısa sürüyor, birden erkeksi bir enerjiyle coşuyordu. Zaman özveri zamanıydı. Ne yani, erkekler zevk ve sefa dolu bir yaşamın tüm rahatlıklarından kopmuş, askerliğin sert yaşantısına ayak uydurmuş değiller miydi?.. O da eteklikli bir asker olacaktı, acının karşısına dikilecek, acıyla savaşacak, ellerini çürüyüp kokuşmuş maddenin içine daldıracak, askerlerin inleyerek eceli bekledikleri yerlere o ışıltılı bir gülümseme gibi girecekti.</p>

  <p class="normal">Okuldaki bütün ilerlemelerini Desnoyers'e gururla anlatıyordu; kimi zaman bir mankenin, kimi zaman da yaralıymış gibi yapan bir memurun koluna bacağına karmaşık sargılar uyguluyordu. Evinde en ufak bir fiziksel çaba harcayamayan bu zayıf nahif kadın bir insan bedenini yerden kaldırıp omuzlayabilmek için en ustalıklı yöntemleri öğrenmekteydi. Kim bilir, belki de savaş alanlarında hizmet görmesi gerekecekti! Kahramanlık rüzgârına kapılmış kadınların dünyadan habersiz cesaretiyle, en büyük yiğitliklere hazır olduğunu söylüyordu. İngiliz ordusunun hastabakıcılarına hayrandı: Gazetelerde pantolon, binici çizmesi ve beyaz miğferli resimleri çıkan zayıf, uzun boylu, sert, sinirli kadınlardı.</p>

  <p class="normal">Julio onu şaşkınlık içinde dinliyordu. Sahiden Margarita mıydı bu kadın?.. Savaş onun şirin havailiğini silip götürmüştü. Artık yürürken kuş gibi sekmez olmuştu. Ayakları yere erkeksi bir kararlılıkla basıyordu, içinde gelişmekte olan yeni güçle sakin ve güvenliydi. Kendisinin bir okşamasıyla kadınlığını anımsayınca söylediği hep aynı şey oluyordu:</p>

  <p class="normal">— Yabancı olman ne büyük şans!.. Seni savaştan azade görmek ne mutluluk!</p>

  <p class="normal">Bir yandan özveri kaygısına kapılıp kendisi savaş alanlarına gitmeyi istiyordu, ama öte yandan sevgilisini askeri zorunluluklardan uzakta görmeyi mutluluk sayıyordu. Bu mantıksızlığı Julio'nun minnetle kabullendiği söylenemezdi; farkına varmadan yapılmış bir aşağılamayla karşılaşmış gibi aksileniyordu.</p>

  <p class="normal">"Birisi görse beni koruyor sanır –diye düşünüyordu–. Sanki içimizde erkek olan o da, güçsüz sevgilisi olan benim tehlikeden uzak olduğuma seviniyor... Amma da gülünç durum ha!.."</p>

  <p class="normal">Bereket ki bazı akşamlar, Margarita stüdyoya geldiğinde eski zamanlardaki gibi oluyor, bir an için ona kaygılarını unutturuyordu. Çocukların ya da memurların tatil günlerindeki keyfiyle geliyordu. Yükümlülük altına girdiğinden beri zamanın değerini anlamıştı.</p>

  <p class="normal">— Bugün ders yok –diye bağırıyordu içeriye adım atarken.</p>

  <p class="normal">Sonra şapkasını bir divanın üstüne fırlatarak dans etmeye başlıyor, sevgilisinin kollarından çocukça hareketlerle kaçınıyordu.</p>

  <p class="normal">Ama birkaç dakika içinde sakinleşiyor, yüzünde çarpışmalar başladığından bu yana sık sık görülen durgunluk beliriyordu yeniden. Annesinden söz ediyordu, hep tasalıymış, yürek acısını gizlemeye çalışıyormuş, hep oğlundan mektup gelecek diye heyecanlanıyormuş; savaştan da söz ediyordu, son harekâtı resmi bültenlerin tumturaklı iyimserliğini yineleyerek yorumluyordu. Ele geçirilen ilk düşman bayrağını sanki görülmedik şıklıkta bir entariymişçesine, tüm ayrıntılarıyla anlatıyordu. Onu Savaş Bakanlığı'nın pencerelerinden birinde görmüştü. Gittiği hastaneye gelen birtakım Belçikalı kaçakların anlattıklarını aktarırken yüreği sızlıyordu. Şimdiye değin gördüğü tek hasta onlardı. Savaş yaralılarını henüz Paris'e göndermiyorlardı; hükümetin emriyle cepheden doğruca güneydeki hastanelere gönderiyorlardı.</p>

  <p class="normal">Artık ilk günlerde olduğu gibi Julio'nun arzularına direnmiyordu. Hastabakıcılık eğitimi ona bir tür edilginlik vermişti. Maddi çekicilikleri küçümser, onları daha kısa zaman öncesine kadar verdiği ruhsal önemden sıyırır gibiydi. Direnmeden, arzusuzca, yüzünde bir hoşgörü gülümsemesiyle teslim ediyordu kendini, biraz mutluluk vermekle yetiniyor, kendisi o mutluluğa katılmıyordu. Dikkati artık başka kaygılara odaklanmıştı.</p>

  <p class="normal">Bir akşam, stüdyonun yatak odasındayken, bir gün öncesinden beri kafasını kurcalayan bazı haberleri aktarma gereğini duydu. Yataktan kalktı, darmadağınık duran eşyalarının arasında el çantasını araştırdı, içinde bir mektup vardı. Bir kez daha okumak, insanı itirafa sürükleyen dayanılmaz dürtüyle, içeriğini birisine aktarmak istiyordu.</p>

  <p class="normal">Ağabeyinin Vosges'ten yollamış olduğu bir mektuptu. Kendisinden fazla Laurier'den söz ediyordu. Farklı bir topçu birliğinde görevlendirilmiş, ama aynı alaydaymışlar ve aynı çarpışmalara katılmışlar. Subay eski kayınbiraderine hayranmış. O sakin, o sessiz sedasız mühendiste geleceğin kahramanının gizli olduğunu kim bilebilirmiş!.. Ama hakiki bir kahramanmış işte. Margarita'nın ağabeyi bunu, adamın nasıl kılı kıpırdamadan görevini yaptığını gören tüm subaylarla birlikte belirtiyormuş: Paris yakınlarındaki fabrikasındaymış gibi, aynı soğukkanlılıkla meydan okuyormuş ölüme.</p>

  <p class="normal">Tehlikeli bir göreve, gözlemciliğe verilmeyi istemiş, düşman hatlarına elden geldiğince yaklaşarak topçu ateşinin isabetini izliyor, telefonla talimat vererek hedefe yöneltiyormuş. Bir Alman obüsü onun çatısında gizlendiği evi yerle bir etmiş. Laurier enkazın altından yara almadan çıkmış, telefonunu derleyip toparlamış, istifini bozmadan gidip görevini yakındaki bir ağaçlığın dalları arasında sürdürmüş. Eşitsiz bir çarpışma sırasında, düşman uçakları tarafından keşfedilen birliği karşı taraftan gelen top ateşine hedef olmuş. Birkaç dakika içinde herkes yerlerde sürünüyormuş; yüzbaşı ve birkaç asker ölmüş, subaylarla topçuların hemen tümü yaralanmış. Komutada bir tek Laurier, –silah arkadaşlarının taktığı adla– "Çelik komutan" kalmış, hâlâ ayakta durabilen birkaç topçu eriyle birlikte, bir demir ve ateş yağmurunun altında, geri çekilen birliği korumak üzere ateşi sürdürmüş.</p>

  <p class="normal">"Gündelik bültende iki kez adı geçiyor –diye okuyordu Margarita–. Sanırım madalya vermeleri yakındır. Yaman bir yiğit. Daha birkaç hafta önce kimin aklından geçerdi ki!.."</p>

  <p class="normal">Kadın bu şaşkınlığı paylaşmıyordu. Laurier ile birlikte yaşamış olduğundan, karakterinin sağlamlığını, kayıtsız görünüşünün altında gizlenen hamle gücünü biliyordu. İçgüdüsü onu boşuna uyarmamıştı, ihanetinin ilk zamanlarında kocasının öfkesinden korkuşu bu yüzdendi. Bir gece Julio'nun evinden çıkarken yakalandığında adamın suratının ne hale geldiğini hatırlıyordu. Tutkusundan öldürebilecek biriydi o. Yine de kendisine karşı en ufak bir şiddet göstermemişti... O saygının anısı Margarita'da bir minnet duygusu uyandırmaktaydı. Belki de kendisini başka hiçbir erkeğin sevmediği kadar çok sevmişti.</p>

  <p class="normal">Dayanılmaz bir kıyaslama arzusuyla, gözleri Desnoyers'e dikiliyor, onun genç nezaketine hayranlıkla bakıyordu. Laurier'nin ağır ve adi görüntüsü belleğinde yeniden canlanarak avutuyordu onu. Şu da muhakkak ki, ağabeyini istasyonda uğurlarken gördüğü subay eski kocasına benzemiyordu. Ama Margarita gözlerinin önünden geçip giden solgun çehreli, hüzünlü subayı belleğinden silmek istemiş, aklı fikri kazanacağı parada olan, onun "bir sosyete kadınının incelikleri" dediği şeyi anlamaktan aciz sanayiciyi anımsıyordu yalnız. Hiç kuşkusu yoktu, Julio çok daha gönül çeliciydi. Geçmişinden dolayı pişman değildi, pişman olmak istemiyordu.</p>

  <p class="normal">Böylece âşıkane bencilliğiyle bir kez daha aynı nakaratı yineledi:</p>

  <p class="normal">— Yabancı olman büyük şans!.. Seni savaşın tehlikelerinden azade görmek ne mutluluk!</p>

  <p class="normal">Bunu işiten Julio her zamanki öfkesine kapıldı. Az kalsın sevgilisinin ağzını eliyle kapatacaktı. Alay mı ediyordu kendisiyle?.. Onu diğer erkeklerden farklı bir konuma yerleştirmekle aşağılıyordu.</p>

  <p class="normal">Ama Margarita bu arada, şaşkınlığının mantıksızlığı içinde, hâlâ Laurier'den söz ediyor, yiğitliklerini anlatıyordu.</p>

  <p class="normal">— Onu seviyor değilim, hiçbir zaman da sevmedim. Asma suratını. O zavallı seninle nasıl kıyaslanabilir ki?.. Ama şunu da kabul etmeliyiz ki yeni hayatında bayağı ilginç olmuş. Ben onun yiğitliklerine eski bir dostmuş, nice zamandır görmediğim bir akrabammış gibi seviniyorum... Zavallıcık, daha iyi şeyler hak ediyor; keşke benden başka bir kadına rastlasaymış, kendi emellerine uygun bir hayat arkadaşı... Demek istediğim, acıyorum ona.</p>

  <p class="normal">Ve öylesine derinine acıyordu ki gözleri yaşarıyor, sevgilisinin yüreğinde kıskançlığın işkencesini uyandırıyordu.</p>

  <p class="normal">Bu konuşmaların ardından Desnoyers'in keyfi kaçıyor, suratı asılıyordu.</p>

  <p class="normal">— Bana öyle geliyor ki, kendimizi aldatıyoruz –dedi bir sabah Argensola'ya–; hayatımız gittikçe çetinleşecek. Savaşa girmiş bir halkın ortasında sakin olmak, eski yaşantıyı sürdürmek kolay değil.</p>

  <p class="normal">Arkadaşı da aynı fikirdeydi. O da savaşın altüst ettiği Paris'te yabancı delikanlı yaşantısını sürdürmeyi dayanılmaz buluyordu.</p>

  <p class="normal">— Polis bir asker kaçağı yakaladım sanmasın diye insan her dakika belgelerini göstermek zorunda kalıyor. Geçen akşam bir metro vagonunda neden cepheye gitmediğime şaşan birkaç kıza İspanyol olduğumu açıklamak zorunda kaldım... İçlerinden biri, milliyetimi öğrenince bu sefer de neden gönüllü yazılmadığımı sordu.</p>

  <p class="normal">"Şimdi bir sözcük icat etmişler, ‘kaytarıcı' diyorlar. Her yanda gençliğime alayla bakan gözler görmekten bıktım; beni ‘kaytarıcı' bir Fransız sanmalarına illet oluyorum."</p>

  <p class="normal">Bu kolayca etkilenen bohem delikanlı bir kahramanlık rüzgârıyla sarsılıyordu. Madem herkes savaşa gidiyordu, o da öyle yapmayı istiyordu. Ölümden korktuğu falan yoktu; ama içine dehşet saçan şey asker olup emre girmek, üniforma giymek, borazan çaldı mı makine gibi itaat etmek, üstlerin körü körüne buyruğunda olmaktı. Çarpışmak onun açısından sorun değildi, ama özgür olarak ya da kendisi başkalarına komut vererek; karakteri disiplin anlamına gelen her şeye başkaldırıyordu. Paris'teki yabancı grupları her biri kendi gönüllü alayını kurma peşindeydi, o da kendisininkini toparlamaya çalışıyordu: İspanyollardan ve Latin Amerikalılardan oluşan bir alay, tabii düzenleme komitesi başkanı, daha sonra da alay komutanı kendisi olacaktı.</p>

  <p class="normal">Gazetelere ilanlar vermişti: Kayıt mahalli, Pompe Sokağı'ndaki stüdyo. On günde iki gönüllü arzıendam etmişti: Biri yaz ortasında soğuk almış bir memurdu, takım elbisesi var diye subay olmayı şart koşuyordu, öteki bir İspanyol tavernacıydı, daha ilk sözlerinde komutanlığı Argensola'nın elinden almaya kalkıştı, o sadece ressam, oysa kendisi gençliğinde askerlik yapmış gibi sudan bir gerekçe ileri sürüyordu. Paris'in çeşitli noktalarında yirmi ayrı İspanyol alayı düzenlenmekteydi, hepsinin de başarı oranı aynıydı. Her hevesli öbürlerinin üstü olmak istiyordu; soydan gelen bireyci kibir ve disiplin düşmanlığıydı bu. Sonunda geleceğin komutanları, kendilerine asker bulamadıklarından, rütbesiz gönüllü olarak kaydolmaya çalışıyorlardı... ama bir Fransız alayında.</p>

  <p class="normal">— Ben bakacağım Garibaldi'ler<sup class="calibre2"><a href="../Text/Mahserin%20DortAtlisi_split_022.html#footnote-100-30" id="footnote-100-30-backlink">[30]</a></sup> ne yapıyor diye –dedi Argensola alçakgönüllülükle–. Belki de onlarla giderim.</p>

  <p class="normal">Bu şanlı ad savaş disiplinini gözünde dayanılır kılıyordu. Ama ardından kararsızlığa düşüyordu: Bu gönüllüler alayında da ne olursa olsun birine itaat etmek zorunda kalacaktı, oysa önce uzun tartışmalar yapmadan baş eğmeye isyan ediyordu... Peki ne yapmalıydı?</p>

  <p class="normal">— On beş günde hayat değişti –diye sürdürdü–. Bir başka gezegene düştük sanki; eski yeteneklerimizin anlamı kalmadı. Birinci sıraya başkaları geçiyor; en alt tabakadan, en tanınmamış kişiler, eskiden son sırada olanlar. Süzülmüş, karmaşık bir ruh taşıyan insan bitti gitti, kim bilir kaç yıl için... Şimdi yükselen, zaferi kazanan insan türü basit adam; az sayıda, ama sağlam fikirleri olan, buyruğa girmeyi beceren bir tip. Bizim modamız geçti artık.</p>

  <p class="normal">Desnoyers evetledi. Orası öyleydi, artık onların modası geçmişti. Kendisi bunu onaylayabilirdi, ünlü olmanın tadını almıştı, oysa şimdi daha birkaç ay önceki hayranlarının arasından tanınmadık biri gibi geçip gidiyordu.</p>

  <p class="normal">— Senin hükümdarlığın sona erdi –dedi Argensola gülerek–. Yakışıklı çocuk olmak para etmiyor artık. Şimdi ben, sırtıma bir üniforma geçirip göğsüme bir madalya taksam, aşk rekabetinde seni yenerim. Barış zamanında subaylar ancak taşralı küçük hanımların rüyalarını süsler. Ama şimdi savaştayız, bütün kadınlar, büyükannelerinin annelerinin saldırgan ve güçlü kuvvetli bir hayvan karşısında duyduğu, atalardan kalma heyecana kapılmış durumdalar... Daha birkaç ay önce arzularını psikolojik inceliklerle karmaşıklaştıran sosyete hanımları, şimdi cepheye giden erin peşine düşen hizmetçi kızların basitliğiyle subaylara hayranlar. Üniformalı biriyle karşılaştılar mı, dövüşken erkeklerinin ibiklerine, yelelerine, parlak tüylerine vurulan dişi hayvanların itirazsız, itaatkâr heyecanını duyuyorlar. Dikkat, maestro!.. Ya zamanın yeni akımını izlemek ya da sessiz sedasız silinip gitmek var: Tango öldü artık.</p>

  <p class="normal">Ve Desnoyers, gerçekten kendilerinin artık hayatın kıyısına atılmış iki yaratık olduklarını düşündü. Hayat bir sıçrama yapmış, çığırını değiştirmişti. Yeni çığırda ruhları resmeden bu zavallı ressam ile havai bir yaşamın kahramanı olan, akşamın beşiyle yedisi arasında erkekleri en fazla imrendiren zaferleri elde etmiş bu delikanlıya yer kalmamıştı.</p>
</body>
</html>
