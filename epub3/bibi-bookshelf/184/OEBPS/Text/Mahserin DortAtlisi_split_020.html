<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_18">IV<br class="chapter" />
  Onu Öldürecek Kişi Anasından Doğmadı</h2>

  <p class="normal">Aradan dört ay geçince Don Marcelo'nun bu inancı fena bir darbe yedi. Julio yaralanmıştı. Ama haberi üzücü bir gecikmeyle aldığı sırada, Lacour, Savaş Bakanlığı'nda yaptığı araştırmayla onu sakinleştirdi. Çavuş Desnoyers asteğmen olmuştu, yarası hemen hemen iyileşmişti ve senatörün işe el atmasıyla ailesinin yanına on beş günlük bir nekahet dönemi geçirmeye gelecekti.</p>

  <p class="normal">— O bir kahraman, dostum –diye tamamladı sözlerini Lacour–. Komutanlarının onun hakkında dediklerini okudum. Bölüğünün başında bir Alman bölüğüne saldırmış; yüzbaşısını kendi eliyle öldürmüş; bilmem daha başka ne yiğitlikler yapmış... Nişan vermişler, subaylığa terfi ettirmişler... Gerçek bir kahraman.</p>

  <p class="normal">Ve baba, duygulanıp ağlayarak, titreyerek başını sallıyordu; gün geçtikçe yaşlanmakta, gün geçtikçe heyecanı artmaktaydı. Yaralanma haberini alınca ilk anlarda inancının sarsılmış olmasından pişmandı. Az kalsın oğlunun ölebileceğini düşünmüştü. Ne saçma!.. Julio'yu öldürecek kişi anasından doğmamıştı; yüreği öyle söylüyordu.</p>

  <p class="normal">Günün birinde onun kapıdan içeri girdiğini gördü, kadınların çığlıkları, ayılıp bayılmaları arasında. Zavallı Dona Luisa ona sarılmış ağlıyordu, kollarını boynuna dolamış, heyecan sarsıntıları geçiriyordu. Chichì onu ağırbaşlılıkla, düşünceler içinde seyretti, aklının bir yarısını yeni gelene verdi, öbür yarısı uzaklara uçmuş, öteki savaşçıyı arıyordu. Bakır tenli nedimeler bir perde aralığının arkasında aralarında çekiştiler, meraklı ceylan gözlerini o deliğe uydurdular.</p>

  <p class="normal">Baba etekleri arkasında düğümlenen gri kaputun kollarındaki sırmalı dörtgene hayranlıkla baktı, sonra Fransızların siper savaşı için hazırladıkları düz kenarlı lacivert miğferi inceledi. Geleneksel kep ortadan kaybolmuştu. Eski İspanyol okçularınınkini andırır havalı bir başlık Julio'nun yüzünü gölgeliyordu. Kısa kesilmiş, bakımlı sakalına da dikkat etti, siperde gördüğüne hiç benzemiyordu. Hastaneden yeni çıktığı için tertemiz, özenliydi.</p>

  <p class="normal">— Bana benziyor, değil mi? –dedi yaşlı adam gururla.</p>

  <p class="normal">Dona Luisa annelerin benzerlikler konusundaki titizliğiyle itiraz etti.</p>

  <p class="normal">— Benzemek ne kelime, tıpkı sen.</p>

  <p class="normal">Onu sağlıklı, neşeli gören tüm aile birden tedirginliğe kapıldı. Hiçbir tehlike kalmadığına inanmak için yarasını görmek istiyorlardı.</p>

  <p class="normal">— Önemsiz bir şey, canım! –diye itiraz etti asteğmen–. Omzuma bir mermi saplandı. Doktorlar ilkin sol kolumu kaybedeceğim diye korktular; ama sonra hepsi geçti... Sözü edilecek bir şey değil.</p>

  <p class="normal">Chichì, Julio'yu tepeden tırnağa bakışlarıyla denetledi, askeri şıklığının ayrıntılarını derhal keşfetti. Kaputu eprimiş, kirliydi, tozlukları çizilmişti, terli kumaş, kösele, sert tütün kokuyordu; ama bileklerinden birinde bir platin saat vardı, öbüründe künyesi bir altın zincirle tutturulmuştu. Ağabeyine doğuştan zevkli olduğu için hep hayrandı, bu ayrıntıları sonra René'ye aktarmak için aklının bir köşesine not etti. Ardından, annesini bir borç isteyerek şaşırtmanın yerinde olup olmadığını düşündü; topçu subayına kendisi bir armağan yollamak istiyordu.</p>

  <p class="normal">Don Marcelo kendini önündeki mutluluk ve şan dolu on beş güne hazırlamıştı. Asteğmen Desnoyers yalnız başına sokağa çıkamadı. Babası vestiyerde alçakgönüllü ve şanlı bir pırıltıyla kendini gösteren miğferin civarında dolanıp duruyordu. Julio onu kafasına geçirir geçirmez ortaya çıkıveriyordu, şapkası ve bastonuyla o da sokağa çıkmaya hazırdı.</p>

  <p class="normal">— Sana eşlik etmeme izin verir misin?.. Seni rahatsız eder miyim? Bunu öylesine bir alçakgönüllülükle, dileğinin kabul görmesi için öylesine şiddetli bir istekle söylüyordu ki, oğlu onu çiğneyip geçemiyordu. Sokaklarda Argensola ile dolaşmak için servis merdiveninden sıvışmak ve benzeri okul çocuğu kurnazlıklarına başvurmak zorunda kalıyordu.</p>

  <p class="normal">Bay Desnoyers o güne değin Paris sokaklarında hiç bu kadar gururla yürümemişti, öyle ya, yanındaki delikanlının sırtındaki kaput şanlı bir eskilikteydi ve göğsü iki madalyayla kabarmıştı: Savaş Haçı ve Askeri Nişan. Bir kahramandı ve o kahraman onun oğluydu. Tramvaylarda ve metroda halkın sevecen bakışlarını her ikisine yönelik bir saygı olarak karşılıyordu. Kadınların bu yakışıklı çocuğun üstüne diktikleri ilgili gözler hem gururunu okşuyor, hem rahatını kaçırıyordu. Karşılaştıkları tüm askerler, ne kadar çok pırpırlı ve madalyalı olursa olsunlar, Julio ile kıyaslanmayı hak etmeyen "kaytarıcılar" gibi görünüyorlardı. Bastonlara, koltuk değneklerine dayanarak arabalardan inen yaralılar ise onları alçaltan bir acıma duygusu uyandırıyorlardı ancak. Biçareler!.. Onlar kendi oğlu gibi talihli çıkmamışlardı. Oysa onu öldürecek kişi anasından doğmamıştı, rastlantı sonucu bir yara alacak da olsa, izleri hemen siliniyor, yakışıklılığına gölge düşmüyordu.</p>

  <p class="normal">Bazen, özellikle de geceleyin, beklenmedik bir anlayış gösterip Julio'nun sokağa yalnız çıkmasına göz yumuyordu. Aşkta zaferden zafere koşan gençliğini anımsıyordu, savaştan önce pek başarılıydı. Ya şimdi kahraman asker nüfuzuyla kimleri elde etmezdi ki!.. Yatmaya gitmeden önce onun yatak odasının önünden geçerken, kahramanı önemli bir hanımefendinin yanında hayal ediyordu. Ancak ünlü bir kadın ona layıktı; baba gururu daha azıyla yetinemiyordu... Hiç aklına gelmezdi ki Julio, Argensola ile birlikte, bir asteğmenin basit zevkleriyle, bir müzikholde, bir sinemada, savaşın karattığı Paris'in tekdüze ve pırıltısız eğlentileriyle oyalanmaktaydı ve aşk zaferleri konusunda talihi eski arkadaşlıklarından bazılarını tazelemekten öteye gitmiyordu.</p>

  <p class="normal">Bir akşam onun yanında Champs Elysées'de yürürken, karşı yönden gelen bir hanımı görerek titredi. Bayan Laurier'di bu... Julio onu tanıyacak mıydı acaba? Oğlunun benzinin attığını, dalgın bir hava takınarak gözlerini başka kimselere çevirdiğini duyumsar gibi oldu. Kadın dimdik, kayıtsız, ilerledi. Bu soğuk tavrın karşısında yaşlı adam neredeyse sinirlendi. Oğlunun yanından geçip gidiyordu da içgüdüsü onu uyarmıyordu, ha! Ah, bu kadınlar!.. Arkasından bakmak için başını çevirdi, ama hemen vazgeçmek zorunda kaldı. Margarita'yı taş kesilmiş, arkalarından bakarken yakalamıştı, şaşkınlıktan benzi kül gibi, uzaklaşmakta olan askere derin bakışlarla bakıyordu. Don Marcelo o gözlerde hayranlık, aşk, belleğinde apansız uyanıveren koskoca bir geçmişi okur gibi oldu. Zavallı kadın!.. Ona karşı babaca bir sevgi duydu, sanki Julio'nun karısıymış gibi. Dostu Lacour ona Laurier çiftinden söz etmişti. Margarita'nın anne olacağını öğrenmişti. Ve yaşlı adam, karı-kocanın barıştığını da, zamanın geçtiğini de hesaba katmaksızın, sanki oğlunun payı olmuş gibi o analığa sevindi.</p>

  <p class="normal">O arada Julio sırtına dikilmiş o bakışlardan habersiz, solgun yüzüyle başını çevirmeden ilerliyor, duygularını gizlemek için bir şarkı mırıldanıyordu. Margarita'nın onun yanından hiç tanımaksızın geçip gittiğini sandı, çünkü yaşlı adam hiçbir şey söylemedi.</p>

  <p class="normal">Don Marcelo'nun başta gelen meraklarından biri oğlunun yaralandığı çatışmayı anlatmasıydı. Asteğmeni görmek için eve bir konuk gelir gelmez aynı isteği yinelemeden etmiyordu:</p>

  <p class="normal">— Seni nasıl yaraladıklarını anlat... Alman yüzbaşıyı nasıl öldürdüğünü anlat.</p>

  <p class="normal">Julio açıkça belli olan bir alçakgönüllülükle özür diliyordu. Kendi öyküsünden bıkmıştı artık. Babasının gönlü olsun diye senatörün, stüdyosunda Argensola'nın, Tchernoff'un, ziyarete gelen aile dostlarının önünde anlatmıştı... Artık dayanamaz olmuştu.</p>

  <p class="normal">O zaman baba öyküyü kendi anlatmaya başlıyordu, sanki gözleriyle görmüş gibi ayrıntılı, ballandırarak.</p>

  <p class="normal">Siperin karşısındaki bir şeker fabrikasının yıkıntılarını ele geçirmek gerekiyormuş. Almanlar, Fransız topçusunun ateşiyle oradan püskürtülmüşlermiş. Güvenilir bir adamın yöneteceği bir keşif kolu gerekiyormuş. Komutanlar da her zamanki gibi Çavuş Desnoyers'i seçmişler.</p>

  <p class="normal">Gün ağarınca, bölük ihtiyatla ilerlemiş, engelle karşılaşmamış. Erler yıkıntılara dağılmışlar. Julio tek başına sonuna kadar gitmiş, niyeti düşman saflarını incelemekmiş, ama bir duvarın arkasına geçince hiç beklemediği bir karşılaşma olmuş. Bir Alman yüzbaşıyla yüz yüze kalmış. Nefretten çok şaşkınlıkla göz göze bakışmışlar, aynı zamanda içgüdüsel olarak birbirlerini öldürmeye çalışıyor, her biri diğerinden daha hızlı davranmak istiyormuş. Yüzbaşı elindeki Fransa haritasını atmış. Sağ eliyle tabancasını araştırmış, kınından çekip çıkarmaya uğraşıyormuş, bakışlarını bir an olsun düşmanından ayırmıyormuş. Derken bu hareketin yararsız olduğunu görerek vazgeçmiş. Çok geçmiş artık. Ölümün karşısında iri iri açılmış gözleri hep öyle Fransıza dikiliymiş. O ise tüfeğini yüzüne kadar kaldırmışmış. Neredeyse burnunun dibinden ateş etmiş... Alman boylu boyunca yere yıkılmış.</p>

  <p class="normal">Oğlu ancak o zaman yüzbaşının emir erini fark etmiş, onun bir adım arkasından yürüyormuş. Er tüfeğiyle Desnoyers'e ateş edip omzundan yaralamış. Fransızlar koşup gelmişler, emir erini öldürmüşler. Sonra komutanları araziyi keşfederken az ileride durmuş bekleyen düşman bölüğüyle çatışmaya girmişler. Julio, yarasına karşın, bölüğünün başında direnmiş, fabrikayı daha üstün bir güce karşı korumuş, sonunda takviye kuvvetleri gelmiş ve arazi kesin olarak Fransızların elinde kalmış.</p>

  <p class="normal">— Böyle oldu oğlum, değil mi? –diye noktalıyordu Don Marcelo.</p>

  <p class="normal">Oğlu evetliyordu, yinelenmesinden rahatsızlık duyduğu bu öykünün bir an önce sonuçlanmasını diliyordu. Evet; öyle olmuştu. Ama babasının bilmediği, onun da asla söylemeyeceği şey, yüzbaşıyı öldürdükten sonra neyi keşfettiğiydi.</p>

  <p class="normal">İki erkek, onlara sonsuz gibi gelen bir saniye süresince yüz yüze bakıştıklarında, gözlerinde karşılaşmanın şaşkınlığından ve birbirlerini yok etme isteğinden daha fazla bir şey belirmişti. Desnoyers bu adamı tanıyordu. Yüzbaşı da onu tanımıştı. Yüz ifadesinden sezmişti... Ama her ikisi de hayatta kalabilmek için öldürmek kaygısıyla anılarını toparlayamamıştı.</p>

  <p class="normal">Desnoyers tanıdık birini öldürdüğünden emin olarak ateş etmişti. Sonra, takviye kuvvet gelinceye değin mevkiin savunmasını yönetirken, cesedi az ötede yatan bu düşmanın ailesinden, Hartrott'lardan biri olabileceği kuşkusu doğmuştu içinde. Ama kuzenlerinden daha yaşlı, Karl eniştesinden de çok daha genç görünüyordu. Zaten o olsa, o ileri yaşında yalnızca piyade yüzbaşısı olamazdı.</p>

  <p class="normal">Sonra kan kaybından güçsüz düşmüş olarak siperlere geri götürüldüğünde, düşmanının cesedini görmek istemişti çavuş. Ölümün soldurduğu yüzün karşısında da kuşkusunu giderememişti. Açık gözlerinde hâlâ şaşkınlık okunur gibiydi. Bu adam hiç kuşkusuz kendisini tanıyormuş. O da bu yüzü tanıyordu. İyi de, kimdi?.. Birden hayalinde deniz canlanmıştı, kocaman bir gemi görmüştü, gözlerinin aralığından ona bakan sarışın, uzun boylu bir kadın, imparatorunun stilini taklit ederek söylevler veren iri yapılı, bıyıklı bir adam. "Toprağın bol olsun Yüzbaşı Erckmann." Okyanusun ortasında başlayan tartışmalar işte böyle, Fransa'nın bir köşesinde noktalanmıştı.</p>

  <p class="normal">Tatlı Berta'nın karşısındaymış gibi, zihninde özür dilemişti. Öldürülmemek için öldürmek zorunda kalmıştı. Savaş budur işte. Erckmann'ın belki de onu tanıyamadan öldüğünü düşünerek kendini avutmaya çalışmıştı, belki de katilinin birkaç ay önceki yol arkadaşı olduğunu bilememişti... Ve Julio kaderin oyunu olan bu karşılaşmayı belleğinin en derininde bir sır olarak sakladı. Atlantik'i geçişindeki olayları bilen dostu Argensola'ya da açmadı.</p>

  <p class="normal">Don Marcelo'nun hiç beklemediği bir anda, oğlunun varlığının verdiği neşe ve gururla dolu bu yaşantı sona eriverdi. On beş gün çabuk geçer. Asteğmen çekip gitti, bütün aile de gerçeklerle dolu bu dönemin ardından, yeniden hayalin ve umudun aldatıcı okşayışlarına kendini bırakmak zorunda kaldı, mektup beklemeye, uzaklardaki Julio'dan haber gelmedikçe kuruntulara kapılmaya başladılar; piyasada askerler için satılan ne varsa hepsinden paketler dolusu gönderiyorlardı, bazısı yararlı, bazısı abuk sabuk şeylerdi.</p>

  <p class="normal">Anne için teselli yoktu. Julio'nun ziyareti yokluğunu daha da şiddetle duymasına yaramıştı. Onu gördüğünde, babasının yinelemekten zevk aldığı o ölüm öykülerini dinlediğinde, oğlunu çevreleyen tehlikelerin daha çok bilincine varmıştı. Kader onu uğursuz önsezilerle uyarır gibiydi.</p>

  <p class="normal">— Öldürecekler onu –diyordu kocasına–. O yara Tanrı'nın bir uyarısıydı.</p>

  <p class="normal">Sokağa çıktığında, sakat askerleri gördükçe heyecandan tir tir titriyordu. Nekahet halinde, ama cepheye dönmeleri yaklaşmış olan enerjik askerler büsbütün acımasını uyandırıyordu. Kocasıyla birlikte San Sebastian'a yaptıkları bir yolculuğu anımsadı, orada bir boğa güreşinde zavallı atların yazgısına öylesine acımıştı ki öfkesinden ve üzüntüsünden avaz avaz bağırmıştı. Hayvanların bağırsakları dışarı dökülüyor, hemen oracıkta şıpın işi tedavi ediliyorlar, sonra yalancı bir kuvvetle ateşlenmiş olarak arenaya geri döndürülüyorlardı. Bu ölümcül tedavi birkaç kez yineleniyordu, ta ki en son, kesin boynuz darbesi gelinceye değin... Yeni iyileşmiş askerler de ona o zavallı hayvanların görüntüsünü çağrıştırıyorlardı. Bazıları savaşın başından beri üç kez yaralanmışlardı, yine de tedavi edilip coşturulduktan sonra kaderin piyangosuna yeniden sürülüyorlardı, hep en son darbeyi bekleyerek... Ah, evladı, evladı!</p>

  <p class="normal">Desnoyers karısını dinledikçe öfkesi başına sıçrıyordu.</p>

  <p class="normal">— Ama Julio'yu öldürecek kişi anasından doğmadı!.. O benim oğlum. Ben de gençliğimde korkunç tehlikeler atlattıydım. Beni de öteki dünyanın savaşlarında yaraladılar, ama bak, pekâlâ da bu yaşıma kadar geldim.</p>

  <p class="normal">Olaylar da onun körü körüne inancını kuvvetlendirir merkezdeydi. Ailenin çevresine felaketler yağıyor, bireylerini üzüntülere boğuyor, ama bir teki bile gözü pek asteğmene değmiyordu; yiğit bir silahşor fütursuzluğuyla kahramanlıklarına kahramanlık ekliyordu o.</p>

  <p class="normal">Dona Luisa, Almanya'dan bir mektup aldı. Kız kardeşi, İsviçre'deki bir Güney Amerika konsolosluğu aracılığıyla ona Berlin'den yazmıştı. Bu kez Bayan Desnoyers kendi oğlu olmayan biri için gözyaşı döktü: Elena ve düşmanları için ağladı; Almanya'da da analar vardı ve o, analık duygusunu her türlü vatanseverlik ayrılıklarından üstün sayardı.</p>

  <p class="normal">Zavallı Bayan Hartrott! Bir ay önce yazdığı mektubunda ölüm haberlerinden ve umutsuzluk sözlerinden başka şey yoktu. Yüzbaşı Otto ölmüştü; küçük kardeşlerinden biri de ölmüştü, ama o hiç olmazsa annesine kendi tarafının elinde olan bir toprakta ölmenin avuntusunu vermişti. Mezarında ağlayabilecekti. Öbürü Fransız toprağında gömülmüştü; nerede, kimse bilmiyordu. Başka yüzlerce cesetle karışmış ölüsünün yerini hiç bilemeyecek, kendi bağrından kopmuş olan o bedenin nerede çürüdüğünü sonsuza değin öğrenemeyecekti... Üçüncü oğlu da Polonya'da yaralanmıştı. İki kızı nişanlılarını kaybetmişlerdi ve dilsiz acılarıyla onu umutsuzluğa düşürüyorlardı. Von Hartrott hâlâ yurtsever derneklerine başkanlık ediyordu ve gelecek zaferi katmerlendirme planları yapıyordu, ama son aylarda çok ihtiyarlamıştı. "Bilge", azmini koruyan tek kişiydi. Ailenin üstüne çöken felaketler Profesör Julius von Hartrott'un vahşetini büsbütün azdırmıştı. Yazdığı bir kitap için hesaplar yapıyordu: Almanya zaferi kazandıktan sonra isteyeceği milyarlık savaş tazminatlarının ve Avrupa'nın hangi topraklarına el koyması gerektiğinin hesabını.</p>

  <p class="normal">Bayan Desnoyers, Victor Hugo Bulvarı'ndan, Berlin'deki bir evdeki annenin sessiz sedasız akan gözyaşlarını dinler gibi oldu. "Umutsuzluğumu anlarsın, Luisa... Öyle mutluyduk ki! Dünyayı bu felaketlere sürükleyenlerin Tanrı cezasını versin! İmparatorun suçu yok. Bütün suç düşmanlarında..."</p>

  <p class="normal">Don Marcelo, karısının yanında ağzını açmıyordu. Elena'ya başına gelen felaketten ötürü acıyordu, mektubundaki siyasal içerikli sözlerin üzerinde durmuyordu. Hem Dona Luisa'nın yeğeni Otto'nun ardından nasıl gözyaşı döktüğünü görünce yüreği yumuşadı. Doğduğunda onun vaftiz anası olmuştu, Desnoyers de vaftiz babasıydı. Bu bir gerçekti ve Don Marcelo bunu unutmuştu. Hayalinde çiftlikteki dingin yaşam canlandı, Julio doğmadan önce, büyükbaba görmediği zamanlar okşadığı sarışın çoluk çocuğun oyunlarını anımsadı. Kendi çocuklarının gelmekte geciktiği sıralarda, birkaç yıl süreyle olanca sevgisini yeğenlerine vermişti. Karl'ın nasıl umutsuzluğa düştüğünü düşününce içtenlikle üzüldü.</p>

  <p class="normal">Ama daha sonraları, yalnız kaldıkça, soğuk bir bencillik bu duyguları silip süpürüyordu. Savaş savaştı ve onu öbür taraf açmıştı. Fransa kendini savunmak zorundaydı ve ne çok düşman ölürse o kadar hayrınaydı... Onu ilgilendirmesi gereken tek kişi Julio idi. Oğlunun yazgısına olan inancıyla hayvansı bir neşe duydu, sevgisi vahşete varan bir babanın keyfiydi bu.</p>

  <p class="normal">— Onu öldürecek kişi anasından doğmadı... Yüreğim öyle söylüyor.</p>

  <p class="normal">Derken daha yakın bir felaket gelip sükûnetini bozdu. Bir gece Victor Hugo Bulvarı'na döndüğünde, Dona Luisa'yı ellerini kafasına götürmüş, dehşet içinde buldu.</p>

  <p class="normal">— Kızımız, Marcelo... kızımız!</p>

  <p class="normal">Chichì salonda bir divana uzanmıştı, beti benzi atmıştı, yüzü yeşilimsi bir solukluktaydı, sanki boşlukta birisini görüyormuş gibi, bakışlarını ileriye dikmişti. Ağlamıyordu; yalnızca donup kalmış gözlerinde hafif bir sedef pırıltısı titreşiyordu.</p>

  <p class="normal">— Görmek istiyorum onu! –dedi boğuk bir sesle–. Onu görmem lazım!</p>

  <p class="normal">Babası, Lacour'un oğlunun başına korkunç bir şey geldiğini sezdi. Chichì'yi böylesi bir umutsuzluğa düşüren ancak bu olabilirdi. Karısı üzücü haberi aktardı. René yaralanmıştı, ağır yaralanmıştı. Bataryasının üstünde bir mermi patlamış, arkadaşlarından birçoğu ölmüştü. Subayı bir ceset yığınının arasından çekip çıkarmışlardı; bir eli kopmuştu, bacaklarından, gövdesinden, başından yara almıştı.</p>

  <p class="normal">— Görmek istiyorum onu! –diye yineliyordu Chichì.</p>

  <p class="normal">Kızını acı dolu inatçılığından vazgeçirebilmek için Don Marcelo'nun çok uğraşması gerekti; her türlü engeli aşarak derhal cepheye, yaralının yanına koşmak istiyordu. Senatör sonunda ona söz geçirebildi. Beklemeleri gerekiyordu; babası olduğu halde o da boyun eğmişti. René'nin Paris'teki bir hastaneye nakledilmesi için uğraşmaktaydı.</p>

  <p class="normal">Bu büyük adama acıdı Desnoyers. Eski usul babaların felaket karşısındaki sükûnetini korumaya çabalıyor, şanlı atalarını ve Roma Cumhuriyeti'nin tüm kahramanlarını aklına getiriyordu. Ama bu hatip hayalleri çok geçmeden olduğu gibi çöküyordu; dostu birkaç kez ağlarken yakaladı onu. Bir tek oğlu vardı ve onu kaybedebilirdi!.. Chichì'nin içine gömüldüğü sessizlik ise yüreğini büsbütün sızlatıyordu. Kızcağız ağlamıyordu; acısından gözyaşı dökmüyor, ayılıp bayılmıyordu. Yüzünün yeşilimsi solgunluğu, gözlerindeki hummalı pırıltı, robot gibi yürümesine neden olan bir katılık duygularının tek belirtisiydi. Düşünceleri uzaklarda yaşıyor, çevresinde olup biteni fark bile etmiyordu.</p>

  <p class="normal">Yaralı Paris'e geldiğinde onun da, senatörün de havaları değişti. Göreceklerdi ya onu, bu da artık kurtulmuş saymaları için yetiyordu.</p>

  <p class="normal">Chichì hastaneye müstakbel kayınpederi ve annesiyle birlikte koştu. Sonra yalnız gitti, orada kalmak, tüm yönetmeliklere savaş açarak, kendisine rakipmişler gibi nefret ettiği rahibelerle, hastabakıcılarla çatışarak, yaralının yanında yaşamak istiyordu. Ama afra tafrasının sonuç vermediğini görünce ufaldı, alçakgönüllü bir tavır takındı, tüm o kadınların gönlünü şirinliğiyle kazanmaya çalıştı. Sonunda günün büyük bölümünü René'nin yanında geçirmeyi başardı.</p>

  <p class="normal">Topçu subayını yatakta görünce Desnoyers gözyaşlarını zor tuttu... Ah, oğlunu da o halde görebilirdi!.. Sımsıkı sargıların içinde bir Mısır mumyasına dönmüştü. Şarapnellerden delik deşik olmuştu. Beyaz sargı bezlerinin ortasında yalnızca tatlı tatlı bakan bir çift gözle sarışın, ince bir bıyık görebildi. Zavallıcık yanı başında, sanki evindeymişçesine buyurganlıkla nöbet tutan Chichì'ye gülümsüyordu.</p>

  <p class="normal">Aradan iki ay geçti. René'nin durumu epey düzeldi; artık iyileşmiş sayılırdı. Yanında kalmasına izin kopardığından beri, nişanlısının bu iyileşmeden hiçbir kuşkusu kalmamıştı.</p>

  <p class="normal">— Benim yanımda ölme dediğim kimse ölemez –diyordu, babasınınkini andırır bir imanla–. Almanların beni kocasız bırakmalarına izin verir miyim hiç!</p>

  <p class="normal">"Şeker asker"i ona kalmıştı kalmasına, ama acınacak durumdaydı... Don Marcelo, daha birkaç ay önce incecik, kıvrak, hatta biraz da kadınsı, kırılgan bir yakışıklı olarak tanıdığı o nekahet halindeki askerin evine girdiğini gördüğü an, savaşın dehşetini her zamankinden fazla hissetti. Yüzü morumsu bir ağ gibi birkaç yara iziyle boydan boya çizilmişti. Sol kolu dirseğinin yakınına kadar yok olmuştu. Ceketinin yeni, kaybolmuş kolun üstünde acıklı bir boşlukla sallanıyordu. Öbür eli bastonunu sıkı sıkıya kavramıştı, esnekliğine yeniden kavuşmaya yanaşmayan bir bacağı sürüklemek için o zorunlu destekten başka çaresi yoktu.</p>

  <p class="normal">Gel gör ki Chichì halinden memnundu. Sevgili askerine her zamankinden de büyük bir heyecanla bakıyordu; evet, biraz şekilden çıkmıştı, ama çok ilginç bir hali vardı. Annesi peşinde, yaralıyı Boulogne Ormanı'nda gezmeye çıkarıyordu. Caddede karşıdan karşıya geçerken, otomobil ve araba sürücüleri durup malûle yol vermezlerse gözleri ateşler saçıyordu... "Aşağılık savaş kaçakları!.." Bir zamanlar René'yi sapasağlam ve mutlu gördüklerinde hakaretler yağdıran halk kadınları gibi öfkeyle doluydu yüreği. Kız arkadaşlarının selamlarına karşılık verirken mutluluk ve gururla doluyordu. Şöyle diyordu gözleri: "Evet; benim nişanlım bu işte... Bir kahraman." Gök mavisi gömleğin göğsüne iliştirilmiş Savaş Haçı madalyasıyla pek meşguldü. Ta uzaktan görülsün diye düzeltip duruyordu. Hiç değiştirmediği eski üniformasının hayatını uzatma derdindeydi, çünkü yaralandığı sırada sırtında olan üniformaydı bu. Yenisini giyse büro askeri havası alabilirdi, hani şu Paris'ten dışarı adımını atmayanlardan.</p>

  <p class="normal">Giderek gücünü yeniden kazanan René onun buyurgan bakımından bağımsızlaşmak istiyorduysa da yararı olmuyordu. Çevik ve rahat yürümeye çalışmak istemesi boşunaydı.</p>

  <p class="normal">— Yaslan bana.</p>

  <p class="normal">O da nişanlısının koluna girmek zorunda kalıyordu. Kızın gelecek için yaptığı planların tümü kocasını canla başla korumaya, ona bu zayıf halinde nasıl destek olacağına dayalıydı.</p>

  <p class="normal">— Ah benim zavallı malûlüm! –diye fısıldıyordu sevdayla–. Namussuzlar onu nasıl da çirkinleştirmişler, işe yaramaz hale sokmuşlar!.. Neyse, talihi varmış yine, benim gibi ona tapan bir nişanlısı var... Çolak da olsan da hiç fark etmez; sana ben bakacağım; benim küçücük oğlum olacaksın. Göreceksin, hele bir evlenelim, krallar gibi yaşayacaksın, seni nasıl şık, nasıl zarif dolaştıracağım...Ama gözünü bir başka kadına dikeyim deme ha! İlk ihanetinde, sevgili malûlüm, işe yaramaz bir nesne gibi bırakıveririm seni.</p>

  <p class="normal">Desnoyers ile senatör de onların geleceğini düşünüyorlardı, ama daha olumlu biçimde. Elden geldiğince çabuk evlendirilmeleri gerekiyordu. Niçin beklesinlerdi?.. Savaş engel değildi. Her zamankinden çok sayıda nikâh kıyılıyordu, aile içinde, sır gibi. Zaman cümbüş zamanı değildi.</p>

  <p class="normal">Ve nikâh töreninin ardından René Lacour, Victor Hugo Bulvarı'ndaki evde, bir düzine insanın arasına yerleşti kaldı.</p>

  <p class="normal">Don Marcelo, kızı için başka hayaller beslemişti: Gazetelerin uzun süre dillerine dolayacakları şenlikli şamatalı bir düğün; geleceği parlak bir damat... Ama, ah bu savaş! O noktada herkes bazı hayallerinin yok olduğunu görüyordu.</p>

  <p class="normal">Kendi durumunu değerlendirerek avundu. Nesi eksikti ki? Chichì mutluydu, aşkı dışında her şeyi unutturan bencil ve gürültülü bir neşesi vardı. İşleri ise pupa yelken gidiyordu. İlk anların krizinden sonra, savaşan tarafların gereksinimleri çiftliklerinin ürünlerini silip süpürmekteydi. Et fiyatları hiç bu denli yükselmemişti. Para eskisinden de hızla avuçlarına akıyordu, üstelik gündelik harcamaları azalmıştı... Gerçi Julio ölüm tehlikesi içindeydi, ama ona hiçbir kötülük gelemeyeceğinden adı gibi emindi. Tek tasası şiddetli heyecanlardan sakınmak, sakin kalmaktı. Paris'te tanınan kişilerin art arda öldüklerini gördükçe kafasında tehlike çanlarını çalmaya başlamıştı; siyasetçiler, sanatçılar, yazarlar patır patır dökülüyorlardı. Gün geçmiyordu ki tanınmış birisi ölmesin. Savaş yalnız cephedekileri öldürmüyordu. Yol açtığı şiddetli heyecanlar kentlerde ok gibi dolaşıyor, normal zamanda olsa daha uzun süre yaşayacak kırılganları, zayıfları vuruyordu.</p>

  <p class="normal">"Aman kendini kolla Marcelo! –diye söyleniyordu, bencil bir zevkle–. Hiç telaşlanmak yok. Tchernoff dostunun söylediği o dört atlıdan sakınmak gerek."</p>

  <p class="normal">Bir akşamı onunla ve Argensola ile stüdyoda gazetelerde çıkan havadislerden konuşarak geçirdi. Fransızlar Champagne'de saldırıya geçmişlerdi, önemli ilerlemeler kaydetmiş, çok sayıda tutsak almışlardı.</p>

  <p class="normal">Desnoyers bunun ne büyük bir can kaybı anlamına gelebileceğini düşündü. Ama Julio'nun yazgısından ötürü hiç kaygılanmadı. Oğlu cephenin o kesiminde değildi. Bir gün önce ondan bir hafta evvelin tarihini taşıyan bir mektup almıştı; zaten tüm mektuplar ellerine aynı gecikmeyle varıyordu. Asteğmen Desnoyers'in morali yüksek, keyfi yerinde gibiydi. Terfi bekliyordu; Legion d'Honneur madalyası için önerilenler listesindeydi. Don Marcelo gelecekte kendini general babası olarak görüyordu: Devrim generalleri gibi genç bir general. Çevresindeki eskizlere uzun uzun baktı, savaşın oğlunun kariyerini böylesine beklenmedik biçimde değiştirmesine hayran kaldı.</p>

  <p class="normal">Eve dönerken Margarita Laurier ile karşılaştı, yas giysilerine bürünmüştü. Senatör ondan birkaç gün önce söz etmişti. Topçu ağabeyi Verdun'de ölmüştü.</p>

  <p class="normal">"Ne çok kişi ölüyor! –dedi kendi kendine–. Zavallı annesi, kim bilir ne haldedir!"</p>

  <p class="normal">Ama aynı zamanda doğmakta olanları düşününce anında gülümsedi. İnsanlar hiçbir zaman şimdi olduğu gibi hızla ürememişlerdi. Bayan Laurier bile gelecekteki analığının yuvarlaklığını gururla sergiliyordu, artık çok yakın olduğu gözle görülüyordu. Yas tülleri arasında belli olan hayat topağını gözleriyle okşadı. Bir kez daha, zamanın geçişini hesaba katmaksızın, Julio'ya kaydı aklı. Dünyaya gelecek bebeği sanki onunla bir akrabalığı varmışçasına sıcaklıkla düşündü; kendi kendine söz verdi, hayatta karşısında çıkacak olursa, Laurier'lerin çocuğuna cömertçe yardım etmekten geri kalmayacaktı.</p>

  <p class="normal">Evinden içeri girdiğinde, Dona Luisa yolunu kesip Lacour'un onu beklediğini bildirdi.</p>

  <p class="normal">— Bakalım şöhretli kaynımız ne istermiş acaba –dedi neşeyle.</p>

  <p class="normal">Kadıncağız tedirgindi. Senatörün yüzündeki görkemli ifadeyi görünce nedenini bilmeden işkillenmişti, öyle ya, kadınlık içgüdüsü erkeklerin ihtiyatını delip geçer, ardında ne olduğunu sezinler. Üstelik René ile babasının duygularını dizginleyerek alçak sesle konuştuklarını da görmüştü.</p>

  <p class="normal">Çalışma odasının çevresinde dayanılmaz bir merakla dolandı, bir şeyler işitmeye çabaladı. Ama bekleyişi uzun sürmedi.</p>

  <p class="normal">Birden bir haykırış... acı bir çığlık... ancak tüm gücünü yitiren bir bedenden çıkabilecek bir ses.</p>

  <p class="normal">Ve Dona Luisa tam da yere yuvarlanan kocasını tutabileceği anda içeriye girdi.</p>

  <p class="normal">Senatör ne yapacağını bilemeden, mobilyaların, duvarların karşısında özürler diliyordu, başını yere eğmiş duran, kendini duyabilecek tek kişi olan René'ye o şaşkınlıkla sırtını dönmüştü.</p>

  <p class="normal">— Lafımı tamamlatmadı ki... Daha ilk sözden anladı...</p>

  <p class="normal">Çığlığı işiten Chichì çıkageldi, babasının karısının kollarından sıyrılıp bir divana serildiğini, ardından yerlerde yuvarlandığını gördü; gözleri camlaşmış, yuvalarından uğramıştı, çarpılmış ağzından köpükler saçılıyordu.</p>

  <p class="normal">Lüks odalarda bir ağıttır yayıldı, hep aynı inilti, kapıların altından sızıyor, görkemli, ıssız merdivenlere kadar ulaşıyordu.</p>

  <p class="normal">— Ah, Julio!.. Ah, benim oğlum!..</p>
</body>
</html>
