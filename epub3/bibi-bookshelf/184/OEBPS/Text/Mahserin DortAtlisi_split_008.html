<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8">IV<br class="chapter" />
  Berlinli Kuzen</h2>

  <p class="normal">Julio Desnoyers'in stüdyosu bir çatı katının sokağa bakan tarafındaydı. Asansörle ana merdiven kapısının önünde sona eriyordu. Arka tarafta bir iç avludan ışık alan iki ufacık daire bulunuyordu, tek ulaşım yolları tavan arasına kadar tırmanan servis merdiveniydi.</p>

  <p class="normal">Argensola, ev arkadaşının yolculuğu sırasında stüdyoda kalınca bu kat komşularıyla ahbaplık etmeyi denemişti. Dairelerden daha büyücek olanı gün boyu boş kalıyordu. Sahipleri ancak bir lokantada yemek yedikten sonra eve dönüyorlardı. Yalnız tatil günlerinde evde bulunan bir çalışan çifttiler. Güçlü kuvvetli, asker havalı erkek, büyük bir mağazada denetmendi. Askerliğini Afrika'da yapmıştı, gururla taşıdığı bir madalyası vardı, ihtiyat orduda asteğmen rütbesindeydi. Kadın etine dolgun, biraz solgun, mavi gözlü bir sarışındı; duygusal havalardaydı. Tatil günlerinde piyanosunun önünde saatler saati oturur, müziksel anılarını tazelerdi, hiç değişmeyen anılar. Kimi zamanlar da Argensola bir iç pencereden onu mutfak işleri yaparken görürdü, eşi kendisine yardım ederdi, pazar gününün öğle yemeğini hazırlarken ikisi de kendi beceriksizliklerine ve deneyimsizliklerine gülerlerdi.</p>

  <p class="normal">Kapıcı kadın, hanımı Alman sanıyordu, ama kendisi İsviçreli olduğunu özenle belirtiyordu. Büyük bir mağazada kasiyer olarak çalışıyordu, ama eşiyle aynı mağazada değil. Sabahları evden birlikte çıkarlar, Etoile Meydanı'nda ayrılırlar, her biri kendi yoluna giderdi. Akşamın yedisinde sokağın ortasında ilk kez görüşen sevgililer gibi öpüşerek selamlaşırlar, akşam yemeğinden sonra Pompe Sokağı'ndaki yuvalarına dönerlerdi. Argensola'nın bütün ahbaplık girişimleri bu çiftin bencilliği karşısında sonuçsuz kalmıştı. Buz gibi bir nezaketle karşılık veriyorlardı kendisine; salt kendileri için yaşıyorlardı.</p>

  <p class="normal">İki odadan oluşan öbür dairede yalnız bir adam oturuyordu. Rus ya da Polonyalıydı; eve hemen her zaman elinde kitap paketleriyle dönüyor, saatler saati oturup avluya bakan bir pencerenin önünde yazı yazıyordu. İspanyol ilk andan itibaren onu belki de pek büyük erdemler gizleyen esrarlı biri olarak görmüştü: Tam bir roman kahramanı. Tchernoff'un egzotik görüntüsünden etkilenmişti; karmakarışık bir sakal, uzamış yağlı saçlar, yediği bir yumrukla çarpılmışa benzeyen basık burnunun üstünde bir gözlük. Ucuz şarapla terli giysi karışımı pis bir koku görünmez bir bulut gibi sarıyordu çevresini; Argensola onu servis kapısından görürdü: "İşte Tchernoff dostumuz dönüyor." Ve komşusuyla iki laf etmek için iç sahanlığa çıkardı. Adam uzun süre evinin girişini ona karşı savundu. Öyle ki İspanyol onun simyayla ya da benzeri esrarlı işlemlerle uğraştığını düşünmeye başladı. Gün gelip içeri girebildiğinde gördüğü şey kitaplar oldu, pek çok kitap, her yanda kitaplar, yerlere dağılmış, raflara dizilmiş, köşelere yığılmış göçmüş iskemleleri, hurda masaları kaplayan kitaplar; bir de ancak kırk yılda bir değiştirilen bir yatak: Ev sahibi her yanı toz toprak ve örümcek ağlarının sardığını görünce telaşlanıp, kapıcı kadının bir arkadaşından gelip bir el atmasını istiyordu.</p>

  <p class="normal">Sonunda Argensola bu adamın hayatının hiçbir esrarlı yanı olmadığını biraz da düş kırıklığıyla kabullenmişti. Pencerenin önünde yazıp durdukları çeviriydi; bazıları sipariş, bazıları da sosyalist gazetelere gönüllü yaptığı çalışmalar. Tek şaşırtıcı yanı bildiği dillerin çokluğuydu.</p>

  <p class="normal">— Bilmediği dil yok! –dedi Desnoyers'e o komşuyu anlatırken–. Yeni bir dil işitmeye görsün, birkaç günde sırrını çözüyor. Yaşayan dil olsun, ölü dil olsun, anahtarını biliyor. İspanyolcayı senin benim gibi konuşuyor, oysa hiç İspanyolca konuşulan bir ülkede bulunmamış.</p>

  <p class="normal">Yığılı duran kitapların bazılarının başlıklarını okuduğunda Argensola yeniden esrar duygusuna kapıldı. Büyük bölümü eski kitaplardı, çoğu kendisinin çözemediği dillerde yazılmıştı; yeni açılmış kitabevlerinden ve Seine Nehri'nin kıyısındaki sahafların tezgâhlarından ucuza satın alınmışlardı. Ancak "dillerin anahtarını bilen" bu adam o cins şeyler satın alabilirdi. Bu toza batmış, kimilerinin sayfaları yıpranmış kitap yığınlarından bir mistik hava, insanüstü gizemli törelerin, el değmemiş sırların havası yüzyılların ötesinden bir soluk gibi geliyordu. Ve bu kadim kitaplarla karmakarışık, yepyeni, pırıl pırıl kırmızı kapaklı başka yayınlar da vardı; sosyalist propaganda defterleri, Avrupa'nın bütün dillerinde broşürler, sonra gazeteler, başlıkları devrimi haber veren pek çok gazete.</p>

  <p class="normal">Tchernoff ziyaretten ve gevezelikten hoşlanıyora benzemiyordu. Öcü sakalının ardında gizemli bir gülümsemeyle, sohbeti kısa kesmek için sözü dirhemle sarf ediyordu. Ama Argensola'nın elinde onun bu yabanıl direncini kıracak bir şey vardı. Anlamlı bir davet ifadesiyle "Gidelim mi?" gibilerden göz kırpması yetiyordu. Ve ikisi hemen Desnoyers'in divanlarından birine ya da stüdyonun mutfağına, Victor Hugo Bulvarı'ndan gelme bir şişe şarabın karşısına yerleşiyorlardı. Don Marcelo'nun değerli şarapları Rusu yumuşatıyor, dilini çözüyordu. Ancak bu destekten faydalanarak bile, adamın yaşantısı üstüne pek bir şey öğrenemiyordu İspanyol. Ara sıra Jaurés'yi<sup class="calibre2"><a href="../Text/Mahserin%20DortAtlisi_split_022.html#footnote-100-19" id="footnote-100-19-backlink">[19]</a></sup> ve başka sosyalist hatipleri anıyordu. En güvenebildiği geçim aracı partinin gazetelerine yaptığı çevirilerdi. Birkaç kez ağzından Sibirya adını kaçırdı; orada uzun süre kalmış olduğunu belirtti. Yine de istemeden ziyaret etmiş olduğu o uzak ülkeden söz etmeyi sevmiyordu. Daha ileri ifşaata girişmeksizin, alçakgönüllülükle gülümsüyordu.</p>

  <p class="normal">Julio Desnoyers'in dönüşünün ertesi günü, Argensola sabah sabah servis merdiveninin sahanlığında Tchernoff ile konuşmaktaydı ki, stüdyonun ana merdivene açılan kapısının zili çalındı. Amma da aksilik. Önemli politikacılar tanıyan Rus ona Jaurés'nin barışı koruyabilmek amacıyla yaptığı girişimleri aktarmaktaydı. Hâlâ umudunu koruyan birçok kişi vardı. O, Tchernoff ise, bu ham hayalleri her zamanki basık burunlu sfenks gülümsemesiyle yorumluyordu. Kuşkulu olmak için nedenleri vardı... Derken zil bir daha çalındı, İspanyol da ahbabını bırakıp kapıyı açmaya koştu.</p>

  <p class="normal">Bir bey Julio'yu görmek istiyordu. Fransızcayı düzgün konuşuyordu, ama Argensola vurgusundan kimliğini anladı. Yatak odasına girdiğinde, yatağından yeni kalkmış olan arkadaşına güvenle bildirdi:</p>

  <p class="normal">— Berlinli kuzenin, vedalaşmaya gelmiş. Başkası olamaz.</p>

  <p class="normal">Üç erkek stüdyoda bir araya geldiler. Desnoyers, yeni gelen onun toplumsal sınıfı hakkında yanılmasın diye arkadaşını tanıttı.</p>

  <p class="normal">— Kendisinden bahsedildiğini duydum. Bu bey, Argensola olmalı, büyük yetenekleri bulunan bir gençmiş.</p>

  <p class="normal">Doktor Julius von Hartrott bu sözleri her şeye vâkıf olan ve daha alt sınıftan birine dikkatinin sadakasını lütfederek gururunu okşamaya niyetlenen birinin kerli ferliliğiyle söyledi.</p>

  <p class="normal">İki kuzen birbirlerini içinde güvensizlik payı da olan bir merakla süzdüler. Aralarında yakın akrabalık bağı vardı, yine de birbirlerini pek az tanıyorlardı, karşılıklı olarak fikirlerinin ve zevklerinin tümüyle farklı olduğunu sezinlemekteydiler.</p>

  <p class="normal">Argensola, bu bilge kişiyi inceledikçe sivil kıyafetli bir subaya benzetti. Arada bir sivil giyinen kılıç erbabına öykünme hevesi sezinleniyordu onda; her Alman burjuvasının kendini bir üst sınıftanmış gibi satma emeliydi bu. Pantolonunun paçaları binici çizmelerinin içine sokulmak üzere yapılmış gibi dardı. Çift sıra düğmeli ceketinin beli sıkı, etekleri geniş ve uzun, yakası kalkıktı; biraz subay redingotuna benzetilmişti. Güçlü çene kemiği üzerine inen kızıl bıyığı ve kısa kesilmiş saçları bu savaşçı havasını tamamlıyordu. Oysa gözleri bir araştırmacının gözleriydi; donuk, kocaman, şaşkın, miyop gözbebekleri kalın camlı gözlüğünün ardına sığınmışlar, ona barışçı bir adam havası veriyorlardı.</p>

  <p class="normal">Desnoyers onun üniversitede yardımcı doçent olduğunu biliyordu, tuğla misali kalın ve ağır birkaç kitap yayımlamıştı, ünlü bir tarihçinin yönettiği, belge araştırmakla uğraşan bir dernek olan Tarih Semineri'nin araştırmacıları arasında yer alıyordu. Ceketinin yakasında bir yabancı onur kuruluşunun rozeti göze çarpıyordu.</p>

  <p class="normal">Julio'nun ailenin bilgesine karşı duyduğu saygıya biraz da küçümseme karışıyordu. Kendisi ve kardeşi Chichì küçüklüklerinden beri Berlin'deki kuzenlerine karşı içgüdüsel bir husumet beslemişlerdi. Hem ailesinin kalkıp da hayatı yalnızca kitaplardan öğrenmiş, ömrünü başka çağlardaki insanların ne yapıp ettiklerini araştırmakla geçirip kendi Alman kafasına göre sonuçlar çıkaran bu kitap kurdunu taklit edilmeye değer bir örnek gibi göstermeleri onu rahatsız ediyordu. Aslında Julio hayranlığa pek yatkındı, kendisine "konularını" Argensola'nın anlattığı bütün o yazarlara büyük saygı duyuyordu, ama ünlü akrabasının zihinsel üstünlüğünü kabul etmesi olacak iş değildi.</p>

  <p class="normal">Berlin'de bulunduğu sıralar duyduğu halk icadı Almanca bir deyimle sınıflandırmıştı onu. Orada ayrıntılı, ağır mı ağır araştırma kitaplarının her ay düzinelercesi yayımlanıyordu. Hiçbir profesör yoktu ki, basit bir ayrıntı konusunda koskocaman bir cilt yazmış olmasın, hem de beceriksiz ve karışık bir biçimde. İnsanlar da bu dar görüşlü, bütünü şöyle zekice kavrama yeteneğinden yoksun yazarlara, yapıtlarının gerektirdiği bitmez tükenmez oturma seanslarını ima ederek <span class="ideitalik">Sitzfleisch haben</span> (mabadı dolgun) tanımını yakıştırmıştı. Kuzeni onun gözünde öyle bir <span class="ideitalik">Sitzfleisch haben</span>'dı işte.</p>

  <p class="normal">Doktor von Hartrott, ziyaretinin nedenini açıklarken İspanyolca konuştu. Bu dili çocukluğunda ailesinin dili olduğu için, aynı zamanda ihtiyatlı davranmış olmak için kullanıyordu, nitekim işitilmekten çekinircesine birkaç kez çevresine bir göz attı. Julio'ya veda etmeye gelmişti. Annesi onun döndüğünü söylemişti ya, görüşmeden çekip gitmek istememişti. Birkaç saat içinde Paris'ten ayrılacaktı; koşullar sıkıştırıyordu.</p>

  <p class="normal">— Ama sen savaş çıkacağını sanıyor musun? –diye sordu Desnoyers.</p>

  <p class="normal">— Savaş yarın ya da öbür gün patlak verecek. Önlemeye kimsenin gücü yetmez. İnsanlığın sağlığı açısından gerekli bir olgu bu.</p>

  <p class="normal">Bir sessizlik oldu. Julio ile Argensola bir savaşçı küstahlığıyla konuşan bu barışçı görünümlü adama şaşkınlıkla bakakaldılar. İkisi de fark ettiler ki, doktor bu ziyareti, görüş ve coşkularını birilerine aktarmak gereğiyle yapmaktaydı. Aynı zamanda, Paris halkının bir alay dışavurumu arasında, onların ne düşündüklerini, ne bildiklerini öğrenmek istiyor da olabilirdi.</p>

  <p class="normal">— Sen Fransız değilsin –diye ekledi kuzenine yönelerek–; sen Arjantin'de doğdun, senin önünde gerçeği söylemek mümkün.</p>

  <p class="normal">— E, sen orada doğmadın mı? –diye sordu Julio gülümseyerek.</p>

  <p class="normal">Doktor, sanki aşağılayıcı bir şey duymuş gibi bir itiraz hareketi yaptı.</p>

  <p class="normal">— Hayır; ben Almanım. Bizlerden birisi nerede doğmuş olursa olsun, her zaman kendi anayurdu olan Almanya'ya aittir.</p>

  <p class="normal">Ardından Argensola'ya dönerek sözü sürdürdü:</p>

  <p class="normal">— Bey de yabancı. Soylu bir ülkeden geliyor. İspanya en iyi yanlarını bize borçludur: Onura tapınmayı, şövalyelik ruhunu.</p>

  <p class="normal">İspanyol itiraz edecek oldu, ama bilge kişi izin vermedi, bir akademisyen havasıyla ekledi:</p>

  <p class="normal">— Sizler vaktiyle perişan Keltlerdiniz, değersiz bir ırkın aşağılığına gömülmüş, Roma Latinliğiyle melezleşmiştiniz, bu da durumunuzu büsbütün kötüleştiriyordu. Bereket Gotlar ve bizim ırkımızdan daha başka halk toplulukları tarafından fethedildiniz de kişilik vakarı nedir öğrendiniz. Delikanlı, şunu hiç aklınızdan çıkarmayın ki, Vandallar günümüzdeki Prusyalıların atalarıdır.</p>

  <p class="normal">Argensola yine bir şeyler diyecek oldu, ama arkadaşı profesörün sözünü kesmesin diye bir işaret yaptı. Adam az önceki çekingenliğini unutmuş, kendi sözlerinin coşkusuna kapılmıştı.</p>

  <p class="normal">— Büyük olaylara tanık olacağız –diye sürdürdü–. Bugünlerde doğmuş olmakla talihliyiz, tarihin en ilginç çağı bu. İnsanlık bugünlerde rotasını değiştirmekte. Gerçek uygarlık şimdi başlıyor işte.</p>

  <p class="normal">Onun fikrince, patlayacak savaş görülmedik bir hızla gelişecekti. Almanya bu kesin olayı dünya ekonomisini uzun süre sarsmayacak şekilde gerçekleştirmek üzere hazırlanmıştı. Hasımlarının en ürkütücüsü olan Fransa'yı ezmeye bir ay yetecekti. Sonra Rusya'nın karşısına dikilecekti; o hantal ülke anında savunmaya geçmeyi beceremeyecekti. Son olarak sıra o tafralı İngiltere'ye saldırmaya gelecekti, Alman ilerleyişini daha fazla engelleyemesinler diye İngilizleri adalarına hapsedeceklerdi. O bir dizi hızlı darbeyle yıldırım zaferi bir yaza sığacaktı. Gelecek sonbaharda, dökülen yapraklar, Almanya'nın kesin zaferini selamlayacaktı.</p>

  <p class="normal">Dinleyicilerinden hiç itiraz beklemeyen bir profesörün güveniyle, Alman ırkının üstünlüğünü anlattı. İnsanlar kafataslarının biçimine göre iki gruba ayrılmışlardı: Dolikosefaller ve brakisefaller. Bir başka bilimsel ilkeye göre de sarı saçlılarla siyah saçlılar olarak ayrılıyorlardı. Dolikosefaller daha ileri bir aklın temsilcisi olan ari ırktı. Brakisefaller melezdiler, yozlaşmanın her türlü damgasını taşıyorlardı. Tam bir dolikosefal olan Cermen insanı o eski arilerin tek mirasçısıydı. Bütün öteki halklar, özellikle de Avrupa'nın güneyinde "Latin" olarak adlandırılanlar, insanlığın yozlaşmış kısmındandılar.</p>

  <p class="normal">İspanyol daha fazla kendini tutamadı. Bu ırkçılık kuramları artık biraz okumuş yazmış kimsenin yutmadığı köhnemiş düşüncelerdi! Ari ırk diye bir şey yoktu, tarih boyunca onca haşır neşir olduktan sonra tüm halkların kanları bin bir karışımdan oluşuyordu!.. Almanların çoğunda profesörün aşağı ırklara yakıştırdığı etnik özellikler görülüyordu.</p>

  <p class="normal">— Biraz öyle aslında –dedi Hartrott–. Yine de Alman ırkı tümüyle ari olmasa bile, ırkların en az karışmış olanıdır, dolayısıyla dünyayı yönetmek de onun hakkıdır.</p>

  <p class="normal">Güney topraklarında yaşayan Keltlerden söz ederken sesi alaylı ve keskin bir tonla batıcılaşıyordu. Onlar insanlığın ilerleyişini geciktirmişler, onu yolundan saptırmışlardı. Kelt insanı bireyciydi, dolayısıyla eşitliği amaçlayan, yönetilmesi olanaksız bir devrimciydi. Üstelik insancıldı, acıma duygusunu erdem sayardı, böylece hiç mi hiç işe yaramayan cılızların varlığını savunurdu.</p>

  <p class="normal">Pek soylu olan Alman insanı, düzeni ve gücü her şeyden üstün tutardı. Doğa onu hadım ırklara hükmetsin diye seçmişti, liderleri belirleyen tüm erdemlere sahipti. Fransız Devrimi doğrudan doğruya Cermenlerle Keltler arasında bir çatışma olmuştu. Fransız soyluları barbar denilen halkların istilasının ardından ülkeye yerleşmiş bulunan Alman savaşçıların torunlarıydılar. Burjuva sınıfıyla halk, Gal-Kelt öğesini temsil ediyordu. Aşağı ırk üstün ırkı yenmiş, ülkenin altını üstüne getirmiş, dünyayı tedirgin etmişti. Keltçilik demokrasinin, sosyalist öğretinin, anarşinin mucidiydi. Ama Cermenlerin başkaldırması yakındı, kuzeyli ırk yeniden düzeni sağlayacaktı, bunu başarabilsin diye onun tartışma götürmez üstünlüğünü koruyarak kayırmıştı Tanrı onu.</p>

  <p class="normal">— Bir halk –diye ekledi–, ancak temelden Cermen halkı ise yüce bir yazgı umabilir. Cermenliği azaldığı oranda uygarlığı da azalacaktır. Biz insanlığın soylu kesimini temsil ediyoruz, Kayzer Wilhelm'in dediği gibi "yeryüzünün kaymağı"yız.</p>

  <p class="normal">Bu böbürlenmeleri Argensola ağzı açık dinlemekteydi. Bütün büyük halklar gün gelmiş emperyalizm ateşine tutulmuşlardı. Yunanlılar halkların en uygarı olduklarından ve kendilerinin başka insanlara uygarlık aktarmaya en elverişli kişiler olduklarına inandıklarından hegemonya emelleri beslemişlerdi. Romalılar, fethettikleri topraklarda, kendi hukuklarını ve adalet kurallarını yerleştirmişlerdi. Devrim ve İmparatorluk döneminin Fransızları istilalarını insanları özgürleştirmek ve yeni fikirlerin tohumlarını saçmak dileğiyle haklı gösteriyorlardı. XVI. yüzyıldaki İspanyollar bile, din birliğini sağlamak ve dinsel sapkınlığın kökünü kurutmak adına Avrupa'nın yarısına karşı savaşırken hatalı, karanlık, ama çıkarsız bir idealin peşindeydiler.</p>

  <p class="normal">Tarihte onların hepsi cömert ve kendi çıkarlarından üstün saydıkları bir şey uğruna harekete geçmişlerdi. Yalnız bu profesörün Almanya'sı kendini dünyaya ırkının üstünlüğünü ileri sürerek dayatmaya kalkışıyordu; öyle bir üstünlüktü ki bu, hiç kimse tarafından tanınmamıştı, iddialarına bir sahte bilim cilası çekerek kendi kendine yakıştırıyordu.</p>

  <p class="normal">— Bugüne değin, savaşlar askerlerin uğraşı olmuştu –diye sürdürdü Hartrott–. Şimdi açılacak savaş askerlerle profesörlerin olacak. Hazırlanışında üniversitenin de genelkurmay kadar payı var. Alman bilimi, bilimlerin en ilerisidir, Latin devrimcilerin militarizm diye küçümsedikleri şeyle sonsuza değin birleşmiştir. Dünyanın efendisi olan güç, hukuku oluşturan şeydir ve bizim uygarlığımızı dayatacaktır, tek sahici uygarlıktır bu. Bizim ordularımız bizim kültürümüzün temsilcileridir, birkaç hafta içinde dünyayı içine düştüğü Kelt çöküntüsünden kurtaracak, onu yepyeni bir kanla gençleştireceklerdir.</p>

  <p class="normal">Irkının muazzam geleceği, onun, sözlerine lirik bir coşku vermesine neden olmuştu. I. Wilhelm'e, Bismarck'a, geçmiş zaferlerin tüm kahramanlarına sonsuz saygısı vardı, ama onlardan zamanını doldurmuş, can çekişen tanrılarmış gibi söz ediyordu. Şanlı büyükbabalardı onlar; kendi halinde emeller beslemişlerdi, sınırları genişletmekle, imparatorluğun birliğini sağlamakla yetinmişlerdi, sonra da yeni kuşağın gösterdiği her cüretkârlığa sağlıksız bir ihtiyatla karşı çıkmışlardı. Emelleri kıta hegemonyasından öteye geçmemişti... Ama sonra II. Wilhelm ortaya çıkmıştı, ülkenin gereksindiği çok yönlü kahramandı o.</p>

  <p class="normal">— Hocam Lamprecht<sup class="calibre2"><a href="../Text/Mahserin%20DortAtlisi_split_022.html#footnote-100-20" id="footnote-100-20-backlink">[20]</a></sup> –dedi Hartrott–, onun büyüklüğünü bir tablo gibi ortaya koymuştur. Hem gelenek, hem gelecek o, hem düzen, hem cüretkârlık. Büyükbabası gibi, Tanrı'nın inayetiyle monarşiyi temsil ettiğine kesinlikle inanıyor. Ancak keskin, pırıl pırıl zekâsıyla modern çağın yeniliklerini kabul ediyor ve benimsiyor. Bir romantik, bir feodal, tarıma bağlı muhafazakârların destekçisi oluşunun yanı sıra, günün adamı; pratik çözümler araştırıyor ve Amerikan işi bir faydacı ruh sergiliyor. Benliğinde içgüdüyle mantığı birleştiriyor.</p>

  <p class="normal">Bu kahramanın önderliğinde, Almanya giderek güçlerini toplamış, gerçek yolunun ne olduğunu anlamıştı. Üniversite onu ordularından daha fazla alkışlıyordu. Onca saldırı gücünü biriktirdikten sonra neden bir işe yaramasınlardı?.. Dünya imparatorluğu Cermen halkının olmalıydı. Trei-tschke'nin<sup class="calibre2"><a href="../Text/Mahserin%20DortAtlisi_split_022.html#footnote-100-21" id="footnote-100-21-backlink">[21]</a></sup> öğrencileri olan tarihçiler ve filozoflar bu dünya egemenliğini haklı gösterecek nedenleri şekillendireceklerdi. Ve psikoloji tarihçisi Lamprecht, diğer profesörler gibi, Cermen ırkının mutlak üstünlüğü inancını oraya atmıştı. Bu ırkın dünyaya egemen olması doğruydu, çünkü güç yalnız ondaydı. "Almanlaşma depremi" tüm insanlar için muazzam iyilikler getirecekti. Efendi olarak doğmuş bir ırkın hükümdarlığı altında yeryüzü mutlu olacaktı. Alman Devleti, "kol kol yayılan" bir güç olacak, şanı geçmişin ve bugünün tüm imparatorluklarını gölgede bırakacaktı. <span class="ideitalik">Gott mit uns</span> (Tanrı bizimledir).</p>

  <p class="normal">— Hocamın söylediği gibi, Hıristiyan ve Cermen bir Tanrı var, yabancı düşmanlarımızın karşısına güçlü ve kıskanç bir ilah gibi dikilen bir "Ulu Müttefik". Var mı bunu kim inkâr edebilecek kimse?..</p>

  <p class="normal">Desnoyers kuzenini hayretler içinde dinliyor, aynı zamanda gözünü Argensola'dan ayırmıyordu. O da gözleriyle konuşuyordu sanki. "Çıldırmış bu –diyordu–. Bu Almanlar kibirden çıldırmışlar."</p>

  <p class="normal">Oysa profesör, kendi coşkusunu dizginleyemeden ırkının yüceliklerini sayıp dökmedeydi.</p>

  <p class="normal">İmanın en yüce ruhlarda bile gölgelendiği olmuştur. O yüzden tanrısal Kayzer de açıklanması olanaksız zayıflıklar göstermişti. Fazla iyiydi, fazla iyilikseverdi. "<span class="ideitalik">Delicie generis humani</span>", yine Hartrott'un hocası olan Profesör Lasson'un<sup class="calibre2"><a href="../Text/Mahserin%20DortAtlisi_split_022.html#footnote-100-22" id="footnote-100-22-backlink">[22]</a></sup> dediği gibi. O muazzam gücüyle dünyayı ezip geçebileceği halde barışı korumakla yetiniyordu. Ama millet olduğu yerde durmak istemiyordu, onu harekete geçirmiş olan önderi itmekteydi. Dizginleri kasmanın yararı yoktu. "İlerlemeyen kişi geri kalır", Pancermenizm böyle haykırıyordu imparatora. İlerlemek gerekirdi, tüm dünyayı fethedene değin.</p>

  <p class="normal">— İşte savaş geliyor –diye sürdürdü–. Ötekilerin sömürgeleri bizim olmalı, öyle ya, Bismarck, ihtiyarlık inatçılığıyla, dünya paylaşılırken hiçbir şey istemedi, en verimli toprakları bıraktı Fransa ile İngiltere alsınlar. Cermen kanı taşıyan, bizim atalarımız tarafından uygarlaştırılmış tüm toprakların Almanya'nın olması gerek.</p>

  <p class="normal">Hartrott o ülkeleri bir bir sayıyordu. Hollanda ile Belçika Almandılar. Franklardan ötürü Fransa da öyleydi; kanının üçte biri Cermenlerden geliyordu. İtalya ise... (profesör bu noktada o ulusun bir müttefik olduğunu anımsayarak duraklıyordu, pek güvenilir bir müttefik değildi aslında, ama diplomatik anlaşmalar henüz yürürlükteydi. Yine de Lombardları ve kuzeyden gelen diğer ırkları hatırlatıyordu.) İspanya ve Portekiz'e sarışın Gotlar gelip yerleşmişlerdi, dolayısıyla onlar da Alman ırkına aittiler. Amerika uluslarının çoğunluğu da ya İspanyol ya Portekiz kökenli olduklarından, bu halka dahildiler.</p>

  <p class="normal">— Şimdilik onları düşünmek için erken –diye ekledi doktor alçakgönüllülükle–, ama gün gelecek, adaletin saati çalacaktır. Hele kıtada zaferi kazanalım, onların kaderini de düşünürüz... Kuzey Amerika da bizim uygarlaştırıcı etkimizden nasiplenmeli. Orada da milyonlarca Alman var, kıtanın büyüklüğünü onlar yaratmışlar.</p>

  <p class="normal">Gelecek fetihlerden, kendi ülkesinin öbür halklara yapacağı bir lütufmuş gibi söz ediyordu. O halklar yaşamlarını eskisi gibi, kendi hükümetleriyle sürdüreceklerdi, ama bir hocanın sert elini gereksinen ergenler gibi, Cermen ırkının hükmüne girmiş olacaklardı. Böylece Dünya Birleşik Devletleri'ni oluşturacaklardı, babadan oğula geçen, mutlak güç sahibi bir başkan olacaktı: Cermen kültürünün erdemlerinden yararlanan Almanya imparatoru; insanlar onun endüstriyel yönetiminin altında, disiplinle çalışacaklardı... Ne var ki dünya nankördü, insanların kötülüğü hep her türlü ilerlemeyi engellerdi.</p>

  <p class="normal">— Boş hayallere kapılmayalım –dedi profesör kibirli bir hüzünle–. Dostumuz yoktur bizim. Herkes bizden sanki tehlikeli varlıklarmışız gibi ürküyor, çünkü en zeki, en aktif bizleriz, çünkü başkalarından üstün olduğumuz görülüyor... Ama madem bizi sevmiyorlar, korksunlar bizden. Dostum Mann'ın dediği gibi, <span class="ideitalik">Kultur</span> dünyanın manevi örgütlenmesidir, evet, yine de gerektiğinde "kanlı vahşeti" dışlamaz. <span class="ideitalik">Kultur</span> içimizde barındırdığımız şeytaniliği yüceleştirir, ahlakın, aklın ve bilimin üstündedir. Kultur'u top ateşiyle dayatacağız biz.</p>

  <p class="normal">Argensola'nın kafasından geçenler gözlerinden okunuyordu: "Çıldırmış bunlar, kibir başlarına vurmuş... Bu insanların elinden çekeceği var dünyanın!"</p>

  <p class="normal">O karanlık monologu biraz iyimserlikle aydınlatmak umuduyla Desnoyers söze karıştı. Savaş henüz ilan edilmemişti ki, diplomatik müzakereler sürmekteydi. Kim bilir belki de son anda her şey düzeltilirdi, başka seferler de öyle olmuştu ya. Kuzeni saldırgan bir coşkunun etkisiyle durumu galiba biraz çarpıtıyordu.</p>

  <p class="normal">Ah doktorun o alaylı, yırtıcı, keskin gülümsemesi!.. Argensola ihtiyar Madariaga'yı tanımamıştı, yine de köpekbalıklarının öyle gülümsediklerini düşündü, oysa hayatında köpekbalığı görmemişti.</p>

  <p class="normal">— Savaş kapıda –diye belirtti Hartrott–. Almanya'dan yola çıktığımda, daha bundan on beş gün önce, savaşın yakın olduğunu biliyordum.</p>

  <p class="normal">Bunları öyle bir güvenle söylemişti ki, Julio'nun tüm umutları yok olup gitti. Ayrıca bu adamın az önce ayrılmış olduğu annesini görmek bahanesiyle yaptığı yolculuk kendisini tedirgin ediyordu... Doktor Julius von Hartrott acaba ne yapmaya gelmişti Paris'e?..</p>

  <p class="normal">— Madem öyle –diye sordu Desnoyers–, niçin yapılıyor onca diplomatik görüşme? Alman hükümeti, gönülsüzce de olsa, niçin Avusturya ile Sırbistan arasındaki savaşta arabuluculuğa soyunuyor?.. Kalkıp açıkça savaş ilan etse daha iyi olmaz mı?</p>

  <p class="normal">Profesör dosdoğru yanıtladı:</p>

  <p class="normal">— Kuşkusuz, hükümetimiz savaşı başkaları ilan etsin istiyordur. Saldırıya uğramış konumda olmak çok daha iyidir ve ne denli aşırı olursa olsun, daha sonra verilecek tüm kararları haklı gösterir. Memlekette yaşam düzeyleri iyi olan ve savaş istemeyen insanlar var. Bizi savaşa zorlayanların düşmanlarımız olduğuna onları inandırmak yararlı olur, böylece kendilerini savunmak gereksinimini duyacaklardır. Yalnız üstün ruhlar büyük ilerlemelerin ancak kılıç zoruyla gerçekleştirileceği kanısına ulaşırlar, büyük Treitschke'mizin dediği gibi, savaşın en yüce ilerleme biçimi olduğunu anlarlar.</p>

  <p class="normal">Bir kez daha yüzünde yırtıcı bir ifadeyle gülümsedi. Ona bakılırsa ahlak ancak bireyler arasında söz konusu olmalıydı, çünkü onların daha uysal ve disiplinli olmalarına yarardı. Ama ahlak hükümetlerin ayağına dolaşır, faydasız bir engel gibi ortadan kaldırılmalıdır. Bir devlet için gerçek ya da yalan diye bir şey yoktur. Şanlı Bismarck, Fransa ile savaş çıkarabilmek için, ki bu Almanya'nın büyüklüğünün temeli olmuştur, sahte bir telgraf düzenlemekte tereddüt etmemişti.</p>

  <p class="normal">— Hem sen de kabul edersin ki, çağımızın en büyük kahramanıdır o. Tarih onun bu marifetine hoşgörüyle yaklaşıyor. Zaferi kazananı kim suçlayabilir ki?.. Profesör Hans Delbruck çok haklı olarak şöyle yazmıştı: "O sahte Ems telgrafını düzenleyenin eline sağlık!"</p>

  <p class="normal">Savaşın derhal patlak vermesi yararlı olurdu, koşullar Almanya'nın lehineydi, düşmanlar kendi havalarındaydılar. Böylece General Bernhardi ile daha başka ünlü vatandaşlarının salık verdikleri önleyici savaş olacaktı. Düşmanların hazırlanıp da savaş ilan etmesini beklemek tehlikeli olurdu. Hem zaten zayıf milletlerin kendi sefaletlerini sürdürmek için bulup çıkardıkları hukuk falan gibi icatlar Almanlar için ne engel oluştururdu ki?.. Onların gücü vardı; güç yeni yasalar yaratır. Savaştan galip çıkarlarsa tarih onlara yaptıklarının hesabını sormazdı. Darbe Almanya'dan geliyordu, eğer zafere ulaştıracak olursa tüm dinlerin rahipleri er geç bu kutsal savaşı ilahileriyle kutsayacaklardı.</p>

  <p class="normal">— Biz savaşı krallarını katleden Sırpları cezalandırmak için de yapmıyoruz, Lehleri ve Rusya tarafından ezilen diğer halkları kurtarıp sonra çıkarsız hamiyetimizin hayranlığıyla itaat edilmek için de. Savaşmak istiyoruz, çünkü biz yeryüzünün bir numaralı halkıyız ve etkinliğimizi tüm gezegene yaymak zorundayız. Almanya'nın saati çaldı. Dünyayı yönetecek iktidar mevkiine geçeceğiz, başka çağlarda o yeri İspanya, ardından Fransa işgal etmişti, şu anda sıra İngiltere'nin. O halkların yıllarca süren hazırlıklar sonucunda ulaştıkları yere biz dört ayda ulaşacağız. İmparatorluğun fırtına bayrağı tüm denizleri ve milletleri dolaşacak; güneş büyük kıyımları aydınlatacak... Eski Roma ölümcül hastayken mezarını kazan Cermenleri barbar olarak adlandırmıştı. Bugünün dünyası da ölüm kokuyor, herhalde bize barbar diyecektir... Desin bakalım! Tanca ve Toulon, Anvers ve Calais, Cermen barbarlığına baş eğdiklerinde durumu daha uzun uzadıya konuşacağız... Güç bizim elimizde, gücü elinde tutan kişi artık tartışmaz, söze kulak asmaz... Güç! Şöyle, kodun mu oturtacaksın, al sana tüm soruların yanıtı işte.</p>

  <p class="normal">— Tamam da, zafere o kadar da mı güveniyorsunuz? –diye sordu Desnoyers–. Bazen kader korkunç sürprizler yapar. Gizlide saklıda öyle güçler vardır ki, en parlak planları bile altüst eder.</p>

  <p class="normal">Doktor bunun üzerine dağların tepesinden küçümseyerek baktı. Uzun zamandır her şey öngörülmüş, her şey incelenmişti, hem de o titiz Alman yöntemiyle. Karşılarında kim vardı ki?.. En ürkülecek düşman Fransa idi, o da sinir bozucu psikolojik propagandanın etkilerine, savaşın çilelerine, çabalarına, yoksunluklarına dayanamazdı; fiziksel olarak zayıf düşmüş, devrim ruhuyla zehirlenmiş, refahına fazlasıyla tutkun olduğundan giderek silah kullanmaktan vazgeçmiş bir halktı.</p>

  <p class="normal">— Bizim generallerimiz –diye sürdürdü–, Fransa'yı öyle bir perişan edecekler ki, yolumuza çıkmaya asla cesaret edemeyecektir.</p>

  <p class="normal">Geriye Rusya kalıyordu, ama şekilsiz kalabalıklarını bir araya toplaması uzun zaman alır ve güç olurdu. Berlin'deki genelkurmay her şeyi elifi elifine hazırlamıştı, Fransa altı hafta içinde ezilecek, ardından muazzam bir askeri güç, daha yerinden kıpırdamasına fırsat verilmeksizin Rus İmparatorluğu'na yöneltilecekti.</p>

  <p class="normal">— Horozu boğazladıktan sonra ayının defterini düreceğiz –diye belirtti profesör muzaffer bir edayla.</p>

  <p class="normal">Ama kuzeninin itiraz edeceğini fark ederek, telaşla sözünü sürdürdü:</p>

  <p class="normal">— Bana ne söyleyeceğini biliyorum. Geriye bir düşman kalıyor: Henüz arenaya çıkmamış olan biri, ama tüm Almanlar onu beklemekteyiz. O düşman bizde başkalarından da fazla nefret uyandırıyor, çünkü bizim kanımızdan, ırkımıza ihanet etmiş olan biri... Ah, nasıl da tiksiniyoruz ondan!</p>

  <p class="normal">Bu sözleri öyle bir nefret, öyle bir öç alma isteğiyle söylemişti ki, iki dinleyicisi şaşkınlık içinde kalakaldılar.</p>

  <p class="normal">— İngiltere bize saldırsa bile –diye sürdürdü Hartrott–, zaferimizi engellemeyecektir bu. O hasım da öbürlerinden daha ürkütücü değil. Evet, tam yüz yıldır dünyaya egemen. Napolyon'un düşüşünden sonra, Viyana Kongresi'nde kıta egemenliğini devraldı o, elinden kaçırmamak için savaşacaktır. Ama neye yarar ki onun enerjisi?.. Bizim Bernhardi'mizin dediği gibi, İngiliz halkı hazır yiyicilerden ve sportmenlerden oluşan bir halktır. Ordusu ulusun döküntülerinden toplanmış. Ülkede askerlik ruhu diye bir şey yok. Biz ise savaşçı bir halkız, yanlış bir hayat anlayışıyla zayıf düşmüş olan İngilizleri kolayca alt ederiz.</p>

  <p class="normal">Doktor bir an sustuktan sonra ekledi:</p>

  <p class="normal">— Ayrıca düşmanlarımızın içine düştüğü yozlaşmadan, milli birlikten yoksun oluşlarından yararlanacağız. Tanrı o nefret edilesi halkları kargaşaya boğarak bize yardımcı olacaktır. Fransa'da savaşla birlikte devrim patlak verecektir. Paris halkı sokaklarda barikatlar kuracaktır: Komün zamanının anarşisi yeniden doğacaktır. Tunus, Cezayir ve diğer sömürgeler anayurda karşı ayaklanacaklardır.</p>

  <p class="normal">Argensola saldırgan bir inançsızlıkla gülümsemenin sırası geldiğini düşündü.</p>

  <p class="normal">— Tekrar söylüyorum –diye ayak diredi Hartrott–, bu ülkeyi bekleyen şey Paris'te devrimler, sömürgelerinde isyanlar. Ne dediğimi iyi biliyorum ben... Rusya'nın içinde de devrim patlak verecektir, kızıl bayraklı devrim Çarı diz çöküp lütfumuza sığınmaya zorlayacaktır. Yakın zamanlarda St. Petersburg'daki grevleri, Cumhurbaşkanı Poincaré'nin ziyareti bahanesiyle grevcilerin yaptıkları gösterileri gazetelerde okuyun, yeter... İngiltere sömürgelerinden istediği yardımı alamayacaktır. Hindistan başkaldıracak, Mısır, İngiliz boyunduruğundan kurtulma zamanının geldiğine inanacaktır.</p>

  <p class="normal">Bir bilim adamının güveniyle söylenen bu sözlerden Julio etkilenmişe benziyordu. Argensola'nın inançsızlığına sinirlenecek oldu, öyle ya, profesöre saygısızca bakıyor, gözleriyle "Çılgın bu, kibri başına vurmuş," diye yineliyordu. O adamın öyle felaket tellallığı yapmak için ciddi nedenleri vardı herhalde. Paris'te bulunuşu da, Desnoyers'in kendi kendine açıklayamadığı bir şey olduğundan, sözlerine gizemli bir yetke veriyordu.</p>

  <p class="normal">— Öyle ama, uluslar kendilerini savunacaklardır –diye bir çıkış yaptı kuzenine–. Zaferi kazanmak öyle sandığın kadar da kolay olmayacaktır.</p>

  <p class="normal">— Elbette savunacaklar. Savaş çetin olacak. Öyle görünüyor ki, Fransa son yıllarda ordusuna çekidüzen vermiş. Belli bir direnişle karşılaşacağız gerçi; zafer daha çetin olacak, ama yeneceğiz... Almanya'nın vurucu gücü nereye kadar varır, haberiniz bile yok. Kimse kendi sınırlarından ötesini kesinlikle bilmiyor. Eğer düşmanlarımız bu gücün ne büyük olduğunu bilseler, gereksiz kurbanlar vermektense önümüzde diz çökerlerdi.</p>

  <p class="normal">Uzun bir sessizlik oldu. Julius von Hartrott dalıp gitmişti. Irkının biriktirmiş olduğu gücün anısı bir tür mistik tapınmaya sürüklüyordu kendisini.</p>

  <p class="normal">— İlk zaferi epey zaman önce kazandık –dedi birden–. Düşmanlarımız bizden nefret ediyorlar, ama taklitten de geri durmuyorlar. Almanya markasını taşıyan her şey dünyanın her yanında aranır oldu. Silahlarımıza karşı direnmeye çalışan düşmanlarımız üniversitelerinde bizim yöntemlerimizi kopya ediyorlar, kuramlarımıza hayran kalıyorlar, Almanya'da başarılı olamayan kuramlarımıza bile. Bizi nasıl da adım adım izlediklerini gördükçe çoğu kez kendi aramızda Romalı kâhinler gibi gülüyoruz... Bir de kalkmış, özümüzün üstün olduğunu kabul etmek istemiyorlar!</p>

  <p class="normal">İlk kez Argensola, Hartrott'un sözlerini gözleri ve yüz ifadesiyle onayladı. Dediği doğruydu: Dünya "Almanlara iman"ın kurbanı olmuştu. Bir zihinsel ürkeklik, güçlü karşısında duyulan korku Almanya kaynaklı her şeye karşı ayrımsız, öylece, sırf pırıltısı yüzünden hayranlık uyandırıyordu; eğrisi doğrusuna karışıyordu. Latin diye adlandırılanlar bu hayranlığa kapılmışlar, mantık dışı bir karamsarlıkla kendi güçlerinden kuşku duyar olmuşlardı. Kendi ölüm fermanlarını ilk imzalayanlar onlardı. Kibirli Almanlara da bu karamsarların sözlerini yineleyerek kendi üstünlüklerine iman etmek kalıyordu.</p>

  <p class="normal">Bir uçtan öbür uca ara tonları atlayarak geçen güneyli tutkusuyla, birçok Latin, geleceğin dünyasında can çekişmekte olan Latin topluluklarına yer kalmadığını bildirmişler, yalnız Almanya'nın uygarlaştırıcı güçleri bünyesinde barındırdığını eklemişlerdi. En abartılı fikirlere takılarak kendi aralarında bağrışıp duran Fransızlar, kapının ardında onları dinleyen birileri olduğunu fark etmeksizin, yıllarca Fransa'nın dağılma halinde olduğunu, ölümüne doğru ilerlediğini yinelemişlerdi. Şimdi düşmanlarının küçümsemesine neden kızıyorlardı ki?.. O düşmanlar onların bu inanışlarına katılmasın da ne yapsınlardı?..</p>

  <p class="normal">Profesör, o ana kadar kendisini düşmanca bir gülümsemeyle dinlemiş bulunan bu delikanlının sessiz onayını yanlış yorumlayarak, ekledi:</p>

  <p class="normal">— Fransa'da Alman kültürü denemesini yapmanın zamanı geldi, galipler olarak yerleştireceğiz kültürümüzü.</p>

  <p class="normal">Argensola bu noktada onun sözünü kesti: "Peki, ya ünlü bir Almanın belirttiği üzere, Alman kültürü diye bir şey yoksa?" Kibriyle kendisini sersemletmiş olan o bilgelik kumkumasına karşı çıkmak gereksinimindeydi. Hartrott bu kuşkuyu işitince az kalsın sandalyesinde sıçrayacak oldu.</p>

  <p class="normal">— Hangi Almanmış o?</p>

  <p class="normal">— Nietzsche!</p>

  <p class="normal">Profesör ona acıyarak baktı. Nietzsche insanlara "Sert olun," demişti, "iyi bir savaş her davayı kutsallaştırır," demişti. Bismarck'ı övmüştü; 1870'teki savaşa katılmıştı; "güler yüzlü aslan"dan, "sarışın yırtıcı"dan söz ettiğinde Alman insanını göklere çıkarmıştı. Ne var ki Argensola onu sağlam toprağa ayak basan kişinin sükûnetiyle dinledi. Ah, o stüdyonun şöminesinin karşısında, camlara vuran yağmurun sesini dinleyerek geçirdiği sakin okuma akşamları!..</p>

  <p class="normal">— Filozof bunları söyledi –diye yanıtladı–, ama farklı başka şeyler de söyledi, çok düşünen herkesin yaptığı gibi. Öğretisi gurur, evet, ama bireysel gurur, ulus ya da ırk gururu değil. Her zaman "ırkların yalancı vehimleri"ne karşı çıkmıştır o.</p>

  <p class="normal">Argensola filozofun bütün sözlerini bir bir anımsıyordu. Nietzsche'ye göre kültür, "yaşamın tüm dışavurumlarındaki biçem birliği"ydi. Bilim, kültür gerektirmezdi. Büyük bir bilgi birikimi, biçem yoksunluğundan ya da tüm biçemlerin keşmekeşinden ötürü, kendiyle birlikte büyük bir barbarlığı getirebilirdi. Ona göre, Almanya, biçemden yoksun olduğundan, kendi kültüründen de yoksundu. "Fransızlar –demişti– değeri ne olursa olsun, sahici ve verimli bir kültürün başında yer alırlar ve şimdiye değin hepimiz ondan yararlanmışızdır." Nefreti kendi ülkesi üzerinde yoğunlaşmıştı. "Almanya'daki yaşama dayanamıyorum. Uşaklık ruhu ve küçüklük her yana sinmiş... Ben Fransız kültüründen başkasına inanmıyorum, kültürlü Avrupa diye adlandırılan başka her şey bana yanılsama gibi geliyor. Almanya'da rastladığım ender üst düzeyde kültür olayları hep Fransız kökenliydi."</p>

  <p class="normal">— Siz biliyorsunuzdur –diye sürdürdü Argensola–, kendisi sanatında aşırı Cermenlik bulunduğundan ötürü Wagner ile çatışmıştı ve <span class="ideitalik">müziği Akdenizlileştirmek</span> gereğini savunmuştu. İdeali tüm Avrupa için geçerli bir kültürdü, ama temeli Latin olmalıydı.</p>

  <p class="normal">Julius von Hartrott küçümseyerek ve İspanyolun sözlerini yineleyerek yanıtladı. Çok düşünen kişiler birçok şey söylerlerdi. Hem Nietzsche hepten bunamış olarak ölmüş bir şairdi, üstelik üniversitenin bilgeleri arasında da yer almıyordu. Ününü yurtdışında oluşturmuşlardı... Sonra bir daha delikanlıyla ilgilenmedi, cüretkâr eleştirilerinin ardından buhar olup uçmuştu sanki. Şimdi olanca dikkatini Desnoyers'te yoğunlaştırıyordu.</p>

  <p class="normal">— Bu ülke –diye sürdürdü sözü– ölümü bağrında taşıyor. Savaş patlar patlamaz bir devrim doğacağından nasıl kuşku duyulabilir?.. Sen, Cailloux davası yüzünden sokakta çıkan karışıklıklara tanık olmadın. Daha üç gün öncesine kadar gericilerle devrimciler birbirlerine hakaretler yağdırıyorlardı. Bağrışmalar ve türkülerle nasıl karşılıklı meydan okuduklarını, sokak ortasında nasıl yumruklaştıklarını gördüm ben. Bizim taburlarımız sınırı aştığında bu fikir ayrılıkları büsbütün şiddetlenecektir. İç savaş patlayacaktır. Militarizm karşıtları yeri göğü inletiyorlar, çatışmayı önlemek hükümetlerinin elindedir sanıyorlar... Demokrasinin ve aşağılık Keltçiliğinin zaferi yüzünden yozlaşmış, tüm özgürlüklere bir arada sahip olmayı isteyen bir ülke!.. Yeryüzünün tek özgür halkı biziz, çünkü buyruk almayı biliyoruz.</p>

  <p class="normal">Bu çelişki Julio'yu gülümsetti. Demek tek özgür halk Almanlardı, ha!..</p>

  <p class="normal">— Öyle işte –diye kuvvetle vurguladı von Hartrott–. Biz büyük bir halka yaraşan özgürlüğe sahibiz: Ekonomik ve zihinsel özgürlüğe.</p>

  <p class="normal">— Peki ya siyasal özgürlük?..</p>

  <p class="normal">Profesör bu soruyu yüzünde bir küçümseme ifadesiyle karşıladı.</p>

  <p class="normal">— Siyasal özgürlükmüş!.. Yalnızca çöküntü halinde, yönetilemez olmuş halklar, eşitlik ve demokratik kargaşa heveslisi aşağılık ırklar siyasal özgürlükten dem vururlar. Biz Almanların ona ihtiyacımız yok. Biz efendilerin halkıyız, ast-üst ne demektir bilir, doğuştan üstün olanlar tarafından yönetilmek isteriz. Bizde organizasyon dehası vardır.</p>

  <p class="normal">Doktora göre Almanların büyük sırrı buydu işte ve Cermen ırkı, dünya egemenliğini kurmakla, herkesi bu keşfine ortak edecekti. Halklar, bireyin toplum yararına en büyük verimini sunacağı biçimde örgütleneceklerdi. Her çeşit üretim için saf saf sıralanmış insanlar, tepeden inme bir yönetimin buyruklarına makine gibi uyacaklar, mümkün olan en büyük iş hacmini çıkaracaklardı; işte mükemmel devlet de buydu. Özgürlük, onu yararlı kılacak olumlu bir kavramın eşliğinde olmadıkça salt olumsuz bir fikirdi.</p>

  <p class="normal">İki arkadaş Cermen üstünlüğünün dünyaya nasıl bir gelecek vaat ettiğini hayretler içinde dinlediler. Her birey yoğun bir üretime tutsak edilecekti, tıpkı sahibinin elden gelen en çok sayıda sebzeyi yetiştirmek istediği bir bostanın parçacıkları gibi... Bir düzeneğe dönüşmüş insanlar... yani anında sonuç vermeyecek askeri harekât değildi söz konusu olan... O karanlık ideali ilan eden de işte bu varlıklarının baş köşesine tefekkürü ve düşünceyi oturtmuş olan filozofların ve hayalcilerin halkıydı!..</p>

  <p class="normal">Hartrott bir kez daha kendi ırkının düşmanlarının alt düzeyde oldukları konusunda ayak diredi. Savaşım için inanç gerekirdi, kendi gücünün üstünlüğüne sarsılmaz bir güven.</p>

  <p class="normal">— Bu saatte, Berlin'de herkes savaşı kabullenmiş durumda, herkes zafere kesin gözüyle bakıyor, oysa burada!.. Fransızlar korkuyor demiyorum. Bir kahramanlık geçmişleri var, bu onların belli anlarda silkinmelerine yol açar. Ama hüzünlüler, tepelerine inecek olan şeyi önlemek için ne özveride olsa bulunmaya hazır oldukları sezinleniyor. İlk anda halk heyecanla haykıracaktır, telef olmaya götürdükleri her seferinde haykırır zaten. Üst sınıflar geleceğe güven duymuyorlar; ya susuyorlar ya yalan söylüyorlar, ama hepsinin felaketi sezdiği anlaşılıyor. Dün babanla konuştum. Bir Fransız o ve zengin. Ülkesinin hükümetlerine içerlediğini söylüyor, uzak ve ilgisiz halkları savunmak için onu Avrupa'nın çatışmalarına sürüklüyorlarmış. Almanya ile Fransa arasındaki uçurumu kapatmayan, barışmayı engelleyen coşkulu yurtseverlerden yakınıyor. Diyor ki Alsace-Lorraine bir savaşın mal olacağı can ve para kaybına değmezmiş... Bizim büyüklüğümüzü kabul ediyor; öylesine hızla ilerlemişiz ki, öbür halklar bize asla yetişemezlermiş... Başka birçok kişi de baban gibi düşünüyor: Hepsi de refahlarından memnunlar, onu kaybetmekten ödleri patlıyor. İnan bana: Kuşku duyan ve savaştan korkan bir ülke daha ilk çarpışma başlamadan yenilmiş demektir.</p>

  <p class="normal">Julio tedirginleşti, konuşmayı kesmek ister gibiydi.</p>

  <p class="normal">— Babamı boş ver. Bugün böyle söylüyor, çünkü savaş henüz bir gerçek değil, o da karşı çıkmak, elinin eriştiği her şeye öfkelenmek ihtiyacında. Bir de bakarsın yarın tersini söyler... Babam bir Latindir.</p>

  <p class="normal">Profesör saatine baktı. Yola çıkması gerekiyordu; istasyona gitmeden önce yapacak daha çok şeyi vardı. Paris'te yerleşmiş Almanlar sanki aralarında gizli bir buyruk dolaşmış gibi, cümbür cemaat kaçmışlardı. Bu akşam başkentte kalmakta ayak diremiş olanlar yola düşeceklerdi.</p>

  <p class="normal">— Seni görmeye gelişim aile sevgisinden, seni uyarmak görevimdi. Sen yabancısın, burada kalmanı gerektirecek bir şeyin yok. Bir büyük tarihi olaya tanık olmayı istiyorsan, kal. Ama kalkıp gitmen daha iyi olur. Çetin olacak savaş, çok çetin ve Paris geçen seferki gibi direnmeye kalkışırsa, çok korkunç olaylara tanık olacağız. Saldırı araçları çok değişti artık.</p>

  <p class="normal">Desnoyers umursamazlık gösterdi.</p>

  <p class="normal">— Aynı baban gibisin –diye sürdürdü profesör–. Dün gece o da, ailen de bana aynı yanıtı verdiler. Annem bile kız kardeşinin yanında kalmak istiyormuş, Almanlar çok iyidirler, çok uygardırlar, zaferi kazandıklarında korkulacak hiçbir şey yapmazlar diyor.</p>

  <p class="normal">Doktor bu iyi niyetli görüşten rahatsız olmuşa benziyordu.</p>

  <p class="normal">— Modern savaşın ne olduğundan haberleri yok, generallerimizin düşmanı hızla alt etme sanatını öğrenmiş olduklarını, amansız yöntemlere başvuracaklarını bilmiyorlar. Dehşet saçmak tek çare, çünkü böylece hasmın kafası karıştırılıp felce uğratılır, direnci un ufak olur. Savaş ne denli acımasız olursa o denli kısa sürecektir; amansızca cezalandırmak aslında insancıl davranmak demektir. Ve Almanya zalim davranacaktır, şimdiye dek benzeri görülmedik bir zulüm yapacaktır ki savaş uzun sürmesin.</p>

  <p class="normal">İskemlesinden kalmıştı, bastonuyla hasır şapkasını istedi. Argensola ona gizlemediği bir düşmanlıkla bakıyordu. Profesör, onun yanından geçerken, sert ve küçümseyici bir baş hareketi yaptı.</p>

  <p class="normal">Sonra yanında kuzeniyle kapıya doğru yürüdü. Vedalaşmaları kısa sürdü.</p>

  <p class="normal">— Bak, öğüdümü yineliyorum. Eğer tehlike meraklısı değilsen, çek git. Belki yanılıyorumdur da bu insanlar savunmanın yararsız olduğuna inanıp iyilikle teslim olur... Her neyse, yakında görüşeceğiz. İmparatorluk bayrağı Eyfel Kulesi'nde dalgalandığında Paris'e dönmek benim için bir zevk olacak. Üç-dört haftalık bir iş. Büyük bir olasılıkla eylül başlarında.</p>

  <p class="normal">Fransa yok olacaktı; doktora bakılırsa, ölümü kuşku götürmüyordu.</p>

  <p class="normal">— Paris yerinde kalacak –diye ekledi–, Fransızlar da yerlerinde kalacaklar, çünkü bir halk öyle kolayca yok edilemez; ama layık oldukları mevkide bulunacaklar. Biz dünyayı yöneteceğiz; onlar da modalar icat edecekler, ziyarete gelen yabancının hayatını hoşlaştıracaklar, zihinsel alanda ise güzel aktrisler eğitsinler, hoş romanlar yazsınlar, şirin komediler yaratsınlar diye özendireceğiz onları... Hepsi o kadar.</p>

  <p class="normal">Desnoyers kuzeninin elini sıkarken güldü, sözlerini bir aykırılık olarak alır gibi yaptı.</p>

  <p class="normal">— Yo, ciddi konuşuyorum –diye sürdürdü Hartrott–. Fransa Cumhuriyeti'nin önemli bir ulus olarak son saati çalmıştır. Yakından gördüm onu, başka türlü bir yazgıyı hak etmiyor. Tepede kargaşa ve güvensizlik; aşağıda kısır bir heyecan.</p>

  <p class="normal">Başını çevirdiğinde, bir kez daha Argensola'nın gülümsemesiyle karşılaştı.</p>

  <p class="normal">— Biz bu işi biraz biliriz –diye ekledi saldırganlıkla–. Göçüp gitmiş halkları irdelemeye, bedenlerinin her lifini incelemeye alışkınız, henüz hayatta olanların ruh durumunu da bir bakışta anlarız.</p>

  <p class="normal">Bohem sanatçı, bir kadavranın önünde olanca bilimselliğiyle iradenin sırlarından bahseden bir cerrah görür gibi oldu. Cansız belgelerin yorumlayıcısı olan bu kılı kırk yaran incelemeci hayattan ne anlardı ki!..</p>

  <p class="normal">Kapı kapandığında, cesareti kırılmış duran arkadaşına döndü. Argensola artık Doktor Julius von Hartrott'u bir çılgın olarak görmüyordu.</p>

  <p class="normal">— Ne canavar! –diye haykırdı kollarını kaldırarak–. Bir de düşün ki bu uğursuz hataları icat edenler ellerini kollarını sallayarak serbest dolaşıyorlar!.. Kim der ki barışçı Kant'ı, sakin Goethe'yi, Beethoven'i yetiştiren o aynı topraktanlar... Hayatını çıkar gütmeden tüm insanlar için çalışmaya adamış bir hayalciler ve filozoflar ulusu olduklarını sanmıştık onca yıl...</p>

  <p class="normal">Bir Alman coğrafyacısının hicvi belleğinde bir açıklama olarak canlandı: "Alman insanı iki başlıdır. Başlarının biriyle hayal kurup şiir yazar, ötekiyle düşünür ve uygular."</p>

  <p class="normal">Desnoyers savaşın kesinlik kazanması karşısında umutsuzluğa kapıldığını gizlemiyordu. Bu profesör gemide tanımış olduğu danışmanla öbür Alman burjuvalarından daha ürkütücü görünüyordu. Üzüntüsü yalnız felaketin Margarita ile birlikte besledikleri emellerin gerçekleşmesini engelleyeceği gibi bencil bir düşünceden kaynaklanmıyordu. Bu belirsizlik anında birdenbire Fransa'yı sevdiğini fark ediyordu. Onda babasının ülkesini ve büyük Devrim'in yurdunu görüyordu... Kendisi her ne kadar politika kavgalarına henüz karışmamışsa da cumhuriyetçiydi ve krallara, imparatorlara tapınan, bunu bir kibarlık belirtisi gibi gören arkadaşlarına nice kez gülmüştü.</p>

  <p class="normal">Argensola onu yüreklendirmeye çabaladı.</p>

  <p class="normal">— Kim bilir! Bu bir sürprizler ülkesidir. Fransız insanını kendi dar görüşlülüğünü onarmaya çalıştığı zamanlar görmeli. Kuzenin olacak barbar ne derse desin, ortalıkta heyecan da var, düzen de. Valmy'den<sup class="calibre2"><a href="../Text/Mahserin%20DortAtlisi_split_022.html#footnote-100-23" id="footnote-100-23-backlink">[23]</a></sup> birkaç gün önce yaşayanlar bizden beter durumda kalmış olmalı. Her şey darmadağınıktı o zaman; tek savunma olarak ellerine hayatlarında ilk kez tüfek almış işçi ve köylü taburları vardı. Yine de eski krallıkların Avrupa'sı o derme çatma savaşçılardan yirmi yıl boyunca yakasını kurtaramadıydı.</p>
</body>
</html>
