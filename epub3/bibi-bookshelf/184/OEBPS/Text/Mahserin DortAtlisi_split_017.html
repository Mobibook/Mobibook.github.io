<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mahserin DortAtlisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">I<br class="chapter" />
  Marne Çarpışması'ndan Sonra</h2>

  <p class="normal">Ekim sonlarında, Desnoyers ailesi Paris'e geri döndü. Dona Luisa, Biarritz'de kocasından uzakta yaşayamıyordu. "Romantik" dönmenin tehlikelerinden söz ettiyse de boşuna. Hükümet hâlâ Bordeaux'daydı, cumhurbaşkanıyla bakanlar başkentte ancak şöyle bir görünüp kayboluyordu. Savaşın gidişi bir anda değişebilirdi; Marne'daki zafer yalnızca geçici bir ferahlama da olabilirdi... Ama Don Marcelo'nun mektuplarını okuduktan sonra, kadıncağız bu telkinlere kulak asmadı. Zaten oğlunu düşünüyordu, askere yazılan Julio'sunu... Paris'e dönerse onunla İspanya sınırı yakınındaki bu kumsaldakinden daha fazla iletişimde olacağını sandı.</p>

  <p class="normal">Chichì de dönmek istedi. René hiç aklından çıkmıyordu. Yokluğu ona âşık olduğunu anlamasına yaramıştı. "Şeker asker"i görmeksizin onca zaman geçirmişti!.. Böylece aile oteldeki yaşantısını bırakarak Victor Hugo Bulvarı'na geri döndü.</p>

  <p class="normal">Eylül başlarındaki sarsıntıdan sonra Paris görünümünü değiştirmekteydi. Paniğe kapılmadan sessiz sakin evlerinde kalmış olan iki milyona yakın Parisli zaferi ağırbaşlı bir sükûnetle karşılamışlardı. Çarpışmanın nasıl geçmiş olduğunu kimse anlayamıyordu; ancak sona erdiğinde haberleri olmuştu.</p>

  <p class="normal">Eylül ayının bir pazar gününde, Parisliler akşamüstünün güzelliğini fırsat bilip gezintiye çıktıkları saatte, müttefiklerin büyük zaferini ve nasıl bir tehlike atlatmış olduklarını öğrenmişlerdi. Halk sevinmişti, ama sükûnetini kaybetmemişti. Altı haftalık savaş Paris'in şamatacı ve kolay etkilenen karakterini değiştirmişti.</p>

  <p class="normal">Zafer başkente yavaş yavaş eski görünümünü geri vermişti. Birkaç hafta önce ıssız duran bir sokak şimdi gelip geçenlerle doluyordu. Dükkânlar yavaş yavaş yeniden açılıyordu. Evlerinde bir manastır sessizliğine alışmış komşular tepelerinde ve ayaklarının altında yerleşme gürültüleri işitiyorlardı yeniden.</p>

  <p class="normal">Don Marcelo'nun ailesinin çıkageldiğini görmekle duyduğu sevinci Dona Elena'nın varlığı gölgeledi. Karşısına yeniden çıkan Almanya'ydı o, düşmanı yeniden evinde barındırıyordu. Ne zaman kurtulmak nasip olacaktı bu esaretten?.. Kadın kayınbiraderinin yanında susuyordu. Yakın zamanda olup bitenler kafasını karıştırmışa benziyordu. Yüzünde şaşkın bir ifade vardı, sanki en basit fizik yasalarının altüst olduğunu görür gibiydi. Düşüncelere dalıp sustuğunda ayaklarını bastığı bu toprağı Almanların nasıl olup da fethedemediklerini kavrayamıyordu bir türlü; bu bozgunu açıklayabilmek için de en saçma varsayımları kabulleniyordu.</p>

  <p class="normal">Üzüntüsünü artıran özel bir kaygısı da vardı. Oğulları... oğullarına ne olacaktı! Don Marcelo ona Yüzbaşı von Hartrott ile karşılaşmasından hiç söz etmedi. Villeblanche yolculuğunu ağzına almıyordu; Marne Çarpışması sırasında yaşadıklarını anlatmayı istemiyordu. Bütün o perişanlığı anlatıp da niçin üzsündü ailesini?.. Yalnız şatosunun başına gelenler yüzünden telaşlanan Dona Luisa'ya uzun yıllar oraya dönemeyeceklerini, çünkü yaşanacak bir yer olmaktan çıktığını bildirmekle yetinmişti. Eski damın yerine yağmurlar içerideki yıkımı tamamlamasın diye şimdi çinko levhalardan oluşan bir çatı konmuştu. Daha ileride, barış yapıldıktan sonra, yeniden toparlamayı denerlerdi. Şimdilik içi fazlasıyla doluydu zaten... Toprağın altında, binayı çepeçevre saran binlerce cesedi hayal ettikçe aralarında Dona Elena da olmak üzere bütün hanımların tüyleri diken diken oluyordu. O görüntü Bayan Hartrott'un yeniden "Ah, evlatlarım!" diye sızlanmasına yol açıyordu.</p>

  <p class="normal">Kayınbiraderi, insanca davranmış olmak için, onu evlatlarından birinin, Yüzbaşı Otto'nun hayatta olduğu konusunda rahatlattı. Çarpışma başladığında sağlığı yerindeydi. Onunla konuşmuş olan bir arkadaşından duymuştu... Daha fazlasını söylemek istemedi.</p>

  <p class="normal">Dona Luisa günün bir bölümünü kiliselerde, tedirginliğini yatıştırmak için dua ederek geçiriyordu. O dualar artık tanımadığı milyonlarca adamın yazgısı, bütün bir halkın zaferi gibi belirsiz ve cömert amaçlar için değildi. Dualarını ana bencilliğiyle bir tek kişi, oğlu üstünde yoğunlaştırıyordu, o da öbürleri gibi askerdi ve belki de o anda tehlikedeydi. Ne kadar çok gözyaşı döküyordu!.. Baba-oğulun araları düzelsin diye yakarmıştı, sonunda Tanrı ona bir mucize armağan etmişti, gel gelelim Julio kalkmış, eceline gitmişti.</p>

  <p class="normal">Dualarında hiç yalnız kalmıyordu. Kilisede birisi daha yanı başında aynı istekleri sıralıyordu. Kız kardeşinin yaşlı gözleri kendisininkilerle aynı anda çarmıhtaki cesede doğru yükseliyordu. "Tanrım, oğlumu koru!.." Dona Luisa bunu söylerken Julio'yu aynen kocasının gösterdiği, siperlerde çekilmiş soluk bir fotoğraftaki gibi görüyordu: Başında kepi, sırtında kaputu, bacakları çaputla sarılmış, elinde tüfeği, yüzünde birkaç günlük sakalıyla. "Tanrım, koru bizi!.." Dona Elena'nın gözlerinde ise bir grup subay canlanıyordu: Başlarında miğfer, tabanca kılıfının deri lekesiyle haki üniformalar, dürbün, battaniye, yan tarafından kılıç sarkan kalın kemer.</p>

  <p class="normal">İki kardeşin birlikte Saint-Honorè d'Eylan Kilisesi'ne seğirttiklerini gören Don Marcelo'nun öfkelendiği oluyordu.</p>

  <p class="normal">— Tanrı'yla oyun oynuyorlar... Ciddiyetsizlik bu. Öylesine zıt duaları nasıl kabul etsin?.. Bu kadın kısmı yok mu!</p>

  <p class="normal">Ve tehlikenin dürtüklediği batıl inançla, baldızının oğluna büyük bir zarar verebileceğini düşünüyordu. Onca zıt duadan bıkan Tanrı sonunda sırtını dönecek, iki tarafa da kulaklarını tıkayacaktı. Bu uğursuz kadın neden çekip gitmiyordu ki?..</p>

  <p class="normal">Çarpışmalar başladığı zamanlardaki gibi, onun varlığı kendisine azap olmaya başladı. Dona Luisa kız kardeşinin laflarını bilinçsizce kocasına tekrarlıyor, onun daha üstün saydığı yargısına sunuyordu. Böylece Don Marcelo, Marne Çarpışması'nın aslında hiç yapılmamış olduğunu öğrendi: Müttefiklerin uydurmasıydı. Alman generalleri yüksek stratejik tahminleri sayesinde ihtiyaten geri çekilmeyi uygun görmüşler, Paris'in fethini daha ileri bir tarihe ertelemişler, Fransızlar da önlerinde araziyi açık bulunca onların peşi sıra gitmişlerdi. Hepsi bundan ibaretti. Dona Elena bazı tarafsız ülke subaylarının görüşlerini almıştı: Biarritz'de çok yetkili kişilerle konuşmuştu; Almanya'daki gazetelerin ne yazdıklarını biliyordu. Orada Marne zaferine kimse inanmıyordu. Kamuoyunun bu çarpışmadan haberi bile yoktu.</p>

  <p class="normal">— Ne, kardeşin böyle mi söyledi? –diye sözünü kesiyordu Desnoyers, şaşkınlıktan ve öfkeden beti benzi atarak.</p>

  <p class="normal">Aklına tek gelen şey kendi çatısının altında konuk ettiği o düşmanın toptan değişmesiydi. Ah, ne olurdu sanki erkeğe dönüşse! Kocasının hayaleti gelip yarım saat için olsun onun yerini alsaydı ya!..</p>

  <p class="normal">— İyi de, savaş hâlâ sürüyor –diye üsteliyordu Dona Luisa safça–. Düşmanlar hâlâ Fransa'dalar... Neye yaradı ki Marne Çarpışması?</p>

  <p class="normal">Kocasının açıklamalarını başını akıllı akıllı sallayarak karşılıyor, her şeyi anında anlıyordu, ama ardından hemen unutuveriyor, bir saat sonra aynı kuşkuları yineliyordu.</p>

  <p class="normal">Yine de kız kardeşine karşı alttan alta diş bilemeye başladı. O ana değin kocasının yurduna karşı duyduğu heyecanı hoşgörüyle karşılamıştı, çünkü aile bağlarını ulusal rekabetlerden daha önemli sayıyordu. Desnoyers Fransız, Karl da Alman diye kalkıp şimdi Elena ile çatışacak değildi. Ama bu hoşgörü duygusu birden yok oluverdi. Oğlu tehlikedeydi... Julio'nun kılına zarar gelecek yerde bütün Hartrott'lar gebersindi!.. Kızının savaşçı duygularını paylaşmaya koyuldu ve onun olayları değerlendirmede büyük bir yeteneği olduğunu düşündü. Chichì'nin savurduğu bütün o hayali darbelerin gerçekleştiğini görmeyi diliyordu.</p>

  <p class="normal">Bereket "Romantik" bu antipati açığa vurulmadan çekip gitti. Akşamları evden dışarıda geçiriyordu. Sonra döndüğünde, ailenin tanımadığı dostlarının görüşlerini ve haberlerini yineliyordu.</p>

  <p class="normal">Don Marcelo hâlâ Paris'te saklı yaşayan casuslara köpürüyordu. Baldızının hangi esrarlı dünyayla alışverişi vardı acaba?..</p>

  <p class="normal">Birdenbire ertesi sabah gideceğini haber verdi; İsviçre için bir pasaport bulmuştu, oradan Almanya'ya geçecekti. Kendisininkilerin yanına dönme zamanı gelmiş de geçiyordu; ailesinin konukseverliğine çok teşekkür ediyordu... Desnoyers ise onu alaycı bir saldırganlıkla uğurladı. Von Hartrott'a çok selam götürsün dedi; elden gelen en kısa zamanda Berlin'de ziyaretine gitmeyi istiyordu.</p>

  <p class="normal">Bir sabah, Dona Luisa, Victor Hugo Bulvarı'ndaki kiliseye girmek yerine, Pompe Sokağı'na kadar ilerledi, stüdyoyu görmeye heveslenmişti. Öyle yaparsa oğluyla bir bağlantı kuracaktı sanki. O da yeni bir zevkti, hem delikanlının fotoğrafına bakmak ya da son mektubunu okumaktan daha yoğun bir zevk.</p>

  <p class="normal">Yararlı öğütler veren dostu Argensola'yı bulacağını umuyordu. Onun hâlâ stüdyoda yaşadığını biliyordu. Adam iki kez servis merdiveninden tırmanarak kendisini görmeye gelmişti, ama evde bulamamıştı.</p>

  <p class="normal">Asansöre bindiğinde yüreği zevkten ve sıkıntıdan sıkışarak çarptı. Kadıncağız biraz da yüzü kızararak düşündü ki, zevcelik görevlerini ilk kez unutan "çılgın kadınlar" da buna benzer bir duygu yaşıyor olmalıydılar.</p>

  <p class="normal">Kendini mobilyalarla tabloların ona uzaklardaki oğlunu anımsattığı odada bulunca gözyaşlarına boğuldu.</p>

  <p class="normal">Argensola odanın dibindeki kapıdan telaş içinde, şaşkın koşup geldi, bir yandan hoş geldiniz diyor, bir yandan eşyaları topluyordu. Bir divana atılmış kadın paltosu Doğu kumaşından bir perdenin arkasında gözden kayboluverdi; üstü çiçekli bir şapka bir vuruşta gidip bir köşeye gizlendi. Bir perdenin aralığından Dona Luisa kaçan bir kadın gömleği görür gibi oldu, altında pembe bir çıplaklık seziliyordu. Sobanın üstünde bir çift fincanla tost artıkları baş başa bir kahvaltıyı ele veriyordu. Ah bu ressamlar!.. Aynen oğlu gibi! Julio'nun akıl hocasının hovarda hayatını düşününce yüreği sımsıcak oldu.</p>

  <p class="normal">— Muhterem Dona Luisa... Sevgili Madam Desnoyers...</p>

  <p class="normal">Bağıra çağıra Fransızca konuşuyor, pembe-beyaz kelebeğin arkasında kaybolduğu kapıya bakıyordu. Gizlenen kadın arkadaşı kıskançlıkla bir hata yapar, olmadık biçimde ortaya çıkıvererek onu güç durumda bırakır diye ödü patlıyordu.</p>

  <p class="normal">Sonra cepheye giden askerden konuştular. Birbirlerine kendilerindeki haberleri aktardılar. Dona Luisa defalarca okuduğu mektupların paragraflarını hemen hemen aynen yineledi. Argensola boynunu bükerek kendisindeki mektupları göstermekten sakındı. İki arkadaşın mektupları öyle bir biçemdeydi ki, o saf hanımefendi okusa yüzü kızarırdı.</p>

  <p class="normal">— Tam bir yiğit –diye belirtti gururla, arkadaşının yaptıklarını kendi marifetiymiş gibi benimsiyordu–, gerçek bir kahraman o... ve ben, Madam Desnoyers, bu işten anlarım... Üstleri onun değerinin farkındalar...</p>

  <p class="normal">Julio orduya katıldıktan iki ay sonra çavuş olmuştu. Birliğinin yüzbaşısıyla alaydaki daha başka subaylar Julio'nun onca zafer kazandığı eskrim kulübündendiler.</p>

  <p class="normal">— Bir askeri kariyer ki! –diye sürdürdü–. Julio en üst rütbelere daha gençken ulaşanlardan, Devrim generalleri gibi... Ve ne yiğitlikler yaptı!</p>

  <p class="normal">Asker, tehlikeye alışkın yaşayanların ve silah arkadaşlarında aynı atılganlığı görmekten memnun olanların kayıtsızlığıyla, yaptıklarından bazılarına mektuplarında ancak şöyle bir değinmişti. Ama bohem Argensola bunları abarttı, sanki savaşın en önemli kahramanlıklarıymış gibi gösterdi. Bir cehennem ateşi içinde, Julio bir emir götürmüştü, daha önce aynı görevi almış olan üç ulak ölmüşlerdi. Birçok sipere ilk saldırı yapılırken en önde atılmış, göğüs göğüse çarpışmalarda birçok silah arkadaşını süngüsüyle kurtarmıştı. Üstleri güvenilir birini aradıklarında hep aynı şeyi söylüyorlardı: "Çavuş Desnoyers'i çağırın."</p>

  <p class="normal">Öyle bir anlatıyordu ki, gören de orada bulunmuş, savaştan yeni dönmüş derdi; Dona Luisa da tir tir titriyor, oğlunun yiğitlikleriyle girdiği tehlikeleri düşündükçe sevinç ve korku gözyaşları döküyordu. Bu Argensola'da onu heyecandan heyecana sürükleme yeteneği vardı, öylesine canla başla anlatıyordu her şeyi.</p>

  <p class="normal">Dona Luisa övgüler döktüren bu delikanlının kendisine de bir ilgi göstererek onca heyecana teşekkür etmek istedi. Ya o ne yapmıştı son zamanlarda?..</p>

  <p class="normal">— Ben, hanımefendi, olmam gereken yerdeydim. Buradan kıpırdamadım. Paris "kuşatma"sına tanık oldum.</p>

  <p class="normal">Mantığı bu sözcüğün yerinde olmadığını söylüyordu ama boşuna. 1870 Savaşı üstüne okuduklarının etkisi altında, Marne Çarpışması sırasında Paris yakınlarında yapılan harekâta "kuşatma" diyordu.</p>

  <p class="normal">Alçakgönüllülükle piyanonun üstünde duran, altın çerçeveli bir diplomayı gösterdi, fonunda kırmızı-beyaz-lacivert bayrak vardı. Sokaklarda satılan bir kâğıttı bu; birisinin tehlike haftasında Paris'te kalmış olduğunu kanıtlayan bir belge. Boşlukları kendi adı, soyadı ve diğer bilgileriyle doldurmuştu, altında Pompe Sokağı'nın iki sakininin imzaları vardı; tavernacıyla kapıcı kadının bir ahbabının. Semt karakolunun komiseri bu şerefli tanıkların sözlerinin doğruluğunu damgalayıp imzalamıştı. Eline bu belgeyi geçirmişti ya, artık kimse Paris "kuşatma"sını yaşamış olduğundan kuşkulanamazdı. O denli kuşkucu arkadaşları vardı ki!..</p>

  <p class="normal">Kadıncağızı duygulandırmak için izlenimlerini anlattı. Güpegündüz, bulvarda, Madeleine'in demir parmaklıklarının yanında bir koyun sürüsü görmüştü. Birçok sokaklarda adımları ölü bir kentteymiş gibi yankılanmıştı. Yollarda ondan başka kimsecikler yoktu; kaldırımlarda terk edilmiş kedilerle köpekler dolaşıyordu.</p>

  <p class="normal">Askerlere ilişkin anıları onu zafer solukları gibi ateşlendiriyordu.</p>

  <p class="normal">— Faslıların geçişini gördüm... Otomobile binmiş zuhafları gördüm.</p>

  <p class="normal">Julio'nun Bordeaux'ya hareket ettiği gece, o tan ağarana dek avare dolaşmış, Paris'in ortasındaki bulvarları izlemişti, Belfort aslanından ta Doğu Garı'na değin. Yirmi yedi bin asker, bütün sefer donanımlarıyla, Fas'tan gelip Marsilya limanına inmişler, yolun bir bölümünü trenle, kalanını yürüyerek geçip Paris'e varmışlardı. Başlayan büyük çarpışmaya katılmaya gelmişlerdi. Avrupalı ve Faslılardan oluşan taburlardı. Öncüleri Orleans Kapısı'ndan girdiklerinde uygun adım tutturmuşlar, öylece Paris'in yarısını geçip trenlerin beklediği Doğu Garı'na ulaşmışlardı.</p>

  <p class="normal">Paris sakinleri tiyatrovari üniformalarıyla sinirli, çevik atlarına binmiş süvari taburları görmüşlerdi; kara yüzlü, kırmızı kepli Senegal nişancıları; sömürge topçuları; Afrika avcıları gelmişti. Meslekten savaşçılardı, barış zamanlarında sömürgelerde çarpışarak yaşayan askerler; enerjik profiller, tunçlaşmış çehreler, şahin bakışları. O upuzun geçit saatlerce caddelerde hareketsiz kalıyor, önden giden kuvvetlerin trenlere yerleşmelerini bekliyordu... Argensola da hareketsiz duran bu silahlı insan kitlesini bulvarlardan Orleans Kapısı'na değin izlemişti, subaylarla gevezelik etmiş, Afrikalı savaşçıların safça bağrışmalarını dinlemişti: Paris'i ömürlerinde görmemişlerdi ve şimdi meraksızca içinden geçip gidiyorlar, "Düşman nerede?" diye soruyorlardı.</p>

  <p class="normal">Von Kluck'a Ourcq kıyısında saldırmak için tam zamanında gelmişlerdi; onu çembere alınma tehlikesi karşısında geri çekilmeye zorlamışlardı.</p>

  <p class="normal">Argensola'nın anlatmadığı bir şey vardı: O kolordunun bir ucundan bir ucuna yaptığı gece gezintisi boyunca yanında şimdi içeride duran sevimli kişiyle başka iki kız arkadaşı bulunuyordu; heyecan dolu, cömert bir gruptular, kadınlar tunç yüzlü askerlere çiçekler ve öpücükler dağıtıyorlar, şaşkınlıkla bembeyaz dişlerini göstermelerine gülüyorlardı.</p>

  <p class="normal">Başka bir gün savaşın en olağanüstü gösterilerinden biriyle karşılaşmıştı. Bütün kiralık otomobillere, iki bin kadar araca zuhaf taburları bindirilmişti; her arabaya sekiz asker doluşmuş, havaya dikilmiş tüfekler ve kırmızı keplerle son hızla yola düşmüşlerdi. Bulvarlarda pek renkli bir alay oluşturmuşlardı; bir tür sonu gelmeyen düğün alayı. Askerler otomobillerden hemen çarpışmanın kıyısında iniyorlar, daha arabadan atlarken ateş açıyorlardı. Çarpışmanın en acil anında, zafer henüz ortadayken ve en önemsiz bir kuvvet bile kesin sonuca ulaştırabilecekken, Gallieni eli tüfek tutan kim varsa toplayıp düşmanın sağ kanadının ucuna yollamıştı. Askerlik bürolarının yazmanları, hademeler, polisler, jandarmalar, hepsi rengârenk bir kitle oluşturarak son atılışa destek vermeye gitmişlerdi.</p>

  <p class="normal">Ve pazar akşamı, o üç "kuşatma" arkadaşıyla birlikte, binlerce Parislinin arasında Boulogne Ormanı'nda güneşlenirken, gazetelerin ikinci baskılarından kentin yanı başında olup biten ve uzaklaşmakta olan çarpışmanın büyük bir meydan savaşı, bir zafer olduğunu öğrenmişti.</p>

  <p class="normal">— Çok şey gördüm, Madam Desnoyers... Büyük şeyler anlatabilirim.</p>

  <p class="normal">Dona Luisa da onaylıyordu: Evet, doğrusu Argensola çok şey görmüştü... Vedalaşırken ona destek önerdi. Oğlunun arkadaşıydı ve isteklerine alışkındı. Zaman değişmişti artık: Don Marcelo şimdi sınırsız bir cömertlikteydi... Ama bohem Argensola efendice bir hareketle onu durdurdu: Bolluk içinde yaşıyordu. Julio onu malına idareci olarak atamıştı. Amerika'daki ciroyu banka yatırılmış bir meblâğ olarak kabul etmişti, moratoryum kararnameleri uyarınca belli bir yüzdeyi çekebiliyorlardı. Arkadaşı evin bakımı için paraya gereksinimi olduğunda bir çek göndermeyi hiç ihmal etmiyordu. Ömründe hiç bu kadar rahat yaşadığı olmamıştı. Savaşın iyi yanları da vardı aslında... Ama güzel alışkanlıkları kaybetmemek için bir kez daha servis merdiveninden çıkıp bir sepet dolusu şarap şişesi alacağını belirtti...</p>

  <p class="normal">Kız kardeşinin gidişinden sonra Dona Luisa kiliseye artık yalnız başına yönelir olmuştu, ta ki bir gün kendisine beklenmedik bir arkadaş çıktı.</p>

  <p class="normal">— Anne, ben de sizinle geliyorum...</p>

  <p class="normal">Chichì'ydi bu, apansızın iman ateşiyle yanmaya başlamıştı.</p>

  <p class="normal">Artık gürültülü ve erkeksi neşesiyle evi şenlendirmez olmuştu; artık hayali bıçaklarla düşmanlarını tehdit etmiyordu. Rengi solmuştu, hüzünlenmişti, gözlerini mor halkalar çevreliyordu. Alnının bir yanına ağır, yepyeni düşünceler yığılmış gibi başını bir tarafa eğiyordu.</p>

  <p class="normal">Dona Luisa kilisede onu kıskanç bir küçümsemeyle gözlüyordu. Gözleri kendisininkiler gibi yaşlıydı; kendisi gibi yüreğinden koparak dua ediyordu... ama ağabeyi için olmadığı kesindi. Anılarında Julio ikinci plana itilmişti. Tehlikede olan bir başka erkek dolduruyordu düşüncelerini.</p>

  <p class="normal">Lacour'ların en küçüğü artık rütbesiz asker olmadığı gibi Paris'te de değildi.</p>

  <p class="normal">Biarritz'e vardıklarında, Chichì "şeker asker"inin yiğitliklerini kaygıyla dinlemişti. Heyecandan yüreği çarpıntılar içinde, onun hangi tehlikelere göğüs germiş olduğunu bilmek istemişti, "levazım hizmeti"ndeki delikanlı da ona birlikler Paris yakınlarında çarpışırlarken, dış mahallelerden topçu ateşi duyulurken büroda çektiği tedirginliği anlatmıştı. Babası onu Bordeaux'ya götürmek istemişti, ama son dakikadaki idari aksaklıklar yüzünden başkentte kalmıştı.</p>

  <p class="normal">Ama daha fazla bir şey yapmıştı. Zorlu çabalar gösterildiği gün, bölge komutanı eli silah tutan tüm erkekleri otomobillere bindirip yolladığında, hiç çağrılmadan bir tüfek kapmış, bürosundaki diğer arkadaşlarıyla birlikte bir araca atlamıştı. Dumandan, ateşe verilmiş evlerden, ölülerden ve yaralılardan başka şey görmemişti. Görüş alanından bir grup tutsak <span class="ideitalik">uhlan</span>'dan<sup class="calibre2"><a href="../Text/Mahserin%20DortAtlisi_split_022.html#footnote-100-36" id="footnote-100-36-backlink">[36]</a></sup> başka Alman geçmemişti. Birkaç saat bir yolun kenarına uzanmış olarak ateş etmişti... Hepsi o kadar.</p>

  <p class="normal">O an için Chichì'ye bu yetmişti. Çarpışmaya topu topu birkaç saat de katılmış olsa, bir Marne kahramanının nişanlısı olmakla gurur duymuştu. Gel gelelim günler geçtikçe suratı asılmaya başlamıştı.</p>

  <p class="normal">Rütbesiz asker olan René ile sokağa çıkmaktan rahatsız oluyordu, üstelik levazım hizmetindeydi... Cephede çarpışmakta olan erkeklerinin anısıyla ateşlenmiş ya da onlardan birinin ölümünden ötürü yas giysilerine bürünmüş kasaba kadınları saygısızlığı saldırganlığa vardırıyorlardı. O cumhuriyetçi prensin inceliği ve zarafeti onları sinirlendiriyordu adeta. Birkaç kez aralarından geçtiklerinde, genç kız "savaştan kaytaranlar"a karşı ağır sözler edildiğini duydu.</p>

  <p class="normal">Ağabeyinin Fransız olmadığı halde cepheye gitmiş olması gözünde Lacour'un konumunu büsbütün kabul edilmez hale sokuyordu. Nişanlısı bir "kaytarıcı"ydı. Kız arkadaşları nasıl da güleceklerdi!..</p>

  <p class="normal">Senatörün oğlu hiç kuşkusuz onun düşüncelerini sezdi, bu nedenle yüzündeki rahat gülümseme soldu. Üç gün boyunca Desnoyers'lerin evine ayak atmadı. Hepsi bürodaki işler yüzünden gelemediğini sandılar.</p>

  <p class="normal">Ve bir sabah, Chichì bakır tenli nedimelerinden biriyle Bois de Boulogne Bulvarı'na yönelmişti ki, karşıdan bir askerin geldiğini gördü.</p>

  <p class="normal">Gıcır gıcır, yeni gri-mavi renkte bir üniforma giymişti, Fransız ordusunun seçtiği "ufuk" renginde. Kepinin bağı sırmalıydı, kollarında da bir ufak sırmalı dörtgen vardı. Gülümseyişinden, ellerini uzatışından, güvenle kendisine doğru ilerleyişinden tanıdı onu. René subay olmuştu!.. Nişanlısı asteğmendi!</p>

  <p class="normal">— Evet, dayanamaz olmuştum... Fazlasıyla laf işittim.</p>

  <p class="normal">Babasına duyurmadan, ahbaplarını kullanarak birkaç günde bu değişimi başarmıştı. Ecole Centrale öğrencisi niteliğiyle ihtiyat topçu asteğmeni olabiliyordu ve cepheye gönderilmek istemişti. Levazım hizmeti bitmişti!.. İki güne kalmayacak, savaşa katılacaktı.</p>

  <p class="normal">— Sen bunu yaptın ha! –diye haykırdı Chichì–. Sen bunu yaptın ha!..</p>

  <p class="normal">Benzi atmış, bakıyordu ona, gözleri koskocaman açılmıştı, hayranlıktan onu neredeyse yiyecekti bu gözler.</p>

  <p class="normal">— Gel buraya, zavallım... Gel buraya, tatlı askerim benim... Sana bir borcum var.</p>

  <p class="normal">Ve nedimesine sırtını döndü, nişanlısına hemen önlerindeki köşeyi döndürdü. Orada da durum farksızdı; yan sokak da bulvar kadar kalabalıktı. Ama meraklılar Chichì'nin umurunda bile değildi!.. Kollarını coşkuyla onun boynuna doladı, nişanlısının dışında hiçbir şey görmüyor, duymuyordu.</p>

  <p class="normal">— Al... al sana.</p>

  <p class="normal">Yüzüne şapur şupur iki şiddetli, saldırgan öpücük kondurdu.</p>

  <p class="normal">Ardından birden bacakları titredi, bayılacak gibi oldu, mendilini gözlerine götürdü, umutsuz bir ağlamadır tutturdu.</p>
</body>
</html>
