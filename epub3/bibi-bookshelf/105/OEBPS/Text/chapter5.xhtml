<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Beyaz Geceler</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="html5_section">
    <h1 class="baslik1">Dördüncü gece</h1>

    <p>Tanrım, bütün bunlar nasıl sona erdi! Bütün bunlar ne şekilde sona erdi!</p>

    <p>Saat dokuzda oradaydım. Çoktan gelmişti. Daha uzaktan fark ettim onu; o zamanki, ilk seferdeki gibi kıyının korkuluklarına yaslanmış duruyordu ve ben ona yaklaşırken beni duymadı.</p>

    <p>“Nastenka!” diye seslendim ona, heyecanımı güçlükle bastırarak.</p>

    <p>Hızla bana döndü.</p>

    <p>“Haydi!” dedi, “Haydi! Çabuk!”</p>

    <p>Ona hayretle baktım.</p>

    <p>“Haydi, nerede mektup? Mektubu getirdiniz mi?” diye yineledi, eliyle korkuluğu tutarak.</p>

    <p>“Hayır, bende bir mektup yok,” dedim sonunda, “yani hâlâ gelmedi mi?”</p>

    <p>Korkunç biçimde sarardı ve uzun zaman kıpırdamadan bana baktı. Onun son umudunu da kırmıştım.</p>

    <p>“İyi, Tanrı’ya emanet olsun!” dedi sonunda kesik kesik bir sesle, “Tanrı’ya emanet olsun, beni böyle bıraktığına göre.”</p>

    <p>Gözlerini indirdi, sonra bana bakmak istedi, ama yapamadı. Birkaç dakika daha heyecanını yenmeye çalıştı, ama birden öte yana döndü, kıyının korkuluğuna dayadı dirseklerini ve gözyaşlarına boğuldu.</p>

    <p>“Yeter, yeter!” diye atıldım, ama ona bakarken konuşmaya devam edecek gücü bulamadım, yani ne söyleyecektim ki?</p>

    <p>“Beni avutmayın,” dedi ağlayarak, “ondan bahsetmeyin bana, geleceğini, beni böyle vahşice, bu şekilde acımasızca bir kenara atmadığını söylemeyin. Ne için, ne için? Gerçekten mektubumda, o zavallı mektupta bir şey mi vardı?..”</p>

    <p>Burada hıçkırıklar sesini boğdu; ona bakarken kalbim parçalanıyordu.</p>
    <hr class="h-margin"/>

    <p>“Ah, bu çok acımasız, çok vahşi bir şey!” diye başladı tekrar. “Ve tek bir satırcık yok, tek bir satırcık! Yanıt verip ona gerekmediğimi, beni geri çevirdiğini söyleseydi; üç gündür tek bir satırcık yok! Ne kolay onun için zavallı, günahsız, onu sevdiği için suçlu olan bir kızı incitmek, ona hakaret etmek! Ah, bu üç gün nasıl katlandım! Tanrım! Tanrım! Ona ilk seferinde nasıl kendim gittiğimi, karşısında kendimi alçalttığımı, ağladığımı, bir damla aşk için ona yalvardığımı hatırlıyorum. Ve bunun ardından!.. Dinleyin,” dedi bana dönerek ve kara küçük gözleri kıvılcımlandı, “yani bu böyle olmaz! Bu böyle olamaz; bu doğal değil! Ya siz ya ben yanıldık; belki de, mektubu almadı? Belki de, bu vakte dek hiçbir şeyden haberi olmadı? Nasıl olur, siz düşünün, söyleyin bana, Tanrı aşkına, açıklayın bana –ben bunu anlayamıyorum–, bana nasıl bu kadar barbarca, kaba davranabilir? Tek bir haber yok! Ama yeryüzündeki en düşük insana bile daha merhametli davranılır. Belki de, bir şeyler duydu, belki de, biri ona benden bahsetti!..” diye bağırdı beni sorulara boğarak. “Siz ne düşünüyorsunuz?”</p>

    <p>“Dinleyin, Nastenka, yarın sizin adınıza ona gideceğim.”</p>

    <p>“Yani!”</p>

    <p>“Ona her şeyi soracağım, ona her şeyi anlatacağım.”</p>

    <p>“Yani, ne!”</p>

    <p>“Siz bir mektup yazın. Hayır demeyin, Nastenka, hayır demeyin! Ben onu davranışınıza saygı duymaya zorlayacağım, her şeyi öğrenecek ve eğer...”</p>

    <p>“Hayır, dostum, hayır,” diye sözümü kesti, “yeter! Başka tek kelime yok, benden tek kelime, tek satırcık yok – yeter! Onu tanımıyorum, onu sevmiyorum artık, ben onu u...nu...ta...cağım...”</p>

    <p>Sözünü bitiremedi.</p>

    <p>“Sakin olun, sakin olun! Buraya oturun, Nastenka,” dedim, onu banka oturtarak.</p>

    <p>“Ben sakinim. Tamam! Bu kadar! Bunlar gözyaşı, bunlar kurur! Ne sanıyorsunuz, kendimi mahvedeceğimi, boğacağımı mı?”</p>

    <p>Kalbim doluydu; konuşmak istedim, ama yapamadım.</p>

    <p>“Dinleyin!” diye devam etti koluma girerek, “Söyleyin: Siz böyle davranır mıydınız? Siz size kendisi gelen kızı bırakmazdınız, onu zayıf, budala kalbine çevrilmiş arsız alayların ortasına atmazdınız değil mi? Siz onu korumaz mıydınız? Onun yalnız olduğunu, kendine bakamadığını, kendini size duyduğu aşktan alıkoyamadığını, onun suçlu olmadığını, onun, sonuçta, suçlu olmadığını... Onun hiçbir şey yapmadığını düşünürdünüz siz!.. Ah, Tanrım, Tanrım!..”</p>

    <p>“Nastenka!” diye bağırdım sonunda, heyecanımı dizginlemeyi başaramayıp, “Nastenka! Bana işkence ediyorsunuz! Kalbimi dağlıyorsunuz, beni öldürüyorsunuz, Nastenka! Susamayacağım! Sonunda konuşmak zorundayım, burada, kalbimde kaynaşan şeyi anlatmak zorundayım...”</p>

    <p>Bunu söyleyerek, banktan kalktım. Elimi tuttu ve hayretle baktı bana.</p>

    <p>“Neyiniz var?” dedi sonunda.</p>

    <p>“Dinleyin!” dedim kararlı biçimde. “Beni dinleyin, Nastenka! Şimdi söyleyeceğim şey, hepten saçmalık, hem utanmazlık, hem budalalık! Bunun hiç olamayacağını biliyorum, ama susamayacağım. Size şimdi acı veren şey adına, size şimdiden yalvarırım, beni affedin!..”</p>

    <p>“Ama, ne, ne?” dedi ağlamayı kesip dikkatle bana bakmaya koyularak, o sırada hayret dolu gözlerinde tuhaf bir merak ışıldıyordu, “Neyiniz var?”</p>

    <p>“Bu olanaksız, ama sizi seviyorum, Nastenka! İşte bu! Yani, böylece her şey söylenmiş oldu!” dedim elimi çekip. “Şimdi göreceğiz, benimle şu anda konuştuğunuz gibi konuşabiliyor musunuz yine, yani, sözlerimi dinleyecek misiniz?..”</p>

    <p>“Ama, ne var, ne var?” diye sözümü kesti Nastenka, “Ne var bunda? Yani, beni sevdiğinizi uzun zamandır biliyorum, ama bana öyle geldi ki, siz beni, basitçe, öylesine seviyorsunuz... Ah, Tanrım, Tanrım!”</p>

    <p>“Başlangıçta öyleydi, Nastenka, ama şimdi, şimdi... tıpkı sizin gibi, sizin valizinizle ona gittiğiniz zamanki gibi seviyorum. Sizinkinden de kötü, Nastenka, çünkü o zaman o kimseyi sevmiyordu, sizse seviyorsunuz.”</p>

    <p>“Ne söylüyorsunuz böyle bana! Ben, yani, sizi hiç anlamıyorum. Ama dinleyin, ne için bu, yani ne için değil, neden bunu böyle, böyle birden... Tanrım! Aptalca konuşuyorum! Ama siz...”</p>

    <p>Ve Nastenka tümden şaşkınlaştı. Yanakları kızardı; gözlerini indirdi.</p>

    <p>“Ne yapayım, Nastenka, ne yapayım? Suçluyum, güveninizi kötüye kullandım... Ama hayır, hayır, suçlu değilim, Nastenka; bunu duyuyor, hissediyorum, çünkü kalbim bana haklı olduğumu söylüyor, çünkü sizi hiçbir şekilde incitemem, hiçbir şekilde rahatsız edemem! Sizin dostunuzdum; ama, işte şimdi de dostunuzum; hiçbir şekilde değişmedim. İşte gözyaşlarım akıyor, Nastenka. Varsın aksınlar, varsın aksınlar – kimseye zararları yok. Kururlar, Nastenka...”</p>

    <p>“Haydi oturun, oturun,” dedi o, beni banka oturtarak, “ah, Tanrım!”</p>

    <p>“Hayır! Nastenka, oturmayacağım; daha fazla duramam burada, siz artık beni görmek istemezsiniz; ben her şeyi söyleyeceğim ve gideceğim. Sadece sizi sevdiğimi hiç öğrenemeyebilirdiniz demek istiyorum. Sırrımı saklayabilirdim. Size şimdi, şu dakikada işkence etmiyor olabilirdim bencilliğimle. Hayır! Ama artık dayanamadım; siz kendiniz lafı buraya getirdiniz, kabahat sizde... bütün kabahat sizde, bende değil. Beni yanınızdan kovamazsınız...”</p>

    <p>“Ama hayır, hayır, sizi kovmuyorum ki, hayır!” dedi Nastenka, utancını elinden geldiğince gizleyerek, zavallıcık.</p>

    <p>“Beni kovmuyor musunuz? Hayır! Ama ben kendim sizden kaçmak istiyordum. Gideceğim de, hele bir her şeyi söyleyeyim, çünkü burada konuştuğunuz zaman, kendimi tutamadım, burada ağladığınız zaman, burada şey yüzünden, yani şey (artık bunun adını koyacağım, Nastenka), sizi geri çevirmeleri yüzünden, aşkınızı bir kenara itmeleri yüzünden acı çektiğiniz zaman, hissettim, duydum kalbimde sizin için Nastenka, çok büyük bir sevgi olduğunu, çok büyük bir sevgi!.. Ve size bu sevgiyle yardım edemediğim için öyle canım sıkıldı ki... kalbim paramparça oldu, ve ben, ben – susamazdım, konuşmalıydım, Nastenka, konuşmalıydım!..”</p>

    <p>“Evet, evet! Anlatın bana, benimle öyle konuşun!” dedi Nastenka garip hareketlerle. “Size belki de, tuhaf gelecek sizinle konuşuyor olmam, ama... konuşun! Size sonra anlatacağım! Size her şeyi anlatacağım!”</p>

    <p>“Bana acıyorsunuz, Nastenka; siz sadece acıyorsunuz bana, sevgili dostum! Olan olmuştur artık! Söylenen geri gelmez! Öyle değil mi? Eh, yani siz artık her şeyi biliyorsunuz. Yani, bu ayrılık noktası. Eh, iyi! Doğrusu bütün bunlar mükemmel; ama dinleyin. Siz oturup ağladığınızda, ben kendi kendime düşündüm (ah, bırakın söyleyeyim ne düşündüğümü!), düşündüm ki (yani bu, artık şüphesiz ki olamaz, Nastenka), düşündüm ki siz... düşündüm ki siz orada bir şekilde... yani, kesinlikle bir şekilde tuhaf bir biçimde, artık onu sevmeyeceksiniz. O zaman, –ben bunu dün ve üçüncü gün düşündüm, Nastenka– o zaman öyle şeyler yapacaktım, beni sevesiniz diye öyle şeyler yapacaktım ki: Sonuçta dediniz, siz kendiniz dediniz, Nastenka, beni neredeyse gerçekten sevdiğinizi. Yani, daha ne olsun? Yani, işte söylemek istediklerimin neredeyse hepsi bu; geriye bir beni sevseydiniz o zaman ne olacaktı onu söylemek kalıyor, sadece bu, başka hiçbir şey! Dinleyin, dostum –çünkü siz yine de dostumsunuz benim–, ben, şüphesiz, basit, zavallı, öyle önemsiz biriyim ki, tabii konu bu değil (doğru dürüst konuşamıyorum, kafam karman çorman, Nastenka), ama sizi öyle sevecektim, öyle sevecektim ki eğer siz onu, o tanımadığım kimseyi sevseydiniz ve sevmeye devam etseydiniz, yine de fark etmeyecektiniz, benim sevgimin bir şekilde orada sizin için durduğunu. Siz sadece duyacaktınız, siz sadece her an hissedecektiniz ki yanı başınızda minnettar, çok minnettar bir kalp atıyor, sizin için... Ah, Nastenka, Nastenka! Bana ne yaptınız!..”</p>

    <p>“Ağlamayın, ağlamanızı istemiyorum,” dedi Nastenka, banktan hızla kalkarak, “yürüyelim, kalkın, benimle yürüyün, ağlamayın ama, ağlamayın,” dedi gözyaşlarımı mendiliyle silerek, “haydi, yürüyelim şimdi; ben de size bir şeyler söylemeye çalışayım... Evet, tabii beni artık terk etti, tabii unuttu beni, ben hâlâ onu sevsem de (sizi kandırmak istemem)... ama, dinleyin, yanıt verin bana. Eğer ki ben, diyelim, sizi sevseydim, yani ben sadece... Ah, dostum, dostum! Düşünüyorum da, düşünüyorum da sizi âşık olmadığınız için övdüğüm zaman sevginizle nasıl alay ettiğimi, ona nasıl güldüğümü!.. Ah, Tanrım! Nasıl oldu da bunu öngöremedim, nasıl öngöremedim, nasıl böyle budala oldum, ama... yani, yani, karar verdim, her şeyi söyleyeceğim...”</p>

    <p>“Dinleyin, Nastenka, biliyor musunuz ki ben uzak duracağım sizden, işte o kadar! Ben size sadece işkence ediyorum. İşte siz şimdi pişmanlık duydunuz güldüğünüz için, ama ben istemiyorum, evet, istemiyorum, sizin kendi acınız dışında... ben, kuşkusuz, suçluyum, Nastenka, hoşça kalın!”</p>

    <p>“Durun, beni dinleyin: Bekleyebilir misiniz?”</p>

    <p>“Neyi bekleyeceğim, nasıl?”</p>

    <p>“Onu seviyorum; ama bu geçecek, bu geçmeli, bu geçmeden olmaz; geçiyor hatta, duyuyorum... kim bilir, belki de, bugünden sona erer, çünkü ondan nefret ediyorum, çünkü siz burada benimle birlikte ağlarken o bana güldü, çünkü siz beni geri çevirmediniz onun gibi, çünkü siz seviyorsunuz, ama o sevmedi beni, çünkü ben sizi, sonuçta ben de seviyorum... evet, seviyorum! Sizin beni sevdiğiniz gibi seviyorum; tabii ben de bunu sizden önce söyledim, siz de işittiniz – seviyorum çünkü siz ondan iyisiniz, çünkü siz ondan daha soylusunuz, çünkü, çünkü o...”</p>

    <p>Zavallıcığın heyecanı öyle güçlüydü ki bitiremedi, başını omzuma, sonra göğsüme yasladı ve acıyla ağlamaya başladı. Onu yatıştırmaya, inandırmaya çalıştım, ama duramıyordu; hep elimi sıkıyor ve hıçkırıklar arasında şöyle diyordu: “Bekleyin, bekleyin; şimdi duracağım! Size söylemek istediğim... siz sanmayın ki, bu gözyaşları... bu sırf, zayıflıktan, bekleyin, şimdi geçecek...” Sonunda durdu, gözyaşlarını sildi ve tekrar yürümeye koyulduk. Ben konuşmak istiyordum, ama o daha uzun süre hep benden beklememi istedi. Sustuk... Sonunda kendini topladı ve konuşmaya başladı...</p>

    <p>“Aslında,” diye başladı zayıf ve titrek, ama, dosdoğru kalbime saplanan ve onda tatlı tatlı inleyen bir şeyin içinde birdenbire ışıldamaya başladığı bir sesle, “sanmayın ki ben öyle vefasız ve uçarıyım, sanmayın ki ben öyle kolayca ve hemen unutup değişebilirim... Bütün bir yıl onu sevdim ve Tanrı şahidimdir ki hiç, hatta düşüncede bile hiç ona sadakatsiz olmadım. O bunu hor gördü; o benimle alay etti – Tanrı’ya emanet olsun! Ama beni yaraladı ve kalbimi incitti. Ben... ben onu sevmiyorum çünkü ancak asil olan, beni anlayan, yüce gönüllü birini sevebilirim; çünkü öyleyim ben ve o bana layık değil; yani, Tanrı’ya emanet olsun! İyi ki böyle yaptı, yoksa onun böyle biri olduğunu daha sonra öğrenecek ve aldanmış olacaktım... Eh, bitti! Ama kim bilir, sevgili dostum,” diye sürdürdü elimi sıkarak, “kim bilir, belki de, benim bütün aşkım sahte, hayalî bir histi, belki de, ninemin dizi dibinde oturduğum için bir haylazlık, bir saçmalık olarak başlamıştı? Belki de başka birini sevmeliydim, onu değil, öyle birini değil, başka birini, benim için üzülen ve, ve... Eh, bırakalım, bırakalım bunu,” diye kestirip attı Nastenka, heyecandan tıkanarak, “size sadece şunu söylemek istemiştim... size söylemek istemiştim ki, eğer, onu sevmeme (hayır, onu sevmiş olmama) rağmen, eğer buna rağmen, hâlâ diyorsanız ki... eğer aşkınızın sonunda benim kalbimden bir öncekini silip atacak kadar büyük olduğunu hissediyorsanız... eğer bana merhamet göstermek isterseniz, eğer beni tesellisiz, umutsuz bir halde, tek başıma kaderime bırakmak istemezseniz, eğer beni şimdi sevdiğiniz gibi, hep sevmek isterseniz, yemin ederim ki minnettarım... aşkım sonunda sizin aşkınıza layık olacaktır... Şimdi elimi tutacak mısınız?”</p>

    <p>“Nastenka,” diye bağırdım, hıçkırıklardan tıkanarak, “Nastenka!.. Ah Nastenka!”</p>

    <p>“Ama, yeter, yeter! Ama, artık kesinlikle yeter!” diye konuştu, kendine güçlükle hâkim olarak, “Yani, artık her şey söylendi; değil mi? Öyle değil mi? Eh, hem siz mutlusunuz, hem ben mutluyum; bu konuda tek bir söze gerek yok artık; yeter; acıyın artık bana... Başka şeylerden bahsedelim, Tanrı aşkına!..”</p>

    <p>“Evet, Nastenka, evet! Bu konu yeter, artık ben mutluyum ben... Yani, Nastenka, yani, başka şeyden bahsedelim, hemen, hemen bahsedelim; evet! Ben hazırım...”</p>

    <p>Ne konuşacağımızı bilmiyorduk, gülüyorduk, ağlıyorduk, birbiriyle ilişkisiz ve anlamsız binlerce şey konuşuyorduk; kaldırımda yürüyor, sonra ansızın geri dönüp caddenin karşısına geçmeye kalkışıyorduk; sonra duruyor ve yine kıyıya dönüyorduk; çocuklar gibiydik...</p>

    <p>“Şu anda yalnız yaşıyorum, Nastenka,” dedim ben, “ama ilerde... Yani, tabii, ben, bilirsiniz, Nastenka, yoksulum, topu topu bin iki yüz rublem var, ama bu önemli değil...”</p>

    <p>“Elbette, hiç değil, ninemin pansiyonu var; yani bize yük olmaz. Ninemi de almak gerek.”</p>

    <p>“Elbette, nineyi de almak lazım... Yalnız şu Matryona...”</p>

    <p>“Ah, bizde de Fyokla var!”</p>

    <p>“Matryona iyidir, ama tek kusuru var; hayal gücünden yoksundur, Nastenka, kesinlikle hiç hayal gücü yoktur onun; ama ne önemi var!..”</p>

    <p>“Fark etmez; onlar ikisi idare edebilir; ama siz yarın bize taşınacaksınız.”</p>

    <p>“Size! Nasıl olur? İyi, hazırım...”</p>

    <p>“Evet, bizde oda kiralarsınız. Yukarda, bir tavan aramız var; boş duruyor; yaşlı, iyi yürekli bir kiracı vardı, kadın gitti ve ninem, biliyorum ki genç bir erkeğin gelmesini istiyor; ‘Neden genç biri?’ diye soruyorum, şöyle yanıt veriyor: ‘Hiç yani, iyice yaşlandım artık, ama Nastenka, sakın aklından onu sana koca olsun diye aldığım falan geçmesin.’ Ben de bunun için olduğunu tahmin ettim...”</p>

    <p>“Ah, Nastenka!..”</p>

    <p>Ve ikimiz birden gülmeye başladık.</p>

    <p>“Ama, yeter, yeter. Ya siz nerede yaşıyorsunuz? Unutuyordum.”</p>

    <p>“U... Köprüsü’nün orada, Barannikov’un evinde.”</p>

    <p>“Büyükçe bir ev değil mi orası?”</p>

    <p>“Evet, büyükçe bir ev.”</p>

    <p>“Ah, biliyorum, güzel bir ev; yine de siz çıkın oradan ve hemen bize gelin...”</p>

    <p>“Yarın, Nastenka, yarın; oraya daire için bir miktar borcum var, ama önemsiz bir şey... Yakında maaş alacağım...”</p>

    <p>“Zaten biliyor musunuz, ben, belki de, ders vereceğim; bir şeyler öğrenip sonra ders vereceğim...”</p>

    <p>“Eh bu da harika... ben de yakında ikramiye alacağım, Nastenka...”</p>

    <p>“Yani siz işte yarın benim kiracım olacaksınız...”</p>

    <p>“Evet, ve <em>Sevil Berberi</em>’ne gideceğiz, çünkü onu yakında yine sahneleyecekler.”</p>

    <p>“Evet, gidelim,” dedi gülerek Nastenka, “hayır, en iyisi biz <em>Berber</em>’e gitmeyelim, başka bir şeye...”</p>

    <p>“Eh iyi, başka bir şeye gideriz; şüphesiz, bu daha iyi olur, nasıl akıl edemedim...”</p>

    <p>Böyle konuşarak, birlikte bir dumanın, sisin içindeymişiz gibi, ne yaptığımızı, kendimizi bilmiyormuş gibi yürüyorduk. Bir duruyor ve uzun süre aynı yerde konuşuyorduk, bir tekrar yola koyuluyor ve Tanrı bilir nereye gidiyorduk ve yine gülüşler, yine gözyaşları... Bazen Nastenka hemen eve gitmek istiyor, ben engel olmaya cesaret edemiyor ve ona evine kadar eşlik etmek istiyordum; yola koyuluyor ve birden on beş dakika geçmeden kendimizi kıyıda, bankımızın yanında buluyorduk. Bazen iç çekiyor ve gözyaşlarına boğuluyordu; ben çekiniyor, buz kesiliyordum... Ama o zaman da o elimi yakalıyor ve beni yürümeye, gevezelik etmeye, konuşmaya sürüklüyordu...</p>

    <p>“Vakti geldi artık, eve gitmemin vakti geldi; sanırım, çok geç oldu,” dedi sonunda Nastenka, “bu kadar çocukluk ettiğimiz yeter!”</p>

    <p>“Evet, Nastenka, fakat ben uyuyamam artık; eve gitmeyeceğim.”</p>

    <p>“Ben de, herhalde, uyuyamam; ama siz bana eşlik edin...”</p>

    <p>“Elbette.”</p>

    <p>“Ama artık doğruca eve gidiyoruz.”</p>

    <p>“Elbette, elbette.”</p>

    <p>“Şeref sözü mü?.. Çünkü eninde sonunda eve dönmem gerek!”</p>

    <p>“Şeref sözü,” diye yanıtladım gülerek.</p>

    <p>“Eh, gidelim!”</p>

    <p>“Gidelim.”</p>

    <p>“Göğe baksanıza, Nastenka, baksanıza! Yarın harika bir gün olacak; nasıl mavi bir gök, nasıl bir ay! Baksanıza: Şu sarı bulut şimdi örtüyor onu, bakın, bakın!.. hayır, yanından geçti. Baksanıza, baksanıza!..”</p>

    <p>Ama Nastenka buluta bakmıyordu, ses çıkarmadan, olduğu yere çakılmış gibi duruyordu; ürkek bir hal almıştı, bana iyice sokuldu. Eli elimin içinde titriyordu; ona baktım... Bana daha da güçlü bir biçimde yaslandı.</p>

    <p>O sırada yanımızdan genç bir adam geçti. Bir an durdu, bize dikkatle baktı ve sonra birkaç adım ilerledi. Kalbim sıkışmıştı...</p>

    <p>“Nastenka,” dedim alçak sesle, “kim bu, Nastenka?”</p>

    <p>“Bu o!” diye yanıt verdi fısıltıyla, daha da yaklaşarak, daha da titreyerek sokuldu bana... Ben güçlükle ayakta duruyordum.</p>

    <p>“Nastenka! Nastenka! Bu sensin!” diye bir ses duyuldu arkamızdan ve aynı anda genç adam bize doğru ilerledi.</p>

    <p>Tanrım, nasıl bir çığlık! Nasıl da irkildi! Nasıl kollarımdan sıyrılıp ona doğru atıldı!.. Durdum ve ölü gibi onlara baktım. Ama Nastenka ona elini verir vermez, onun kollarına atılır atılmaz, bir anda yine bana doğru döndü, rüzgâr gibi, şimşek gibi dibimde bitti ve ben kendime gelemeden, iki koluyla boynuma sarıldı ve güçlü, ateşli biçimde öptü beni. Sonra, tek bir kelime söylemeden, tekrar ona doğru atıldı, ellerinden tutup peşinden sürükledi onu.</p>

    <p>Uzun süre durup arkalarından baktım... Sonunda birlikte gözden kayboldular.</p>
  </div>
</body>
</html>
