<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Beyaz Geceler</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="html5_section">
    <h1 class="baslik1">Nastenka’nın hikâyesi</h1>

    <p>“Hikâyenin yarısını siz zaten biliyorsunuz, yani benim yaşlı bir ninem olduğunu...”</p>

    <p>“Eğer diğer yarısı da bunun gibi kısacıksa...” diye sözünü kesecek oldum gülerek.</p>

    <p>“Susun ve dinleyin. Öncelikle şunda anlaşalım: Sözümü kesmeyin, yoksa, herhalde, şaşırırım ben. Yani, sessizce dinleyin.</p>

    <p>Yaşlı bir ninem var benim. Çok küçük bir kızken annemle babam ölünce, onun eline kaldım. Anlaşılan ninem eskiden daha zenginmiş, çünkü şimdi iyi günleri anıp duruyor. Bana da Fransızca öğretti ve sonra bir öğretmen tuttu. On beş yaşıma geldiğimde (şimdi on yedimdeyim), öğrenimi bıraktık. İşte o sırada ben bir edepsizlik yaptım; ne yaptığımı söylemeyeceğim size; pek büyük bir kusur olmadığını söylemek yeter. Ama ninem beni bir sabah yanına çağırdı ve kör olduğu için neler karıştırdığımı bilemediğini söyledi, bir iğne aldı ve benim elbisemi kendisininkine iğneleyip eğer uslu durmazsam, ömür boyu böyle oturacağımızı söyledi. Kısacası, ilk zamanlar bir yere gitmek mümkün değildi: Çalış, oku, öğren – hep ninemin yanında. Bir keresinde kurnazlık etmeyi denedim ve benim yerime oturması için Fyokla’yla anlaştım. Fyokla bizim hizmetçimizdir, sağırdır. Fyokla benim yerime oturdu; ninem bu sırada koltukta uyuyakaldı, ben de yakındaki bir arkadaşıma gittim. Ama işin sonu kötü oldu: Ninem ben yokken uyanmış ve ben hep sakin sakin yanında oturuyorum sanarak bir şeyler sormuş. Fyokla ninemin bir şey sorduğunu görüyor, ama kendisi bir şey duymadığından, düşünüyor, düşünüyor, ne yapsın, iğneyi çıkarıp kaçmaya kalkışıyor...”</p>

    <p>Burada Nastenka durup kahkaha atmaya başladı. Ben de onunla birlikte güldüm. Hemen kesti.</p>

    <p>“Bakın, nineme gülemezsiniz. Ben gülüyorum, çünkü bu gülünç... ne yaparsın, ninem, doğru, böyledir ama ben onu yine de iyi kötü seviyorum. Yani, o zaman da payıma düşeni aldım: Beni hemen eski yerime oturttu ve artık ı-ıh, kıpırdamak mümkün olmadı.</p>

    <p>Ama efendim, ben şunu söylemeyi unuttum, bizimki, yani ninemin kendi evidir, ufacık bir ev, topu topu üç pencere, ahşap ve ninem gibi yaşlı; yukarıdaysa bir tavan arası var; işte bizim tavan arasına yeni bir kiracı taşındı...”</p>

    <p>“Anlaşılan, eski bir kiracı da vardı?” diye lafa girdim öylesine.</p>

    <p>“Tabii şüphesiz, vardı,” diye yanıtladı Nastenka, “ama susmakta sizden becerikliydi. Doğrusu, artık dili de zar zor dönüyordu ya. Kara kuru, sağır, dilsiz, kör, topal bir ihtiyardı, sonunda dünyada yaşayamaz hale geldi de, öldü; sonra yeni bir kiracı taşındı, çünkü kiracı olmadan yaşamamız mümkün değil. Ninemle benim neredeyse tüm gelirimiz pansiyondan. Yeni kiracı da, nasıl olduysa, buraların yabancısı, gezgin, genç bir adam oldu. Pazarlık etmediğinden, ninem onu kabul etti, sonra da sorup durdu: ‘Nastenka, bizim kiracı genç mi değil mi?’ Yalan söylemek istemedim: ‘Yani, diyorum ya nine, öyle pek genç değil, yaşlı da değil.’ ‘Yani, yakışıklı mı?’ diye soruyordu ninem.</p>

    <p>Ben yine yalan söylemek istemedim. ‘Evet, yakışıklı, diyorum ya nine!’ Ninemse şöyle diyordu: ‘Ah! Felaket, felaket! Bak sevgili torunum, seni uyarıyorum, ona kapılıp gitmeyesin. Nasıl bir çağda yaşıyoruz! Bak şu işe, böyle ufak tefek bir kiracı, üstelik bir de hoş görünümlü: Eskiden böyle değildi!’</p>

    <p>Nineme kalsa her şey eskisi gibi olmalı! O eskiden daha gençmiş, güneş de eskiden daha sıcakmış, eskiden kaymak böyle çabuk ekşimezmiş – her şey eskiden! İşte ben de oturup susuyorum, kendi kendime düşünüyorum: Ne diye ninem aklımı karıştırıyor, soruyor, kiracı iyi mi, genç mi diye? Ben de öylesine, bir kere mi ne düşündüm, sonra yine düğmeleri saymaya, çorap örmeye koyuldum, sonra da tümden unuttum.</p>

    <p>Bir sabah kiracı geldi, odasının duvarlarının kâğıt kaplanacağının vaat edildiğini hatırlattı. Laf lafı açtı, ninem de gevezedir, bir ara şöyle dedi: ‘Nastenka, yatak odama git, abaküsü getir.’ Ben, niye bilmiyorum, baştan aşağı kıpkırmızı bir haldeydim, yani kiracı görmesin diye sessizce çıkaracağım yerde, iğnelenmiş oturduğumu da unutup yerimden fırlayıverdim; öyle bir atılmışım ki ninemin örtüsü de beraberimde geldi. Kiracının hakkımdaki her şeyi öğrendiğini görünce, daha da kızardım, olduğum yere çakılıp kaldım birden ve ağlamaya başladım – öyle utanmış ve alev alevdim ki o anda gözüm dünyayı görmüyordu! Ninem bağırıyordu: ‘Ne dikiliyorsun?’ – bense daha beter oluyordum... Kiracı, benim utandığımı görünce, izin isteyip hemen gitti!</p>

    <p>O günden sonra, evin girişinde hafif bir gürültü mü oldu, ben ölüp ölüp diriliyordum. Kiracı geliyor diye düşünüyor, her seferinde iğneyi sessizce çıkartıyordum. Ama her seferinde de ya gelen o olmuyor ya da içeri gelmiyordu. İki hafta geçti; kiracı Fyokla’yı kendisinde bir sürü Fransızca kitap bulunduğunu, hepsinin de güzel kitaplar olduğunu, yani okunabileceklerini söylemek üzere yolladı; ninem benim onları kendisine okumamı istemez miydi, sıkılmamak için? Ninem memnuniyetle kabul etti, ama ısrarla, kitaplar edepli mi, değil mi diye sordu; çünkü eğer kitaplar edepsizse, diyordu, Nastenka, onları okuman doğru olmaz, kötü şeyler öğrenirsin.</p>

    <p>‘Ne öğrenirim, nine? Ne yazıyor orada?’</p>

    <p>‘Aa!’ diyordu, ‘Onlarda delikanlıların kızları evlenme vaadiyle, ana babalarının evlerinden nasıl kaçırdığı anlatılır, sonra bu mutsuz kızcağızlar kaderlerine terk edilir ve en üzücü şekillerde mahvolup giderler,’ diyordu ninem, ‘Ben bu kitaplardan bir sürü okudum, üstelik her şeyi öyle harika yazmışlar ki,’ diyordu, ‘gece boyu oturup sessiz sessiz okuyorsun. Ama sen,’ diyordu, ‘Nastenka, beni dinle, onları okuma. Bu gönderilen kitaplar nasıl kitaplar?’</p>

    <p>‘Hepsi de Walter Scott romanları, nine.’</p>

    <p>‘Walter Scott romanları! Dur bir, bir entrika olmasın bunun altında? Baksana canım, aralarına bir aşk mektubu falan koymuş olmasın?’</p>

    <p>‘Hayır nine,’ diyordum, ‘mektup yok.’</p>

    <p>‘Cildin içine de bak; bazen cildin içine sıkıştırırlar o haydutlar!..’</p>

    <p>‘Hayır nine, cildin altında da bir şey yok.’</p>

    <p>‘Eh hadi bakalım!’</p>

    <p>Böylece Walter Scott okumaya başladık ve bir ay içinde hemen hepsini okuduk. O da yenilerini gönderdi, Puşkinleri gönderdi, öyle ki sonunda kitapsız yapamaz hale geldim ve Çin prensiyle nasıl evleneceğimi düşünür oldum.</p>

    <p>Kiracımızla merdivenlerde bir kere tesadüf ettiğimizde durum böyleydi. Ninem beni bir yere göndermişti. Durdu, ben kızardım, o da kızardı; yine de gülümsedi, selam verdi, ninemin sağlığını sordu ve konuştu: ‘Nasıl, kitapları okudunuz mu?’ Yanıt verdim: ‘Okudum.’ ‘Hangisini,’ dedi, ‘daha çok sevdiniz?’ Ben de şöyle dedim: ‘En çok Ivanhoe ile Puşkin’i sevdim.’ Bu karşılaşma böyle sona erdi.</p>

    <p>Bir hafta sonra ona yine merdivende yakalandım. Bu sefer ninem bir yere göndermemişti, benim bir yere gitmem lazımdı. Saat üçtü, kiracı bu sırada eve geldi. ‘İyi günler!’ dedi. Ben de ona ‘İyi günler!’ dedim.</p>

    <p>‘Nasıl,’ dedi, ‘bütün gün nineyle birlikte oturmaktan canınız sıkılmıyor mu?’</p>

    <p>Bana böyle sorunca, ne diyeceğimi bilemeyip kızardım bozardım ve herhalde bu yüzden, başka konular açtı. Artık yanıt vermeyip gitmek istiyordum, ama güç bulamadım kendimde.</p>

    <p>‘Baksanıza,’ dedi, ‘siz iyi yürekli bir kızsınız! Sizinle böyle konuştuğum için affedin beni, ama, sizi temin ederim, sizin iyiliğinizi ninenizden de çok istiyorum. Hiç kız arkadaşınız, ziyaretine gidebileceğiniz biri yok mu?’</p>

    <p>Kimse olmadığını söyledim; biri vardı, Maşenka, o da Pskov’a gitmişti.</p>

    <p>‘Dinleyin,’ dedi, ‘benimle tiyatroya gitmek ister misiniz?’</p>

    <p>‘Tiyatroya mı? Ninem ne olacak?’</p>

    <p>‘Yani siz,’ dedi, ‘ninenize ses etmeden...’</p>

    <p>‘Hayır,’ dedim, ‘ben ninemi kandırmak istemiyorum. Hoşça kalın efendim!’</p>

    <p>‘Eh, hoşça kalın,’ dedi, başka da bir şey söylemedi.</p>

    <p>Ama akşam yemeğinden sonra bize geldi; oturdu, uzun süre ninemle konuştu, bir yerlere gidip gitmediğini, tanıdıkları olup olmadığını sorguladı ve birden şöyle dedi: ‘Bugün de operada bir loca kiraladım; <em>Sevil Berbe</em><em>ri</em>’ni<a class="si-noteref epub-type_noteref" href="#f29" id="ref_f29">29</a> sahneliyorlar, ahbaplarım gelmek istiyordu, ama sonra vazgeçtiler, bilet şimdi elimde kaldı.’</p>

    <p>‘<em>Sevil Berberi</em>!’ diye bağırdı ninem, ‘Şu eskiden sahnelenen Berber olmasın bu?’</p>

    <p>‘Evet,’ dedi o, ‘bu o Berber,’ ve bana doğru baktı. Ben artık her şeyi anlamıştım, kızardım ve kalbim umutla atmaya başladı.</p>

    <p>‘Ama nasıl,’ dedi ninem, ‘nasıl bilmem. Eskiden ev tiyatrosunda Rozina’yı oynamıştım!’</p>

    <p>‘Bugün gitmek istemez misiniz?’ dedi kiracı, ‘Bileti size hediye edebilirim.’</p>

    <p>‘Evet, olabilir, gidelim,’ dedi ninem, ‘niye gitmeyecekmişiz? Benim Nastenka da hiç tiyatroya gitmemişti.’</p>

    <p>Tanrım, ne mutluluk! Hemen hazırlandık, giyindik ve yola çıktık. Ninem kör olsa da, müzik dinlemeyi arzu ediyordu ve ayrıca, iyi yürekli bir ihtiyarcıktı: Daha çok beni eğlendirmek istiyordu, bize kalsa hiç gidemezdik. <em>Sevil Berberi</em>’nden bende ne izlenim kaldı, size söylemeyeceğim, ama bütün o gece boyunca kiracımız bana öyle hoş baktı, benimle öyle hoş konuştu ki, sabahleyin onunla tek başıma gitmemi teklif ederek beni sınadığını hemen anladım. Ah, ne mutluluk! Öyle gururla, öyle neşeli uykuya daldım, öyle çarpıyordu ki kalbim, hafif bir ateşe yakalandım ve bütün gece <em>Sevil Berberi</em>’ni sayıkladım.</p>

    <p>Bunun ardından artık daha sık gelir sandım – öyle olmadı. Neredeyse hiç gelmez oldu. Öyle ki ayda bir kere uğrar oldu, o da sırf tiyatroya davet etmek için. Sonra iki kez daha gittik. Ama artık bundan hiç hoşlanmıyordum. Onun bana nineme hapis olduğum, yapacak başka da bir şeyim olmadığı için sadece acıdığını anladım. Günden güne, bir şeyler oluyordu bana: Otursam oturamıyorum, okusam okuyamıyorum, çalışsam çalışamıyorum, bazen gülüyorum ve nineme ters gelen bir şeyler yapıyorum, bazen de sadece ağlıyorum. Sonunda, iyice zayıfladım ve az kalsın hasta oluyordum. Opera sezonu geçti ve kiracı bize hiç uğramaz oldu; karşılaştığımızda da, tahmin edersiniz, hep merdivende karşılaşıyorduk; öyle sessiz, öyle ciddi selam veriyordu ki, sanki konuşmak da istemiyordu ve merdivenlerden inip kapıya vardığında, ben hâlâ merdivenin ortasında öylece, vişne gibi kıpkırmızı bir halde kalıyordum, çünkü onunla karşılaştığım zaman kanım başıma hücum ediyordu.</p>

    <p>Artık hemen hemen sonuna geldik hikâyenin. Bundan tam bir yıl önce, mayıs ayında, kiracı bize geldi ve buradaki işini tamamladığını ve bir yıllığına Moskova’ya gideceğini söyledi. Bunu duyduğum anda, yüzüm kireç gibi oldu ve ölü gibi çöktüm koltuğa. Ninem bir şey fark etmedi, kiracıysa bizden ayrılacağını bildirip vedalaştı ve gitti.</p>

    <p>Ne yapacağım? Düşündüm durdum, üzülüp durdum, sonunda bir karara vardım. Ertesi gün gidecekti, ben de her şeyi geceleyin, ninem uyumaya çekildiğinde sona erdirmeye karar verdim. Böyle de oldu. Her şeyi, yani elbiselerimi, bir miktar çamaşırımı bir valize koydum ve valizim elimde, yarı ölü yarı canlı bir halde, kiracımızın tavan arasına çıktım. Merdivende bir saat boyunca yürümüşüm gibi geldi bana. Kapısını açtım, beni gördü ve bir çığlık attı. Hayalet gördüğümü sanarak bana su getirmeye koştu, çünkü ayaklarımın üzerinde zar zor duruyordum. Kalbim hızlı hızlı çarpıyor, başım dönüyordu ve aklım karman çormandı. Kendime gelince, ilk yaptığım şey valizimi onun yatağına bırakıp yatağa, yanına oturmak ve ellerimle yüzümü örterek iki gözüm iki çeşme ağlamaya başlamak oldu. O, herhalde, bir anda her şeyi anladı ve önümde solgun bir halde durup bana öyle kederle baktı ki kalbim parçalandı.</p>

    <p>‘Dinleyin,’ diye başladı, ‘dinleyin, Nastenka, ben bir şey yapamam; yoksul biriyim ben; daha hiçbir şeyim yok, hatta doğru dürüst bir yerim bile; sizinle evlenecek olursam, nasıl yaşarız?’</p>

    <p>Uzun süre konuştuk, ama sonunda ben kendimi kaybettim, ninemle yaşayamayacağımı, ondan kaçacağımı, beni kendine iğnelemesini istemediğimi, ne isterse yapacağımı, onunla Moskova’ya gideceğimi, çünkü onsuz yaşayamayacağımı söyledim. Hem utanç, hem aşk, hem gurur – hepsi bir anda konuşuyordu bende ve tükenmiş bir halde yatağa düştüm. Reddedilmekten çok ama çok korkuyordum!</p>

    <p>Birkaç dakika sessizce oturdu, sonra ayağa kalktı, bana doğru geldi ve elimi tuttu.</p>

    <p>‘Dinleyin, iyi yürekli, tatlı Nastenkam!’ diye başladı gözyaşlarına boğulmuş bir halde, ‘Dinleyin. Size yemin ederim eğer bir gün evlenecek durumum olursa, tereddütsüz benim mutluluğum olacaksınız; inanıyorum ki, artık bir tek siz benim mutluluğum olabilirsiniz. Dinleyin: Moskova’ya gideceğim ve orada tam bir yıl kalacağım. İşlerimi yoluna koymayı umuyorum. Döndüğüm zaman, eğer siz de beni seviyorsanız, yemin ederim size, mutlu olacağız. Ama şimdi olanaksız, yapamam, bir şeylere söz vermeye hakkım yok. Ama, tekrar ediyorum, bu eğer bir yıl sonra olmazsa, bir vakit kesinlikle olacak; tabii, eğer siz başkasını bana yeğlemezseniz, çünkü sizi birtakım sözlerle bağlamak elimde değil ve buna cesaret edemem.’</p>

    <p>İşte bana böyle söyledi ve sabah olunca da gitti. Nineme bundan ikimiz de tek kelime etmeme kararı aldık. O öyle istedi. Eh, işte benim hikâyem de sona erdi sayılır artık. Tam bir yıl geçti. Geri geldi, üç gündür burada ve, ve...”</p>

    <p>“Ve ne?” diye bağırdım hikâyenin sonunu duymak isteyerek sabırsızlıkla.</p>

    <p>“Ve bu vakte dek görünmedi!” diye yanıtladı Nastenka, kendini zar zor toparlayarak, “Ne bir ses ne bir seda...”</p>

    <p>Burada durdu, bir parça sustu, başını eğdi ve birden, elleriyle yüzünü örterek öyle bir hıçkırmaya başladı ki bu hıçkırıklardan içim parçalandı.</p>

    <p>Böyle bir sonu hiç beklemiyordum.</p>

    <p>“Nastenka!” diye başladım ürkek ve itinalı bir sesle, “Nastenka! Tanrı aşkına, ağlamayın! Nereden biliyorsunuz? Belki o daha ...”</p>

    <p>“Burada, burada!” diye atıldı Nastenka. “O burada, bunu biliyorum. Biz sözleşmiştik, o zaman, o akşam, o gitmeden önce: Biz işte size anlattığım her şeyi konuştuktan ve anlaştıktan sonra, buraya, tam da bu kıyıya gezmeye gelmiştik. Saat ondu; bu banka oturduk; o sırada ağlamıyordum, tatlı tatlı onun söylediklerini dinliyordum... Dönüşte hemen bize geleceğini ve eğer ben onu geri çevirmezsem, her şeyi nineme anlatacağımızı söylüyordu. Şimdi geldi, biliyorum, ama yok, yok!”</p>

    <p>Ve tekrar gözyaşlarına boğuldu.</p>

    <p>“Tanrım! Bu acıyı dindirecek bir şey yok mudur?” diye bağırdım, banktan tam bir umutsuzluk içinde sıçrayarak. “Söyleyin, Nastenka, ben gidip onunla görüşsem olmaz mı?..”</p>

    <p>“Bu olur mu acaba?” dedi hızla başını kaldırıp.</p>

    <p>“Hayır, sanırım, hayır!” dedim kendime gelerek. “Ama bakın ne diyeceğim: Bir mektup yazın.”</p>

    <p>“Hayır, bu olmaz, bu olamaz!” diye yanıtladı kararlılıkla, ama artık başını önüne indirmişti ve bana bakmıyordu.</p>

    <p>“Nasıl olamaz? Neden olamaz?” diye ısrar ettim fikrimde. “Ama, baksanıza, Nastenka, nasıl bir mektup! Mektup var, mektup var... Ah, Nastenka, bu böyledir! İnanın bana, inanın! Size aptalca bir öneride bulunmam ben. Bütün bunlar halledilebilir! Sizse ilk adımı atmışsınız – neden şimdi...”</p>

    <p>“Olmaz, olmaz! O zaman onu zorlamış gibi olurum...”</p>

    <p>“Ah, iyi yürekli Nastenka’m!” diye sözünü kestim güldüğümü gizlemeden, “Hayır, hayır; siz, sonuçta, haklısınız, çünkü o size söz vermiş. Gördüğüm kadarıyla, incelikli bir adam, kibar davranmış,” diye sürdürdüm, kendi savlarımın ve ikna tarzımın mantıklılığından gitgide heyecana kapılarak, “nasıl davranmış? Verdiği sözlerle kendini bağlamış. Evlenecek olursa, sizden başka kimseyle evlenmeyeceğini söylemiş; sizi de tümüyle özgür bırakmış, yani şimdi ondan vazgeçebilirsiniz isterseniz... Bu durumda ilk adımı atabilirsiniz, hakkınız var, onun önünde önceliğe sahipsiniz, yani siz, hatta, sözgelimi, isterseniz onu verilmiş olan sözden kurtarabilirsiniz de...”</p>

    <p>“Baksanıza, siz nasıl yazardınız?”</p>

    <p>“Neyi?”</p>

    <p>“İşte bu mektubu.”</p>

    <p>“Ben şöyle yazardım:</p>

    <p>“Bayım...”</p>

    <p>“Bu ille de gerekli mi, bayım?”</p>

    <p>“İlle de! Ama, niye ki? Bana göre...”</p>

    <p>“Tamam, tamam! Devam!”</p>

    <p>“Bayım!”</p>

    <p>“Beni affedin ki...”</p>

    <p>“Ama, hayır, bir affa falan gerek yok! Durumun kendisi her şeyi haklı çıkarıyor, şöyle yazın, basitçe; “Size yazıyorum. Sabırsızlığımı hoş görün; ama bütün bir yıl mutlu bir umut besledim; şimdi bu kuşku dolu günlere dayanamadığım için suçlu sayılır mıyım? Kim bilir, geri döndünüz ve belki de, beklentileriniz değişti. O zaman bu mektup size sitem etmediğimi ve sizi suçlamadığımı anlatacaktır. Sizi kalbinize söz geçiremediğiniz için suçlamıyorum; benim de kaderim böyleymiş!</p>

    <p>“Siz asil bir insansınız. Siz benim sabırsız satırlarıma gülmez ve onlardan rahatsız olmazsınız. Unutmayın ki, onları zavallı bir genç kız yazıyor, yalnız, ona öğretecek, yol gösterecek kimsesi yok ve kalbini dizginlemeyi hiç başaramamış. Ama beni ruhuma bir an için bile olsa kuşku girdiği için hoşgörün. Siz sizi sevmiş ve seven birini suçlamayı aklınızdan bile geçirmezsiniz.”</p>

    <p>“Evet, evet! Bu tam da benim düşündüğüm gibi!” diye bağırdı Nastenka ve gözlerinde mutluluk ışıldadı. “Ah! Siz sıkıntılarımı çözdünüz, sizi bana Tanrı gönderdi! Teşekkür ederim, teşekkür ederim size!”</p>

    <p>“Ne için? Beni Tanrı gönderdiği için mi?” diye yanıt verdim, heyecanla onun mutlu küçük yüzüne bakarak.</p>

    <p>“Evet, onun için de.”</p>

    <p>“Ah, Nastenka! Sonuçta başka insanlara, sırf bizimle yaşadıkları için bile olsa müteşekkiriz. Ben size benimle buluştuğunuz için, ömrüm boyunca sizi hatırlayacağım için müteşekkirim!”</p>

    <p>“Ama, yeter, yeter! Şimdi bakın, dinleyin beni: O vakit sözleşmiştik, gelir gelmez bir yere, iyi ve basit insanlar olan, bu olay hakkında hiçbir şey bilmeyen tanıdıklarımdan birine bana geldiğini haber vermek için bir mektup bırakacaktı; ya da eğer bana mektup yazamayacak olursa, zaten bir mektupta her zaman her şey söylenmez, geldiği gün, buraya, onunla buluşmayı kararlaştırdığımız yere saat on gibi gelecekti. Geldiğini biliyorum artık; ama üç gündür ne mektup göründü ne de o. Sabahleyin ninemin yanından ayrılamam. Yarın siz mektubumu bu bahsettiğim iyi insanlara verin: Onlar ona gönderirler; eğer yanıt gelirse, saat onda onu siz kendiniz getirirsiniz.”</p>

    <p>“Ama mektup, mektup! Sonuçta önce mektubu yazmak gerek! Yani ancak ertesi gün olur bu.”</p>

    <p>“Mektup...” dedi Nastenka biraz bocalayarak, “mektup... ama...”</p>

    <p>Ama konuşmayı sürdürmedi. Önce küçük yüzünü benden kaçırdı, gül gibi kızardı ve birden elimde anlaşılan çok önceden yazılmış, tamamen hazır ve kapatılmış mektubu hissettim. Tanıdık, tatlı, hoş bir hatıra geçti aklımdan!</p>

    <p>“R, o – Ro, s, i – si, n, a – na,” diye başladım.<a class="si-noteref epub-type_noteref" href="#f30" id="ref_f30">30</a></p>

    <p>“Rosina!” diye diye şarkı söyledik ikimiz, şarkı söylerken ben onu neredeyse coşkudan kucaklayacak bir haldeydim, o da kıpkırmızı olmuştu ve kara kirpiklerine inciler gibi birikmiş gözyaşları arasından gülüyordu.</p>

    <p>“Haydi, yeter, yeter! Hoşça kalın şimdi!” dedi aceleyle. “İşte size mektup, işte onu götüreceğiniz adres. Hoşça kalın! Allahaısmarladık! Yarın görüşürüz!”</p>

    <p>İki elimi birden sıktı, başıyla selam verdi ve ok gibi o ara sokağa daldı. Onu gözlerimle takip ederek uzun zaman oturdum orada.</p>

    <p>“Yarın görüşürüz! Yarın görüşürüz!” diye yankılandı kafamda, o gözden kaybolunca.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f29">
      <a class="si-backref" href="#ref_f29">29</a><span class="si-footnote-text">. İtalyan besteci Antonio Rossini’nin (1792-1868) operasıdır; Rosina bu operanın kahramanıdır. Dostoyevski 1840’lı yıllarda, Petersburg’da bu operayı sıkça dinlemişti.</span>
    </div>

    <div class="si-footnote html5_aside epub-type_footnote" id="f30">
      <a class="si-backref" href="#ref_f30">30</a><span class="si-footnote-text">. “R, o – Ro, s, i – si, n, a – na” – Rossini’nin <em>Sevil Berberi</em>’nin ikinci sahnesine, Figaro’nun Rosina’ya sevgilisine yazmasını öğütlediği, onun da daha önceden hazırladığı mektubu çıkarıp verdiği kısma gönderme.</span>
    </div>
  </div>
</body>
</html>
