<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Beyaz Geceler</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="html5_section">
    <h1 class="baslik1">Üçüncü gece</h1>

    <p>Gündüz hüzünlü, yağmurlu, ışıksız, tıpkı beni bekleyen yaşlılığım gibi geçti. Beni böyle tuhaf düşünceler, böyle karanlık hisler boğar, benim için açıklanması imkânsız sorular kafamda dolanıp durur – ama nedense onları çözmek için ne gücüm ne isteğim vardır. Bütün bunları çözmek de bana mı kalmış!</p>

    <p>Bugün görüşmeyeceğiz. Dün, vedalaşırken, göğe bulutlar toplanmaya başladı ve sis çöktü. Yarının kötü bir gün olacağını söyledim; yanıt vermedi, beklentisine karşı konuşmak istemedi; onun için yarın hem ışıklı hem açık olacaktı ve onun mutluluğunu tek bir bulut örtmeyecekti.</p>

    <p>“Yağmur yağarsa, görüşmeyiz!” dedi. “Gelmem.”</p>

    <p>Bugünkü yağmuru fark etmemiş olacağını düşündüm, yine de gelmedi.</p>

    <p>Dün bizim üçüncü buluşmamızdı, üçüncü beyaz gecemiz...</p>

    <p>Ama, sevinç ve mutluluk insanı ne kadar da güzel kılıyor! Kalp aşkla nasıl da kaynıyor! İnsan bütün kalbini bir başka kalbe akıtmak istiyor, her şey neşeli olsun, her şey gülsün istiyor. Ve bu sevinç ne kadar bulaşıcı! Dün sözlerinde öyle hoşluk, kalbinde bana karşı öyle iyilik vardı ki... Beni öyle kolluyor, bana öyle sokuluyordu, kalbime öyle bir yakınlık gösteriyor, onu öyle bir cesaretlendiriyordu ki... Ah, mutluluktan ne cilveler yapıyor insan! Bense... Bütün bunları iyi yanından alıyordum; sanıyordum ki o...</p>

    <p>Ama, Tanrım, nasıl bunu düşünebildim? Bütün bunların bana değil, bir başkasına ait olduğunu bile bile nasıl bu kadar kör olabildim; sonuçta, bu kibarlığı, bu özeni, sevgisi bile... evet, bana olan sevgisi, yakında diğeriyle buluşacak olmanın sevincinden, mutluluğunu bana da bulaştırma arzusundan başka bir şey değildi... O gelmediği zaman, bizim boş yere bekleyişimizin ardından soluveriyor, çekingen ve ürkek bir hal alıyordu. Bütün hareketleri, bütün sözleri o uçarı, oyunbaz ve neşeli halinden çıkıyordu artık. Ve tuhaf şey, bana olan ilgisini artırıyordu, sanki içgüdüsel olarak kendisi için arzu ettiği, kendisinin korktuğu şeyi bana aktarmak ister gibi; gerçekleşmesin diye. Sanki Nastenka’m öyle ürküyor, öyle korkuyordu ki, sonunda, onu sevdiğimi anlamış ve benim zavallı aşkıma acımıştı. Mutsuzken, başkalarının mutsuzluğunu daha güçlü hissederiz; duygu parçalanmaz, yoğunlaşır...</p>

    <p>Bütün kalbimle ona gelmiş ve buluşma anımızı sabırsızlıkla beklemiştim. Artık neler hissedeceğimi sezemiyordum, bütün bunlar nasıl sona erecek sezemiyordum. Sevinçten ışıl ışıldı, bir yanıt bekliyordu. Yanıt, o adamdı. Gelebilirdi, onun çağrısına koşabilirdi. Benden bir saat önce gelmişti Nastenka. Başta hep kahkahalar attı, her sözüme güldü. Konuşmaya başlamıştım, durdum.</p>

    <p>“Biliyor musunuz, neden böyle sevinçliyim?” dedi, “Neden sizi görmekten böyle sevinçliyim? Sizi böyle seviyorum bugün?”</p>

    <p>“Niye?” diye sordum ve kalbim titremeye başladı.</p>

    <p>“Sizi bana âşık olmadığınız için seviyorum. Sonuçta bir başkası olsa sizin yerinizde, rahatsız eder, askıntı olmaya kalkardı, inleyip sızlanırdı, yakınırdı, sizse öyle tatlısınız ki!”</p>

    <p>Bu sırada elimi öyle bir sıktı ki, neredeyse bağıracaktım. Güldü.</p>

    <p>“Tanrım! Nasıl bir dostsunuz!” diye başladı bir dakika sonra çok ciddi biçimde. “Evet, sizi bana Tanrı gönderdi! Şimdi siz benimle olmasaydınız, kim bilir başıma neler gelirdi? Ne kadar fedakârsınız! Beni sevmeniz ne güzel! Evlendiğim zaman, kardeşten yakın olacağız. Sizi neredeyse onu sevdiğim gibi seveceğim...”</p>

    <p>O anda büyük bir üzüntüye kapıldım; yine de gülmeye benzer bir şey kıpırdandı ruhumda.</p>

    <p>“Siz hezeyan halindesiniz,” dedim, “ürküyorsunuz; onun gelmeyeceğini düşünüyorsunuz.”</p>

    <p>“Aşkolsun size!” diye yanıtladı, “Bu kadar sevinçli olmasaydım, sanırım, sizin inançsızlığınız, suçlamalarınız yüzünden ağlardım. Bu arada, içime kurt düşürdünüz, yani uzun uzun düşünmek gerek; ama sonra düşüneceğim, şimdilik söylediğinizde haklı olduğunuzu bildireyim. Evet! Biraz kendimde değilim; biraz beklenti içindeyim ve olur olmaz her şeyden mutlu oluyorum. Ama boş verin, duygu konusunu bırakalım!..”</p>

    <p>Bu sırada ayak sesleri duyuldu ve karanlıkta bize doğru yürüyen biri göründü. İkimiz de irkilmiştik; o neredeyse çığlık atacaktı. Elini bıraktım ve gitmek ister gibi bir hareket yaptım. Ama yanılmıştık: Gelen o değildi.</p>

    <p>“Neden korktunuz? Elimi neden bıraktınız?” dedi, elini tekrar uzatarak. “Yani, ne var ki? Onu beraber karşılayalım. Bizim birbirimizi ne kadar sevdiğimizi görmesini istiyorum.”</p>

    <p>“Ne kadar seviyoruz birbirimizi!” diye bağırdım.</p>

    <p>“Ah Nastenka, Nastenka!” dedim içimden, “Bu sözlerle ne çok şey söyledin! Böyle bir sevgiden, Nastenka, bazen kalbimiz soğur ve ruhumuz ağırlaşır. Senin elin soğuk, benimki ateş gibi sıcak. Ne kadar körsün, Nastenka!.. Ah! Mutlu bir insan bazı anlarda nasıl çekilmez oluyor! Ama kızamam sana!..”</p>

    <p>Sonunda kalbim zincirinden boşandı.</p>

    <p>“Dinleyin, Nastenka!” diye bağırdım, “Biliyor musunuz, bütün gün ne haldeydim?”</p>

    <p>“Yani nasıl, ne oldu? Anlatın hemen! Neden bu vakte dek sustunuz!”</p>

    <p>“Birincisi, Nastenka, sizin istediklerinizi yaptım, mektubu verdim, sizin iyi insanlarınıza uğradım, sonra... sonra eve gidip yattım.”</p>

    <p>“Bu kadarcık mı?” diye sözümü kesti gülerek.</p>

    <p>“Evet, neredeyse bu kadarcık,” diye yanıtladım ister istemez, çünkü gözlerimde bir anda budalaca yaşlar birikmişti. “Buluşmamıza bir saat kala uyandım, ama sanki hiç uyumamış gibiydim. Bilmiyorum, bana ne oldu. Sizinle bütün bunları konuşmak için yürüdüm, sanki zaman benim için durmuş gibiydi, sanki yalnız tek bir his, tek bir duygu kalmıştı bu zamandan bana sonsuza dek, sanki bir dakika bütün bir asır sürmeliydi ve sanki bütün yaşam durmuştu benim için... Uyandığımda, uzun zamandır tanıdığım, eskiden bir yerde dinlediğim, unutmuş olduğum, hoş bir besteyi artık hatırlıyormuşum gibi geldi bana. Sanki yaşamım boyunca ruhuma yalvarıyormuşum da ancak şimdi...”</p>

    <p>“Ah, Tanrım, Tanrım!” diye sözümü kesti Nastenka, “Nasıl şeyler bunlar. Tek bir kelimesini bile anlamıyorum.”</p>

    <p>“Ah, Nastenka! Size bir şekilde bu tuhaf izlenimi aktarmak isterim...” diye başladım acıklı, içinde, çok uzak olsa da hâlâ bir umut saklı olan bir sesle.</p>

    <p>“Yeter, durun, yeter!” diye araya girdi ve bir anda tahmin etti, hain!</p>

    <p>Birden alışılmadık biçimde konuşkan, neşeli, oyunbaz bir hale büründü. Gülerek koluma girdi, benim de gülmemi istedi ve benim her utangaç sözüm onda uzun ve sesli bir gülüşle yankılandı... Ben kızmaya kalkışınca da birden cilve yapmaya başladı.</p>

    <p>“Dinleyin,” diye başladı, “sonuçta bana âşık olmadınız diye bir parça sıkılıyorum. İnsanı anlamak mümkün değil! Ama her şeye rağmen, Bay Erişilmez, sizin beni böyle basit olduğum için övmeniz gerekir. Ben size her şeyi söylüyorum, aklımdan ne budalalık geçerse geçsin, her şeyi söylüyorum.”</p>

    <p>“Dinleyin! Saat on bir oldu, sanırım,” dedim, uzaktaki şehir kulesinden çanın ölçülü sesi yankılanınca. Birden gülmeyi kesti ve saymaya başladı.</p>

    <p>“Evet, on bir olmuş,” dedi sonunda çekinen, kararsız bir sesle.</p>

    <p>Hemen pişman oldum, onu korkuttuğuma, saati saymaya zorladığıma pişman oldum ve bu haince saldırı yüzünden kendime lanet ettim. Onun için üzüldüm ama günahımı nasıl affettireceğimi bilemedim. Onu rahatlatmaya, adamın gelmeyişinin nedenlerini bulmaya, türlü açıklamalar, sebepler öne sürmeye çabaladım. O sırada onun kandığından daha kolay kimse kanamaz ve yeter ki içinde ufacık bir mazeret kırıntısı olsun, her şeyi öyle sevinçle dinleyemezdi.</p>

    <p>“Tabii ya, ne gülünç,” dedim gitgide ateşlenen ve kendi savlarımın alışılmadık berraklığına kapılmış bir tavırla, “tabii ki gelemezdi; siz de beni kandırıp şaşırttınız, Nastenka, ben de zaman duygumu kaybettim... Bir de siz düşünün: Mektubu daha yeni almış olmalı; diyelim, gelemeyecek, diyelim, bir yanıt yazacak, ama mektup yarından önce ulaşmayacaktır size. Ben yarın bütün gün onun peşinde olurum ve hemen size haber veririm. Sonuçta, kabul edin ki, bin türlü olasılık var: Mektup geldiğinde evde olmayabilir ve belki de bu vakte dek okumamıştır? Yani her şey olabilir.”</p>

    <p>“Evet, evet!” diye yanıtladı Nastenka, “Ben de düşünemedim; şüphesiz, her şey olabilir,” diye sürdürdü en uysal, ama içinde rahatsız edici bir uyumsuzluk gibi farklı, yabancı bir düşüncenin de duyulduğu sesiyle. “Bakın şöyle yapın siz,” diye sürdürdü, “siz yarın olabildiğince erkenden gidin ve eğer bir şey olursa, hemen bana haber verin. Yani siz benim nerede yaşadığımı biliyorsunuz, değil mi?” Ve bana adresini bir kez daha verdi.</p>

    <p>Sonra bana karşı öyle kibar, öyle çekingen bir hal aldı ki... Sanki, ona söylediklerimi dikkatle dinliyor gibiydi; ama bir soru yönelttiğimde, susuyor, şaşırıyor ve başını benden öteye çeviriyordu. Gözlerinin içine baktım – gerçekten de ağlıyordu.</p>

    <p>“Ama, olur mu, olur mu? Ah, nasıl çocuksunuz! Ne çocukluk!.. Yeter!”</p>

    <p>Gülümsemeye, sakinleşmeye çalıştı, ama çenesi titriyor ve göğsü hâlâ inip kalkıyordu.</p>

    <p>“Sizi düşünüyordum,” dedi bana bir sessizlik anından sonra, “öyle iyisiniz ki, bunu hissetmemek için taş olmak lazım. Biliyor musunuz, şimdi aklımdan ne geçti? İkinizi karşılaştırdım. Neden o siz değilsiniz? Neden o sizin gibi değil? Onu sizden daha çok seviyor olsam da, o sizden daha kötü.”</p>

    <p>Yanıt vermedim. O, sanki, bir şey söylememi bekliyordu.</p>

    <p>“Şüphesiz, ben, belki, onu daha yeterince anlamıyorum, yeterince tanımıyorum. Biliyor musunuz, sanki hep korkmuş gibiyim ondan; hep öyle ciddi, sanki öyle katıydı ki. Şüphesiz, sadece öyle göründüğünü, kalbinde benimkinden daha büyük bir yumuşaklık olduğunu biliyorum... Onun o zaman, ben, hatırlayın, valizimle ona gittiğim zaman bana nasıl baktığını hatırlıyorum; ama yine de ona güçlü biçimde hayranlık duyuyorum, buna bakılırsa sanki biz denk değil gibiyiz?”</p>

    <p>“Hayır, Nastenka, hayır,” diye yanıt verdim, “onu yeryüzünde her şeyden çok, belki kendinden bile daha çok sevdiğin anlaşılıyor bundan.”</p>

    <p>“Evet, varsayalım ki öyle,” diye yanıt verdi nahif Nastenka, “ama biliyor musunuz aklıma şimdi ne geldi? Artık ondan değil, genel şeylerden söz edeceğim; benim zaten daha önceden gelmişti bu aklıma. Baksanıza, biz neden öyle hep kardeş kardeşe olamıyoruz? Neden en iyi insan bile sanki hep bir başkasından bir şeyler gizliyor ve ona karşı susuyor? Doğrusu neden, eğer boş yere konuşmadığını biliyorsa, kalbinde ne varsa doğrudan söylemiyor? Herkes gerçekte olduğundan daha katı görünmeye çalışır, sanki herkes açıkça dışa vurursa duygularıyla alay edileceğinden korkmaktadır...”</p>

    <p>“Ah, Nastenka! Doğru söylüyorsunuz; sonuçta bunun birçok sebebi var,” diye sözünü kestim, o sırada duygularımı dizginlemek için her zamankinden daha da fazla çaba harcarken.</p>

    <p>“Hayır, hayır!” diye yanıt verdi ciddi bir tavırla. “İşte siz, sözgelimi, öyle başkaları gibi değilsiniz! Ben, doğru, neler hissettiğimi size nasıl anlatayım bilemiyorum; ama bana öyle geliyor ki, siz işte, sözgelimi... şimdi bile... bana öyle geliyor ki, siz bir şeyleri benim için feda ediyorsunuz,” diye ekledi ürkek ürkek, bana kaçamak bir bakış atarak. “Beni böyle konuştuğum için affedin, sonuçta basit bir kızım ben; hayatta az şey görüp geçirdim ve işin aslı, genelde konuşmayı beceremem,” diye ekledi saklı bir hisle titreyen sesiyle, bu arada gülümsemeye çabaladı, “ama şunu söylemek isterim ki, bütün bunları hissettiğim için müteşekkirim... Ah, bu mutluluk için Tanrı sizi korusun! Sizin geçende hayalperestiniz hakkında söylediğiniz şeyler, tümüyle yanlış, yani şunu söylemek isterim ki sizinle en ufak ilgisi yok. Siz iyileşeceksiniz, siz, doğrusu, tarif ettiğinizden çok daha başka bir insansınız. Eğer bir gün birini sevecek olursanız, Tanrı size onunla mutluluklar bahşetsin! Ama o kişi için hiçbir şey dilemiyorum, çünkü o sizinle mutlu olacak. Biliyorum, ben de bir kadınım ve böyle diyorsam bana inanmalısınız...”</p>

    <p>Sustu ve elimi güçlü biçimde sıktı. Ben de heyecandan hiçbir şey söyleyemedim. Birkaç dakika geçti.</p>

    <p>“Evet, anlaşılan, bugün gelmeyecek!” dedi sonunda, başını kaldırarak. “Geç oldu!..”</p>

    <p>“Yarın gelecektir,” dedim en inanmış ve kararlı sesimle.</p>

    <p>“Evet,” diye ekledi neşelenerek, “bana da yarın gelecekmiş gibi geliyor artık. Eh, hoşça kalın! Yarın görüşürüz! Eğer yağmur olursa, ben, belki de, gelmem. Ama öbür gün geleceğim, muhakkak geleceğim, başıma ne gelirse gelsin; muhakkak burada olun; sizi görmek istiyorum, size her şeyi anlatacağım.”</p>

    <p>Ve sonra, vedalaştığımız sırada, elini uzattı ve gözlerini gözlerime dikerek şöyle dedi:</p>

    <p>“Yani biz artık sonsuza dek beraberiz, öyle değil mi?”</p>

    <p>Ah! Nastenka, Nastenka! Bir bilseydin şimdi nasıl bir yalnızlık içindeyim!</p>
    <hr class="h-margin"/>

    <p>Saat dokuzu vurunca odamda oturamadım, yağmurlu havaya rağmen giyinip çıktım. Oraya vardım, bankımıza oturdum. Onun sokağına yürüyecek oldum ama utandım ve pencerelerine bakmadan, evlerine yaklaşmadan geri döndüm. Eve böyle, hiç yaşamadığım bir bunaltı içinde döndüm. Nasıl ıslak, kasvetli bir vakit! Hava iyi olsaydı, bütün gece orada gezinirdim...</p>

    <p>Ama yarına, yarına! Yarın o bana her şeyi anlatacak.</p>

    <p>Yine de bugün mektup gelmedi. Ama, zaten, böyle olması gerekirdi. Artık birlikteler...</p>
  </div>
</body>
</html>
