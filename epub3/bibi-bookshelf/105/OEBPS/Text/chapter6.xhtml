<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Beyaz Geceler</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="html5_section">
    <h1 class="baslik1">Sabah</h1>

    <p>Gecelerim sabahla sona erdi. Kötü bir gündü. Yağmur yağıyor ve penceremi kederle dövüyordu; küçük odanın içi karanlık, avlu kasvetliydi. Başım ağrıyor, dönüyordu; bir ateş yayılmıştı gövdeme.</p>

    <p>“Sana mektup var, küçükbey, şehir içinden, postacı getirdi,” dedi benim Matryona.</p>

    <p>“Mektup! Kimden?” diye bağırdım, sandalyeden fırlayarak.</p>

    <p>“Bilemem, küçükbey, baksana, olur a, üstünde yazıyordur kimden olduğu.”</p>

    <p>Zarfı yırttım. Ondan gelmiş!</p>

    <p>“Ah, affedin, affedin beni!” diye yazmıştı bana Nastenka, “Dizlerinize kapanıyorum, beni affedin! Sizi de, kendimi de kandırdım. Bu bir düştü, bir hayaldi... bugün sizin için kahroldum; affedin, affedin beni!..</p>

    <p>Beni suçlamayın, çünkü size karşı bende hiçbir şey değişmedi; sizi seveceğimi söylemiştim, şimdi de seviyorum, hem daha da çok. Ah Tanrım! Keşke sizi iki şekilde de sevebilseydim! Ah, keşke siz o olsaydınız!”</p>

    <p>“Ah, keşke o siz olsaydınız!” sözü yankılandı kafamın içinde. Senin sözlerini hatırladım, Nastenka!</p>

    <p>“Tanrı biliyor, sizin için şimdi neler yapardım! Nasıl sıkıntılı ve hüzünlü olduğunuzu biliyorum. Sizi kırdım, ama biliyorsunuz – eğer seviyorsanız, kırgınlık uzun zaman kalmaz akılda. Ve siz beni seviyorsunuz!</p>

    <p>Teşekkür ederim! Evet! Size bu sevgi için teşekkür ederim. Çünkü hatırama, uyandıktan sonra da uzun süre hatırlanan tatlı bir düş gibi yerleşti; çünkü ben sonsuza dek o anı, sizin öyle kardeşçe bana kalbinizi açtığınız ve öyle yücegönüllülükle benimkini korumaya, üstüne titremeye, iyileştirmeye lütfettiğiniz o anı sonsuza dek unutmayacağım... Beni affederseniz, hatıranız ruhumdan hiç silinmeyecek, size karşı sonsuz, minnettar bir duyguyla yücelecektir... Bu hatırayı koruyacağım, ona sadık olacağım, ona ihanet etmeyeceğim, kendi kalbime ihanet etmeyeceğim: Çok sadık bir kalptir o. Daha dün sonsuza dek bağlı olduğu kişiye hemen dönüverdi.</p>

    <p>Görüşeceğiz, bize geleceksiniz, bizi bırakmayacaksınız, sonsuza dek dostum, kardeşim olacaksınız... Ve beni gördüğünüz zaman, bana elinizi vereceksiniz... değil mi? Siz bana onu vereceksiniz, beni affettiniz, değil mi? Beni eskisi gibi sevecek misiniz?</p>

    <p>Ah, sevin beni, beni bırakmayın, çünkü şu anda sizi öyle seviyorum ki, çünkü sizin sevginize layığım, çünkü onu hak ediyorum... sevgili dostum benim! Gelecek hafta onunla evleniyorum. Âşık olarak döndü, beni hiç unutmamış... Onun hakkında bir şeyler yazdığım için öfkelenmeyin. Ama size onunla birlikte geleceğim; onu seveceksiniz, değil mi?..</p>

    <p>Affedin, hatırlayın ve sevin, sizin olan Nastenka’yı.”</p>

    <p>Uzun zaman okudum bu mektubu; gözlerime yaşlar doldu. Sonunda mektup elimden düştü ve yüzümü kapadım ellerimle.</p>

    <p>“Küçükbey! Küçükbey!” diye başladı Matryona.</p>

    <p>“Ne var, ihtiyar?”</p>

    <p>“Tavandan örümcek ağlarını aldım; şimdi ister evlen, ister misafir çağır, tam vaktidir...”</p>

    <p>Matryona’ya baktım... Bu hâlâ şen, dinç bir ihtiyardı, ama neden bilmiyorum, birden bana gözlerinin feri sönmüş, yüzü kırışıklıklarla kaplı, kamburu çıkmış, dermansız göründü... Neden bilmiyorum, birden odam da, tıpkı ihtiyar gibi yaşlanmış göründü bana. Duvarlar ve zemin renksizleşti, her şey kir pas içindeydi; neden bilmiyorum, pencereye baktığımda, bana öyle geldi ki karşıda duran ev de yıpranmış ve kararmıştı kendince, sütunlardaki sıvalar kopmuş ve dökülmüştü, kornişler kararmış ve çatlamıştı, canlı, koyu sarı duvarlar leke lekeydi...</p>

    <p>Ya da gün ışığı, bir an için bulutların arkasından görünmüş, sonra bir yağmur bulutunun arkasına saklanmıştı da, her şey gözümde yine rengini kaybetmişti; ya da, belki de, çok tatsız ve hüzünlü bir biçimde geleceğimin bütün perspektifi bir an için görünüp kaybolmuştu ve ben kendimi tam on beş yıl sonra, yaşlanmış bir halde, tıpkı şimdi olduğu gibi, yine aynı odada, yine yalnız, yine bütün bu yıllar boyunca bir parça olsun akıllanmamış olan Matryona’yla birlikte görmüştüm.</p>

    <p>Ama sana kin tutmak mı, Nastenka! Senin açık, sakin mutluluğunu kara bir bulutla gölgelemek, acıyla suçlayıp senin kalbine sıkıntı düşürerek onu gizli bir pişmanlıkla iğnelemek ve onu saadet anında sıkıntıyla atmaya zorlamak, onunla birlikte kürsüye doğru giderken, kara buklelerine taktığın narin çiçeklerden birini olsun ezmek... Ah, hiçbir zaman, hiçbir zaman! Senin göğün açık olacak, senin tatlı gülüşün ışıklı ve berrak olacak, o öteki, yalnız, minnettar kalbe sunduğun saadet ve mutluluk anı için kutsanmış olacaksın!</p>

    <p>Tanrım! Tam bir saadet anı! İnsanın bütün bir yaşamı için de olsa, az şey mi sayılır bu?</p>
  </div>
</body>
</html>
