<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Beyaz Geceler</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="html5_section">
    <h1 class="baslik1">İkinci gece</h1>

    <p>“Ee, işte yaşıyorsunuz!” dedi bana, gülerek iki elimi birden sıkarken.</p>

    <p>“İki saattir buradayım; bütün gün ne haldeydim, hiç bilemezsiniz!”</p>

    <p>“Biliyorum, biliyorum... Neyse, konuya gelelim. Biliyor musunuz neden geldim? Dünkü gibi havadan sudan konuşup gevezelik etmeye değil. Gerçekten; bundan sonra daha akıllıca davranmalıyız. Gece hep bunu düşündüm.”</p>

    <p>“Ne konuda, ne konuda daha akıllı olacağız? Kendi payıma ben hazırım; ama, doğrusu, hayatım boyunca başıma hiç şimdikinden daha akıllıca bir şey gelmemişti.”</p>

    <p>“Gerçekten mi? Birincisi, sizden rica ediyorum, ellerimi öyle sıkmayın; ikincisi, itiraf edeyim ki bugün sizi uzun uzun düşündüm.”</p>

    <p>“Ya, peki hangi sonuca vardınız?”</p>

    <p>“Hangi sonuca mı? Her şeye baştan başlamak gerektiği sonucuna vardım, çünkü sonuçta bugün sizin benim için hâlâ tümüyle yabancı olduğunuza, benim dün bir çocuk, küçük bir kız gibi davrandığıma karar verdim ve sanırım, her şeyin suçlusunun benim iyi yürekli kalbim olduğunu anladım, yani anlayacağınız kendimizi sorgulamaya kalkışınca hep yaptığımız gibi ben de kendi kendimi övdüm. Bu yüzden, bu hatayı düzeltmek için, sizi daha yakından tanımaya karar verdim. Ama sizin hakkınızda bir şey öğrenebileceğim biri olmadığından, sizin bana her şeyi, bütün ayrıntılarıyla anlatmanız gerekiyor. Yani, siz nasıl bir insansınız? Haydi, başlayın, anlatın hikâyenizi.”</p>

    <p>“Hikâyeyi!” diye bağırdım korkarak, “Hikâyeyi! Ama size kim söyledi benim bir hikâyem olduğunu? Benim bir hikâyem yok...”</p>

    <p>“Bir hikâyeniz yoksa, nasıl yaşıyorsunuz?” diye sözümü kesti o gülerek.</p>

    <p>“Tamamen hikâyesiz! Yani, bizde dendiği gibi, bir başıma yaşadım, yani tamamen yalnız – yalnız, tümüyle yalnız – anlıyor musunuz, nedir bu yalnız?”</p>

    <p>“Ama nasıl yalnız? Yani hiç kimseyi görmüyor musunuz?”</p>

    <p>“Ah hayır, görmesine görüyorum – ama yine de yalnızım.”</p>

    <p>“Ne yani, kimseyle konuşmuyor musunuz?”</p>

    <p>“Tam anlamıyla, kimseyle.”</p>

    <p>“Ama kimsiniz siz böyle, anlatsanıza! Durun, tahmin edeyim: Sizin de, benim olduğu gibi bir nineniz var. Kör ve bütün hayatı boyunca beni bir yere bırakmadı, öyle ki neredeyse konuşmayı bile tümden unuttum. Bundan iki yıl önce haylazlık ettim, beni zaptedemeyeceğini anlayınca yanına çağırdı, elbisemi bir iğneyle kendininkine iğneledi – ve işte o vakitten beri bütün gün oturuyoruz; o çorap örüyor, kör olmasına rağmen; bense yanında oturuyor, dikiş dikiyor ya da ona kitap okuyorum – böyle tuhaf bir alışkanlık, işte iki yıldır iğnelenmiş haldeyim...”</p>

    <p>“Ah, Tanrım, ne talihsizlik! Ama hayır, benim böyle bir ninem yok.”</p>

    <p>“Ee, yoksa, ne diye evde oturuyorsunuz?”</p>

    <p>“Bakın, kim olduğumu mu öğrenmek istiyorsunuz?”</p>

    <p>“Yani, evet, evet!”</p>

    <p>“Kelimenin tam anlamıyla mı?”</p>

    <p>“Kelimenin tam anlamıyla!”</p>

    <p>“Kelimenin tam anlamıyla ben bir tipim.”</p>

    <p>“Tip, tip! Ne tipi?” diye bağırdı kız, sanki bütün bir yıl boyunca hiç gülmemiş gibi kahkahalar atarak. “Ömürsünüz vallahi! Baksanıza: Şurada bir sıra var; oturalım! Buradan kimse geçmez, bizi kimse duymaz, hadi – başlasanıza hikâyenize! Çünkü artık beni bir hikâyeniz olmadığına değil, onu gizlediğinize inandırdınız. Öncelikle, nedir bu tip?”</p>

    <p>“Tip? Tip, orijinal, gülünç bir insan demektir!” diye yanıt verdim, onun çocuksu gülüşünün ardından ben de bir kahkaha atarak. “Bu bir karakterdir. Baksanıza, hayalperest nedir, biliyor musunuz?”</p>

    <p>“Hayalperest? Affedersiniz, ama nasıl bilmem? Ben kendim hayalperestim! Ninemin yanında otururken, aklımdan neler neler geçmez. Ama, işte hayal kurmaya başladığında, öyle şeyler düşünürsün ki – birden Çin prensiyle evlenmiş bulursun kendini... Ama sonuçta bazen iyidir hayal kurmak! Hayır, tabii orasını Tanrı bilir! Özellikle de insanın düşünmeden duramadığı bir şeyler varsa,” diye ekledi kız bu kez oldukça ciddi biçimde.</p>

    <p>“Harika! Eğer bir seferinde Çin şehzadesiyle evlendiyseniz, demek, beni kesinlikle anlarsınız. Yani, dinleyin... Ama bağışlayın, adınızı söylemediniz daha?”</p>

    <p>“Nihayet! Ne kadar erken hatırladınız!”</p>

    <p>“Ah, Tanrım! Tabii aklıma gelmedi, öyle hoşnuttum ki!..”</p>

    <p>“Adım Nastenka.”</p>

    <p>“Nastenka! Bu kadar mı?”</p>

    <p>“Bu kadar! Gerçekten az geldiyse, doymak bilmez biri olmalısınız siz!”</p>

    <p>“Az mı? Çok, çok, tersine, oldukça çok. Nastenka, siz iyi yürekli bir kızsınız, mademki daha ilk seferden benim için Nastenka oldunuz!”</p>

    <p>“Bakın şu işe! Yani!”</p>

    <p>“Yani, işte, Nastenka, dinleyin bakalım, buradan nasıl gülünç bir hikâye çıkacak.”</p>

    <p>Yanına yerleştim, yapmacık ciddi bir poz takındım ve bir yerden okuyormuş gibi başladım:</p>

    <p>“Nastenka, eğer bilmiyorsanız, Petersburg’da oldukça tuhaf köşeler vardır. Bu yerleri sanki bütün Petersburg insanlarını aydınlatan güneş değil de, özellikle bu köşeler için ısmarlanmış ve her şeyi farklı, kendine özgü bir ışıkla aydınlatan başka, yeni bir güneş aydınlatmaktadır. Bu köşelerde, sevgili Nastenka, sanki bambaşka bir hayat yaşanır, yakınımızda yaşanana benzemeyen, bizde, bizim ciddi, çok ciddi zamanımızda değil de, bir varmış bir yokmuşlarda olabilecek türden bir yaşam. İşte bu yaşam bütünüyle fantastik, ateşli bir biçimde ideal ve bununla birlikte (maalesef, Nastenka!) inanılmaz ölçüde bayağı demeyelim de soluk, kuru ve sıradan olan bir şeyin karışımıdır.”</p>

    <p>“Aman! Yüce Tanrım! Ne biçim giriş! Neler duyuyorum böyle?”</p>

    <p>“Duyacaksınız, Nastenka (bana öyle geliyor ki, size Nastenka diye seslenmekten hiç yorulmayacağım), bu köşelerde tuhaf insanların, hayalperestlerin yaşadığını duyacaksınız. Hayalperest –ayrıntılı bir tanım gerekirse– insan değil, biliniz ki ortalama cinsten bir varlıktır. Daha çok erişilmez köşelerde bir yere yerleşir, orada neredeyse gün ışığından bile saklanır ve eğer içine kapandıysa da, o köşeye sümüklüböcek gibi yapışır ya da belki bu açıdan hem hayvan hem de ev olan, kaplumbağa denen o ilginç hayvana çok benzer. Ne dersiniz, neden mutlaka yeşil boyayla boyanmış, isli, kasvetli ve yakışıksız biçimde sigara dumanıyla kaplanmış odasını öylesine sever? Neden bu gülünç beyefendi, sayılı ahbaplarından biri onu görmeye geldiğinde (onlarla hiç görüşmediği için ahbapları zaten iyice ayağını kesmiştir ondan), neden bu gülünç insan onu, sanki o az önce dört duvar arasında bir suç işlemiş gibi, sanki sahte banknotlar basıyormuş ya da bir dergiye, içinde asıl şairin ölmüş olduğu ve arkadaşının onun dizelerini yayına göndermeyi kutsal bir borç saydığı belirtilen anonim bir mektupla birlikte göndermek üzere birtakım şiircikler yazıyormuş gibi, öyle şaşkın, öyle yüzü çarpılmış bir halde ve öyle mahcup karşılar? Söyleyin bana, Nastenka, neden bu iki kişi arasında sohbet bir türlü bir yere bağlanmaz? Neden birdenbire gelip de kafası karışıvermiş olan misafir, başka zaman gülmeyi, şaka yapmayı ya da zekice sözler söylemeyi, cinsi latif ve başka neşeli konular hakkında konuşmayı sevdiği halde, gülemez, zekice birtakım sözler söyleyemez hale gelir? Neden, sonuçta, muhtemelen yeni bir tanıdık olan ve ilk ziyaretini yapan bu misafir –çünkü böyle ikinci bir durum yaşanmayacak ve misafir bir daha gelmeyecektir–, neden bu misafir, kendi payına artık tümden kendini kaybetmiş ve konuşmayı yoluna koyup renklendirmeye yönelik muazzam, ama boşuna olan son bir çaba dalgasıyla boğuşmaya, kendince görgü kuralları konusundaki engin bilgisini ortaya koymaya, hatta cinsilatif hakkında konuşmaya ve oraya düşmüş, yanlışlıkla ona misafirliğe gelmiş olan zavallı insanı uysalca memnun etmeye çabalayan ev sahibinin altüst olmuş suratına bütün keskin zekâsıyla (eğer buna sahipse tabii) bakarak öyle şaşkın, dilsiz bir halde kalakalır? Ve neden misafir birden şapkasına atılır ve hiç var olmayan pek önemli bir işini hatırlayıp pişmanlığını her şekilde göstermeye ve kaybolanı telafi etmeye çalışan ev sahibinin ateşli tokalaşmasından elini bir şekilde kurtarıp hızla çıkıp gider? Neden çekip giden misafir kapıdan çıkar çıkmaz bir kahkaha atar, kendi kendine bu üşütüğe bir daha gelmeme sözü verir; bu üşütüğü aslında etkileyici bir adam saysa da, diğer yandan hayal gücünün küçük bir kaprisine bırakmadan edemez kendini? Uzak bir imgeyle de olsa, az önce konuştuğu kişinin yüzünü bütün bu görüşme sırasında, çocukların mıncıkladığı, korkuttuğu ve her şekilde zarar verdiği, haince bir yere sıkıştırdığı, toza buladığı, sonunda onlardan kaçıp koltuğun altına, karanlığa saklanan ve orada bütün vaktini tüylerini kabartmak, tıslamak ve iki patisiyle birden incinmiş burnunu temizlemek ve daha uzun süre doğaya ve hayata, hatta merhametli hizmetçinin onun için efendinin yemeğinden alıp getirdiği artıklara bile düşmanca bakmakla geçiren talihsiz bir kediciğinkiyle karşılaştırmaya kalkışır?”</p>

    <p>“Dursanıza bir,” diye sözümü kesti bütün bu süre boyunca beni gözlerini iri iri açmış ve ağzı açık dinleyen Nastenka, “beni dinleyin! Bütün bunların neden olduğunu ve sizin tam olarak neden bana böyle gülünç sorular sorduğunuzu bilemiyorum; ama bildiğim bir şey varsa, o da bütün bu olup bitenlerin muhakkak sizin başınızdan, kelimesi kelimesine geçmiş olduğudur.”</p>

    <p>“Kuşkusuz,” diye yanıt verdim en ciddi ifademle.</p>

    <p>“Yani, kuşkusuzsa, devam edin,” diye yanıt verdi Nastenka, “çünkü bu nasıl sona erecek öğrenmeyi çok isterim.”</p>

    <p>“Nastenka, bilmek istediğiniz kahramanımızın ya da, daha doğrusu, benim kendi köşemde ne yaptığım, çünkü bütün olayın kahramanı benim – kendine özgü, mütevazı kişiliğimle ben; siz, neden beklenmedik misafirin ziyaretinden öyle telaşlandığımı ve bütün günü mahvettiğimi mi bilmek istiyorsunuz? Neden odamın kapısı açıldığı zaman öyle kaygıya kapıldığımı, kızardığımı mı bilmek istiyorsunuz, neden ben bir misafiri ağırlayamıyorum ve kendi misafirperverliğimin ağırlığı altında öyle utanç verici biçimde kaybolup gidiyorum?”</p>

    <p>“Yani evet, evet!” diye yanıt verdi Nastenka, “Bilmek istediğim şey bu. Baksanıza! Siz mükemmel anlatıyorsunuz, ama böyle mükemmel anlatmasanız olmaz mı? Çünkü tıpkı kitaptan okur gibi konuşuyorsunuz.”</p>

    <p>“Nastenka!” diye yanıt verdim gösterişli ve katı bir sesle, gülüşümü güçlükle bastırarak, “Sevgili Nastenka, mükemmel anlattığımı biliyorum, ama affedin, başka türlü anlatamıyorum. Şu anda, sevgili Nastenka, şu anda yedi mühürlü kutuda bin yıl kalmış ve sonunda yedi mührün hepsini koparıp atmış Süleyman Peygamber’in ruhu<a class="si-noteref epub-type_noteref" href="#f10" id="ref_f10">10</a> gibiyim. Şu anda, sevgili Nastenka, böyle uzun bir ayrılığın ardından tekrar buluştuktan sonra, –çünkü ben sizi uzun zaman önce tanıdım, Nastenka, çünkü uzun zamandır birini arıyordum, bu da tam da sizi aradığımın ve bizim şu anda kavuşmamızın kaderimizde yazılı olduğunun işaretidir– şu anda başımda binlerce musluk açıldı ve ben sözcükler nehrini boşaltmazsam boğulacağım. Bu yüzden, rica ederim beni bölmeyin, Nastenka, uysal ve sakince dinleyin; yoksa – tümden susarım.”</p>

    <p>“Yo-yo-yo! Sakın ha! Konuşun! Şu andan itibaren tek söz etmeyeceğim.”</p>

    <p>“Devam ediyorum: Sevgili Nastenka, benim gün içinde çok sevdiğim bir saat vardır. Bu tam da neredeyse bütün işlerin, görevlerin ve zorunlulukların sona erdiği ve herkesin yemek yemek, yatıp dinlenmek için evlere koşturduğu ve yoldayken, akşamla, geceyle ve geri kalan diğer boş zamanlarla ilgili buna benzer neşeli temaların akıldan geçirildiği o saattir. Bu saatte de kahramanımız, –çünkü beni artık hoş görün, Nastenka, üçüncü tekil şahısla anlatacağım, bunları birinci şahısta anlatmak korkunç biçimde utanç verici oluyor– yani, bu saatte kahramanımız da, ki o da işsiz değildir, başkalarının ardından yürür. Ama onun soluk, biraz buruşmuş olan yüzünde tuhaf bir hoşnutluk duygusu belirmiştir. Soğuk Petersburg’ un gökyüzünde ağır ağır sönen akşam kızıllığını kayıtsız olmayan bir tavırla seyreder. Seyreder diyorsam da, yalan söylüyorum. Seyretmez, sanki yorgunmuş ya da o sırada başka, çok daha ilginç birtakım konularla uğraşıyormuş, bu yüzden de çevresindekilere ancak gözucuyla, neredeyse istem dışı olarak vakit ayırabilirmiş gibi, bir parça içgüdüsel biçimde algılar. Hoşnuttur, çünkü can sıkıcı işlerden ertesi güne dek kurtulmuştur ve mutludur, okul sırasından fırlayıp sevdiği oyun ve maskaralıklara koşturan bir öğrenci gibi. Ona şöyle bir bakın, Nastenka: Sinirlerinin zayıf olduğunu ve sevinç duygusunun hastalıklı biçimde coşmuş olan fantezisini artık mutlulukla harekete geçirmiş olduğunu göreceksiniz hemen. İşte bir şeyler düşünmeye dalmış... Siz düşünüyorsunuz, yemek mi diye? Bu akşam mı? Neye bakıyor öyle? Yanından süratli atların çektiği parıltılı bir arabayla geçen bir bayana pitoresk bir tavırla eğilip selam veren, sağlam görünüşlü beyefendiye mi? Hayır, Nastenka, şu anda ona ne bütün bu ıvır zıvırdan! O şimdi artık kendi özel yaşamıyla zengindir; nasılsa birden zenginleşmiştir ve batan güneşin veda huzmesi onun önünü öyle neşeyle boş yere aydınlatmaz ve ısınan kalbinde bir dizi izlenimler uyandırmaz. Daha önce en ufak ıvır zıvırıyla bile onun dikkatini çekebilen o yolu zar zor fark ediyor o şimdi. Şimdi ‘fantezinin tanrıçası’<a class="si-noteref epub-type_noteref" href="#f11" id="ref_f11">11</a> (şair Jukovski’yi okumuşsunuzdur herhalde, Sevgili Nastenka) hünerli elleriyle altın gergefi açtı ve önünde benzersiz, mucizevi bir yaşamın desenlerini dokumaya başladı – ve kim bilir, belki de, onu hünerli eliyle, evine giden muhteşem mermer kaldırımdan alıp kristal göğün yedinci katına<a class="si-noteref epub-type_noteref" href="#f12" id="ref_f12">12</a> götürdü. Onu şimdi durdurmayı deneyin, ona bir sorun bakalım: Şu anda nerededir, hangi caddede yürümektedir? Herhalde hiçbir şey hatırlamaz, ne nerede yürüdüğünü ne de şimdi nerede olduğunu... ve sıkıntıdan kızarıp büyük olasılıkla terbiyeli biçimde kurtulmak için birtakım yalanlar sıralayacaktır. İşte bu yüzden, çok saygıdeğer bir ihtiyar kadın onu uygar biçimde kaldırımın ortasında durdurup ona adres sormaya kalkıştığı zaman irkildi, bağırmamak için kendini zor tuttu ve ürkek ürkek çevreye bakındı. Sıkıntıyla kaşlarını çatıp yürümeye devam ediyor, gelip geçenlerden birinin ona bakıp gülümsediğini ve arkasından baktığını ve gözlerini iri iri açıp geniş dalgın bir gülümseme ve el hareketleriyle ilerlediği sırada küçük bir kızın, ona korkuyla yol verdikten sonra sesli bir şekilde güldüğünü güçlükle fark ediyor. Ama o aynı fantezi oyunbaz uçuşuna hem ihtiyar kadını, hem meraklı gelip geçenleri, hem gülen küçük kızı, hem Fontanka’nın kıyısına demir atmış teknelerinde akşam yemeği yiyen tayfaları (varsayalım ki, bu sırada kahramanımız buradan geçiyor), herkesi ve her şeyi, örümcek ağına yakalanmış birer sinek gibi desenine işledi ve bizim üşütük elde ettiği yeni hazinelerle rahat inine döndü artık, yemeğe oturdu, yemeğini yedi ve ancak o zaman, ona hizmet eden düşünceli ve ebediyen hüzünlü Matryona masayı topladıktan ve ona piposunu getirdikten sonra kendine geldi, kendine geldi ve hayretle yemeğini bitirmiş olduğunu, olan biteni tek tek gözden geçirerek hatırladı. Oda kararmıştı; ruhu boş ve üzüntülüydü; bütün bir hayal krallığı çevresinde silinip gidiyordu, iz bırakmadan, ses çıkarmadan, düş gibi uçup geçiyordu, ama o nasıl bir düş gördüğünü bile hatırlamıyordu. Ama hafifçe göğsünü sızlatan ve heyecanlandıran karanlık bir his, yeni bir arzu baştan çıkarıcı biçimde gıcıklıyor ve huzursuz ediyor fantezisini ve bir dizi yeni hayali çağırıyor farkına varmadan. Küçük odada sessizlik hâkim; münzevilik ve tembellik okşuyor hayal gücünü; hafifçe alevleniyor, hafifçe kaynıyor, tıpkı mutfakta, kendine bir kahve kaynatarak sessiz sakin vakit geçiren yaşlı Matryona’nın kahve fincanındaki su gibi. İşte hayal gücü artık hafifçe kıvılcımlar saçıyor, amaçsızca ve öylesine alınan kitap, daha üçüncü sayfaya bile ulaşmamış olan benim hayalperestin elinden düşüyor işte. Hayal gücü yeniden yola koyuldu, canlandı ve birden yeniden yeni bir dünya, yeni, büyüleyici bir yaşam önünde en parlak perspektifiyle parıldadı. Yeni düş – yeni mutluluk! Yeni bir leziz, baştan çıkarıcı zehir! Ah, ona ne bizim gerçek yaşamımızdan! Onun durduğu yerden bakıldığında, sizinle biz, Nastenka, öylesine uyuşuk, ağır, gevşek yaşıyoruz ki; ona göre, biz hepimiz kaderlerimizden öyle hoşnutsuzuz, yaşamlarımızdan öyle bezmişiz ki! Ama doğru da, baksanıza, sonuçta, ilk bakışta çevremizdeki her şey soğuk, suratsız, neredeyse öfkeli... ‘Zavallılar!’ diye düşünüyor hayalperestim. Ve de çok tuhaf değil böyle düşünmesi! Baksanıza şu ilk planda, başkişi olarak, kendine has yoluyla tabii, kuşkusuz kendisinin, bizim hayalperestin durduğu büyülü, canlı bir tablonun içinde öylesine büyüleyici, öylesine hünerli, öylesine sınırsız ve geniş bir biçimde şekillenen büyülü hayaletlere! Baksanıza, ne çeşitli hayaller, ne sonsuz, coşkun bir hayaller sürüsü! Belki de soracaksınız siz, neyi hayal ediyor diye? Neye yarar bunu sormak! Yani her şeyi... Önceleri tanınmamış, sonraları göğe çıkarılmış bir şair olmayı<a class="si-noteref epub-type_noteref" href="#f13" id="ref_f13">13</a>; Hoffmann<a class="si-noteref epub-type_noteref" href="#f14" id="ref_f14">14</a> ile dostluk kurmayı; Bartholomeus gecesini<a class="si-noteref epub-type_noteref" href="#f15" id="ref_f15">15</a>, Diana Vernon’u<a class="si-noteref epub-type_noteref" href="#f16" id="ref_f16">16</a>, Kazan’ın alınması sırasında İvan Vasilyeviç’in<a class="si-noteref epub-type_noteref" href="#f17" id="ref_f17">17</a> gösterdiği kahramanlığı, Clara Mowbray<a class="si-noteref epub-type_noteref" href="#f18" id="ref_f18">18</a>, Effie Deans<a class="si-noteref epub-type_noteref" href="#f19" id="ref_f19">19</a>, piskoposlar meclisi ve Jan Huss’un<a class="si-noteref epub-type_noteref" href="#f20" id="ref_f20">20</a> onların karşısındaki halini, Robert’te<a class="si-noteref epub-type_noteref" href="#f21" id="ref_f21">21</a> ölülerin ayaklanmasını (müziği hatırlıyor musunuz? Mezarlık kokar!), Minna ve Brenda’yı<a class="si-noteref epub-type_noteref" href="#f22" id="ref_f22">22</a>, Berezina’daki çarpışmayı<a class="si-noteref epub-type_noteref" href="#f23" id="ref_f23">23</a>, Kontes V-e-D-e’deki<a class="si-noteref epub-type_noteref" href="#f24" id="ref_f24">24</a> şiir okumalarını, Danton’u<a class="si-noteref epub-type_noteref" href="#f25" id="ref_f25">25</a>, <em>Cleopatra ei suoi amanti</em>’yi<a class="si-noteref epub-type_noteref" href="#f26" id="ref_f26">26</a>, Kolomna’daki küçük evi<a class="si-noteref epub-type_noteref" href="#f27" id="ref_f27">27</a>, kendine ait bir köşeyi, yanında kış geceleri onu dinleyen hoş bir canlı olmasını, gözlerini iri iri açmış, dudakları aralanmış, tıpkı sizin şimdi beni dinlediğiniz gibi dinleyen bir canlıyı hayal ediyor, küçük meleğim... Hayır, Nastenka, o, o zevk düşkünü aylak, sizin ve benim istediğimiz bu yaşamı o ne yapsın? O bu yaşamı sefil, acıklı buluyor, belki onun için de, bir gün üzüntülü bir vaktin geleceğini ve o üzüntü, pişmanlık ve dizginsiz acı vaktinde ne bir mutluluk ne bir haz beklemeksizin bütün o fantezi yıllarını bu acıklı yaşama geri vereceğini aklından bile geçirmiyor. Bu korkunç vakit daha gelmediğinden hiçbir şey de istemiyor, çünkü o arzuların üstündedir, çünkü her şey onundur, çünkü o her şeyden bıkkındır, çünkü o kendi yaşamının yaratıcısıdır ve kendi kendisini her an kendi keyfine göre yaratmaktadır. Sonuçta öyle kolayca, öyle doğallıkla yaratılır ki bu masalsı, fantastik dünya! Sanki aslında bütün bunlar hayal değildir! Doğrusu, her an inanmaya hazırdır, bütün bu yaşamın duyguların uyaranı olmadığına, serap olmadığına, hayal gücünün yalanı değil de aslında gerçek, sahici, var olan bir şey olduğuna! Neden o zaman, söylesenize, Nastenka, neden o zaman böyle zamanlarda sıkışıyor ruh? Neden o zaman büyülü bir şekilde, beklenmedik bir hırsla nabız hızlanıyor, hayalperestin gözlerinden yaşlar boşanıyor, solgun, ıslak yanakları yanıyor ve dile gelmez bir sevinçle doluyor bütün varlığı? Neden o zaman uykusuz geceler bir an gibi, sebepsiz bir neşe ve mutlulukla geçiyor ve şafağın pembe ışığı pencereye vurduğunda ve loş odayı bizde, Petersburg’da olan türden, kararsız fantastik bir ışıkla aydınlattığında tan vakti, hayalperestimiz neden yorulmuş, tükenmiş bir halde kendini yatağa atıyor ve kendi hastalıklı, mahvolmuş ruhunun coşkularından yorulmuş ve kalbinde acı verici, tatlı bir sızıyla uykuya dalıyor? Evet, Nastenka, insan yanılır ve gerçek, hakiki bir tutkunun onun ruhunu heyecanlandırdığına inanır bilinçsizce, işe yaramaz hayallerinde canlı, ele gelir bir şeyler olduğuna inanır istemeden! Nasıl da yalan – işte, diyelim, aşk bütün tükenmez mutluluğuyla, bütün acı verici eziyetleriyle gövdesine girmiştir... Ona bakar bakmaz inanır insan! Sevgili Nastenka, inanır mısınız ona bakarak, delice hayallerinde öylesine sevdiği kimseyi gerçekten de hiç tanımadığına? Gerçekten de onu baştan çıkarıcı hayallerde görmüş ve bu tutkuyu sadece düşlemiş midir? Gerçekten de yaşamlarının şu kadar yılını beraber, bir başlarına, bütün dünyayı unutup kendi dünyalarını, kendi yaşamlarını diğerininkiyle birleştirerek, kol kola geçirmemişler midir? Gerçekten de geç bir vakitte, ayrılık vakti geldiğinde, kız hıçkırarak ve iç çekerek adamın göğsüne yaslanmamış mıdır, karanlık göğün altında savrulan fırtınayı duymaksızın, kara kirpiklerinden gözyaşlarını alıp götüren rüzgârı duymaksızın... Gerçekten bütün bunlar hayal miydi – ve onların içinde sık sık birlikte gezindiği, umutlandığı, üzüldüğü, sevdiği, birbirlerini öyle uzun süre, <em>öyle uzun süre ve şefkatle</em><a class="si-noteref epub-type_noteref" href="#f28" id="ref_f28">28</a> sevdiği o yosunla kaplı, ıssız, loş bir yolu olan neşesiz, terk edilmiş, viran bahçe de mi hayaldi! Ve içinde kadının, yaşlı, çökmüş, ketum ve nemrut olan, onların sevgilerini birbirlerinden, çekinerek, çocuklar gibi kasvet ve korkuyla gizlemelerine neden olan, onları ürküten bir kocayla onca zaman yapayalnız ve hüzünle yaşadığı, bu tuhaf, dededen kalma ev de hayal miydi? Nasıl acı çekiyorlar, nasıl korkuyorlardı, nasıl günahsız, saftı aşkları ve nasıl (tahmin etmek zor değil, Nastenka) ateşliydi aşkları! Ve, Tanrım, adam gerçekten de çok daha sonraları, yurdunun kıyılarından uzakta, yabancı bir göğün altında, öğle vakti, daima sıcak, daima güzel olan bir şehirde, bir balonun görkemi içinde, sarayda (hep sarayda olur bunlar) müziğin gürlediği, alevlerin denize gömüldüğü sırada, onu tanıyan kadının maskesini telaşla çıkarıp ‘Özgürüm,’ diye fısıldadığı, menekşelerle güllere boğulmuş bir balkonda bulunmadı mı? Titreyerek onun kollarına atılır kadın ve heyecandan çığlık atarak kucaklaşırlar ve bir anda acıyı, ayrılığı, bütün eziyetleri, yıkık dökük evi, ihtiyarı, uzak vatandaki kasvetli bahçeyi, kadının adamın umutsuz bir acıyla sarılmış kollarından son bir tutkulu öpüşmeyle sıyrıldığı o bankı unuttular... Ah, kabul edin ki, Nastenka, komşu bahçeden az önce çaldığı bir elmayı cebine sokuvermiş bir çocuk gibi telaşlanır, utanır, kızarırsınız; eğer uzun boylu, sağlıklı bir delikanlı ve neşeli, şakacı biri olan isimsiz misafiriniz, kapınızı açıp da, sanki bir şey olmamış gibi bağırırsa: ‘Ah dostum, şimdi Pavlovsk’tan geliyorum!’ Tanrım! Yaşlı kont ölmüş, tarifsiz mutluluklar başlamış, bu herifse Pavlovsk’tan geliyormuş!”</p>

    <p>Dokunaklı ünlemimi sona erdirip dokunaklı biçimde sustum. Korkunç biçimde kendimi zorlayıp bir şeylere gülmek istediğimi hatırlıyorum, çünkü artık içimde hain bir küçük şeytanın kıpırdandığını, gırtlağımı zorlamaya, çenemi çekiştirmeye başladığını ve gözlerimin gitgide ıslandığını hissediyordum... Zeki küçük gözlerini iri iri açmış, beni dinleyen Nastenka’nın bütün o çocuksu, bastırılmaz biçimde neşeli gülüşüyle kahkaha atmasını bekliyordum ve fazla ileri gittiğime, uzun zamandır kalbimde kaynaşan, hakkında kitap gibi konuşabileceğim, çünkü uzun zamandır hakkında konuşmaya hazırlandığım ve şimdi, kabul etmeli ki, beni anlamalarını beklemeden de olsa sesli bir şekilde okumadan duramadığım bir şeyi boş yere anlattığıma pişmandım; ama susuyor, beni şaşırtıyordu, bir süre sonra elimi tuttu ve bir parça çekingen bir yakınlıkla sordu:</p>

    <p>“Gerçekten bütün hayatınızı böyle mi geçirdiniz?”</p>

    <p>“Bütün hayatı, Nastenka,” diye yanıtladım, “bütün hayatı ve sanırım, böyle de sürecek!”</p>

    <p>“Hayır, bu olmaz,” dedi huzursuzca, “bu olmayacak; yani, ne yazık ki, ben de bütün hayatımı ninemin yanında geçireceğim. Baksanıza, biliyor musunuz, böyle yaşamak hiç de iyi değildir?”</p>

    <p>“Biliyorum, Nastenka, biliyorum!” diye bağırdım, duygularıma daha fazla hâkim olamayarak. “Ve şimdi başka her zamankinden de iyi biliyorum, en iyi yıllarımı boşu boşuna harcadığımı! Şimdi bunu biliyorum ve bunu biliyor olmaktan da acı duyuyorum çünkü sizi bana Tanrı gönderdi, iyi yürekli meleğim, siz bana bunu söyleyin ve beni uyarın diye. Şimdi, yanınızda oturur ve sizinle konuşurken, artık geleceği düşünmeye de korkuyorum, çünkü gelecekte yine yalnızlık, yine bu küflü, gereksiz yaşam; ve neyin hayalini kuracağım ki, sizin yanınızda böyle mutlu olmuşken artık! Ah, sağ olun, siz, sevgili kız, beni ilk seferinde uzaklaştırmadığınız, artık yaşamımda iki gece olsun yaşadım diyebileceğim için!”</p>

    <p>“Ah, hayır, hayır!” diye bağırdı Nastenka ve gözlerinde yaşlar parıldadı, “Hayır, artık böyle olmayacak; biz böyle ayrılmayacağız! Nedir ki iki akşam!”</p>

    <p>“Ah, Nastenka, Nastenka! Biliyor musunuz, beni nasıl kendi kendimle barışık kıldınız? Biliyor musunuz, artık ben şimdi kendim hakkında başka zamanlarda düşündüğüm gibi kötü düşünmeyeceğim. Biliyor musunuz, artık ben, belki de, yaşamımda günah ve suç işledim diye sıkılmayacağım, çünkü böyle yaşamanın kendisi suç ve günahtır. Ve sanmayın ki, bir şeyleri abartıyorum, Tanrı aşkına, böyle düşünmeyin, Nastenka, çünkü ara sıra üzerime böyle sıkıntılı anlar çullanıyor... Çünkü ben böyle zamanlarda sanıyorum ki, hiçbir zaman gerçek bir yaşam yaşayamayacağım; çünkü bana öyle, bütün inceliğimi, şimdiye, gerçekliğe ait bütün duygularımı kaybetmişim gibi geliyor; çünkü, sonunda, kendi kendimi lanetlemişim; çünkü fantastik gecelerimin ardından üzerime hayal kırıklığı anları çullanıyor, ne kâbus! Bu arada çevrende insan kalabalığının canlı girdabının nasıl kükreyip dönendiğini duyarsın, duyarsın, görürsün nasıl yaşıyor insanlar – gerçeklikte yaşıyorlar, görürsün, yaşam onlar için ödünç alınmış değil, yaşamları uyku gibi, hayal gibi uçup gitmiyor, yaşamları sonsuza dek yenileniyor, sonsuzca gençler ve bir saatleri diğerine benzemiyor; o zaman nasıl da neşesiz ve sıradanlık ölçüsünde tekdüze oluyor korkak fantezi, gölgenin, fikrin kölesi oluyor, beklenmedik biçimde güneşi örten ve böylece güneşine çok değer veren, gerçek bir Petersburglunun kalbini sıkıntıya boğan ilk bulutun kölesi oluyor – o sıkıntıyla da nasıl bir fantezi doğuyor artık! Hissedersin sonunda yorulduğunu, sonsuz çabada yorulduğunu bu yorulmaz fantezinin, çünkü sonuçta olgunlaşırsın, önceki ideallerini geride bırakırsın: Küle. kalıntıya dönüşürler; eğer başka bir hayat yoksa, onu bu kalıntılardan inşa etmek gerekecektir. Bu arada ruh hep başka bir şey diler ve ister! Ve hayalperest boş yere, külleri karıştırır gibi eski hayallerini karıştırır, o küllerde bir kıvılcım olsun bulmaya çabalar; onu üflemek, soğuyan kalbini canlanan ateşle ısıtmak ve ondaki daha önceden tatlı tatlı gelmiş, ruhu huzursuz etmiş, kanı kaynatmış, gözlerden yaşlar akıtmış ve kendisini görkemli biçimde kandırmış olan şeyi tekrar diriltmek için! Biliyor musunuz, Nastenka, nereye vardım? Biliyor musunuz, artık kendi duygularımın yıldönümünü kutlamaya, daha önce hoş gelmiş, aslında hiç olmamış bir şeyin yıldönümünü kutlamaya kadar vardırdım – çünkü bu yıldönümü bütün o boş, amaçsız hayaller için kutlanıyor – ve bunu yapmak zorundayım, çünkü bu boş hayaller yok, daha sonra hiçbiri hayatta kalmıyor. Sonuçta hayaller de hayatta kalır! Biliyor musunuz ki ben şimdi, bir zamanlar kendi kendime mutlu olduğum o yerleri hatırlamayı ve belli bir süre ziyaret etmeyi seviyorum, geri dönüşsüz biçimde geçmiş olanın ahengiyle kendi şimdimi inşa etmeyi seviyorum ve sık sık gölge gibi, işsiz güçsüz ve amaçsız, sefil ve hüzünlü geziniyorum Petersburg’un pasaj ve caddelerinde. Hem de nasıl anılarla! Sözgelimi, işte burada bundan iki yıl önce, tam bu vakitte, bu saatte, bu kaldırımda yine tek başıma, yine sefil, tıpkı şimdiki gibi yürüdüğünü hatırlıyor insan! Ve o zaman da hayallerin hüzünlü ve yaşamanın eskiye göre daha iyi olmasa da hem daha kolay, hem daha rahat olduğunu, şimdi üzerine yapışan bu kara düşüncenin o zaman olmadığını hatırlıyor insan; bu vicdan azaplarının, gece gündüz rahat vermeyen karamsar, iç karartıcı azapların olmadığını. Ve kendine soruyorsun: Nerede hayallerin? Ve başını sallıyor, şöyle diyor: Yıllar ne çabuk geçiyor! Ve yine soruyor kendine: Ne yaptın bunca yılı? En iyi zamanlarını nereye sakladın? Yaşadın mı yaşamadın mı? Baksana, diyor kendine, baksana, yeryüzü nasıl soğuyor. Daha yıllar geçecek ve peşinden kasvetli yalnızlık gelecek, bastonlu, titrek yaşlılık gelecek, peşinden de sıkıntı ve bunaltı. Fantastik dünyan ağaracak, donacak, hayallerin kaybolacak ve ağaçlardan düşen sarı yapraklar gibi dökülecek.... Ah, Nastenka! Sonuçta hüzünle yalnız kalır insan, tam anlamıyla yalnız ve hatta yazıklanacak bir şey bile olmaz – hiç, tam olarak hiç... Çünkü kaybolup giden her şey, her şey hiçtir, aptalca, yuvarlak sıfır, yalnızca hayaldir!”</p>

    <p>“Ama, beni daha fazla üzmeyin!” diye araya girdi Nastenka, gözünden süzülen gözyaşını silerek. “Artık sona erdi! Artık biz ikimiz olacağız; artık, başıma ne gelirse gelsin, biz hiç ayrılmayacağız. Dinleyin. Basit bir kızım ben, ninem bana öğretmen tuttuğu halde, pek okuyamadım; ama, doğru, sizi anlıyorum, çünkü bana şimdi anlattığınız her şeyi, ninem beni elbisesine iğnelediği zaman ben de yaşadım. Şüphesiz, sizin anlattığınız gibi öyle güzel anlatamam, eğitimli değilim,” diye çekine çekine ekledi, çünkü benim dokunaklı konuşmama ve yüksek üslubuma belli bir saygı duymuştu, “ama bana kendinizi tümüyle açtığınız için çok mutluyum. Artık sizi tanıyorum, tümüyle, iyice tanıyorum. Ve biliyor musunuz? Size kendi hikâyemi anlatmak istiyorum, hiçbir şeyi gizlemeden, ama siz bana sonra bir tavsiyede bulunacaksınız. Siz çok akıllı bir insansınız; bana bu tavsiyeyi vereceğinize yemin eder misiniz?”</p>

    <p>“Ah, Nastenka,” dedim, “aslında hiç akıl hocası olmadım, hele aklı başında bir akıl hocası hiç olmadım, ama şimdi görüyorum ki eğer hep böyle yaşayacaksak, bu çok akıllıca bir şey olacak ve herkes birbirine bol bol akıllı tavsiyeler verecek! Yani, güzel Nastenka, nasıl bir tavsiyede bulunayım size? Bana açıkça söyleyin; artık öyle neşeli, mutlu, cesur ve akıllı oldum ki, sizden hiçbir sözü esirgemem.”</p>

    <p>“Hayır, hayır!” diye sözümü kesti Nastenka, gülerek, “Bana akıllı bir danışman lazım değil, bana içtenlikli, kardeşçe bir tavsiye lazım, öyle ki sanki bütün hayatınız boyunca beni sevmişsiniz gibi!”</p>

    <p>“Olur, Nastenka, olur!” diye bağırdım heyecanla, “Ve eğer sizi yirmi yıldır seviyor olsaydım, bu halimden daha güçlü sevemezdim!”</p>

    <p>“Elinizi verin!” dedi Nastenka.</p>

    <p>“İşte!” diye yanıt verdim, ona elimi vererek.</p>

    <p>“Öyleyse, başlayalım hikâyeme!”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f10">
      <a class="si-backref" href="#ref_f10">10</a><span class="si-footnote-text">. Yedi mühürlü kutuda bin yıl kalmış ve sonunda yedi mührün hepsini koparıp atmış olan Süleyman Peygamber – Binbir Gece Masalları’ndaki “Balık Masalı”na gönderme.</span>
    </div>

    <div class="si-footnote html5_aside epub-type_footnote" id="f11">
      <a class="si-backref" href="#ref_f11">11</a><span class="si-footnote-text">. V.A. Jukovski (1783-1852) fantezi tanrıçasını, Goethe’nin aynı adlı şiirinin (1780) serbest çevirisi olan “Tanrıçam” (1809) adlı şiirinde anmıştı.</span>
    </div>

    <div class="si-footnote html5_aside epub-type_footnote" id="f12">
      <a class="si-backref" href="#ref_f12">12</a><span class="si-footnote-text">. En yüksek mutluluk derecesi. Aristoteles’in felsefesinde, gök, yedi sabit kristal kattan oluşur. Göğün yedi katı, Kuran’da da anılmaktadır.</span>
    </div>

    <div class="si-footnote html5_aside epub-type_footnote" id="f13">
      <a class="si-backref" href="#ref_f13">13</a><span class="si-footnote-text">. Romantik edebiyatın geleneksel ve sevilen imgelerinden biri.</span>
    </div>

    <div class="si-footnote html5_aside epub-type_footnote" id="f14">
      <a class="si-backref" href="#ref_f14">14</a><span class="si-footnote-text">. E.T.A. Hoffmann (1776-1822), romantik dönem Alman yazarı.</span>
    </div>

    <div class="si-footnote html5_aside epub-type_footnote" id="f15">
      <a class="si-backref" href="#ref_f15">15</a><span class="si-footnote-text">. Paris’te, Aziz Bartholomeus Bayramı sırasında, dinde reform yanlısı olan Calvincilerin Katolikler tarafından topluca katledildiği 24 Ağustos 1572 gecesi; XIX. yüzyılda birçok edebiyat ve müzik eserine konu oldu.</span>
    </div>

    <div class="si-footnote html5_aside epub-type_footnote" id="f16">
      <a class="si-backref" href="#ref_f16">16</a><span class="si-footnote-text">. Walter Scott’un 1715 Jacobite ayaklanmasını ve sonrasını konu alan Rob Roy (1817) adlı romanının kahramanı.</span>
    </div>

    <div class="si-footnote html5_aside epub-type_footnote" id="f17">
      <a class="si-backref" href="#ref_f17">17</a><span class="si-footnote-text">. Ekim 1552’de Kazan’ın Korkunç İvan tarafından alınması, Karamzin’in ilk Rus tarihlerinden biri olan “Rus Devleti Tarihi”nde anlatılıyordu.</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#ref_f18">18</a><span class="si-footnote-text">. Walter Scott’un, XIX. yüzyılda geçen <em>St. Ronan’s Well</em> adlı romanının kahramanı.</span>
    </div>

    <div class="si-footnote html5_aside epub-type_footnote" id="f19">
      <a class="si-backref" href="#ref_f19">19</a><span class="si-footnote-text">. Walter Scott’un Jacobite ayaklanması sırasında, 1736-1737 yılında gerçekleşen iki cinayet davasını ele alan <em>The Heart of Midlothian</em> adlı romanının kahramanı.</span>
    </div>

    <div class="si-footnote html5_aside epub-type_footnote" id="f20">
      <a class="si-backref" href="#ref_f20">20</a><span class="si-footnote-text">. Papa’ya ve Alman imparatoruna karşı Çeklerin ulusal bağımsızlığını savunmuş olan dini reform lideri (1369-1415). 1414 yılında bir piskoposlar konseyinin yargılamasından sonra yakılmıştır.</span>
    </div>

    <div class="si-footnote html5_aside epub-type_footnote" id="f21">
      <a class="si-backref" href="#ref_f21">21</a><span class="si-footnote-text">. Giacomo Meyerbeer’in (1761-1894), <em>Robert le diable</em> (1824) adlı ilk kez 1831 yılında Paris’te sahnelenen ve ilk romantik opera sayılan operası.</span>
    </div>

    <div class="si-footnote html5_aside epub-type_footnote" id="f22">
      <a class="si-backref" href="#ref_f22">22</a><span class="si-footnote-text">. Walter Scott’un <em>The Pirate</em> (1822) adlı romanından, zıt karakterdeki iki kadın kahraman.</span>
    </div>

    <div class="si-footnote html5_aside epub-type_footnote" id="f23">
      <a class="si-backref" href="#ref_f23">23</a><span class="si-footnote-text">. 1812 yılında Napoléon ordusunun Rusya’dan püskürtülmesini sağlayan çatışma.</span>
    </div>

    <div class="si-footnote html5_aside epub-type_footnote" id="f24">
      <a class="si-backref" href="#ref_f24">24</a><span class="si-footnote-text">. Kontes A.K.Vorontsova-Daşkova (1818-1856).</span>
    </div>

    <div class="si-footnote html5_aside epub-type_footnote" id="f25">
      <a class="si-backref" href="#ref_f25">25</a><span class="si-footnote-text">. Georges Jacque Danton (1759-1794), Fransız Devrimi’nin daha sonra öldürülen liderlerinden.</span>
    </div>

    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26</a><span class="si-footnote-text">. (İt.) Kleopatra ve Âşıkları. Puşkin’in “Mısır Geceleri” (1835) adlı şiirinde geçen İtalyanca bir dize.</span>
    </div>

    <div class="si-footnote html5_aside epub-type_footnote" id="f27">
      <a class="si-backref" href="#ref_f27">27</a><span class="si-footnote-text">. Puşkin’in aynı adı taşıyan şiirinin geçtiği yer; şiirin “mütevazı” kadın kahramanının imgesi, Dostoyevski tarafından kendine özgü bir şekilde şiirselleştirilmiş ve Nastenka imgesine dönüştürülmüştür.</span>
    </div>

    <div class="si-footnote html5_aside epub-type_footnote" id="f28">
      <a class="si-backref" href="#ref_f28">28</a><span class="si-footnote-text">. M.Y. Lermontov’un, H. Heine’nin <em>Şarkılar Kitabı</em>’ndan yaptığı serbest bir çeviri olan “Birbirlerini öyle uzun süre ve şefkatle sevdiler” şiirinden bir alıntı. Daha sonra kahramanın monologunda 1820-40’lı yılların romantik şiir ve düzyazısından başka geleneksel motifler de yer alır.</span>
    </div>
  </div>
</body>
</html>
