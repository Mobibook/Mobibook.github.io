<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Filler Sultanı İle Kırmızı Sakallı Topal Karınca</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:f9cc7973-8cef-400f-a176-f2df25ecdbf9"/>
	</head>
	<body class="chapter" epub:type="chapter" id="chapter-4">
		<section>
		<p><span epub:type="pagebreak" id="page73" title="73"/>Karıncalar çekiliyordu dağa doğru ve dağdaki fil sarayı nerdeyse bitti bitecek. Yollar beller, kayalıklar ormanlar çekilen karıncalarla iplik iplik... Karıncalar son bir çabanın mutluluğu içindeler. Nasıl mutlu olmasınlar, ulular ulusu, görkemliler görkemlisi fil sultanına onlar saray yapıyorlar yeryüzünde ilk olaraktan. Az iş mi? Yoruldular, bittiler tükendiler ama olsun. Yakında bu güzel sırça saray bittiğinde bütün çektiklerini unutacaklar. Kim bilir ulu filler sultanı bu saraydan dolayı ne kadar mutlu olacak!</p>
		<p>Dünyanın ortasına yedi yerden delik açıp mavi elmas kayalıklarına ulaşmış karıncalar da mutluydular, bir kere, yeryüzünün tam ortasına kadar ulaşan ilk yaratıklar onlardı, varıp yeryüzünün ortasına, gözün bakamayacağı kadar parlak, ışıklar saçan mavi elmas kayalığını bulan onlardı, bu kayalıktan kopardıkları parçalarla sultana dünya dünya olalı görülmemiş, insan sultanlarının bile ağızlarının suyunu akıtacak kadar güzel bir taht yapacak olanlar da onlardı. Bu kadar büyük mutluluk hangi yaratık soyunun eline geçmişti ki...</p>
		<p>Dünyanın dört yanını, ovaları, ormanları, dağları, bahçeleri bir bir dolaşarak, bir zırnığını bile yemek değil, koklamadan fillere, hüdhüdlere, sarıca karıncalara yiyecek toplayan karıncalar da mutluydular. Dünyanın her bir yerini didik didik ederek çiçeklerin, ulu ağaçların, böceklerin, ekinlerin özünü sağan, sağıp da fillerin ambarlarını ağzına kadar iksirle dolduranlar da onlar değiller miydi? Bu görkemli yaratıklar, bu karıncaların yeni tanrıları onların bu davranışlarından kıvanç duyacaklardı, belki de her bir karıncayı, kıvançtan kaplarına sığamayıp, birer ulu fil yapacaklardı. Karıncalar canlarını dişlerine takıp çalıştıklarının elbette bir karşılığını göreceklerdi.</p>
		<p><span epub:type="pagebreak" id="page74" title="74"/>Ambarlar, kırmızı has buğdaydan, ayçiçeğinden, mısırdan, elma, gül, ayva, nar çekirdeğinden, çiçek özünden, baldan, incirden, üzümden dolup taşıyordu. Toplayıcı karıncalar öylesine büyük bir çabayla yeryüzünü dolaşıp yiyecek toplamışlardı ki fillerin ambarlarında yalnız kuşsütü eksikti. O da olsa onu da ne yapıp edip ambarlara taşıyacaklardı. Saray yapmakta, mavi elmastan taht yontmakta, yiyecek toplamakta dünyanın karıncaları biribirleriyle yarışıyorlardı. Bütün dertleri de filler sultanının, hüdhüdler başının gözlerine girmekti. O kocaman filler sultanı, yeni karıncalar tanrısı onlarla konuşuyordu bile, “nasılsınız karınca kullarım,” diyordu. Yaaa, “nasılsınız sevgili karınca kullarım,” diyordu onlara. “Siz böyle çalışırsanız yakında her biriniz birer görkemli fil olacak, sizler de o küçücük karıncaları yöneteceksiniz. İsterseniz yönetmezsiniz de, yer içer ormandaki en iri ağacın gövdesine sabahlardan akşamlara kadar kıçınızı sürer kaşınırsınız. Bu dünya size cennet olur. Yalnız sizden ricam, öteki, eski fillere uymayın, nolursunuz. Kıçınızı ağaçlara sürer, durmadan kaşınırken nolursunuz biribirinize düşüp kavga etmeyin. Herkes de, öteki yaratıklar da bunların haline, kavgalarına bakıp mutlu filler ülkesinde işler kötü gidiyor sanıyorlar. Oysaki, filler ülkesi...”</p>
		<p>Aaah, karıncalar bir fil olsalar, o şımarık filler gibi hiç kavga ederler mi? Filler cennetinde nasıl güzel, nasıl uslu yaşarlar, aaah, karıncalar bir fil olsalar, aaah... Üstelik de filler gibi yıl on iki ay durmadan kıçlarını ağaçlara sürüp yan gelip yatarlar mı, çalışacaklar onlar, çalışacaklar. Hele onlar birer fil olsunlar, hele hele... Fil gibi güçlü olunca, bu dünya böyle mi olur? Karıncalar fil kadar büyük, güçlü olunca bu dünyayı tepeden tırnağa değiştirip, dünyada ne kadar yaratık varsa, insan, at, deve, arı, kurt, fil, karınca, tilki, çatal, biltekmil yaratıklar, hepsini kul, tutsak ederler... Bütün dünyadaki en küçük yaratıklar, solucanlar bile, kelebekler bile onlar adına çalışacaklar. Aaah, karıncalar bir fil olsalar, böyle, bu ahmak filler gibi fil mi olurlardı, aaah! Hele şu saray, şu mavi elmas taht bitsin, hele tanrı-sultan bir sarayına girip tahtına kurulsun, hele bir yüz bin bahçelik çiçeğin özünden çıkarılmış iksirini içip esrikleşsin, hele bir... İşte <span epub:type="pagebreak" id="page75" title="75"/>o zaman belki fil sultanı coşup karınca kullarını bu coşkuyla fil eyleyebilirdi.</p>
		<p>İşte bütün bunları karıncalar durmadan düşünerek çabalarına çaba katıp çalışıyorlar, yerin altını oyup elmas dağlarından kaya kopartıp getiriyorlar, sırça sarayı zerre üstüne zerre koyarak yükseltiyorlardı.</p>
		<p>Bu aşka şevke, çabaya dağlar dayanmıyordu. Gözün alabildiğince dünya karıncaya kesmişti. Dünyadaki yaratıklar, kuşlar, böcekler, öteki hayvanlar şaşmış kalmışlardı, dünyaya tepeden tırnağa sıvanmış karıncanın çokluğuna. Ana kraliçeler habire karınca doğuruyorlardı filler için, neredeyse, az bir süre sonra dünyada karıncadan kıpırdayacak yer kalmayacaktı. Karıncalar da sarayı tamamlamak, tahtı yontmak için biribirleriyle yarışa girmişlerdi. Koskocaman karınca dünyası soluk soluğaydı.</p>
		<figure class="center">
			<img alt="s-99.png" src="image/s-99.png"/>
		</figure>
		<p><span epub:type="pagebreak" id="page76" title="76"/>Tanyerleri ışıdı ışıyacak, ortalık ıhırcık karanlık, birden dağın başında bir koskocaman top ışık patladı, ovalar, dağlar, sular aydınlandı. Dağın tepesinden öylesine bir ışık seli şakırdayarak çağıldayıp geliyordu ki, bu ışık toprağın içine, ormanın en kuytu yerine, ağaçların köklerine, kabuklarına, kayaların özlerine işliyordu.</p>
		<p>Bu ışıkla birlikte bütün dünya da şaşkınlıkla uyanmıştı. Yaratıklar gözlerini dağın tepesine dikmişler, lalü ebkem kalmışlardı. Filler, hüdhüdler, kartallar, doğanlar, çaylaklar, hem de kırmızı kartallar, kurtlar, tilkiler, aslanlar, kaplanlar, atlar, gergedanlar, çakallar, sürmeli gözlü cerenler, geyikler, karacalar, hem de rengeyikleri, develer, martılar, albatroslar, bilcümle kara ve deniz kuşları, insanlar ve hem de genç yaşlı, bilgin ve de çocuk dağların üstünden sağılıp gelen bu ışığa dalmışlardı, böylesi bir ışık nereden, nasıl fışkırıp geliyordu! Sırtları yanardöner böcekler, kelebekler bu ışık selinin altında sert kabukları yanardöner, bir ustura kırmızısında, sarısında, yeşilinde, morunda, turuncusunda çakan, keskin, biçen, kanatları, gövdeleriyle...</p>
		<p>Ağaçlar, sular bu ışık içinde yuvarlanan, balkıyan, şavklanan. Ve birden ışık selinin üstünde şimşek gibi, bir ustura gibi keskin bir mavi sel, yalazlayarak, çakarak ışık selinin üstüne inen mavi, keskin çizgiler, kesen...</p>
		<p>Kuşlar gökyüzünde, ıhırcık karanlığı delmiş ışık selinin, mavi ustura şimşeğinin üstünde kanat kanada... Ve yerdeki yaratıklar, yan yana, üst üste, kamaşmış gözleriyle... Ve insanlar olan bitenden aptallamış...</p>
		<figure class="center">
			<img alt="s-101" src="image/s-101.png"/>
		</figure>
		<p><span epub:type="pagebreak" id="page77" title="77"/>Filler sultanı uyandı, gözlerini sildi, gökyüzüne baktı, gökyüzü tupturuncuydu hüdhüdlerden, gökyüzünün doğu yönüne gözleri ilişti, orası da apaldı, kırmızı kartallardan, gökyüzünün batısına baktı, orası da som maviydi papağanlardan, som yeşil, som al, som sarı, som turuncu, som papağan moruydu.</p>
		<p>Güneyi küçücük kuşlar tutmuşlardı, bir renk cümbüşünde, gökyüzünü örtmüşlerdi. Yerdeki cerenlerin, geyiklerin, sülün gibi atların, tek boynuzlu gergedanların üstüne ışık sağılıyordu durmadan... Dünya, yeryüzü, gökyüzü ve bilcümle yaratıklar ve biltekmil bitkiler, kaya, su, toprak şimdiye kadar hiç görülmemiş bir ışığın içindeydiler. Gökyüzünde, suların, dağların, ormanların üstünde som bir mavi geniş, yumuşak, bir bulut gibi sallanıyordu, sağılan ışık selinin içinde. Keskin, ustura biçen çizgilerle...</p>
		<p>Filler sultanı hemen hüdhüdler başını çağırdı:</p>
		<p>“Ne o, bu hal ne hal böyle, ulukepez? Ne oldu bu dünyaya kardeşim, bütün yaratık gökyüzüne, yeryüzüne dökülmüş, şu vurdum duymazlar bile bak aşağıya, ayaklanıp gelmişler, bu ne hal, bir olağanüstülük mü var?”</p>
		<p>Hüdhüdler başının ağzı kulaklarındaydı.</p>
		<p>“Var,” dedi, “sultanımız, hem de öyle bir olağanüstülük var ki, dünyamız böyle bir olağanüstülüğü daha önce görmüş değil... Bak oraya.”</p>
		<p>“Nereye bakayım?”</p>
		<p>“Oraya, oraya, ulu dağın tam doruğuna...”</p>
		<p>“Baktım, gözlerim kamaşıyor.”</p>
		<p>“Mavi ışığa bak, som mavi.”</p>
		<p>Filler sultanı baktı ve gördü. Az daha gördüğü güzellik karşısında sevincinden yüreği duruyordu. Som mavi bir kuşak sarmıştı dört bir yandan yalp yalp eden sırça sarayı.</p>
		<p>“Çabuk, karıncaları getir bana!”</p>
		<p>Hemen o anda ulukepez başka on yedi hüdhüdle birlikte uçup karıncalar kentine geldi, alana kondular:</p>
		<p>“Çabuk olun, sultanımız sizi istiyor.”</p>
		<p>Karıncaların ileri gelenleri ve hem de yorgun kraliçe, bu yıl milyonlarca karınca doğurmaktan bir hal olmuştu, zaten giyinmişler kuşanmışlar onu bekliyorlardı. Hüdhüdlerin kanadına doluştular, filler sultanının yanına geldiler:</p>
		<figure class="center">
			<img alt="s-103" src="image/s-103.png"/>
		</figure>
		<p><span epub:type="pagebreak" id="page78" title="78"/>“Hoş geldiniz arkadaşlarım,” diye ayağa kalkarak karşıladı onları sultan. “Sizler benim yapıcı, yaratıcı kardeşlerimsiniz. Sarayın açılış törenine hepinizi, biltekmil karınca kullarımı bekliyorum. Sizi şimdi hüdhüdler sırtlarından indirmeden oraya götürsünler. Ötekilere de buyruk çıkartacağım, tekmil emeği geçmiş karıncalar törene katılacaklar.”</p>
		<p>Tuhaf kılıklı karınca:</p>
		<p>“Bütün karıncalar sarayın, tahtın yöresindeler. Bizler kentlerde kalmış, sultanımızın buyruğunu bekliyorduk. Sarayı, hem de mavi tahtı yapan karıncalar dün geceden beri durmuşlar orada gözlerini bir türlü yaptıkları saraydan, yonttukları tahttan alamıyorlar, orada sarayın, tahtın güzelliğine çarpılıp kalmışlar.”</p>
		<p>“Peki öyleyse,” dedi filler sultanı. Sevincinden kanatlanmıştı sanki, o iri gövdesi tüy gibiydi. Bütün fillerini toplayıp <span epub:type="pagebreak" id="page79" title="79"/>dağdaki sarayına doğru yollandı. Üstünde, bir bulut gibi kanat kanada hüdhüdleriyle.</p>
		<p>Bütün karıncalar, hüdhüdler, öteki kuşlar, böcekler, hem de tırtıllar, biltekmil yaratıklar gelmişlerdi törene. Bir tek insanlar gözükmüyordu ortalıkta.</p>
		<p>Hüdhüdler başı, ulukepez:</p>
		<p>“Amanın ha, aman ha insanlara haber vermeyelim bugünkü töreni. Ne yapıp edelim de insanlar sarayı da, tahtı da, töreni de bilmesinler. Ben insanları çok iyi bilirim. Onlarda bir Süleyman vardı, bütün yaratığın dilini bilir, sihirbaz bir kişiydi, onun gününden beri biz insanlarla birlik olduk. Ben onları bildim bileli nereye burunlarını sokmuşlarsa berbat etmişlerdir. Çok övüngen yaratıklardır, bir yaparlarsa bin övünürler. Sonracığıma da kendilerini evrenin kilidi sanırlar. Hepsi de az çok delidirler. Sonra da o insanlar var ya, bizim gibi değildirler, onlar ölümlüdürler. Ölümlü olduklarını bilip, ölüm karşısında delirmişlerdir. Bu yüzden doğaya, kendi kendilerine, yıldızlara, her şeye kinle bakarlar. Sevgileri tükenmiş. Sevmeyi unutmuşlar, yaşam sıcaklığını yitirmişlerdir. Şimdi bu sarayı, bu tahtı görsünler ya yıkar, bozar, yerle bir ederler, ya da durmadan biribirlerine satarlar. Senin bu güzel sarayın, görkemli tahtın onlar için salt bir satış aracı olur... Onlar bir güzelliğe, bir yıldıza, güzel bir hüdhüd dişisine, bir kuğuya, bir cerene içleri sıcacık sevgiyle dolarak bakmazlar,” diye konuştu.</p>
		<p>Filler sultanı da korkudan, şaşkınlıktan gözleri dışarıya uğramış:</p>
		<p>“İnsanlar dünyada sarayımın yerini bile bilmesinler, tahtımı duymasınlar. Büyücü hüdhüdü gönder bütün insanların gözlerini bağlasınlar,” diye kesin buyruk verdi. “Biliyorum, ben de biliyorum şu insan yaratığının her bir şeyi berbat ettiklerini. Tanrı hiçbir yaratığı onlara benzetmesin. Onlar gibi, tanrı hiçbir yaratığı ölüm karşısında delirtmesin. Biliyorum, onların işi doğumlarından ölümlerine kadar kendilerinden, ölümden, gerçeklerden kaçmak. Ve bu kaçıştan, korkudan dolayı önlerine ne çıkarsa yok etmek...”</p>
		<p>Tören başladı. Filler sultanı sarayın önündeki beş apartman yeri büyüklüğündeki kayalığın düzüne çıktı. Önce hortu<span epub:type="pagebreak" id="page80" title="80"/>munu göğe dikti, sonra da arka ayakları üstüne dikilerek ön ayaklarını göğe açtı, mırıl mırıl dualar okudu bir süre. Duası bitince hortumunu aşağıdaki ovayı, yamaçları zınkazınk doldurmuş yaratıklara uzattı, sonra gene göğe dikti, gök kuşlardan kapanmıştı, en küçük bir parçası bile gözükmüyordu.</p>
		<p>Filler sultanının sütbeyaz bedeni bugün, bu ışık seli altında her zamankinden daha da beyazdı, yıldırdıyordu. Konuşmasına başladı:</p>
		<p>“Sayın, sevgili, görkemli yaratıklar, kardeşlerim, sizi bu sevinçli günüme, mutluluğuma kıvançla çağırdım, hoş geldiniz. Bilcümle yaratıklar, görüyorum ki, biltekmil çağrıma gelmişler, sağ olun, var olun... Bir tek insanlar eksik bu toplantıda... Hiçbiriniz onları buraya çağırmamı benden beklemezdiniz, değil mi?”</p>
		<p>Bütün yaratıklar hep bir ağızdan bağırdılar:</p>
		<p>“Beklemezdik.”</p>
		<p>Bu korkunç sesi duyan insanlar bunu şiddetli bir gök gürültüsü sandılar.</p>
		<p>“Bu insanlar da bizim gibi, tüm öteki yaratıklar gibi alçakgönüllü olsalar, her birisi kendisini tanrı saymasa, sonra da bu tanrılar korkularından geberip canavarlaşmasalar onları da bu mutlu güne çağırmamak için hiçbir sebep kalmazdı.”</p>
		<p>“Kalmazdı,” diye hep bir ağızdan bağırdılar öteki yaratıklar. İnsanlar bunu da gök gürültüsü sanıp aldırmadılar.</p>
		<p>“İnsanlar çok yozlaştılar, dünyadan, yaratıklardan koptular. Ölüm korkusu bitirdi onları. Başlarını bu korkudan dolayı taştan taşa vuruyorlar. Vurdukça da tozutuyorlar. İnsanlar bir gün karınca oldukları gün, karıncalar gibi alçakgönüllü oldukları gün, biribirlerini yemedikleri gün kendilerini kurtaracaklar...”</p>
		<p>“Kurtaracaklar,” diye bağırdı tekmil yaratıklar hep bir ağızdan. İnsanlar bu gümbürtüyü de duyup gene gök gürültüsü sandılar.</p>
		<p>“Evet sayın kardeşlerim,” diye gene başladı filler sultanı, gırtlağını temizleyerek. “İnsanlar tuhaftırlar, tuhaf kılıklı karıncadan da beter. Çünkü o insanların yasaları berbattır. Biri yer, bini bakar, kıyamet de ondan kopar, derler, bir türlü o bekledikleri kıyamet kopmaz. Bini çalışır aç kalır, on bini, yüz bini çalı<span epub:type="pagebreak" id="page81" title="81"/>şır aç kalır, birisi, yalnız birisi döke saça yer, tıksırıncaya kadar yer yer doymaz. Her çağda bir şey uydururlar, şimdi bütün işleri güçleri beşe alıp ona satmaktır bir şeyi. Toprağı alıp toprağı satıyorlar, ağacı suyu, insanı, ellerine ne geçerse, analarını, babalarını, çocuklarını, karılarını, gözleri şu evrende neyi görürse alıp satıyorlar. Taşı alıp taşı, yıldızı, altını, elması, çiçeği, yüreklerini, gözlerini alıp satıyorlar... İnsanlar kendilerini bir alıp satma deliliğine kaptırmışlar ki, delilik derim sana... Evrende ne bulurlarsa alıp satıyorlar. İnanın bana yaratık kardeşlerim, bu insanlar bizim tuhaf kılıklı karıncadan da daha tuhaf. Bu alıp satma deliliği onların başına bir iş açacak ama, bu kesin ya, bunun zararı biz yaratıklara da dokunmasa... Bu her şeyi alıp satmaları, bu delilikleri şimdiye kadar yaşadıkları deliliklerin en korkuncu. Alırım beşe de satarım ona, bir iş açacak insanların, dünyamızın başına. Allah bizi, dünyamızı insanların şerrinden esirgesin.”</p>
		<p>“Amin,” diye gürledi yaratıklar.</p>
		<p>İnsanlar bunu da gök gürültüsü sandılar.</p>
		<p>Filler sultanı konuşmasını sürdürdü:</p>
		<figure class="left">
			<img alt="s-109" src="image/s-109.png"/>
		</figure>
		<p>“Şimdi bırakalım insanları. Allah onların belasını vermiş zaten. Onlar böyle giderlerse dünyamıza, evrene onlardan hiçbir hayır gelmez. Onlardan kötülükten başka bir şey bekleyemeyiz. Şimdi sözüm sizedir soylu, görkemli kardeşlerim. İşte bu gördüğünüz, karınca kullarımın bana yaptıkları bu sarayı hiçbir yaratık kendi sultanlarına yapmamıştır. Böyle bir sarayı sultanlarına ancak karıncalar yapabilirler. O insanlar ki sultanlarına ne saraylar, ehramlar, asma bahçeler, anıtlar yapmışlardır. Hiçbirisi karıncaların ben sultanınıza yaptıkları bu saray gibisini yapamamışlardır. Şu anda dünyanın en güzel sarayı ben sultanınızın sarayıdır. Şu gördüğünüz mavi elmas taht gibisini hiç kimse dünya kurulduğundan bu yana hiçbir sultana ve hiçbir firavuna yapamamıştır. Yalnız karınca kardeşlerimdir ki, dünyayı delerek yer toparlağının ortasından bu büyülü elmas tahtın taşını yeryüzüne çıkarmışlardır. Ancak karınca kardeşlerimizdir ki bu sırçadan sarayı ben sultanlarına dikmişlerdir. Ben ol sebepten yeryüzünün tekmil yaratığını buraya, bu kutlama törenine çağırdım. Bir tek, insan kavmini çağırmadım, o olum<span epub:type="pagebreak" id="page82" title="82"/>suz yaratıkları, o yıkıcı yakıcıları, o gözleri doymazları, kıskançları, o biribirlerinin gözlerini durmadan oyanları... İnsan kavmi hem insanlığın, hem de dünyamızın bir felaketi oldu. İnsan kavmi bu alışveriş işine başladıktan sonra insanlığından çıktı. Yeryüzünde her şeyi aldı sattı. Toprak aldı sattı, toprak topraklıktan çıktı. Su su olmaktan, orman orman olmaktan, gökyüzü gökyüzü olmaktan çıktı. Yakında ayı, yıldızları da alıp satacaklar ve yıldız yıldız olmaktan, ay ay olmaktan çıkacak.</p>
		<p>“Soylu kardeşlerim, tanrı kimseyi insanın düştüğü yere düşürmesin, insanoğlu bezirgan olduktan sonra her şeyi alıp sattıktan sonra, insan olmaktan da çıktı. Yüreği alıp sattı insanoğlu, yürek, yüreklikten çıktı. Aşkı, sevgiyi, dostluğu, kardeşliği, barışı, arkadaşlığı, kandaki sıcaklığı, güzelliği alıp sattı insanoğlu, insanoğlu insanlıktan çıktı, oburlaştı. Biriktirme hastalığına tutuldu. Ol sebepten, sayın yaratık kardeşlerim, insanları bugün bu mutlu günümüze çağırmadım. Korktum da çağırmadım. Şu mavi tahtı var ya, bir görmesinler, bu çağıl çağıl ışık boşanan sarayı gözleri bir görmesin, hemen ne yapar yapar da alıp satarlar. Hiçbir mümkünatı yok, alır da satarlar. Bu saray da, taht da alınıp satıla satıla hiçbir işe yaramadan eskir, kırılır, yıkılır gider.</p>
		<p>“Şimdi biz kardeşler, bırakalım da insanları, onlar kendi belalarını kendilerinden bulmuşlar. Biiiz karıncalar, soylu görkemli karıncalar, dünyanın en soylu, güçlü yaratıkları ve hem de en büyük yaratıcıları, imtiyazsız sınıfsız kaynaşmış bir kitleyiz... Biiiz karıncalar, filler, kardeşlik, özgürlük, eşitlik, barış üzre yaşıyoruz. Birimiz hepimiz, hepimiz birimiz içiniz. Özgürlük her şeyin başıdır. Bakın insanlara, onlar özgürlüğe, eşitliğe biz karıncalar kadar önem vermedikleri için, ve hem de barışı hiç istemedikleri için bu hale düştüler. İşte şimdiki, şu andaki özgürlük, bizim özgürlük düzenimiz, kıyamete kadar sürecektir. Bizde hiçbir ayrı gayrı yoktur. Bunu, burada toplanmış bütün yaratık kardeşlerimize, kırkayaklara, solucanlara, sivrisineklere <span epub:type="pagebreak" id="page83" title="83"/>bile söylüyorum, bütün evren benim bu sözlerime tanık olsun ki, her karınca bir fildir. Her fil de bir karıncadır. Bakın kardeşlerim, her karınca bir fil olmasaydı, şu saray nasıl yapılırdı? Bu saraya bakan her yaratık anlar ki her karınca bir fildir. Her karınca bir fil olmasaydı şu yeryuvarlağının ortasındaki bu büyülü taş nasıl çıkarılır da böyle bir taht yapılabilirdi? Demek ki her karınca bir fildir. Size, sayın yaratıklar, bir gizimizi söyleyeceğim. Kulak verin de beni iyi dinleyin.”</p>
		<p>Filler sultanını dinleyen kalabalık soluğunu tuttu. Ortada arı uçsa kanadının sesi duyulurdu. Filler sultanının büyük gizini herkes merak etmişti.</p>
		<p>“Eskiden...” Burada gene sustu sultan, küçücük gözlerini kalabalığın üstünde dolaştırdı. Gökyüzündeki kanat kanada olan kuşlar da kanatlarını kıpırdatmadılar.</p>
		<p>“Eskiden...” diye yine başladı sultan. “Eskiden bizler de, yani filler de birer küçücük karıncaydık. Sonra çalışarak, sonsuz bir çaba harcayarak fil olduk. Onun için sayın karınca atalarımız, size atalarımız diye sesleniyorum şimdi, bu andan sonra. Çünkü sizler fillerin soylu ataları olan karıncalarsınız. İşte bizler, bu soylu karınca ırkından gelerek fil olduk. Her ırkın üstünde karınca ırkı. O ırk, o karınca ırkı ne mutludur ki, az bir çabayla soyları fil olabilir! Tanrı karınca ırkını korusun. İyi bakın şu dünyaya, ne kadar çok karınca var, ne kadar, ne kadar çok. Bu dünyada karınca soyundan daha çok, daha çabuk üreyen hiçbir soy yoktur, olamaz. Her karınca da sonunda bir fil olacağına göre en güçlü soy kimdir? Soruyorum size, karşılık verin. Bu evrende en güçlü soy kimdir?”</p>
		<p>Sustu, bekledi, hortumunu kalabalığın üstüne uzattı, gezdirdi. Birden yeryüzü gökyüzü sarsılırcasına yerdeki ve hem de gökteki kalabalıktan bir gümbürtü koptu.</p>
		<p>Filler sultanı bu korkunç, top patlar gibi çıkan gümbürtüden hiçbir şey anlamadı. Yetmiş bin yaratık yetmiş bin dilden karşılık veriyordu sultana.</p>
		<p>Sultan:</p>
		<p>“Kimdiiiir?” diye daha heybetli, kabarmış gene sordu.</p>
		<p>Kalabalık gene gümbürdedi.</p>
		<p>Sultan:</p>
		<p><span epub:type="pagebreak" id="page84" title="84"/>“Karıncalar!” diye bağırdı.</p>
		<p>Kalabalık bu sefer fil dilince, hep bir ağızdan:</p>
		<p>“Karıncalar,” diye gümbürdediler.</p>
		<p>“Evet, karıncalar, yaaa, karıncalar,” diye dinginledi filler sultanı. “Evet, her kim canını dişine takarak çalışırsa, sıfırdan başlayarak çalışır da evrenimize böyle, bu saray gibi bir anıt dikerse, şu büyülü mavi taht gibi bir taht yaratırsa, işte o her zaman, her istediği zaman bir fil olabilir.”</p>
		<p>Sustu, sevinç içinde güldü, kulaklarını havalandırıp şapırdattı:</p>
		<p>“Şimdi ben ne söylersem siz yineleyeceksiniz... Her karınca bir fildir!”</p>
		<p>Kalabalık yetmiş bin yerden yetmiş bin ayrı sesle yineledi:</p>
		<p>“Her karınca bir fildir.”</p>
		<p>“Ol sebepten...”</p>
		<p>“Ol sebepten,” diye başladı hep bir ağızdan yetmiş bin tür ses.</p>
		<p>“Dünyanın, hem de evrenin en güçlü yaratığı karıncalardır.”</p>
		<p>“Karıncalardır!”</p>
		<p>“Haydi hep beraber... Karınca fil, fil karınca, karınca fil, filkar... filkar... karfil... filkar, karfil...”</p>
		<p>Hep bir ağızdan:</p>
		<p>“Filkar, karfil... kar... fil... fil... fil... kar...”</p>
		<p>Durmadan yineliyordu bunu kalabalık.</p>
		<p>Karıncalar da bu işten sonsuz kıvanç duyuyorlar, artık kendilerini birer koskocaman fil olmuş görüyorlardı. Bu yolda en karamsar karınca bile, hiç olmazsa yarın gün doğarken bir büyülü elin kendisini bir koskocaman fil yapacağını düşlüyordu. Yukardaki hüdhüdler, kartallar, akbabalar, serçeler, ispinozlar, sakalar, kuyruksallayanlar şimdiden birer uçan fil olmuşlardı. Şu darıdünyada fil olmayı kim istemez ki, değil mi?</p>
		<p>Filler sultanı çok güzel konuşmuş, bütün yaratıkların, hele karıncaların gönüllerini kazanmıştı. Şimdi artık karıncalara o isteğini gerçekleştirmelerini buyurabilirdi. Tok, buyurucu bir sesle:</p>
		<p>“Sizden bir dileğim daha var, ey filkar ulusu... Bu dileğimi yerine getirmenizi buyuruyorum. Bu buyruğum yerine getiril<span epub:type="pagebreak" id="page85" title="85"/>mezse, bizim bu mutlu ülkemiz ayakta kalamaz, mutluluğumuz uzun süremez, filkar kardeşlerim.”</p>
		<p>Karıncalar hep bir ağızdan karşılık verdiler: </p>
		<p>“Senin her buyruğun başımız üstüne...”</p>
		<p>Öteki yaratıklar da hep bir ağızdan karşılık verdiler, yani top patlar gibi gümlediler:</p>
		<p>“Senin her buyruğun bizim başımız üstünedir. Sen sultanımızın... Dünyadaki her yaratık sonunda bir fil olacaktır. Biz burada buna inandık, iman ettik.”</p>
		<p>“Sayın yaratıklar, sizler susun bakalım, bu bizim iç sorunumuzdur. Yalnız karıncaları ilgilendirir. Ol sebepten sizler susmalısınız, sayın öteki filkar kardeşlerimiz.” </p>
		<p>Karıncalar:</p>
		<p>“Söyle buyruğunu, sultanımız. Söyle ki, buyurursan eğer bu dünyayı alıp güneşin oraya götürelim. İstersen, sultanımız, ayı alıp buraya getirelim. Yıldızdan sana taht yapalım.”</p>
		<p>“Olmaz olmaz öyle şey, siz sağ olun, karınca kardeşlerim. Benim isteğim o kadar önemli değil. Bakın, dinleyin beni, bu mutlu günde benim canımı sıkan küçük bir şey var.”</p>
		<p>“Nedir o, söyle de hemen...” Karıncalar coşmuş, yerlerinde duramıyorlardı.</p>
		<p>“O da şudur ki, bir kırmızı sakallı karınca vardı, benim düşmanım, biltekmil yaratıkların düşmanı, insan gibi bir şeydi o... İşte ben bugün sizden bu kırmızı sakallı karıncanın dirisini, ya da ölüsünü istiyorum. Bu kırmızı sakallı karınca beni işte şu hüdhüd kardeşimizin sırtında aşağıladı, sonra da o kanattan aşağı atlayıp kaçtı. O günden beri ben bu kırmızı sakallının dirisini ya da ölüsünü istiyorum. Bu kırmızı sakallı karınca bir ulu demirciymiş. Soyu varırmış da taaa insanlar kralı Davuda dayanırmış. Demek ki demirci kırmızı sakalın soyu insandan gelirmiş. Anladınız mı, ne kadar tehlikeli?.. Bu kırmızı sakalın soyu insandan gelirmiş! Ondan başka da bu özgürlük düşmanı kırmızı sakallılardan çok varmış bu dünyada. Bunlar özgürlük, din, eşitlik düşmanı karıncalarmış. Bunlar karınca, bunlar fil düşmanıymışlar. Bunlar şu yeryüzündeki tekmil yaratığa düşmanmışlar. Bunlar üstüne çok çok bilgi aldım. Bunlar kapılara şapka da asarlarmış. Bunlar ırz düşmanı imişler. Bunlar ırk, <span epub:type="pagebreak" id="page86" title="86"/>soy, kan, gelenek görenek, tarih tanımazlarmış. İyi dinleyin beni, bu kırmızı sakal karıncaların soyu insandan gelirmiş. Uzun söze ne gerek, onların hepsini öldürmek için, onların insan soyundan gelmeleri yetmez mi? Bu insandan gelen kırmızı sakallar, hiçbir şey yapmazlarsa bile, bir muzurluk sokarlar yaratıkların arasına, karıncaların arasına, bütün yaratıklara, karıncalara, fillere biribirlerini kırdırırlar. İnsan muzurluğunu evrenimize yayarlar. Onlar ortadan kalkarsa dünyamız durulur. O kırmızı sakallar ortadan kalkınca da kurtla kuzu yayılır. O kırmızı sakallar ortadan kalkınca hiçbir yaratık öteki yaratığı yemez. İşte ben şimdi, önce karıncalardan, sonra öteki yaratıklardan, kuşlardan, arılardan tekmil kırmızı sakallıların dirilerini, ya da ölülerini isterim. Herkes bir kırmızı sakallıyı, ya ölüsünü ya dirisini getirecek şu alana atacak... O demirci kırmızı sakallıyı, o beni aşağılayan, o beni aşağılayaraktan tekmil yaratığı aşağılayan karıncayı bulup getirene de sarayımda bir oda vereceğim. Ölünceye kadar bu odada yaşayacak o yaratık ve çiçek özü balıyla beslenecek... Çoluk çocuğu ve de kıyamete kadar bütün onun soyundan gelenler çiçek özü balıyla beslenecekler...”</p>
		<p>Sultan sözünü bitirir bitirmez tekmil yaratıklar, karıncalar, kuşlar dünyaya dağılıp kırmızı sakallı avına giriştiler. Az bir sürede filler sultanının gösterdiği alan kırmızı sakallıların ölüleri dirileriyle doldu.</p>
		<p>Sultan bu kadar çok kırmızı sakalı, ölü, yaralı, diri, bir arada görünce sevindi, fillerine buyurdu:</p>
		<p>“Alana marş! Hemen şimdi şu kırmızı sakallıların üstüne çıkın ölülerini de, dirilerini de ezip toz edin...”</p>
		<p>Filler işe girişip kısa bir sürede kırmızı sakallıların işlerini bitirip toz ettiler. Alana yığılmış kırmızı sakalların hepsi kayalığın düzüne yapışmışlar, bir varmış bir yokmuş olmuşlardı.</p>
		<p>Kırmızı sakallar toz olduktan sonra, düzlüğe bakan sultan bir an düşündü, hemen o anda da aklına geldi, telaşlandı:</p>
		<p>“Ya demirci kırmızı sakal, ya demirci kırmızı sakal?”</p>
		<p>Kalabalıktan çıt çıkmadı.</p>
		<p>“Ya demirci?”</p>
		<p>Hiçbir yaratıktan en küçük ses çıkmıyordu.</p>
		<p>“Demirci?”</p>
		<figure class="right">
			<img alt="s-115" src="image/s-115.png"/>
		</figure>
		<p><span epub:type="pagebreak" id="page87" title="87"/>Hüdhüdler başı geldi sultanın başı yöresinde üç kere döndü. Başın yöresine üç turuncu halka çizdi.</p>
		<p>“Konuşamazlar sultanım. Demirci onları büyülemiş.”</p>
		<p>“Ya beni de büyülerse?” diye korktu sultan. “Büyüler de sarayımı, tahtımı elimden alırsa?”</p>
		<p>“Karıncalar filleri büyüleyemezler, sultanım.”</p>
		<p>“Ama onun soyu insan,” dedi sultan, daha da ürkerek, korkusundan dili damağı kurumuş. “O insan...”</p>
		<p>Ulukepez onun kulağının içine girdi, bir şeyler söyledi, sultan da onun bu gizli sözlerine güldü güldü. Eliyle kocaman, apak göbeğini bastırarak güldü.</p>
		<p>“Artık öteki yaratıklar gitsinler, yalnız karınca kardeşlerimiz kalsınlar. Onlara büyük toy, şölen var. Haydaaa, sazlar çalınsın cümbüşe başlansın.”</p>
		<p>Birden dağlar ovalar büyülü tuhaf seslerle ötmeye başladı.</p>
		<p>“İşte bu güzel,” dedi filler sultanı. “Çiçek özü, bal, böcek ölüsü dolu üç ambarın kapılarını açın,” diye buyruk bağırdı sonra da. “Atalarımız karıncalar bugün doyasıya karınlarını doyursunlar. Üç ambar onlar için az bile.”</p>
		<p>Karıncalar birden çoktandır aç olduklarını anımsadılar, ambarlara koştular. Toplayıcı karıncalar ne kadar da çok çiçek özü, bal, buğday özü, böcek ölüsü toplamışlardı!</p>
		<p>Karıncalar ambarlara dalıp üç gün üç gece yediler bir iyice doydular. Uzun bir süreden beri böylesine bol yiyecek yememişlerdi. Sultana minnettar kalıp:</p>
		<p>“Bu dünyada bu sultan kadar hayırsever, karınca sever bir sultan, bir tanrı yok,” dediler. “Üstelik de üç kuşak ötesi karınca bu tanrının,” dediler. “Allah belasını versin o kırmızı sakallı topal demircinin,” dediler. “Bakın karıncalardan da ne iri, dünya kadar büyük ne sultanlar, ne sultan-tanrılar çıkıyor,” dediler, övündüler.</p>
		<p>Bütün ülkelerdeki karıncalar yarattıkları bu saraydan, tahttan, tanrı-sultanın onlara söyledikleri sözlerden, bir gün nasıl olsa fil olacakları umudunun verdiği sevinçten esrikleşmişler, kendilerine gelemiyorlardı.</p>
		<p>Karıncaların bu esrik durumları tam üç ay sürdü. Tam üç ay karıncalar sevinçlerinden toprağa basmadılar.</p>
	</section>
	</body>
	</html>