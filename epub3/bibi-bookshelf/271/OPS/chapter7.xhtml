<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Filler Sultanı İle Kırmızı Sakallı Topal Karınca</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:f9cc7973-8cef-400f-a176-f2df25ecdbf9"/>
	</head>
	<body class="chapter" epub:type="chapter" id="chapter-7">
		<section>
		<p><span epub:type="pagebreak" id="page158" title="158"/>Karıncalar kör topal, aç sayrı bahara çıkabildiler. Ama milyarlar kışın, karda kıtlıkta yarı yarıya azalmışlardı. Gene de aşkla şevkle, kışın kendilerine yiyecek veren filler sultanının çağrısına minnettarlıkla koştular.</p>
		<p>Filler sultanı:</p>
		<p>“Bir saray daha isterim bu yıl... Eski sarayımın iki büyüklüğünde olacak. Hem de pembe sırçadan olacak. Hem de içinde kuştüyü yataklar...” dedi.</p>
		<p>Hiç karşı çıkmadan, ikircik göstermeden: </p>
		<p>“Baş üstüne sultanımız,” dediler.</p>
		<p>“Bir pembe taht da isterim, yer yuvarlağının tam ortasındaki pembe elmastan...”</p>
		<p>“Baş üstüne sultanımız,” diye bağırdılar bütün karıncalar hep bir ağızdan. “İstediğin pembe taht olsun.”</p>
		<p>“Bu dağlara dünyanın en büyük has bahçesini isterim, yeryüzünde ne kadar çiçek tohumu varsa hepsinden getirip bu has bahçeye dikeceksiniz.”</p>
		<p>“Baş üstüne sultanımız, yeter ki sen iste. Evrenin bütün karıncaları emrinde, Asyadakiler, Amerikadaki, Afrika, Avrupadakiler de, yıldızlardakiler de...”</p>
		<p>“Yeryüzünde ne kadar ağaç varsa, ne kadar meyveli, çiçekli ağaç varsa hepsinden de isterim.” </p>
		<p>“Baş üstüne sultanımız.”</p>
		<p>“Şu dağın altındaki bütün ambarları dolduracaksınız, çiçek özü, balözü, çekirdek özü, buğday, ot özüyle...”</p>
		<p>“Sen yeter ki iste, sultanımız.”</p>
		<p>“Siz geçen yılki gibi gene kendinize hiçbir şey toplamayacaksınız. Geçen yılki gibi gene ben size vereceğim yiyeceğinizi. Böylelikle iki yere birden yiyecek toplamaktan kurtulursunuz. Sonra benim ambarlarım da sağlam, kimse de, hiçbir hırsız da benim ambarlarıma korkularından yaklaşamazlar.”</p>
		<p><span epub:type="pagebreak" id="page159" title="159"/>“Baş üstüne sultanımız, sen yeter ki iste.”</p>
		<p>“Daha çok şeyler isteyeceğim sizden...”</p>
		<p>“Sen ne istersen başımız üstüne.”</p>
		<p>“Bir kıç kaşıma makinası isteyeceğim. Böyle Allahtan reva mı ki, siz karıncalarım dururken, ben karda kışta kıyamette kaşınmak istedikçe gece yarıları dışarıya çıkayım da kıçımı şu ulu çınara vereyim? Söyleyin, bir sultana böyle kıç kaşımak yaraşır mı?”</p>
		<p>“Kıç kaşıma makinası de yapacağız sultanımız.”</p>
		<p>“Siz hiç kıç kaşıma makinası yaptınız mı?”</p>
		<p>“Yapmadık ama yapacağız.”</p>
		<p>“Ya yapamazsanız?”</p>
		<p>“İnsanlarda çok kıç kaşıma makinası var, sultanımız, yapamazsak onlardan aşırırız.”</p>
		<p>“Öyleyse siz kıç kaşıma makinası yapmaya uğraşmayın, insanlardan çalıp getirin.”</p>
		<p>“İnsanlardan çalıp getiririz, sultanımız.”</p>
		<p>“Size güveniyorum karıncalarım. Siz benim için, bizim için her şeyi yaptınız yapacaksınız. Bugün fillerle karıncaların kardeşliklerinin yüz bininci yıldönümüdür. Yüz bin yıldır karıncalarla filler böyle bir arada özgürlük, kardeşlik içinde yaşarlar. Karıncalarla fillerin kardeşliği bütün öteki yaratıklara örnek olmuştur.”</p>
		<p>“Olmuştur!” diye bağırdı karıncalar.</p>
		<p>“Siz benden memnun musunuz?” diye karıncalara sordu filler sultanı.</p>
		<p>“Çok memnunuz,” diye bağırdı karıncalar.</p>
		<p>“Benim ölmemi istemezsiniz değil mi?”</p>
		<p>“İstemeyiz, o da ne söz öyle,” diye bağırdı karıncalar.</p>
		<p>“Öyleyse bana yaşam suyunu bulacaksınız.”</p>
		<p>Derin bir sessizlik oldu. Ortalıkta bahar sıcağı. Dağlardan dalga dalga kokular geliyor, dünya ağzına kadar çiçeğe durmuş nennileniyordu.</p>
		<p>“Nerede var ondan, neye yarar ki?” diye birkaç cılız ses çıktı kalabalıktan.</p>
		<p>“Yaşam suyunu içen bir yaratık ölmezleşir, dünyanın sonuna kadar yaşar. Her seksen yılda da bir gençleşir,” dedi sultan, sesi ikircikli.</p>
		<figure class="ltl4">
			<img alt="s-215" src="image/s-215.png"/>
		</figure>
		<p>Gene birkaç cılız ses sordu:</p>
		<p><span epub:type="pagebreak" id="page160" title="160"/>“O yaşam suyundan nerede bulabiliriz ki?”</p>
		<p>Filler sultanı artık karınca sesine alışmış, fısıltı halindeki sesleri bile duyabiliyordu. Ve tekmil karıncalar bir tamam filceyi öğrenmişlerdi. Onun için karıncalarla konuşması şimdi kolay oluyordu. Hüdhüdler de yöredeki çiçekli ağaçların dallarına konmuşlar, sessizlik içinde olanı biteni seyreyliyorlardı. Ağaçlara sıvanmışlar, turuncu kepezleri dallarda katmer katmer, çiçekler gibi açmıştı.</p>
		<p>“Bilmiyorum,” dedi filler sultanı çok hüzünlü bir sesle içini çekerek. “Ah, bir yerini bilseydim onun, çoktan aldırır getirtir içerdim.”</p>
		<p>Yaşlı bir karınca:</p>
		<p>“Belki insanlarda vardır, onu da çalar getiririz sultanımıza.”</p>
		<p>Filler sultanı acı acı güldü:</p>
		<p>“İnsanlarda da yok ondan, hiçbir yaratıkta da yok. İnsanoğlundan onu bir Köroğlu, bir de Köroğlunun kır atı içmiş. Bir de <span epub:type="pagebreak" id="page161" title="161"/>boz atlı Hızır içmiş. Bir de İlyas evliya... Başka içen yaratığı bilmiyorum yaratıklar içinde. Bana bulursanız bulursanız siz karınca kullarım bulursunuz. İnsanoğlu bulsa yaşam suyunu, bir damlasına neyi vermez ki... Bakın karınca kardeşlerim, bu yaşam suyu çok önemli, eğer onun kaynağını bulacak olursak...”</p>
		<p>“Bulacağız!” diye bağırdı genç yakışıklı bir karınca. “Sultanımız için değil mi, yeri göğü biribirine katacak yaşam suyunun kaynağını gene bulacağız. Sultanımız da o uzun, o görkemli, o kutsal hortumunu dayayacak yaşam suyunun gözüne, hiç çekmeden kırk gün kırk gece içecek. Sultanımıza yaşam suyunu da bulacağız ki, başımızdan dünyanın sonuna kadar eksik olmaya. Hiçbir şey yapamazsak, hiçbir yoldan yaşam suyuna ulaşamazsak, insanlarla, o hünerli, akıllı insanlarla işbirliği yapar gene sultanımıza o yaşam suyu neredeyse buluruz.”</p>
		<p>Sultan sesini daha da acılaştırarak konuştu:</p>
		<p>“Ah,” dedi, “ah benim can kardeşlerim, karıncalarım, insanoğlundan umudu kesin. Bu işte insanlara en küçük bir umut bağlamayın, ben insanlarla çok deneyimlerden geçmişimdir. Şu hüdhüdler başı kardeşim var ya, o dünya kurulduğundan bu yana tanır insanları, hem de insanların sultanlarını tanır. Ulukepez!”</p>
		<p>“Buyur sultanımız!”</p>
		<p>Hüdhüdler başı ilerdeki ağacın dalından uçtu geldi, sultanın burnunun ucundaki dala kondu.</p>
		<p>“Söyle bunlara insanoğlunu,” diye buyurdu sultan. “Bunlar demek ki, böyle konuştuklarına göre, insanları tanımıyorlar. De söyle.”</p>
		<p>Hüdhüdler başı boynunu uzattı, gırtlağını temizledi, kanatlarını açtı kapadı, silkindi, çok önemli bir şeylere, bir sözlere hazırlanır gibiydi.</p>
		<p>“İnsanoğlu da genellikle iki kısımdır. Onların da bir kısmı fil, bir kısmı karıncadır. Tıpkı buradaki gibi filler azınlık, karıncalar çoğunluktur. Tıpkı buradaki insanların fil kısmı yıl on iki ay ellerini ılıktan soğuğa vurmazlar, durmadan buradakiler gibi onlar da kıçlarını kaşıyıp balözü, et özü, çiçek özü yerler. Kuşsütü bile bulur onlara onların karıncaları. Yalnız onların ne filleri, ne de fillerinin sultanları bizim buradaki filler gibi, sulta<span epub:type="pagebreak" id="page162" title="162"/>nımız gibi tok gözlü değillerdir. Bakın bu kış siz aç kaldınız da, bizim fillerimiz, sultanımız nasıl yardımınıza koştu. Karınca insanlar açlarından da ölseler, filinsanlar, onlara bir zırnık bir şey vermezler. Bazı yıllar çok ürün olur dünyada, insankarıncalar insanfillere çok ürün üretirler, ambarlar almaz ürünleri, o zaman ne yaparlar filinsanlar, ne yaparlar biliyor musunuz?”</p>
		<p>Gözlerini alandaki hıncahınç, kıvıl kıvıl kaynaşan karınca kalabalığının üstünde gezdirdi:</p>
		<p>“Ne yaparlar?”</p>
		<p>Gene sorusuna hiçbir karşılık alamadı. Karıncalar ne bilsinler filinsanların ürünleri ne yaptıklarını!</p>
		<p>Bir tanesi:</p>
		<p>“Karıncainsanlara verirler,” dedi.</p>
		<p>“Vermezler işte,” diye acı acı güldü ulukepez. “Vermezler! Aç karıncainsanlar o ürünlere yutkunarak bakarlar. Açlıktan kırfacan gibi kırılırlar, filinsanlar o üründen karıncainsanlara bir damla bile vermezler.”</p>
		<p>“Ya ne yaparlar?” diye sabırsızlıkla sordu gene genç karınca.</p>
		<p>“Yakarlar, yakarlar, yakarlar fazla ürünü,” dedi hüdhüdler başı. “O aç karıncainsanların gözleri önünde yakarlar. Denizlere, akarsulara dökerler, karıncainsanlar da açlıktan ölürler.”</p>
		<p>“Ölürler,” diye hortumunu göğe dikerek, konurlanarak konuştu filler sultanı.</p>
		<p>“Bizim sultanımız, fillerimiz hiçbir zaman o insanfillere benzemezler. O insanfiller yeryüzüne gelmiş en hayın canavarlardır ki, insankarıncalara yapmadıklarını bırakmazlar, dünya kurulduğundan bu yana kan kustururlar onlara kan.”</p>
		<p>“Ya karıncainsanlar öyle mi, eli bağlı mı dururlar bu sömürü, bu işkence, bu açlık, bu?” diye soracak oldu genç karınca...</p>
		<p>Filler sultanı telaşla hüdhüdler başına bir işaret çaktı, öteki hemen anladı genç karıncanın sorusunu, duymamışçılığa vurdu.</p>
		<p>“Bizim sultanımız iyidir, hem de yaşam suyu ona bulunmalı, dünyadaki bütün fillere örnektir. İnsanfillere, öküzfillere, çakalfillere, yılanfillere, eşekfillere, bütün fillere iyilik örneğidir.”</p>
		<figure class="right">
			<img alt="s-219" src="image/s-219.png"/>
		</figure>
		<p>Filler sultanı sözü aldı:</p>
		<p><span epub:type="pagebreak" id="page163" title="163"/>“Karınca kardeşlerim,” dedi, “o insanfilleri var ya, dünya kurulduğundan bu yana yaşam suyunu arar dururlar. Onlar o kadar zalim, o kadar kötü, o kadar sömürgendirler ki, doğa onlara yaşam suyunu vermemiştir. İşte bu yüzden siz karınca kardeşlerim, kendi hüneriniz aklınızla bana yaşam suyunu bulacaksınız.”</p>
		<p>“Bulacağız!” diye hep bir ağızdan bağırdı ağaca, taşa, kayaya, ota, çöpe, çiçeğe sıvanmış kıvıl kıvıl alan.</p>
		<p>“Sağ olun, var olun, ben de bugün size fillerle karınca kardeşliğinin yüz bininci yıldönümü dolayısıyla yedi tane kocaman, ağzına kadar çiçek özü, buğday özü, çekirdek özü dolu ambarı açtıracağım. Bütün karınca kullarım kardeşliğimizin yüz bininci yıldönümünü yedi gün yedi gece yiyerek içerek kutlayacaklar. Sonra da, yedi gün sonra da en akıllı karıncalardan büyük bir bölük yaşam suyu aramaya çıkacak ve yaşam suyunu bulmadan dönmeyecekler.” Durdu, uzun hortumunu karıncaların üstünde dolaştırdı: “Ölmek istemiyorum, ölmek istemiyorum, ölmek istemiyorum,” diye yeri göğü titreterek bağırdı. “Ölmek istemiyorum.” Gene durdu, hortumunu alabildiğince uzattı karıncaların üstüne doğru: “Eğer bana yaşam suyunu bulursa karıncalar, bu dünyayı değiştireceğim. Bana yaşam suyunu bulan karıncaları fil, yanımdaki şu işe yaramaz koca göt filleri de karınca yapacağım. Yoook, eğer karıncalar bana yaşam suyunun kaynağını bulamazlarsa, bu dünyadan umutlarını kessinler, şu işe yaramaz koca göt filler var ya, işte onları karınca ülkelerine yollayacağım, şu yeryüzünde bir tek karınca kalmayıncaya kadar hepsini ezecekler. Ölmek istemiyorum, ölmek istemiyorum, ölmek istemiyorum! Bir filler sultanı nasıl ölür, ölümü kendime yakıştıramıyorum. Kimsecikler inanmıyor ölüme, ben de inanmıyorum. Ölüm, ey göklerden üstün, sığdıramıyorum gönlüme. Ölmek istemiyorum. Bu sebeptendir ki bana yaşam suyunun kaynağını bulacaksınız.”</p>
		<figure class="ltl4">
			<img alt="s-221" src="image/s-221.png"/>
		</figure>
		<p><span epub:type="pagebreak" id="page164" title="164"/>“Bulacağız,” nidalarıyla çınladı alan.</p>
		<p>“Haydi öyleyse şölene.”</p>
		<p>Belinden yedi tane kocaman anahtar çıkarıp ambarcı file verdi.</p>
		<p>“Yedi ambarı da hemen şimdi aç.”</p>
		<p>Karıncalar alandan sevinç içinde üst üste ambarlara doğru çekildiler. Şölen şenlik başladı. Karıncalar yiyor içiyor oynuyorlardı. Oyunları çok eski karınca şenliklerinde oynadıkları oyunlardı.</p>
		<p>Yedi gün sonra şölen bitti.</p>
		<p>Sultan, ulukepezi çağırdı:</p>
		<p>“Hüdhüdler başı, sayın kardeşim,” dedi, “bunda bir bit yeniği var. Her ne istedimse hiç karşı çıkmadan, hepsine olur, dediler. Ben bu davranıştan kuşkuluyum. Olmaza da olur, diyorlar.”</p>
		<p>Ulukepez:</p>
		<p>“Ya ne bekliyordunuz onlardan, sultanımız?” diye sordu.</p>
		<p>Sultan:</p>
		<p>“Hiç olmazsa bir tek isteğime karşı çıkmalarını...”</p>
		<p>“Karşı çıkamazlardı sultanımız.”</p>
		<p>“Neden?”</p>
		<p>“Çünkü güvendikleri dağlara kar yağdı.”</p>
		<p>“Ne oldu?”</p>
		<p>Ulukepez dağdaki olanı biteni, kırmızı sakalların, kırmızı sakal takmış sarıcaların iğvalarına düşüp biribirlerini kırdıklarını sultana anımsattı.</p>
		<p>“Anımsadım, anımsadım,” diye göbeğini on altı kere hoplatarak güldü sultan. “O günü anımsıyorum, çok çok iyi anımsıyorum. Demek orada hiç kırmızı sakal kalmadı?”</p>
		<p><span epub:type="pagebreak" id="page165" title="165"/>“Kaldıysa da kulağasma,” dedi ulukepez. “İflah olmazlar bundan sonra kırmızı sakallar. Aralarına bir ayrıcalık tohumu serptik ki, kıyamete kadar bellerini bir daha doğrultamazlar...”</p>
		<p>“O günü anımsıyorum, anımsıyorum. Ne güzel bir gündü o gün. Ne güzel...”</p>
		<p>“Çok gülmüştün, sultanım.”</p>
		<p>“Anımsıyorum o günü, o karıncaların biribirlerini öldürüşlerini, sevincimden gülüşümü.”</p>
		<p>“Dağlar taşlar, denizler kayalıklar, gökler ormanlarla birlikte gülmüştün kahraman karıncaların biribirlerini kıyasıya öldürmelerine, sultanımız.”</p>
		<p>“Sarıcalarım, benim yiğitlerim! Yazık ki öldürdüler sarıcalarımı o alçak karıncalar... Sakallarını kırmızıya boyayıp öldürdüler o karıncalar benim sarıcalarımı da ölülerini getirip sarayımın kapısına attılar. Benim de onların bu hilelerini, soysuzluklarını yuttuğumu sandılar.”</p>
		<p>“Daha da öyle biliyorlar, sultanım. Bizim daha o ölü karıncaları kırmızı sakallı karıncalar olaraktan yuttuğumuzu sanıyorlar.”</p>
		<p>“Aman öyle sansınlar ulukepez kardeşimiz! Bilmesinler hilelerini bildiğimi... Bilip de umarsızlıktan onların bu cinayetlerini yuttuğumu. Benim sarıcalarım da işte onlardan, onların umutları kırmızı sakallardan fazlasıyla öcümüzü, öçlerini aldılar... Aldılar işte, aldılar işte...”</p>
		<p>Ulukepez de onun, “aldılar işte, aldılar işte,” diye bağıran sevincine katıldı.</p>
		<p>“Aldılar, aldılar, aldılar işte!”</p>
		<p>Hüdhüdler sevinçle dallarda ötüşüp sultanın, ulukepezin bu coşkularına katıldılar, fillerse kıçlarını yüzer kez daha ağaçlara sürüp mest oldular.</p>
		<p>“Aldılar işte... Bu yüzden bu hileci karıncaları cezalandırmayacağız, görkemli sultanım.”</p>
		<p>“Cezalandırmayacağız,” diye coşkusunu sürdürdü sultan.</p>
		<p>“Onlara ağır, çok ağır işler yükleyeceğiz,” diye önerdi ulukepez.</p>
		<figure class="left">
			<img alt="s-226" src="image/s-226.png"/>
		</figure>
		<p>“O kadar ağır işler yükleyeceğiz ki onlara, düşünecek bir anlık bile zamanları olmayacak. Bu karıncalara hiçbir zaman başlarını bile kaşıyacak bir süre tanımayacağız. Hep iş, hep çalışma, <span epub:type="pagebreak" id="page166" title="166"/>hep açlık, hep yoksulluk, hep gelecek korkusu içinde olacaklar. Bu korkular onları kör, sağır, sersem, beyinlerini işlemez yapacak. İnsanfiller, insankarıncalara hep bunu yaparlar.”</p>
		<p>“Vay anasını!” diye şaştı filler sultanı. “Bunu hiç düşünmemiştim. Şu insanfillerde çok akıl var desene.”</p>
		<p>“Çok kafalar onlar için, o insanfiller için çalışıyor insanistanda. İnsankarıncaların da azıcık düşünenlerini kendileri gibi fil yapıyorlar.”</p>
		<p>“Biz de öyle yapalım,” diye söyledi sevinerek sultan. “Şimdi sen öyleyse bana iş bul, iş... O kadar iş yığalım ki karıncaların üstüne, değil düşünmek, soluk bile alamasınlar, tıpkı insanistandaki insankarıncalar gibi.”</p>
		<p>“İşten çok ne var, sultanım, ben karıncalara öylesine çok iş bulurum ki, bir tanesine bugün başlasalar on beş yılda bitiremezler.”</p>
		<p>“Söyle söyle, bana söyle hemen, ondan sonra da git karıncalara buyruğumu ilet.”</p>
		<p>“Her file bir saray.”</p>
		<p>“İyi, güzel. Buyruğumu hemen şimdi ulaştır karıncalara. Her file bir saray yapsınlar. O kadar çoklar, hem de o kadar çalışkandırlar ki onlar, değil her file bir saray, her file üç saray bile yapabilirler.”</p>
		<p>“Daha var efendim, daha var. Dağın öbür yüzündeki ambarları da sineklerle, böceklerle benim hüdhüdler için dolduracaklar.”</p>
		<p>“Hemen git, buyruğumu karıncalara ulaştır.”</p>
		<p>“Dahası var sultanımız. Şu karşı yüce dağın doruğuna senin bir heykelini yapacaklar ki, o dağ kadar yüksek, heybetli olacak. Sen hiç ölmeyeceğine göre gömüt istemez. Heykelin başı gökleri delip yıldızlara erişecek. Her hüdhüd kuşuna da bir yuva, bir ambar da çekirge... Biz hüdhüdler çekirgeleri ve hem de sultanımızın heykelini çok severiz...”</p>
		<p>“Hemen, hemen şimdi şu anda uçacak buyruğumu ulaştıracaksın karıncalara, buyruğumu alır almaz işe başlayacaklar. <span epub:type="pagebreak" id="page167" title="167"/>İşten başlarını kaldırıp, gözlerini açamayacaklar. Haydi uç, git oraya, hiçbir yerde de eğlenmeden geri gel.”</p>
		<figure class="gap">
			<img alt="gap-6" src="image/gap-6.jpg"/>
		</figure>
		<p>Ulukepez hemen karıncalar ülkesine yanında otuz tane genç hüdhüdle uçtu, sultanın buyruğu bir baştan bir başa karınca ülkelerine duyuruldu.</p>
		<p>Hüdhüdler başı az bir sürede saraya geri döndü.</p>
		<p>“Çabuk söyle, tepkileri ne oldu?”</p>
		<p>“Sultanımızın buyruğu başımız üstüne dediler, hemen işe koyuldular. Ben buraya gelirken üstlerinden uçtum, gün doğudan gün batıya karınca katarları üst üste uzanmışlardı, yollara, bellere, ovalara dağlara ve hem de yeryüzünün ortasına. Yeryüzünün ortasına varmak, pembe elmasa ulaşabilmek için toprağı oyuyorlardı gene.”</p>
		<p>“Ya yaşam suyu?”</p>
		<p>“Onu da aramak için en seçme, en çevik, bilgin karıncaları atlı karıncalarla birlikte dünyanın, evrenin dört bucağına yollamışlardı bile.”</p>
		<p>“Demek bütün başkaldırmalar, fil olduk diye kıç kaşımalar, çiçek özü istemeler hep topal demirci yüzünden oluyormuş. Haber doğru mu, gerçek mi? Ölmüş mü topal demirci? Pek inanamıyorum.”</p>
		<p>“Sarıcaların başı öldürmüş onu, sarıcalar şimdi ona başbuğ diyorlar.”</p>
		<p>“Eğer öldürmüşse başbuğ onu, eğer kellesini bana getirirse o topal demircinin, ben de ona hüdhüdlerin, fillerin de başbuğluğunu veririm.”</p>
		<p>“Hüdhüdlerin başbuğu benim, sultanım...”</p>
		<p>“Ben de ona toyların, ispinozların, akbabaların, sakaların, atmacaların, serçelerin başbuğluğunu veririm. Hangi kuşun başbuğluğunu isterse... Ömür boyu da ona istediği kadar, ambarlar dolusu yiyecek veririm. Bir de saray yaptırırım başbuğa... Heykelini de yaptırırım.”</p>
		<p>“Öldürmüş, sultanım. Yakında ona haber gönderirim, demircinin kellesini alsın da gelsin, diye.”</p>
		<p>“Hemen sen git oraya, al gel...”</p>
		<p>“Benim gitmem doğru olmaz. Ben oraya takma sakal bir sarıca gönderirim. Başbuğ orada ant içmiş ki, ben burada bir <span epub:type="pagebreak" id="page168" title="168"/>tek kırmızı sakallı koymayıncaya kadar savaşımı sürdüreceğim.”</p>
		<p>“Aman sürdürsün,” dedi sultan. “İstemem, gelmesin. Bir tek kırmızı sakallı kalmasın, sen o takma sakallı sarıcayı bindir bir hüdhüdün sırtına götürsün oraya atsın onu. Söyle ona, söylesin başbuğa ki, o fesat ocağını kurutmadan gelmesin. Şimdi beni dinle, demirci ölmüştür inşallah, ölmediyse öldürülecektir. Gene de ben bu karıncaların bir şeyler yapacaklarından korkuyorum. Bir gün gelecek, bunlar karınca olduklarını anımsayacaklar. İşte o zaman da bizden kurtulmanın bir yolunu arayacaklar, bulacaklar da... Onlar o kadar kalabalık, o kadar güçlüdürler ki... Onun için gerçekçi olalım, onlar mutlaka bir gün karınca olduklarını anımsayacaklar.”</p>
		<p>“Onlar karınca olduklarını hiç unutmuyorlar, sultanım. Unutanları da çok ama, çoğunluk unutmuyor. Salt unutmuş görünüyorlar. Öylesine bir karınca olduklarını biliyorlar ki! O, biz filiz filiz, diye bağırmaları uydurma, kendi kendilerini kandırma... Topal demirciyi sağ bildikleri sürece umutları vardı, hem her şeye razı oluyorlar, hem başkaldırıyorlardı. Şimdi umutsuzlar.”</p>
		<p>“Umutsuz olmaları iyi. Bizim yapacağımız en birinci iş onların umutlarını öldürmek olacak. İçlerindeki umut tamamen söndüğü gün onların karıncalıkları da bitecektir. Kendilerini filler için, onlara çalışmak için yaratılmış bir hoş yaratıklar sanacaklar.”</p>
		<p>“İnsanfiller, insankarıncalara tıpkısını yapıyorlar, onların içlerindeki umudu çürütüyorlar.”</p>
		<p>“Bu iyi işte, demek iyi düşünmüşüm. Biz de bunun için ne yapmalıyız?”</p>
		<p>“Karıncaları fil etme okulları açacağız. Karınca yavrularını daha yumurtadan çıkar çıkmaz alıp bu okullarda eğiteceğiz. Onlar karınca olsalar da kendilerini fil sayacaklar, filliğe fillerden daha bağlı olacaklar. Yüzlerce yıldır insanistanda bu eğitim düzeni uygulanır. Onlar fil olacaklar ama, kendilerini fil sayacaklar ama, karınca kadar fil olduklarını hiçbir zaman unutmayacaklar.”</p>
		<p>“Bana böyle çok karınca gerek,” dedi filler sultanı. “Başka başka, başka ne düşünüyorsun, hüdhüdler başı?”</p>
		<p>“Bir de, sultanım, her tepeye, her yere, her karınca kentine <span epub:type="pagebreak" id="page169" title="169"/>yüzlerce borazan koyacağız. O borazanlar her an, hiç ara vermeden fillerin yüceliğini, bu düzenin değişmeyeceğini, bu düzen değişirse dünyanın toptan yıkılacağını, şu yeryüzünde, şu evrende hiçbir canlı kalmayacağını, karıncaların aslında fil olduklarını, ama karınca kadar fil olduklarını durmadan, bıkmadan usanmadan yineleyecekler.”</p>
		<p>“Hemen, ne kadar borazan gerekse, o kadar borazan aldır insanlardan.”</p>
		<p>“Aldırdım sultanım.”</p>
		<p>“Nereden, nasıl?”</p>
		<p>“Borazanlar kadim icatlardır, sultanım, her kavimde bulunur. Ol sebepten hüdhüdlerimi salıverdim dünyaya, nerde ne kadar borazan buldularsa aldılar geldiler.”</p>
		<p>“İyi, iyi, işler iyi gidiyor, ulukepez kardeşim. Bunca yıl, bu karıncalar variken, ne demişiz de böyle ahmak ahmak, yok yoksulluk içinde yaşamışız!”</p>
		<p>“Öyle oldu, sultanım, ne yapalım, biz bundan sonrasını sıkı tutalım.”</p>
		<p>“Ben bu karıncaların o küçücük gövdeleriyle bana, bize başkaldıracak kadar ahmaklaşacaklarına inanmıyorum ya, bir karınca bir file baksa, ödü patlar.”</p>
		<p>“Ama aralarından kırmızı sakallılar da çıkıyor, sultanım.”</p>
		<p>“Daha var mı kaçıp da oraya gidenler?”</p>
		<p>“Senden gizlim saklım yok, sultanım. Akın akın kaçıyorlardı topal demirciye onlar, kaçıp katılıyorlardı. Şimdi, topal demircinin öldüğü duyulunca karıncalar kuzu kesildiler.”</p>
		<p>“Borazanlar en çok onların umutlarını kıracaklar, bu düzeni Tanrının, doğanın böyle kurduğunu, fillerin fil, karıncaların karınca yaratıldıklarını, bunun hiçbir zaman da değişmeyeceğini, ancak çalışarak didinerek, fillerin gözlerine girerek karıncaların fil olabileceklerini, o da ancak karınca kadar fil olabileceklerini yineleyecekler. Borazanlar güzel uyutucu türküler söyleyecekler, sazlar çalacaklar, hepsi uyutucu umutsuz karanlık olacak. Karıncaları çürütecekler.”</p>
		<p>“Birkaç gün içinde başlıyoruz, sultanım, borazanlara... Okulu da yarın açıyorum. Çoktandır hazırlığını yapmıştım. Düşmanımız karıncaysa da hor bakmayacağız.”</p>
		<p><span epub:type="pagebreak" id="page170" title="170"/>Bütün karınca ülkelerine, karıncaların çalıştıkları yerlere borazanlar kuruldu. Ve borazanlar gün yirmi dört saat çalışmaya başladı. İlkin bunca sözü, sazı yadırgadı karıncalar, sonra alıştılar. Her şeyi unutup borazanlara kapıldılar. Borazanlar bir gün, bir anda duracak olsalar karıncalar deli oluyorlardı. O kadar alıştılar ki borazanlara, borazanlar kendilerinden bir parça oldu. Hiçbir şeyden bir başkaldırma çıkmazdı da, sultan eğer bir gün borazanların sesini kesecek olsaydı, işte bundan kızılca kıyamet kopardı. Borazanlarla birlikte de karıncalarda gözle görülür bir değişiklik oldu. Ulukepez ve hüdhüdler, kendilerini fil sayarak sultana yanaşmış karıncalar her gün en küçük ayrıntısına kadar karınca ülkelerindeki olayları sultana getiriyorlardı. Sultanın kurduğu bir kurul, olanı biteni ince eleyip sık dokuyarak değerlendiriyordu.</p>
		<p>Borazanlardan sonra kırmızı sakal olup o dağlar ülkesine kaçanlar yok denecek kadar azalmışlardı. Bir de okullardaki fil adayı karıncalar ülkelere bir dağılsınlar hele, işte o zaman karıncalar bir daha bellerini doğrultup karınca olduklarını hiçbir zaman anımsayamayacaklardı. Sultanın kurduğu bilimsel kurul kılı kırk yararak, karıncalar, kırmızı sakallılar üstünde çalışıyorlardı.</p>
		<p>Filler sultanı ona bu sarayı, bu tahtı yapan, bunca yiyeceği toplayan karıncalarına çok güveniyordu. Onlar yaşam suyunu da bulacaklardı sultanlarına.</p>
		<figure class="right">
			<img alt="s-231" src="image/s-231.png"/>
		</figure>
		<p>Gerçekten, karıncalar çok geçmeden sultanlarına kıç kaşıma makinalarını bulup getirdiler. Hem de beş tane, on tane değil, binlerce... İnsanları incik boncukla kandırmışlar, bu paha biçilmez makinaları alıp sultanlarına taşımışlardı. Sultan, makinalardan derecesiz kıvanç duydu. Bu kaşıma makinalarını bulan karıncalar, elbette yaşam suyunu da bulacaklardı. Sultan önce makinanın en güzelini kendine ayırdı ve kıçına koydu, makina kıçında gitti geldi kaşıdı, sultan mest oldu. Şu insanistanın insanfilleri de amma ilerlemişlerdi. Vay be! Ve insanfillerin üstüne bir yaratık yoktu şu evrende. Ayda, yıldızlarda bile. Böyle bir kıç kaşıma makinası yapan bir soy neyi yapmazdı ki... Yok yok, bu makinaları onlara insankarıncalar yapmışlardı. Nasıl yapmasınlar, binlerce yıldan bu yana insanfiller in<span epub:type="pagebreak" id="page171" title="171"/>sankarıncaları çalıştırmanın yolunu bulmuşlardı, oysaki fil filler daha dün bir, bugün iki. Bu karınca karıncalar, insankarıncalar gibi uysal da değildiler, hemen kırmızı sakal olup o topal demircinin ardına takılmışlar, başkaldırmışlar, oraya, o dağa gitmişlerdi. Bereket ki hüdhüdler başı ulukepez, insanlardan çok şeyler öğrenmiş de işe yarıyordu.</p>
		<p>Sultan, kaşıma makinalarından birisini hemen orada ulukepeze verdi. Hüdhüdler başı öyle bir sevindi ki makinayı o anda kıçının oraya koyup çalıştırdı:</p>
		<p>“Artık bu makinadan sonra da, sultanım, ben fil olmazsam...”</p>
		<p>“Sen her zaman fildin, hem de uçan, akıllı bir fildin kardeşim,” diye onu koltukladı sultan. Ulukepez de bu sözlerden dolayı mest oldu, sevincinden gözlerinden yaş geldi.</p>
		<p>“Bu makina da başbuğun... Ne zaman buraya gelirse alsın makinasını. Bu makinayı sarayın en görkemli yerine koyun.”</p>
		<p>Hüdhüdler başı başbuğu kıskandı ya, belli etmedi.</p>
		<p>“Karıncayı fil etme okuluna da bağışlayalım bunlardan yeteri kadar.”</p>
		<p>“Bağışlayalım sultanım.”</p>
		<p>“Bizim filler komutanına da verelim birkaç tane.”</p>
		<p>“Verelim sultanım.”</p>
		<p>“Bu demirci eğer ölmediyse bir kıç kaşıma makinası da ona göndersek, böylelikle o kıç kaşıma tiryakisi olsa, mest olsa, kendinden geçse, gelip benim buyruğuma girse olmaz mı?”</p>
		<figure class="left">
			<img alt="s-233" src="image/s-233.png"/>
		</figure>
		<p>“Belki,” dedi ulukepez. “Kim bilir, belki girerdi ama, o çoktan ölmüştür. Bu tür işler insankarıncalarda görülmüştür, birçok insankarıncabaşı insanfillerin buyruğuna girmiştir. Topal demirci senin gibi bir yüce sultanın buyruğuna niçin girmesin, sultanım? Ama biliyorum, bizim başbuğumuz, sarıcamız onu öldürdü. Yaman çıktı bu başbuğ sarıca, çok kurnaz, çok örgütçü çıktı.”</p>
		<p><span epub:type="pagebreak" id="page172" title="172"/>“Orayı ortadan kaldırıp da buraya bana gelecek olursa başbuğ, onu bilim kuruluna da, fillere de...” Sultan, hüdhüdler başının bu sözlerinden alındığını, sarıca başbuğu kıskandığını hemen anlayıp sözü orada kesti. “Sen ne istersen bu filistanda o olacak. Sen filistandaki en bilge kişisin. Ben bu mutluluğa senin yüzünden kavuştum. Ol sebepten sen benim gözümün çiçeği ve hem de ışığısın. Bunu da böylece bilesin, benim bilgeler bilgesi ulukepez kardeşim.”</p>
		<p>“Var ol sultanım,” dedi ulukepez, sevincinden titredi. Ve kıçında kaşıma makinası işleyip duruyordu. Gözleri süzülmüştü. “Sultanım,” dedi, “bu makina yüzünden artık kıçımda tüy de bitecek, değil mi?”</p>
		<p>“Bitecek,” dedi sultan. “Şu insanfiller de yaman şeyler, isterdim ki onların sultanı dostum olsun. Çok merak ediyorum onu.”</p>
		<p>“O da öteki filinsanlar gibi,” dedi ulukepez. “Tıpkısı... Yalnız öteki filinsanlardan taçları, afur tafurları farklı. Birazcık da ahmak oluyorlar filinsanların başları.”</p>
		<p>“Yaaa!” diye şaştı filler sultanı. “Demek karıncalarla bizim gibi değil onlar?”</p>
		<p>“Değiller, değiller,” dedi ulukepez. “Biri öbürünün tıpkısı, filinsanların da iki gözleri, iki ayakları, iki elleri var, karıncainsanların da... Aralarında, yapılışlarında hiçbir ayrıcalık yok.”</p>
		<p>“Tuhaf...”</p>
		<p>“Yaaa, tuhaf,” dedi ulukepez. “Üstelik de insanistanın karıncaları kuzu gibi... İnsanistanın kırmızı sakalları da bizim kırmızı sakallardan bin beter. Bir tek sarıca canlarına okuyup biribirlerine kırk yıl düşürebiliyor onları.”</p>
		<p>“Tuhaf.”</p>
		<p>“Yaaa, çok tuhaf,” dedi hüdhüdler başı.</p>
		
		<p class="margin-top">Az bir sürede karıncayı fil etme okulları açıldı ve eğitime başladı. Az bir sürede de semeresini verdi okullar. Amma da fil olmaya teşneymiş bu karınca soyu ha! Okula giren karıncalar, çok değil, birkaç ayda tıpkı filler gibi fil oluyorlardı. Filler gibi <span epub:type="pagebreak" id="page173" title="173"/>oturup kalkıyor, filler gibi yiyip içiyor, filler gibi davranıyor, filler gibi kıçlarını nazlı nazlı ağaçlara sürüyor, tıpkı tıpkı filler gibi konuşuyorlardı. Nerdeyse o küçücük gövdelerine birer fil hortumu takacak, filistanda öyle dolaşacaklardı. Yalnız, onlar hiçbir zaman karınca kadar fil olduklarını unutmuyorlardı, öteki şımarık, ne oldum delisi olan karıncalar gibi. Onlar, bir gün gelecek, fil gibi fil olacaklardı. O günü bekliyorlardı. Fil kadar fil olmasalar da ne yazardı ki, belki de fil kadar fil olmaktan böyle karınca kadar fil olmak daha faydalıydı. Hem fil kadar olmanın sorumluluğunu, ağırlığını taşımayacaksın, hem de filler gibi, fillerden de daha iyi yaşayacaksın. Bu okullu karıncalar, öteki karıncalara, analarına, babalarına, ülkedaşlarına öyle bir tepeden bakıyorlardı ki, onları öylesine hor görüyorlardı ki, filler sultanı bile onların yanında çok alçakgönüllü kalıyordu. Bu küçücük karıncalar daha şimdiden birer tuhaf iğne ucu kadar küçücük fil olmuşlardı, tıpkı tıpkı... Kendilerini öylesine her yönleriyle çabuk değiştirmişlerdi ki... Yakında bu filkarıncalar okuldan çıkacaklar, karıncaların yönetimini filler sultanı adına bunlar ele alacaklardı. Eski yöneticilere gelince, sultan işbaşından uzaklaştıracaktı ama, kendisine bir ömür bağlı kalmış bu eski yöneticileri de kaldırıp öteye atmayacak, sarayında onlara iş verecek, onları danışmanı eyleyecekti. Böylelikle daha çok güçlü kişiyi kendine bağlayacak, o kırmızı sakal hayınlarını daha doğmadan dağlarında boğacaktı. Hele şu okullar bir filkarınca çıkarmaya başlasındı, ondan sonrası kolaydı.</p>
		<figure class="center">
			<img alt="s-235" src="image/s-235.png"/>
		</figure>
		<p><span epub:type="pagebreak" id="page174" title="174"/>Borazanlar da konuşmaya başlamışlardı. Karıncalar nereye gitseler kulaklarında bir borazan sesi, uykuda bile.</p>
		<p>Borazanlar, bu düzen değişmez, diyorlardı her ağızlarını açışlarında. Bu dünya değişmez. Bu karıncalar, bu filler değişmezler, piyeslerinde, şiirlerinde, türkülerinde, romanlarında, hikayelerinde hep bunu söylüyorlardı. Karınca karıncanın kurdudur, bu dünya ölümlüdür, sonu yokluktur. Bu dünya, bu kötü, alçak, pis dünya yaşanmaya bile değmez, diyorlardı. Bu dünyayı değiştirmek ahmaklıktan da öte boş bir çabadır. Bu ölümlü, hiçbir şeyin değişmeyeceği dünyada dünyayı değiştirmeye çalışmak ahmaklık değil de nedir! Bu dünyada hiçbir karınca mutlu olamaz, o filler ki bu kadar iri gövdeleri olduğu halde, mutlular mı? Fil sultanı bile mutlu değil. Karıncayı bir tek mutlu edecek tutum, filler sultanı için canını vererek çalışmak, gene çalışmak, gene çalışmak, filistan için karınca kardeşlerine canlarını vermeleridir. Durmadan karıncaların filler için, sultan için yaptıkları fedakarlıklardan örnekler veriliyordu. Evet, karıncalar fil de olacaklardı, zaten onlar lanetlenmiş fillerdi. Her karınca eskiden bir filmiş ama, lanetlenip böyle karınca kadar küçültülmüşler. Çalışarak, sultanın izniyle her karınca birer fil olabilir. Evet, sultanın izniyle... Sultan her çalışkan karıncaya bir fillik verebilir. Karıncalar fil olabilirler sultanın izniyle. Ama karınca kadar fil olabilirler, salt.</p>
		<p>Ve borazanlar durmadan geceyi gündüzü, sabahı akşamı çınlatıyorlardı. Borazanların sesi topraktan, gökten, ağaçlardan, sulardan, denizden, esen yelle, akan suyla, yıldızdan, aydan, güneşten, şırlayan ışıkla geliyordu.</p>
		<figure class="right">
			<img alt="s-237" src="image/s-237.png"/>
		</figure>
		<p>Karıncalar bir yandan iş, bir yandan borazanlar, bir yandan da başlarındaki yeni, fil okulundan fil olarak çıkmış, filceyi ana dilleri gibi konuşan yeni karıncafil yöneticilerinden dolayı hiçbir şeyi görmez, düşünmez, duymaz olmuşlardı. Artık öyle eskisi gibi uydurma, öykünme değil, her karınca şimdi kendini küçücük bir fil sayıyor, fil olmanın gururuyla mest, ama karınca kadar fil, filliği, fil olmanın onurunu yüreğinin en derinliğinde duyarak sultanları için, ulu erişilmez yaratıklar olan filler, gökte bile uçan hüdhüdler için karınca gibi fil olaraktan durmadan çalışıyorlardı. Artık onlar ne karıncaydılar ne fildiler, <span epub:type="pagebreak" id="page175" title="175"/>kendilerini filistana adamış birer makinaydılar.</p>
		<p>Borazanlar ve karıncaları fil etme okulu, sultanın beklediğinden, umduğundan da çok işe yaramıştı. Sultan daha başka, türlü borazanlar, gazeteler, sinemalar, radyolar, televizyonlar icat ettirdi karıncalara... Karıncalar bu icatların çoğunu insanistandan çalıyorlardı ya, sultan yutmuş görünüyor, her bir icadı, icat edenin bin ağırlığınca armağanlandırıyordu. Bu yeni icatlar daha da etkili oldu. Artık hiçbir karınca bunların dışında bir tek sözcük bile düşünemiyordu.</p>
		<p>Televizyonlar, radyolar, sinemalar, borazanlar bir sabah hep bir ağızdan:</p>
		<p>“Dünya yok, evren yok, bir tek sultan var, filler var,” diyorlar, karıncalar da durmadan hep bu sözleri kutsal sözler olaraktan ha babam yineliyorlardı: “Dünya yok, evren yok, yalnız sultan, yalnız filler, yalnız hüdhüdler var.” Bütün karıncalar, bazı günlerde de televizyonlarla, radyolar, sinemalar, şiirler romanlarla birlikte oynamaya başlıyorlardı: “Sultanımızın sarayı görkemli de görkemli...” Karınca gazeteleri sultanın, fil okulunda fil olaraktan, fillik rütbesine erişmişlerin açık saçık yaşamları, peri padişahlarının yaşamlarına benzeyen imrenilecek yaşantılarıyla dolup taşıyor ve karıncalar bu erişilmez yaşamlara bayılıyorlardı. Karıncalar bu gazeteleri kapışıyorlar, onların yaşamlarını okudukça kendilerini onların yerine koyup fillik düşleri kuruyorlardı.</p>
		<p>Sultan, filler, hüdhüdler, olan bitenden dolayı kıvanç içinde coşuyorlar, esrikleşiyorlardı. Bu yeni icatlar artık karıncalara karıncalıklarını bir iyice unutturmuştu. Hiçbir karınca karınca olduğu günleri anımsayamıyordu bile. Bellekleri yunmuş arındırılmıştı. Borazanlar, radyolar, sinemalar, televizyonlar, gazeteler onları her gün yeni bir kalıba döküyorlardı. Karıncalıklarıyla birlikte de karıncalar türkülerini, eski babadan atadan kalma şiirlerini, destanlarını, kilimlerini, evlerini, saraylarını, yol<span epub:type="pagebreak" id="page176" title="176"/>larını yordamlarını unutup gitmişlerdi. Hiçbir karınca, en tuhafı da buydu ya, hiçbir şey yaratamıyordu. Bu yeni icatlar, hepsi neyse ne karıncaların yaratıcılıklarını ellerinden almıştı. Her karınca şimdi artık filler sultanına yaşam suyu, çiçek özü, türlü yiyecek arayan, ona saraylar kuran, taht yontan birer makina olmuştu. Ama hiç hiç düşünmeyen.</p>
		<p>Radyolar, gazeteler, televizyonlar, sinemalar işi gittikçe azıtıyorlar, gün yirmi dört saat, “Özgürlük, eşitlik, kardeşlik için,” diye durmadan bağırıyorlardı. Bu dünyada her şey karıncaların özgürlüğü içindi. Onlar eşit, bağımsız karıncalardı. Ve karıncaların karınları tok, sırtları pekti. Ve karıncalar sırtlarının pek, karınlarının tok olduğunu televizyonlar, radyolar, gazeteler, sinemalar söyledikleri için inanıyorlardı. Fıkara karıncalar mutlu olduklarına da inanıyorlardı. Bu icatlar büyülemişti onları... Bir gün savaş iyidir, diyorlardı televizyonlar, tekmil karıncalar savaşın iyiliğine inanıp, her karınca kendini savaş tanrısı sanıyordu. Ertesi gün sultanın aklına esiyor, savaş kötüdür diyorlardı televizyonlar, radyolar, ötekiler, karıncalar bir anda savaş düşmanı kesiliyorlardı, bulsalar savaş tanrısını kıtır kıtır kesecekler.</p>
		<p>Sultan istediği an karıncalara: Biz insanız, boa yılanıyız, timsahız, kartalız, hiç karınca kartal olabilir mi, atız, tilkiyiz, balığız, hiç karınca balık olabilir mi, balinayız, gergedanız, zürafayız, hiç karınca zürafa olabilir mi, biz uçağız, treniz, vapuruz, dedirtebiliyordu, hiç karınca vapur olabilir mi?</p>
		<p>Gene kış geldi. Kış gelmeden karıncalar sultana yeni bir sırça saray daha dikmişlerdi ki öteki saraydan da görkemli. Güne, sen doğma artık, ben doğdum, diyordu. Pembe tahtı da yontmuşlardı, yerin ortasından çıkardıkları elmaslarla. Bu taht sultanın o kadar hoşuna gitti ki, dağın doruğuna koydu da bu pembe ışık sağılan tahtı, bir hafta durmadan, yemeyi içmeyi unutup seyretti. Tahtına doyamıyor baktıkça bakıyordu. Karıncalar dağın altındaki ambarları da ağzına kadar yiyecekle doldurmuşlardı. Ambarlar dünyanın türlü nimetleriyle dolup taşıyordu. Hüdhüdleri de unutmamışlar, dağın ardındaki ambarları da onlar için ağzına kadar zınkazınk doldurmuşlardı.</p>
		<p>Hele sultanın has bahçesi, dünya dünya oldu olalı böyle bir has bahçe görmemişti. Cennet bile bu bahçeye denk değildi. <span epub:type="pagebreak" id="page177" title="177"/>Sultan bahçesine mest olmuştu. Böyle bir bahçesi olan bir filler sultanı ölemezdi, ölmemeliydi.</p>
		<p>“Nerde kaldı yaşam suyum?” diye sultan can havliyle bağırdı. Onun sesini duyan filler, karıncalar, hüdhüdler ve hem de öteki yaratıklar oldukları yerde kalıp titrediler. “Her şeyim var, her şeyim. Bu dünya benim. Yaşam suyum nerede?”</p>
		<p>“Arıyorlar,” dedi hüdhüdler başı hortumunun ucunda uçarak. Yoksa böyle öfkeli zamanlarında onun yanına başka hiç kimse yaklaşamazdı.</p>
		<p>“Niçin bulmadılar daha, nerede arıyorlar?”</p>
		<p>“Cennetteymiş,” dedi ulukepez. “Yaşam suyu cennetten başka yerde yokmuş. Karınca kulların da, sultanım, cennet yolunu araya taraya ancak yeni bulabildiler. Yalnız cennet o kadar uzaktaymış ki... Yola çoktan düştüler karıncalar, cennete gittiler ya, ne zaman varırlar oraya, ne zaman suyu alıp dönerler, onun orasını artık Allah bilir.”</p>
		<figure class="ltl2">
			<img alt="s-241" src="image/s-241.png"/>
		</figure>
		<p>Filler sultanı dinginledi, suyun bulunduğuna sevindi. Yaşam suyunun yeri, nerede olduğu bulunmuştu ya onun, karınca kulları ne yapar ederdi de bu suyu ona, bin yıl sonra da olsa getirirlerdi.</p>
		<p><span epub:type="pagebreak" id="page178" title="178"/>“O su gelinceye kadar ben ölmem ya, hüdhüd kardeşim?”</p>
		<p>“Niçin ölecekmişsin, sultanımız, düşmanlarımız ölsün!”</p>
		<p>“Suyun yerinin bulunduğuna çok sevindim,” dedi sultan. “Peki, sen neden gidip cennete alıp gelmiyorsun yaşam suyunu? Bir karıncanın kırk günde gittiği yolu sen bir göz açıp kapayıncaya kadar uçarsın.</p>
		<p>“Haklısın sultanım ya, cennete yalnız karıncalar, bir de ölüler girebilir.”</p>
		<p>“Öyleyse karıncaları alıp da neden götürüp cennetin kapısına koymuyorsunuz?”</p>
		<p>“Cennetin nerede olduğunu, hem de kapısını yalnız be yalnız karıncalar bulabilirler, o da tek başlarına.”</p>
		<p>Sultan bütün bu açıklamalardan dolayı kıvanç içindeydi. Dayanacaktı, yaşam suyu, ne kadar bir sürede gelirse gelsin, ölmeyecek, bekleyecekti.</p>
		<p>Kış gelince yollar beller kapandı. Yeryüzünde öyle pek yiyecek de kalmadı. Filler sultanı daha fabrikaları aşırmamıştı insanistandan. Şimdilik ona fabrikaların bir gereği de yoktu. İnsanistanın her şeyine de öykünecek değildi ya! Karıncalar gene işsiz kaldılar, kentlerin caddelerinde elleri ceplerinde dolaşmaya başladılar. Şimdilik fillerin onlara verdiği azıcık yiyecek, yarı aç yarı tok olsalar da onlara yetiyordu. Bir gün, ne tuhaf, birden kendilerinin fil olduklarını anımsayıp gene ormana doluştular, başladılar kıçlarını ağaçlara sürtmeye. Oh be, dünya varmış ki dünya varmış! Fil olmanın bir günü karınca olmanın bin yılına bedelmiş.</p>
		<p>Karıncalar bununla da kalmadılar, kıç kaşımanın esrikliğinde, mestliğinde coşup gene filler gibi balözü, çiçek özü, buğday özü de istediler. Filler sultanı bütün bunları duyunca gene çileden çıkıp küplere bindi, umutsuzluğa düşüp bağırdı:</p>
		<p>“Bu karıncalar ıslah olmayacak, olmayacaklar. Benim de zaten ölmemi istiyorlar.”</p>
		<p>Ulukepez söze girip:</p>
		<p>“Aman sultanım, aman sultanım, dinginle,” diye telaşlandı.</p>
		<figure class="right">
			<img alt="s-243" src="image/s-243.png"/>
		</figure>
		<p>Sultanın gözleri yuvalarından dışarıya uğramış, boyun damarları şişmişti.</p>
		<p>“Anlamıyor musun hüdhüdler başı, bu karıncalar delirmişler... Kudurmuşlar bunlar. Geçen yıl onlara demedim mi ki <span epub:type="pagebreak" id="page179" title="179"/>ben kardeşim, karıncalar karınca, filler fildir. Aaah bu nankörler için ne kadar da borazan, ne kadar da televizyon, sinema, gazete kitap yayını yaptırmıştım. Ne kaz kafa yaratıklar bunlar be! Ne kaz kafa... Fil olmayacaklar. Bak, hüdhüd kardeşim, bu ekmeksizler, ben onların milyarlarcasını beslemiyor muyum, ben onlara yiyecek vermesem onlar önceki gibi gene açlıktan kırfacana dönmezler mi? Ekmeklerini kesiyorum onların, bakalım ne bok yiyecekler.”</p>
		<p>“Aman sultanım, dinginle. Ne olur, azıcık filliğe heveslenmişler.”</p>
		<p>“Olamaz!” diye bağırdı sultan. “Olamaz! Yılanın başını küçükken ezeceksin. Bunlar böyle kıç kaşımaya alışırlarsa şimdiden, çiçek özü istemeye, sonra da benim tahtımı, kellemi isterler. Bunlar, bu alçak karıncalar ıslah olmayacaklar, hepsini hemen öldürmeliyiz.”</p>
		<p>“Öldüremeyiz sultanım.”</p>
		<p>“Neden öldüremeyiz?”</p>
		<p>“Çünkü sultanım, biz artık onlar olmayınca bu dünyada yiyeceğimizi çıkaramayız. Biz hazır yiyici olduk. Onlar ortadan kalkarsa biz de acımızdan ölürüz.”</p>
		<p>“Bunu hiç düşünmemiştim,” dedi sultan. “Öyleyse yiyeceklerini keseceğim bunların, tam geçen yılki gibi. Topal karıncadan ne haber?”</p>
		<p>“Hiçbir haber yok sultanım, giden sarıca karıncalardan bir teki bile dönmedi. Geçen yılki gibi yiyeceklerini de kesemeyiz bunların, kesmemeliyiz sultanımız.”</p>
		<p>“Ne oldu acaba benim yiğit, benim becerikli sarıcalarıma?”</p>
		<p>“Bunca zaman onlardan bir haber çıkmaması hayra alamet değil gibime geliyor, sultanımız. Meraktan ölüyorum. Ölüyorum da hiçbir haber alamıyorum. Ne oldu acaba sarıcalarımıza?”</p>
		<figure class="left">
			<img alt="s-245" src="image/s-245.png"/>
		</figure>
		<p>“İşte bunu hiç beğenmedim hüdhüdler başı. Şimdiye kadar onlardan bir haber gelmeliydi, değil mi? Demek ki güç durumdalar. Onlara hiçbir yardım da yapamayız, değil mi?”</p>
		<p><span epub:type="pagebreak" id="page180" title="180"/>“Yapamayız sultanımız, yerlerini bilmiyoruz. Topal karınca öyle bir yere çekilmişti ki, bütün hüdhüdlerimle onu günlerce aradım da bulamadım.”</p>
		<p>“Sana bir şey soracağım, hüdhüdler başı.”</p>
		<p>“Buyur sultanım.”</p>
		<p>“Bu karınca kullarım yeryüzünün her bir yerinden çiçekler, çiçek tohumları, ağaçlar, ağaç tohumları getirip dünyanın güzel, büyülü has bahçesini bana yaptılar, değil mi? Ne istedimse, her bir isteğimi yerine getirdiler, değil mi?”</p>
		<p>“Getirdiler sultanım.”</p>
		<p>“Öyleyse bana yaşam suyunu niçin daha bulmadılar, benim ölümümü istiyorlar onlar, değil mi?”</p>
		<p>“Senin ölebileceğin o kadar küçücük yaratıkların aklına gelemez, sultanım. Yaşam suyunu sana bulacaklar, sultanım. Senin ölebileceğin akıllarına gelse, sultanım, belki senin ölümünü isteyebilirler. Sen onların gözünde bir tanrı gibi ölümsüzsün, sultanım.”</p>
		<p>Sultan, hüdhüdler başının bu sözlerine sevinçten dolup taşarak güldü:</p>
		<p>“Demek benim de ölebileceğim hiç akıllarına gelmiyor, hah haaaaah!”</p>
		<p>“Gelemez sultanım, onlara göre şu gökler, dağlar, denizler, sular nasıl ölümsüzse kocaman filler de öylesine ölümsüzdür.”</p>
		<p>“Hah haaah, öyleyse şimdi şu kıç kaşıma işini ne yapalım? Demek benim ölebileceğimi akılları kesmiyor ha... Güzel, güzel çok güzel. Topal demirci de, sağsa eğer, benim öleceğime inanmaz, değil mi? Öteki kırmızı sakallar da, öyle mi?”</p>
		<p>“Öyle sultanım.”</p>
		<p>“Ne güzel! Beni ölmez, hiç ölmez sanıyorlar ha, bütün karıncalar, kuşlar, böcekler, öyle mi?”</p>
		<p>“Öyle sultanım. Şimdi sana bir önerim var sultanım.”</p>
		<figure class="ltl4">
			<img alt="s-247" src="image/s-247.png"/>
		</figure>
		<p>“Söyle hüdhüdler başı, yiğit, yürekli, akıllı kardeşim, sen olmasan ben bu dünyada ben tek başıma ne yapardım, söyle!”</p>
		<p>“Sultanım, karıncalara var ya dokunmayalım. Onların kendilerini fil saymaları, filler gibi davranmaları, fillere öykünme<span epub:type="pagebreak" id="page181" title="181"/>leri iyi... Karınca başkaldıran bir yaratıktır, fillere öykünmeleri onların tüm özelliklerini yitirdiklerini gösterir. Bitmişliklerini, yüreklerinin tükenmişliğini, içlerinin çürümüşlüğünü... Ben onların bu duruma gelmelerinden çok kıvançlı, mutluyum. Her şeye karşın, sana bile karşı gelerek kendilerini fil saymaları, artık onların kıyamete kadar, bir daha karıncalıklarını anımsayamayacaklarını, kıyamete kadar da senin kulluğunu sürdüreceklerini kanıtlar. Bizim de bütün istediğimiz bu değil miydi? Onlara filceyi bunun için öğretmedik mi? Onlara bunun için kendilerini, özlerini, karıncalıklarını unutsunlar diye, dağlara, ağaçlara, yollara bellere bunun için borazanlar koymadık mı? İnsanlardan televizyonu, radyoyu, gazeteyi, romanı, sinemayı bunun için almadık mı? Onları, karınca oldukları eski günleri akıllarına hiç gelmesin diye, onları toptan ağır işlere koşmadık mı? İşte karıncalar bizim istediğimizden de çabuk, üstelik de fil gibi değil de karınca kadar fil oldular.”</p>
		<p>Sultanı bu sözler gene kıvanca, sevince gark etti. Şu anda, yaşam suyu geldi deseler ancak bu kadar sevinebilirdi.</p>
		<p>“İyi, çok iyi. Sevindim. İstediğimiz buydu. Borazanları, televizyonu, radyoyu, gazeteleri, hepsini hemen çalıştıralım... Ve durmadan kıç kaşımanın erdemi üstüne yüzlerce, binlerce film <span epub:type="pagebreak" id="page182" title="182"/>çevrilsin öyleyse. Her gece karıncalara gösterilsin. Hem kıçlarını kaşısınlar, hem de film seyretsinler.”</p>
		<p>“Bu son darbedir karıncaların karıncalıklarına, sultanım. Bir daha bundan sonra hiçbir karınca, karınca sözcüğünü ağzına bile almayacaktır.”</p>
		<p>“Gel,” dedi sultan, “gel ulukepez kardeşim, karıncalarımın insanlardan damla damla çalarak, bana fıçılar doldurdukları mor şaraptan içip esrikleşelim. Bugün bizim en güzel günümüz.”</p>
		<figure class="left">
			<img alt="s-249" src="image/s-249.png"/>
		</figure>
		<p>Babilin asma bahçelerinden de güzel sarayın has bahçesinde sultanla ulukepez iksir tadında mor, yaldızlı, altın ışıltılı şarabı içmeye başladılar.</p>
		<p>Geceydi, ortalıkta çağıl çağıl bir ay ışığı vardı. Ormandaki karıncalar bu ay ışığında daha keyifliydiler, kıçlarını habire ağaçlara sürüyor kaşınıyorlardı. Sultanın borazanlarının, televizyon, radyo, sinema ve gazetelerinin etkisi yaman olmuştu. Nerdeyse ağaçlara süre süre karıncaların tüm kıçı aşınıp tükenecekti. Aşkla şevkle kıçlarını ağaçlara sürüyorlardı. Birden öteden, uzaktan dağın dibinden onlara doğru dalga dalga bir ses geldi. Karıncalar bu sesi, bu türküyü çok eski zamanlardan beri tanıyorlardı ya unutup gitmişlerdi. Kulak verip sesi dinlediler. Ve hemencecik de, türküyü duydukları anda kıçlarını ağaçlardan çektiler. Türkü gittikçe çoğalıyordu. Doğudan, batıdan, güneyden, kuzeyden geliyordu. Yerden bitiyor, gökten yağıyordu. Otlardan, çiçeklerden, yapraklardan, sulardan, nereye dönseler, neye baksalar oradan, yıldızlardan, ateşten, ormanın üstündeki sisten geliyordu. Bu türkü onlara bir şeyler anımsatıyordu. İçlerinde, yüreklerinde bir şeyleri kıpırdatıyordu. Ve türkü kesilmiyordu. Karıncalarda bir tuhaflık başlamıştı, bir telaş, bir kaynaşma, bir devinme... Ne oluyordu? Ne olduğunu karıncalar da anlayamıyorlardı ya, kendilerinde bir değişme olduğunu seziyorlardı. Türkü <span epub:type="pagebreak" id="page183" title="183"/>sürüp gidiyordu. Karıncalar, derin, karanlık bir karabasan düşünden uyanıyor gibiydiler. Sabaha kadar ne kaşındılar, ne de uyudular, öyle ormanda bekleyip bu her bir yönden gelen türküyü dinlediler. Türkü biz karıncalarız, diyordu. Bir zamanlar bizler de karınca gibi karıncaydık, bizim de cennet gibi ülkelerimiz, kentlerimiz vardı. Kendimiz çalışır, kendimiz yerdik. Eşittik, özgürdük. O zamanlar biz karıncaydık, karınca! Böyle uydurma fil değildik her birimiz. Gülünç, cüce, fillere öykünen karıncalar değildik. Bir zamanlar bizler kendimizi hiçbir biçimde aşağılamaz, kimsenin de bizi aşağılamasına izin vermezdik. Böyle kul, böyle uşak, böyle köle değildik. Bağımsızdık, barış içindeydik, eşittik. Hep birlikte kotarır, hep birlikte yer içerdik, ayrımız gayrımız yoktu, diyordu türkü. Türkü diyordu ki, ve karınca diliyle söylüyordu ve karıncalar unuttuklarını sandıkları karıncacayı eskisi gibi anlıyorlardı. Yüreklerini de bir özlem yalımı, türküyle birlikte ağır ağır sarıyordu. Hep birlikte türkü söyler, hep birlikte sulardan çekerdik ağı, demiri oya gibi işleyip hep beraber, hep beraber sürerdik toprağı. Ballı incirleri, çiçek özlerini, balözlerini, kara kılçık buğday özlerini hep beraber toplar, hasat eder, hep beraber yerdik. Tutsak değildik, köle değildik. Hep birlikte kurardık kentlerimizi, hep birlikte güzelleştirirdik ülkelerimizi, fillere köle, uşak, tutsak olmadan önce, diyordu türkü. Türkü, yıkacağız filler sultanının sarayını, dağıtacağız hüdhüdlerin yuvasını, kazıyacağız sarıcaların kökünü, diyordu. Kahreden ki, var eden karıncalardır. Şu evrende karınca gücü üstüne güç yok, diyordu türkü. Sultan sarayını yapanlar kim, ehramları kuranlar kim, Babile asma bahçelerini asanlar kim, bunca kentleri, ülkeleri yaratanlar kim, karıncalar... Türkü diyordu ki, bu kadar çok, bu kadar güçlü olan karıncalar fillerin de hakkından gelebilir. Türkü diyordu ki... Ve türkü dağlardan, denizlerden geliyor, topraktan, ormandan, ışıklardan fışkırıyordu. Ve karıncalar bu sesi, bu türküyü çok iyi, yürekleri gibi bir sıcaklıkta biliyorlardı.</p>
		<p>Hep birden, ala şafak dünyanın üstünde bir ışık çiçeği olaraktan açarken:</p>
		<p>“Sesli karınca, sesli karınca,” diye bağrıştılar. Ve ormanı bırakıp ülkelerine, kentlerine yürüdüler. Artık hepsi de bizler ka<span epub:type="pagebreak" id="page184" title="184"/>rıncayız diye düşünmeye başlamışlardı. Nasıl oldu da bu kadar çabuk fil olduk, hem de gülünç, iğne ucu kadar birer küçücük fil olduk, diye yerindiler.</p>
		<p>Karınca olmuşlardı, türkü onlara karıncalıklarını ta yüreklerinin başında duyurmuştu ama, filleri alt edebileceklerini bir türlü akılları almıyordu.</p>
		<p>Hüdhüdler hemen sultana haber ulaştırdılar: </p>
		<p>“Karıncalar ormanları bıraktılar, doğru ülkelerine çekiliyorlar,” diye.</p>
		<p>Sultan:</p>
		<p>“Ne oluyor, ulukepez kardeşim?” </p>
		<p>Hüdhüdler başı:</p>
		<p>“Çok şaşırdım karıncaların ormanı bırakmalarına. Oysaki fillik, filler gibi kıçlarını kaşımaları çok hoşlarına gidiyordu.”</p>
		<p>“Ne olmuş olabilir?”</p>
		<p>“Sordum soruşturdum, hiçbir şey olmamış, sultanım. Bir gece, belki bir akşam, belki gece yarısı, birden karıncalar kıçlarını ağaçlardan çekmişler. Ormanda öyle kıpırtısız, dimdik orada dikilmişler kalmışlar. Bir şey dinler gibiymişler ya hiçbir ses duyulmuyormuş.”</p>
		<p>“Tuhaf,” dedi sultan. “Şu karıncalar dünyanın en tuhaf yaratıkları. Sağları solları hiç belli değil...”</p>
		<p>“Sultanıma söyleyim, sonra da sultanım, gün doğarken ormanı bırakmışlar, doğru ülkelerine çekilmeye başlamışlar.”</p>
		<p>“Bunda bir iş var hüdhüdler başı. Yoksa durup dururken bu dünyada hiç kimse kıç kaşımaktan vazgeçemez. Bu dünyanın biltekmil yaratığı bu dünyaya salt kıç kaşımaya gelmişlerdir. Kıç kaşımak olanağını bir kere eline geçiren yaratık bir daha ondan vazgeçemez. Bunda bir iş var ve hem de bu karıncalar bizim başımıza bir iş açacaklar ki, iş derim sana.”</p>
		<p>“Ben de endişeliyim, sultanım.”</p>
		<p>“Topal karıncadan hiçbir haber yok mu, ya bizim sarıcalardan?”</p>
		<figure class="center">
			<img alt="s-250" src="image/s-250.png"/>
		</figure>
		<p>“Yok,” dedi ulukepez içini çekerek. “Ne yazık ki yok, sultanımız.”</p>
		<p>Sultan uzun bir süre başını önüne eğip düşündü, sonra da hortumunu sırtında gezdirdi, ağaçlara yürüyüp kıçını çınar <span epub:type="pagebreak" id="page185" title="185"/>ağacının gövdesine dayadı, kaşıma makinasını arkasına takıp düşündü.</p>
		<p>“Karıncaları izlemeye kaç kuş gönderdin?”</p>
		<p>“Yedi yüz yetmiş yedi, sultanım.”</p>
		<p>“Yetiyor mu bu kadar kuş ulukepezim, onları izlemeye?”</p>
		<p>“Bunlar çok hızlı kuşlar, sultanımız, çok hızlı. Bunlar daha yeni fil olmuş hüdhüdler.”</p>
		<p>“Yedi yüz yetmiş yedi kuş daha uçur, ardında da sen git, hemen bana yeni haberler getir.”</p>
		<p>“Baş üstüne sultanımız.”</p>
		<figure class="left">
			<img alt="s-255" src="image/s-255.png"/>
		</figure>
		<p>Ulukepez yedi yüz yetmiş yedi yeni kuşla hemen uçtu, karınca ülkelerine vardı. Daha uzaktan, kentlerden gelen azgın sesler duydu. Yaklaşınca sesleri anladı. Sesler:</p>
		<p>“Biz karıncayız, biz karıncayız,” diyordu hep bir ağızdan. “Biz aldatıldık, yalan söylediler bize. Biz fil değil, karıncayız!”</p>
		<p><span epub:type="pagebreak" id="page186" title="186"/>“Vay anasını!” dedi ulukepez. “Bu karıncalara olan olmuş.” Hemen uçtu haberi sultana ulaştırdı.</p>
		<p>Sultan:</p>
		<p>“Onlar varsın karınca olsunlar. Ben onlara gösteririm karınca olmayı.”</p>
		<p>“Demek sultanım,” dedi ulukepez, “demek bizim bu kadar borazanımız, bu kadar televizyonumuz, sinemamız, radyomuz, gazetelerimiz hiç işe yaramadı?”</p>
		<p>“Yaramaz olur mu hiç, görmedin mi, ölüyorlardı da fillikten ayrılmıyorlardı. Sana bunda bir iş var, dedim. Bizim borazanlarımızdan, televizyonlarımızdan, sinemalarımızdan da daha güçlü, etkili bir yol buldu bu topal demirci. Başka türlüsü olanaksız.”</p>
		<p>“Ama sultanım, çok araştırdım, hiçbir şey yok.”</p>
		<p>“Var,” dedi sultan buyruk verir gibi. “Var bir şey, yakında öğreneceğiz.”</p>
		<p>Derken tam bu sırada bir hüdhüd telaşla, kanatları kepezi darmadağın geldi, sultanın hortumunun ucundaki çınarın dalına kondu:</p>
		<p>“Bunlar,” dedi, “sultanım, bütün karıncalar bir türkü duyuyorlarmış. Türkü diyormuş ki onlara, biz karıncayız, biz tutsak olamayız.”</p>
		<p>“Olamasınlar bakalım,” diye kubardı filler sultanı. “Bir gönderirsem on beş tane fili karınca ülkelerine, bir yandan girip öbür yandan bir çıkarlarsa, ayaklarının altında karıncalar hamur gibi yoğrulurlarsa o zaman fillere tutsak olmasınlar bakalım. Gene bir kesersem yiyeceklerini... Var git söyle onlara, onlara karıncalıklarını yasak ettim. Hemen şimdi uçun karınca ülkelerine söyleyin ki, hiçbir karınca, ben karıncayım diyemeyecek.”</p>
		<p>Hüdhüdler:</p>
		<p>“Baş üstüne sultanım,” deyip karınca ülkelerine uçtular, sultanın buyruğunu tekmil karıncalara duyurdular.</p>
		
		<p>Şimdi türkü bütün ülkeleri, kentleri de sarmıştı. Her yerden duyuluyordu. Topraktan, ışıktan, karanlıktan, bulutlardan, her yerden, her yerden, uykuda düşte her an bu türküyü duyuyordu karıncalar. Duyuyorlar, hep birden de türküye katılıyorlardı.</p>
		<figure class="gap">
			<img alt="gap-7" src="image/gap-7.jpg"/>
		</figure>
		<p><span epub:type="pagebreak" id="page187" title="187"/>Bu türkü kırmızı sakallıların üssünde de duyulmaya başlamıştı aynı gece, aynı anda. Ve kırmızı karıncalar sonsuz bir coşkunlukla durup, kendilerinden geçerek bu türküyü dinlemişlerdi.</p>
		<figure class="right">
			<img alt="s-256" src="image/s-256.png"/>
		</figure>
		<p>O gün bugündür türkü durmadan burada da söyleniyordu. Her bir yönden, gökten, kayalardan, çiçeklerden, çalılardan geliyordu. Türkü duyulduğu andan bu yana kırmızı sakallar da katılmışlardı türküye. Türkü bitip tükenmiyordu gür bir ırmak gibi, Fırat, Nil, Tuna gibi karıncalığın öz kaynağından coşup geliyordu.</p>
		<p>Kıvançtan sakalı al al parlayan kırmızı sakallı topal karınca yanındaki başbuğa sordu:</p>
		<p>“Duyuyor musun bu türküyü, karıncaların kadim türküsünü?”</p>
		<p>“Ne türküsü?” diye başbuğ şaşkınlıkla sordu. Gerçekten o, türkü değil, en küçük bir sesi bile duymuyordu.</p>
		<p>“Türkü,” dedi topal demirci. “Karıncaların geçmişinin geleceğinin ulu türküsü.”</p>
		<p>“Kim söylüyor?”</p>
		<p>“Bütün evren söylüyor,” dedi topal karınca. “Dağlar taşlar, gökler, yıldızlar güneşler söylüyor. Sudaki balık, yerdeki yılan, böcek söylüyor,” dedi demirci, kendisi de türküye katıldı. Başbuğ ona bön bön bakıyor, salt demircinin ağzını açıp kapadığını görüyor, bir damla ses bile duymuyordu.</p>
		<p>“Karıncaların türküsü fillerin yasalarından daha güçlüdür, anlıyor musun sayın başbuğ, duyuyor musun bu sesi? Karıncaların türküsü doğanın yasaları gibidir, doğanın yasaları kadar sağlam, güçlüdür, duyuyor musun bu sesi?”</p>
		<p>“Duymuyorum,” dedi başbuğ.</p>
		<p>“Sen lanetlenmişsin,” dedi demirci.</p>
		<p>“Ya,” dedi başbuğ, “ben lanetli bir kırmızı sakal karıncayım, lanetli olmasam filler benim yurdumu yuvamı böyle dağıtırlar mıydı?”</p>
		<p>Türkü sürüp gidiyordu. Topal demirci her şeyi, yanındaki <span epub:type="pagebreak" id="page188" title="188"/>başbuğu da unutup türkü söyleyenlere katılmış, kendinden geçmişti.</p>
		<p>Böylece bu türküyü kaç gün kaç gece evrenle birlikte söylediler, kırmızı sakallar da bilemediler, topal demirci de bilemedi. Bir sabah baktılar ki kırmızı sakallıların bir bölüğü aşağıya, ovaya, ülkelere doğru çekiliyorlar.</p>
		<p>“Nereye, nereye?” diye bağırdı korkuyla topal demirci.</p>
		<p>Ötekiler dingin, soğukkanlı:</p>
		<p>“Yetti artık tutsaklığımız,” dediler. “Böyle bekle bekle ne olacak? Yüz bin yıl da beklesek hiçbir şey olacağı yok. Biz gidiyoruz.”</p>
		<p>“Nereye?” diye sordu topal demirci. “Bana sormadan nereye gidiyorsunuz böyle?”</p>
		<p>“Ülkelerimize gidiyoruz.”</p>
		<p>“Orada filler öldürürler sizi.”</p>
		<p>“Öldüremezler,” diye bağırdı demircinin arkasındaki başbuğ. “Öldüremezler.”</p>
		<p>“Gidip ülkelerin dört yanını hendekle çevirip, hendeklere su dolduracağız. Filler de bu hendekleri geçip bizim ülkelerimize giremeyecekler, İşte biz de böylece fillerin tutsaklıklarından kurtulacağız.” </p>
		<p>“Olmaz, filler hendek dinlemezler, geçerler,” diye bağırdı topal demirci.</p>
		<p>“Filler hendeklerden geçemezler, siz gidin de kurtulun,” diye bağırdı onun ardındaki başbuğ. Ve hendekçiler gittiler.</p>
		<p>Sonra zart zurtçular bölümü geldi karşıdan, “yakacağız, yıkacağız, fillerin ülkesini yerle bir edeceğiz,” diyerekten.</p>
		<p>“Nereye, nereye?” dedi topal demirci.</p>
		<p>“Özgür kılmaya karınca uluslarını,” diye karşılık verdiler zart zurtçular.</p>
		<p>Onların arkasından da sıvamacılar geldiler. Bunlar fillere sıvanıp onları devineksiz kılmak isteyenlerdi. Onların arkasından da gözoyucular geldiler, bunlar da fillerin gözlerine çokuşup onları gözsüz bırakacak olanlardı. Gözoyucuların arkasından kuyucular, onlar da kuyu kazıp filleri kuyuların içine düşürüp öldürmek isteyenlerdi. Aralarında çiviciler de vardı, çiviciler de az bir kalabalık değillerdi, onlar da ülkelerin dört bir <span epub:type="pagebreak" id="page189" title="189"/>yanına çivi çakıp, karıncaları böylelikle özgürlüğe kavuşturmak isteyenlerdi. Onların arkasından kandırıcılar geldi, bunlar da, ne kırmızılar, ne filler, özgür ve bağımsız karıncalar diyenlerdi. Böyle diyerek fillerin bir kısmını kandıracak, filleri biribirine düşürecek, karıncaları tutan fillerle bir olacak, ulusları özgürlüğe, bağımsızlığa kavuşturacaklardı. Daha birçok karınca bölükleri geldiler, topal demirci de yol üstüne durmuş hepsine:</p>
		<p>“Nereye, nereye, kardeşler böyle nereye?” diye soruyor, ötekiler, “özgürlüğe,” diyorlar, başka bir şey demiyorlardı.</p>
		<p>Böylelikle birkaç gün içinde kırmızı sakallıların üssü boşaldı, üste topal demircinin yanında onu seven, ona güvenen, ona inananlar kaldı. Bir de başbuğ, bir de başbuğun adamlarının bir kısmı kaldı.</p>
		<p>Olan bitenden dolayı çok üzgündü kırmızı sakallı topal demirci. Karıncaların başına gelecekleri biliyor, içi kan ağlıyordu.</p>
		<p>Hüdhüdler sultana haberi ulaştırınca sultan çok sevindi.</p>
		<p>“Susun, hiç seslenmeyin. Onlar ülkelerin dört bir yanlarını hendekle çevirsinler, ben de iki filimi gönderip hendeklerin üstüne kalas koydurup, köprüler kurdurayım, gene o ülkeleri, kentleri yerle bir edeyim de görsünler, hah haaah,” dedi güldü.</p>
		<p>Karıncalar aşkla şevkle, geceyi gündüze katarak ülkelerin, kentlerin yörelerine hendek kazıp sular doldurdular. Bitince sultana gidip:</p>
		<p>“Biz artık özgür bağımsız yaşayacağız,” dediler.</p>
		<p>Sultan da:</p>
		<p>“Yaa, öyle mi düdüklerim?” dedi. “Demek siz bana başkaldırıyorsunuz?”</p>
		<p>“Başkaldırıyoruz ya, ne olacakmış!”</p>
		<figure class="left">
			<img alt="s-261" src="image/s-261.png"/>
		</figure>
		<p>“Yani,” dedi sultan. “Yani siz şu karınca uluslarının, yaratık azmanı fillere başkaldırabileceklerini mi sanıyorsunuz?”</p>
		<p>“Sanıyor değil, başkaldırıyoruz, başkaldırdık bile,” dedi karıncalar.</p>
		<p>Filler sultanı bir güldü, bir güldü, kasıklarını tuta tuta bir güldü, onun bu gülüşünü üsteki topal demirci bile duydu. Duyunca da:</p>
		<p>“Eyvah,” dedi, “olan oldu karıncalara. Sultan şu yeryüzünde <span epub:type="pagebreak" id="page190" title="190"/>bir tek karınca bırakmayacak, kökümüzü kesecek. Bu gülüşü ta eskiden beri tanırım, hayra alamet değildir.”</p>
		<p>Sultan uzun uzun güldükten sonra:</p>
		<p>“Haydiyin fillerim, askerlerim, haydiyin hüdhüdlerim, kuşlarım, haydiyin, bugün artık karınca ülkelerinde taş üstünde taş, gövde üstünde baş kalmayacak.”</p>
		<p>Ve filler hendekleri yağdan kıl çekercesine kolaylıkla aşıp karınca ülkelerine daldılar. Bir çatırtı, bir gürültü, tozu dumana kattılar. Her bir filin bir ayağı altında milyonlarca karınca birden eziliyor, kanlar şorluyordu topraklarda.</p>
		<p>Az bir sürede karıncalar amana gelip:</p>
		<p>“Biz ettik, sen etme, sultanımız,” dediler. “Bağışla bizi. Bağışla ki, sana kıyamete kadar kul köle olalım. Karıncaların fillerle hiçbir zaman başa çıkamayacağını bilemedik. Şu kırmızı sakalların iğvasına uyduk, özgürlüğümüz de sizsiniz, bağımsızlığımız da...”</p>
		<p>Gene hüdhüdler başı araya girdi, kızmış, ateş saçan filleri yatıştırdı da karıncaların gerisini ölümden kurtardı.</p>
		<p>Kaçıp ulu bir ağacın tepesine sığınan kırmızı sakalların geriye kalanları da:</p>
		<p>“Biz yanılmışız, gözoyucularına katılalım da fillerin gözünü oyup öcümüzü alalım,” dediler.</p>
		<p>Ve karıncalar göz oymak için filistana saldırdılar. Hemen gidip fillerin gözlerine doluştular. Sultana varıp:</p>
		<p>“Biz özgürüz, bağımsızız,” dediler. “Şu anda bütün fillerin gözlerini oyacağız.”</p>
		<p>Filler sultanı bir güldü, bir güldü, kasıklarını tuta tuta güldü. Bunu duyan topal demirci, “eyvah,” dedi, “eyvah ki eyvah, gene birkaç karınca ülkesi yerle bir oldu.”</p>
		<p>Ve filler sultanı fillerine buyurdu:</p>
		<p>“Suyla doldurun hortumlarınızı, biribirinizin gözlerine sıkın.”</p>
		<p>Ve filler öyle yaptılar.</p>
		<p>Ve filler gene ülkelere saldırdılar ve karıncalar gene amana geldiler.</p>
		<p><span epub:type="pagebreak" id="page191" title="191"/>Gene ulu bir ağacın yaprakları arasına sığınan karıncalar bu sefer de sıvanmacılara gidip karıştılar. Sıvanmacı karıncalar da birer ikişer karış kalınlıkta fillerin üstlerine sıvandılar ve filler sultanı gene güldü, topal karınca onun gülüşünü duyunca yüreğinden kan gitti, “eyvah ki eyvah,” dedi, “bu gidişle karınca ülkeleri hepten yıkılacak.”</p>
		<p>Ve filler sultanı fillerine buyurdu:</p>
		<p>“Suya koşun, akarsuya.”</p>
		<p>Filler akarsuya koştular, kendilerini ırmağın derinine attılar. Sular, sıvanmış karıncaları aldı götürdü.</p>
		<p>Dağgezenler daha önce ovada bir tek fil tarafından ezilmişlerdi zaten. Onlar bir daha bellerini doğrultup dağ gezemediler.</p>
		<p>Bütün deneyler boş çıktı, her deneyde filler sultanı güldü, topal demirci eyvah, dedi, birkaç karınca ülkesi yıkıldı, karıncalar aman dilediler, ulukepez araya girip onları bağışlattı.</p>
		<p>Sonunda sağ kalabilmiş, hasta, sakat, yorgun, umutsuz, bitkin kılıç artığı kırmızı sakallar geriye döndüler. Kırmızı sakallı topal karıncanın yüzüne bakamıyorlardı. Giderlerken ne çok sövmüşlerdi topal demirciye bunlar. Fıkara topalın ne hayınlığı, ne alçaklığı, ne korkaklığı kalmıştı. Topal demirci bütün bunları unutup onların yaralarını sardı, sardırdı, onları teselli etti. Çaba çabaydı, her çabada bir de yenilgi payı vardı. Yenilmişlerdi işte.</p>
		<p>Filler sultanına gelince kıvançtan dört köşe olmuştu. Artık hiçbir karınca, özellikle bunca deneylerden sonra bir daha başkaldırmayı akıllarının ucundan bile geçirmeyecekti. Hele kırmızı sakallılara bir iyice düşman olmuşlardı. Bir yerde bir kırmızı sakal görmesinler, hemen kan beyinlerine sıçrayıp o anda kırmızı sakalları parçalıyorlardı. Karıncalar arasında artık bir tek kırmızı sakallı bile barınamazdı. Ama bu deney çoğa mal olmuştu gene filistana. Birçok karınca ülkesi yıkılmış, milyarlarca karınca ölmüştü. Bu demekti ki, filler, hüdhüdler için daha az karınca çalışacaktır.</p>

		
		
		<p>Hüdhüdler başı:</p>
		<p>“Üzülme sultanımız,” dedi, “bu karıncalar var ya, şu evrenin en üreğen yaratıklarıdırlar. Birkaç yıl içinde o ölenlerin belki bin misli ürerler.”</p>
		<p>Sultan güldü:</p>
		<figure class="left">
			<img alt="s-265" src="image/s-265.png"/>
		</figure>
		<p><span epub:type="pagebreak" id="page192" title="192"/>“Demek böyle ha?” dedi. “Ne güzel! Kırmızı sakalların da kökünü kuruttuk ya, bir daha ne karıncaları kandırabilirler, ne de bir araya gelebilirler. Amma da saf, amma da budala yaratıklarmış şu kırmızı sakallar. Bir bölümü de bizim filleri bize karşı kışkırtmaya çalışıyormuş. Bizimkiler de ezivermişler onları, daha bana haber vermeden... Hahhah, haaaaah...”</p>
		<p>Bu gülüşü de duydu topal demirci:</p>
		<p>“Şimdi de, utkusuna gülüyor,” diye öldü öldü dirildi. “Aaaah, bizim ahmaklar.”</p>
		<p>“Borazanlar, televizyonlar, gazeteler, romanlar, özellikle karıncayı fil yapma okulundan çıkan aydınlar asıl bundan böyle işe yarayacaklar. Karınca uluslarının artık hiçbir ışıkları kalmadı. Umutsuzluk tutsaklığın gıdasıdır. Umutsuzluk köleliğin anasıdır. Umutsuzluk yüreğin yıkımıdır. Umutsuzluğu körükleyeceğiz. Yıl on iki ay, gece gündüz karıncaları fil etme okulundan çıkma aydınlar, radyonun, sinemanın, televizyonun, gazetelerin başına geçecekler, durmadan durmadan umutsuzluğu söyleyecekler.”</p>
		<p>“Şimdiden başladılar bile...”</p>
		<p>“Sarıcalarımdan ne haber?”</p>
		<p>“Onlar kırmızı sakallıların yanındalar. Kırmızı sakalları bir bir izliyorlar, soluklarını bile dinleyip bana ulaştırıyorlar.”</p>
		<p>“Topal demirci?”</p>
		<p>“Bilmiyorum,” dedi ulukepez.</p>
		<p>“Bundan sonra topal demirci sağ olsa da kaç para eder, ne gelir elinden,” dedi filler sultanı. “Bundan böyle elinden hiçbir şey gelmez ki... Hangi karınca bir daha onun aptallıklarına uyup da bize başkaldırır?”</p>
		<p>“Topal ölmüştür,” dedi ulukepez. “Eğer ölmemiş olsaydı, karıncalara bu ahmaklığı yaptırmazdı.”</p>
		<p>Filler sultanı daha çok, daha, daha yürekten güldü. Onun gülüşü dağlarda yankılandı. Onun bu gülüşünü gene topal demirci de duydu, tepeden tırnağa ürperdi.</p>
	</section>
	</body>
	</html>