<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Filler Sultanı İle Kırmızı Sakallı Topal Karınca</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:f9cc7973-8cef-400f-a176-f2df25ecdbf9"/>
	</head>
	<body class="chapter" epub:type="chapter" id="chapter-5">
		<section>
		<p><span epub:type="pagebreak" id="page89" title="89"/>Yorgun karıncalar kıvanç içinde ülkelerine döndüler. Sevinçten dolup taşıyorlardı. Nasıl sevinmesinler ki, dünyanın en güzel, en büyük sarayını onlar dünyanın en haşmetli sultanına yapmışlardı. Ya mavi elmas taht, milyarlarca karınca bu elması zerre zerre dünyanın ortasından taşıyarak yeryüzünde birleştirmişlerdi. Bu taht yalbırdadıkça tekmil yeryüzü mavi, tatlı bir ışığa batıyordu. Koca bir sultana mutluluk, kıvanç bağışlamışlardı.</p>
		<p>Sonra ne demişti sultan? “Her karınca bir fildir. Şu koskocaman fillerin ataları da, benim atam da, benim özüm de hep karıncadır. Bir tek karınca bir dünyaya bedeldir. Her karınca da çalışarak bir fil olabilir. Daha çok çalışırsa bir karınca, çalışması oranında bir fil de, beş fil de olabilir. Biz filler karıncayken nasıl fil olduk? Söyleyin söyleyin, şu filler karıncayken nasıl bu hale geldiler, nasıl gelecekler, sultanlarına saray, taht yaparaktan, sultanlarına yeryüzünün bütün balözlerini, çiçek özlerini, çekirdek özlerini toplayaraktan geldiler. Böyle giderse, sultanlarına bağlılıkları böyle sürerse, karıncalar fil değil, daha üstün yaratıklar olabilirler...” demişti.</p>
		<p>Karıncalar daha şimdiden kendilerini fil sanıyorlardı. Fil sayıp birer fil heybetinde şişinerek dolaşıyorlardı ülkelerini, kentlerini. Artık her karıncada bir fil afuru tafuru bir fil kuruntusu vardı. Hele sarıca karıncalar kendilerini bir iyice fil sayıyorlardı. “Biz fillerin öz atasıyız,” diyorlardı da hiç başka bir şey demiyorlardı. Bıyıklarını hortum gibi uzatıyorlar, hüdhüdlerin sırtına binip sultana karıncalar ülkesinde olup bitenleri ulaştırıyorlardı. Sultan da gelen haberlerden sonsuz kıvanç duyuyordu.</p>
		<p>“Her karınca şu anda kendisini bir fil sanıyor.”</p>
		<figure class="left">
			<img alt="s-119" src="image/s-119.png"/>
		</figure>
		<p><span epub:type="pagebreak" id="page90" title="90"/>“Ne iyi, sansınlar. Benim istediğim de buydu. Karıncalıklarını unutsunlar da ne sayarlarsa saysınlar.”</p>
		<p>“Karıncalar fil gibi yürümeye başladılar.”</p>
		<p>“Bu daha güzel. Benim istediğim de buydu.”</p>
		<p>“Fil gibi konuşmaya uğraşıyorlar.”</p>
		<p>“Bu en güzeli... Yardım edin, elinizden gelen her yardımı yapın, o anlaşılmaz karınca dilini unutup filceyi öğrensinler. Daha, daha çok yardım edin.”</p>
		<p>Bundan başka haberler de gelmeye başladı karınca ülkelerinden, kentlerinden. Bu gelen yeni haberler enikonu midesini bulandırıyordu sultanın. Karıncalar fillikte çok ileri gidiyorlardı. Bu böyle sürüp gidecek olursa, ettikleri hayır ürküttükleri kurbağaya değmeyecekti.</p>
		<p>“Sultanımız, karıncalar tıpkı filler gibi de yemek yemeye başladılar.”</p>
		<p>Filler sultanı çok telaşlandı:</p>
		<p>“Doğru mu? Nasıl olur, karıncalar filler gibi nasıl yerler? Nerden çıkardılar bunu?”</p>
		<p>“Biz fil değil miyiz, diyorlar, ellerine ne geçerse haşır huşur yiyorlar.”</p>
		<p>“Bu olamaz,” diye bağırdı filler sultanı. Sesinden dağlar ovalar, ormanlar inledi. Bunu duyan karıncalar, “bir gün biz de sultanımız gibi bağıracak, dağları, denizleri, ormanları, ovaları inleteceğiz, biz fil değil miyiz,” dediler.</p>
		<p>Sultan, bağırmasını büyülterek sürdürüyordu:</p>
		<figure class="right">
			<img alt="s-121" src="image/s-121.png"/>
		</figure>
		<p>“İşte buna izin veremem. Karıncalar fil gibi yiyemezler, çatlar ölürler. Aman ha, hemen önüne geçin bunun. Hüdhüdler başı hemen, hemen şimdi karınca ülkelerine uç, karınca kullarıma söyle, onlara fil gibi yemeyi yasak ettim. Sonra onlar da filler gibi yerlerse, yiye yiye çatlar ölürler. O zaman işte, ben bu dünyada karınca kullarım ve hem de atalarım olmadan nasıl yaşarım? Karıncalar fildir, amenna fildir ya, filler kadar, filler gibi yememek koşuluyla... Amanın ha, hüdhüdler başı, <span epub:type="pagebreak" id="page91" title="91"/>en büyük tehlikeyle karşı karşıyayız. Söyle karınca kullarıma, eğer karıncalar filler gibi yiyecek olurlarsa, bu dünyadaki tekmil yiyecekler bir anda biter. Dünyada yiyecek diye hiçbir şey kalmaz. Eğer karıncalar filler gibi, filler kadar yiyecek olurlarsa dünyada bir anda öyle bir kıtlık olur ki gökteki kuş yerdeki sürüngen, cümle yaratıklar açlarından ölürler. Karıncalar üç gün, çok değil üç gün filler gibi, filler kadar yesinler bu dünyada ağza atılacak bir damla yiyecek bile kalmaz, bütün yaratıklar açlıktan kırılıp dünyanın sonu gelir. Bu sözlerimi olduğu gibi karınca kullarıma ilet, onların fil gibi yemelerini kesinlikle yasakladım. Bu buyruğum kesindir, kim dinlemezse buyruğumu, fillerin ayakları altında o kişi ezilecektir.”</p>
		<p>Ulukepez hemen karınca ülkelerine uçtu, sultanın buyruğunu bütün kentlere ayrı ayrı borazanla bildirdi. Karıncalar bu buyruğa ses çıkarmadılar ya, bu ne biçim fillik, diye düşünmekten de kendilerini alamadılar. “Mademki filler bizden çıkmış, bizler de filler gibi yeriz ve hem de yemeliyiz,” dediler.</p>
		<p>“Ne dediler bu buyruğuma?” diye sordu filler sultanı, ulukepeze.</p>
		<p>“Hiçbir söze varmadılar,” diye karşılık verdi hüdhüdler başı. “Salt homurdandılar. Ben buraya doğru karınca kentlerinin üstünden uçarken aşağıda kentlerden durmadan homurtular geldiğini duydum. Karınca kentleri homurtudan uğul uğul uğulduyordu.”</p>
		<p>Sultan güldü:</p>
		<p>“Homurdanmasınlar da ne yapsınlar. Daha hiçbir yiyecekleri olmadığının farkına varmış değiller. Bu yıl fil gibi değil de, karınca kadar bile yemek yiyemeyeceklerinin farkında değiller. Kendilerine hiç yiyecek toplayamadıklarının farkında değiller. Bir de fil gibi yemeğe kalkıyorlar ahmaklar. Farkına varıncadır ki ambarları bomboş, sen o zaman seyreyle gümbürtüyü karınca ülkelerinde... Şimdilik bırak da homurdansınlar.”</p>
		<p><span epub:type="pagebreak" id="page92" title="92"/>Bir süre sonra hüdhüdler, sarıca karıncalar bir tuhaf bir haberle gene geldiler karınca ülkelerinden:</p>
		<p>“Karıncalar biz fil değil miyiz, diye bağırıyorlar, biz de filler gibi balözü, çiçek özü, çekirdek özü yiyeceğiz, diyorlar,” dediler.</p>
		<p>Bu karıncalar iyice iyice şımardılar, kendilerini birer gerçek fil saymaya başladılar. Sultan böyle düşünürken, geniş uzun kahkahalarla gülmeden de edemiyordu. Kendi de karıncaların filliğinde çok ileri gitmemiş miydi? Karıncalar da amma da hazırlarmış fil olmaya! Vay anasını, can atıyorlarmış da filliğe, kimsenin haberi olmuyormuş! Karınca kısmı kapalı kutu.</p>
		<p>Ulukepeze, sarıca karıncalara:</p>
		<p>“Bu buyruğumu da tez ulaştırın karınca kullarıma, zinhaaar balözüne, çiçek özüne, çekirdek özüne ağızlarını sürmesinler, zinhaaar! Kesinlikle yasakladım bu yiyecekleri onlara. Bu yiyecekler bu kadar küçük fillerin yiyecekleri değildir. Karıncalar sözü geçen yiyecekleri eğer yiyecek olurlarsa ağılanıp ölürler. Fillerin yaptıkları her şeyi yapsınlar da karınca kullarım, onlar gibi zinhaaaar yemesinler. Ya çatlar ölürler, ya ağılanırlar... Aman ha aman bu sözlerimi de çabuk ulaştırın kullarıma.”</p>
		<p>Hüdhüdlerle onların kanatlarındaki sarıca karıncalar uçtular, karınca ülkelerine vardılar. Sultanın buyruğunu borazanlarla karınca vatandaşlara bir daha duyurdular.</p>
		<p>“Ne oldu?” diye sordu sultan. “Ne dedi karınca kullarım?”</p>
		<p>“Bu sözleri duyunca hep birden gülmeye başladılar. Biz filiz, biz filiz, diye de hep bir ağızdan, durup dinlenmeden, kesip kısmadan çağırmaya başladılar... Biz buraya gelirken, arkamızdan daha sesleri geliyordu.”</p>
		<p>“Gülsünler,” dedi sultan. “Biz filiz, diye durmadan gülerek söylesinler. Dünyadaki on yıllık balözü, çiçek, çekirdek özünü toplayıp benim ambarıma yığdıklarını da unutmuşlar... Hele gülsünler, yakında farkına varacaklardır ki...”</p>
		<p>Birkaç gün sonra hüdhüdler ve sarıca karıncalar öyle bir haberle geldiler ki, filler sultanının şaşkınlıktan o yelken kulakları havaya bir dikildi ki kolay kolay bir daha inmeyecek biçimde.</p>
		<p>“Bu olamaz! İşte bu olamaz,” diye filler sultanı yerinde duramıyor, deli gibi kendi yöresinde dönerek hopluyordu. “Söyle <span epub:type="pagebreak" id="page93" title="93"/>söyle, bir daha söyle,” diye buyruk üstüne buyruk veriyordu hüdhüdler başına. Ulukepez de, turuncu kepezi, kanatları, ayakları biribirine karışarak anlatıyordu:</p>
		<p>“Vardım gittim ülkelerine. Gittim ki ne göreyim? Ülkede, kentlerde hiç kimse kalmamış. Hasta bir karıncaya sordum, nerede karıncalar hey arkadaş, dedim, karıncalar bir iyice fil olup, ormana gittiler, dedi. Derken hemen oradan ormanlara uçtum. Vardım ki, ne göreyim sultanım, bütün karıncalar kıçlarını havaya dikmişler, ağaçlara, çalılara, çöplere, otlara dayamışlar kıçlarını sürüp duruyorlar, tıpkı filler gibi. Uçtum ormanlarca, günlerce dünyayı orman orman, çalılık çalılık dolaştım, her yerde, her ağacın dibinde, her çalının, her kuru çöpün altında bir karınca yumağı kıçlarını dayamışlar sür ha sür ediyorlar. Her gittiğim yerde soruyordum, bu ne hal arkadaşlar? Biz fil olduk, bir iyice fil gibi fil olduk diye yanıtlıyorlardı beni. Ooooh, fil olmak da ne iyi, ne hoşmuş, diye kıçlarını sürerek mest oluyorlardı. Şu anda sultanım, dünya karıncalığı, toptan, işi gücü bırakmışlar, dünyanın tekmil karıncaları yediden yetmişe, hasta sayrı ormandalar, kıçlarını dayamışlar ağaçlara, çöplere, çalılara sürtüp duruyorlar. Durmadan, fil olmak ne hoşmuş, ne hoşmuş, diye konuşuyorlar, habire sürtüp duruyorlar. Yemeyi içmeyi, çalışmayı, gezmeyi tozmayı, uykuyu düneği, her şeyi, dünyalarını unutmuşlar kıçlarını ağaçlara, bir ancık bile ara vermeden sürüp duruyorlar. Tıpkı filler gibi hiçbir iş görmemeye, ellerini ılıktan soğuğa vurmamaya kararlılar. Diyorlar ki, bundan sonra ölsek bile, bizi kıyık kıyık kıysalar bile, kıçımızı ağaçlardan ayıramayız. Ooooh, fil olmak ne hoşmuş, ne hoşmuş! Sağ olsun sultan, o bizi fil eyledi de, filliğimizi bize öğretti de yaşamın ne olduğunu gördük. Yoksa şu dünyaya, ağaca kıç sürmeyi bilmeden, eşşek gelip bön gidecekmişiz. Biz ölünceye kadar böyle, işte tam böyle fil olarak kalacağız ve kıçımız işte böyle ağaçlarda habire kaşınıp duracağız.”</p>
		<p>Ulukepez, gagası, ayakları, kanatları, kepezi biribirine girmiş, karman çorman olmuş, daha neler neler anlatmıyordu! Anlattı anlattı, sonra yoruldu, dinginledi, sultanın gözlerinin önüne, ceviz ağacının dalına kondu.</p>
		<figure class="center">
			<img alt="s-125" src="image/s-125.png"/>
		</figure>
		<p><span epub:type="pagebreak" id="page94" title="94"/>Sultan:</p>
		<p>“Ne oldu senin kıçına?” diye sordu. Hüdhüdler başının kıçı açılmış, kıçında bir tek tüy kalmamıştı.</p>
		<p>“Karıncaların yerden göğe kadar hakları var,” dedi ulukepez. “Ben de fil olup kendime bir ağaç buldum, kıçımı durmadan ağaca sürüp kaşıdım. Kaşıdıkça hoşarlandım, hoşarlandıkça kaşıdım, işte böyle kıçımda bir tek tüy kalmadı, apayaz oldu kıçım böyle, ayna gibi. Öteki bütün hüdhüdler de, kuşlar da bana öykündüler, kıçlarını ağaçlara dayadılar, kaşınmaya başladılar. Şimdi ağaçların üst başında kuşlar, alt yanında karıncalar durmadan sürüştürüp esrikleşiyor, kendilerinden geçiyorlar.”</p>
		<p>“Yasssaaaak!” diye bir fil boyu havaya sıçrayarak bağırdı filler sultanı. Ona öykünen ormanlardaki karıncalar, hüdhüdler de, “yaaasssaaak,” diye hep bir ağızdan sevinçle bağırdılar. “Bu dünyanın ölümüdür. Bütün yaratıklar buna bir alışırlarsa, bu yaratıklığın, doğanın, evrenin ölümü olur, yaaasssssaaaaak!” Bütün ormandakiler onun sesine öykündüler: “Ölümü olur, ölümü olur, yaaaasssssaaaak!”</p>
		<p>Filler sultanı duyduğu bu inanılmaz durum karşısında çılgına dönüp soluk soluğa:</p>
		<p>“Ey hüdhüdler başı, ey ulukepezler ulusu bir kere sen, bir kere sen şu kıçını ağaçlara sürmekten ilk önce sen vazgeç.”</p>
		<p><span epub:type="pagebreak" id="page95" title="95"/>“Vazgeçemem sultanım, vazgeçemem,” diye hüdhüdler başı kıçını dayadığı arkadaki dala durmadan sürtüştürerek öttü. “Vazgeçemem sultanım, oooh, vazgeçemem. İstersen beni hemen şimdi ayağının altına al da ez, gene de vazgeçemem sultanım, kıçımı kaşımaktan... Oooh, oooh, oh sultanım, sana şükrolsun, fil olmak ne iyiymiş. Dünya varmış. Fil oldum da, bunca fil oldum da, kıçımı ağaca sürdüm de, durmadan kaşıdım da yaşamın tadına vardım. Ooooh sultanım, bundan önce biz hiç yaşamamışız. Öldür beni, öldür beni sultanım da şu filliğimi elimden alma, olur mu?” dedi de başka bir şey demedi.</p>
		<p>Sultan dinginledi, başını elleri arasına aldı, has bahçeye yürüdü, başının yöresinde uçan hüdhüdler başına da: “Hele sen şimdi git, kıçına bir ağaç bul da sürüştür, ben bir düşüneyim fillik durumunu,” dedi.</p>
		<p>“Sağ ol, var ol sultanım,” diye hüdhüdler başı uçtu, hemen en yakın çınar ağacına gitti, onun sert kabuklu dalına kıçını dayadı, mest olarak sürtmeye başladı.</p>
		<p>Filler sultanı da has bahçeye salt kıçını sürtmek için diktirdiği ulu çınarların altına vardı, kıçını ulu bir ağacın sağlam gövdesine dayadı, sürterek düşünmeye başladı.</p>
		<p>Uzun bir süre düşündükten sonra ulukepezi yanına çağırdı. Bu arada hüdhüdler başı da düşünmüştü.</p>
		<p>Filler sultanı:</p>
		<p>“Çok düşündüm arkadaş,” dedi. “Bir sonuca ulaşamadım. Ben sizlere, karıncalara filsiniz, fil olacaksınız dedim ama, filler gibi yiyip şişeceksiniz, sonra da çatlayacaksınız, demedim. Ben sizlere, karıncalara filsiniz, çalışırsanız fil olacaksınız, dedim ya, balözünü, çiçek özünü, çekirdek özünü filler gibi yiyeceksiniz, demedim. Ben sizlere ve karıncalara filsiniz, dedim ya, kıçınızı filler gibi bir yaşam boyu kaşıyacaksınız, demedim. Siz, hepiniz fillikte çok ileri gittiniz. Bana bu işte, bu aşırı fillik işinde yardım et, ulukepez kardeş. Sen ki insanları ve bilcümle yaratığı, ölüleri dirileri tanırsın, çok deneylerden geçmişsindir yüzlerce yıl, bana yardım et, hiç olmazsa bu kaşıma işinde.”</p>
		<p>“Edemem,” dedi hüdhüdler başı. “Bu tatlı fil huyundan hiçbir yaratığı vazgeçiremem. Bereket ki bu hoooş, tatlııı fil hu<span epub:type="pagebreak" id="page96" title="96"/>yunu öteki yaratıklar daha duymadılar. Bir duysalar, dünyanın altı üstüne gelir.”</p>
		<p>“Aman duymasınlar!” diye coşkuyla, korkuyla bağırdı filler sultanı. Sonra da kesin buyruğunu verdi: “Yasakladım,” dedi. “Kıç kaşımayı toptan yasakladım. Al buyruğumu ilet senin hüdhüdlere ve karıncalara, ormanı, çalılıkları derhal terk etsinler, hemen bugün. Eğer terk etmezlerse, yarın sabah bütün ormanlara yıldırım atıp yakıp kavuracağım onları. Hüdhüdler, kaşımacı öteki kuşlar, hem de karıncalar bir anda kömür olacaklardır.” </p>
		<p>“Etme eyleme sultanım...” </p>
		<p>“Karşı mı koyuyorsun?” </p>
		<p>“Yok sultanım.”</p>
		<p>“Öyleyse hemen uç ülkelere, buyruğumu söyle onlara. Yarın sabaha kadar kıçlarını ağaçlardan çektiler çektiler, çekmediler artık gerisini kendileri bileler.”</p>
		<p>Ne yapsın hüdhüdler başı, yanında birkaç hüdhüdüyle ormana uçtu, geldi karıncaların üstüne. Karıncalar yumak yumak yığılmışlar ağaçların altlarına, gövdelerine, dallarına habire kıçlarını sürüyorlardı. Hüdhüdler başı uçarak bütün ormanı sonra da ormanları dolaştı, karınca ülkelerinde gördükleri hep buydu.</p>
		<p>Ormanın üstünde, tam orta yerinde bir ağacın en uç dalına kondu, burada kendini bütün karıncalar görebilir, sesini duyabilirlerdi.</p>
		<p>“Eeeeey karıncalar,” diye başladı borazanıyla. Sesi ta uzaklardaki ulu dağlarda yankılandı. “Duyduk duymadık demeyin, sultanımızın buyruğudur. O sultan ki, bilcümle yaratığa baştır. Aslanlara kaplanlara, kurtlara çakallara, gergedanlara, yabaneşeklerine, yılanlara, timsahlara baştır. Size sultanımızın, o görkemli, o dünyalar sultanının buyruğunu ulaştırmakla onur duyuyorum. Bundan önceleri de insanlar ve biltekmil yaratıklar sultanı Süleymanın buyruğunu kullarına ulaştırmakla onurlanırdım. Şimdi beni kulak verip de dinleyin, eeey yüce fil soylu karıncalar. Sultanımız buyurdu ki, kıçınızı, öteki yüce fillere öykünerek yıl on iki ay ağaçlara sürmeyeceksiniz, bu kesinlikle yasaktır. Biz size filsiniz, fil olacaksınız, dedik ama, <span epub:type="pagebreak" id="page97" title="97"/>böyle o küçücük kıçınızı ağaçlara süresiniz durmadan, durmadan, demedik. Bu böyle giderse, kıçınızı sizler ağaçlardan çekemezseniz, kim, kim çalışacak da bize balözü, çiçek özü toplayacak? Siz bu fil huyundan vazgeçmezseniz, ben de, filler de, siz de aç kalacaksınız. Ol sebepten, kıçlarını ağaçlara sürerek uyumak yalnız asıl fillere mahsustur, sonra fil olmuş karınca filler için değildir. Eeeey karınca fil kullarım, size kesinlikle buyuruyorum ki, hemen şimdi, şu anda bu fil huyunuzu bırakıp, kıçlarınızı ağaçlardan çekip kentlerinize gideceksiniz. Sultan böyle buyurdu, sultan böyle buyurdu, duyduk duymadık demeyin.”</p>
		<figure class="gap">
			<img alt="gap-3" src="image/gap-3.jpg"/>
		</figure>
		<p>O kadar mestti ki karıncalar, hüdhüdler başının bu çağrısına kimse en küçük bir tepkide bulunmuyordu. Ona dönüp bakmıyorlardı bile.</p>
		<p>“Sultan diyor ki,” diye bas bas bağırıyordu hüdhüdler başı. “Yüce sultanımız diyor ki, onlar fildirler dedim ama kıçlarını ağaçlara sürecek kadar fil olacaklar demedim. Balözü, çiçek özü, çekirdek özü yiyecek kadar fil olacaklar demedim. Onlar fildirler ama, boyları kadar fildirler.”</p>
		<p>Orman baştan aşağı uğuldadı:</p>
		<p>“Biz filiiiiz!”</p>
		<p>“Biz filiiiiz!”</p>
		<p>“Biz filiiiiiiz!”</p>
		<p>“Siz filsiniz ama, boyunuz kadar,” diye bağırdı borazanıyla ulukepez.</p>
		<p>“Boyumuz, boyumuz, boyumuz kadar.”</p>
		<p>“Biz filiz, filler gibi filiz.”</p>
		<p>“Filler gibi filiz.”</p>
		<p>“Filler gibi.”</p>
		<p>“Filsiniz filsiniz ama... Sultan kesinlikle buyruk saldı size. Yarın sabaha kadar kıçınızı bu ağaçlardan çekmezseniz, sultan da sizin üstünüze, ormana, dünyaya yıldırımını atacak, o da sizi kavuracak, yakacak, kül edecek. Siz hiç yıldırım ne demektir, biliyor musunuz? Sultanımızın buyruğu kesindir. Kıçlarınızı ağaçlardan çekeceksiniz.” </p>
		<p>“Biz filiiiiz,” diye gene uğuldadı orman. </p>
		<p>Hüdhüdler başı bu kez sarıca karıncalara seslendi. Onlar da: </p>
		<p><span epub:type="pagebreak" id="page98" title="98"/>“Biz filiiiiz,” diye karşılık verdiler. Vay anasını, dünya değişmiş, o sümsük, hayın, kötü sarıcalar bile, biz filiz diye dayatmaya başlamışlardı.</p>
		<p>Bu sefer dallardaki hüdhüdlere döndü, hepsinin de kıçı kavlamış, ayna gibi, bir tuhaf, durmadan kıçlarını dallara sürüyorlardı.</p>
		<p>“Size söylüyorum sultanımızın buyruğunu, hüdhüdlerim. Hiç olmazsa daha siz fil olmadınız, siz de benim gibi daha kuşsunuz, değil mi?”</p>
		<p>“Biz filiiiiz!” diye bütün orman baştan sona, uçsuz bucaksız öttü. “Biz filiiiiz!”</p>
		<p>Ulukepez daldan dala uçup bütün karıncalarla, hüdhüdlerle konuştu. Hiçbirisini kandıramadı. Hiçbirisini fil olmadıklarına, olamayacaklarına inandıramadı. Nasıl inandırsın, kendi de, hüdhüd kuşlarının başı ulukepez de fil olduğuna, hem de nakışlı, güzel, parlak, renk renk, cümbüşlü bir fil olduğuna inanıyordu. En küçük bir fırsatta da hemen kıçını bir dala dayayıp kaşınıyordu, kaşınıyor bağırıyordu:</p>
		<p>“Sultanın buyruğunu dinlemiyor musunuz?”</p>
		<p>Kimse ses vermiyordu. Ne bir tek karınca, ne bir tek hüdhüd. Bir küçücük sarıca bile ona karşılık vermiyordu.</p>
		<p>“Yarın sabah yıldırım, sultanın yıldırımı... Hiçbir canlı kalmayacak. Tekmil yaratıkların kökü kuruyacak.”</p>
		<p>Ormandan bir kaşıntı hışırtısından başka hiçbir ses gelmiyordu.</p>
		<p>Ulukepez inatla, kendini de inandırarak, kuşlarla, karıncalarla durmadan iki gün üç gün konuştu, buyruk, dedi, yıldırım, ateş, su, dedi, sultan tekmil yaratığın kökünü, dedi, hepinizi, dedi, öleceksiniz, dedi. Taşta ses vardı, karıncalarda, kuşlarda ses yoktu.</p>
		<p>Sonra birden, derinden, boğuk, kalın bir uğultu ormanı doldurdu:</p>
		<figure class="right">
			<img alt="s-131" src="image/s-131.png"/>
		</figure>
		<p>“Sultanlar sultanı sultanımız her şeyimizi elimizden alır da, filliğimizi elimizden alamaz. Kaşınmamızı elimizden alamaz. Şu darıdünyada bir kere fil olduk, onu da sultana şaha vermeyeceğiz. İşte böyle kıyamete kadar götümüzü kaşıyacağız.”</p>
		<p><span epub:type="pagebreak" id="page99" title="99"/>Uğultudan sonra da ormanı bir kaşınma hışırtısı adı.</p>
		<p>Hüdhüdler başı uçtu, konuştu, yalvardı yakardı, korkuttu, artık bundan sonra kimsenin ağzından bir sözcük bile alamadı. Yanındaki hüdhüdlerle birlikte sultana geldi. Sultan onu günlerdir, kulağı kirişte, yemeden içmeden, uyumadan bekliyordu.</p>
		<p>“Ne oldu?” diye sordu hemen.</p>
		<p>“Hiçbir şey olmadı,” dedi hüdhüdler başı. “Hiçbir şey. Ben böyle bir şey görmedim. Belki dünya kurulduğundan beri şu yeryüzünün üstünde uçarım, bunca insan, bunca yaratık gördüm, bunca yaratıkla yaşadım, ben böyle bir şey görmedim. Bu fil olmak da ne yaman bir işmiş ki hiç kimse kıçını ağaçlardan çekmiyor. Ne karıncalar, ne bizim kuşlar, ne de sarıca karıncalar, hiç kimse. Öyle mest olmuş gitmişler ki... Buyruk, dedim, yangın, yıldırım, dedim. Daha neler neler söyledim onlara sultanım, boş veriyorlar. Hiçbir karıncanın, kuşun tüyü bile kıpırdamadı. Günlerce cebelleştim de onlarla yalnız ağızlarından birkaç sözcük alabildim. Önce hep bir ağızdan, biz filiz, biz filiz, dediler, sustular. Sonra da, tam üç gün sonra da, sultan bizim elimizden her şeyimizi alır da filliğimizi alamaz, dediler. Biz filiz, fil kalacağız. Bu dünyaya fil geldik, fil öleceğiz. Şu darıdünyada bir kere fil olduk, dediler. Bundan sonra da onlara ne söyledimse bir daha onlardan bir karşılık alamadım. Bütün karıncalar kuşlar sağır dilsiz kesilmişlerdi. O sümsük sarıcalar bile...”</p>
		<p>Sultan:</p>
		<p>“Sen nasılsın?” diye birden, beklenmedik sordu ulukepeze.</p>
		<p>“Hiç sorma,” dedi kuş. “Benim halimi hiç sorma. Bir yerde bir ağaç, dal, çalı görmeyeyim uçarken, konarken, hemen varıyorum ona başlıyorum kıçımı sürmeye... Hiçbir şeye yanmıyorum da sultanım, bunca yıl fil olarak yaşayamadığıma yanıyorum.”</p>
		<p><span epub:type="pagebreak" id="page100" title="100"/>“Vah vah,” dedi sultan. “Vah, vah vah!”</p>
		<p>“Üzülme sultanım, ben durumumdan dolayı çok kıvançlıyım,” dedi kuş. “Bu fillik, fil olmak ne yaman ne güzel bir şeymiş de sultanım, biz bilmiyormuşuz...”</p>
		<p>“Şimdi seni yıldırımın içine atsam...”</p>
		<p>“Vazgeçemem filliğimden sultanım.”</p>
		<p>“Kanatlarını kırsam, koparsam...”</p>
		<p>“Vazgeçemem filliğimden sultanım.”</p>
		<p>“İki gözünü birden çıkarsam...”</p>
		<p>“Vazgeçemem.”</p>
		<p>“Bütün hüdhüdlerini yaksam, dünyada bir tek kuş, bir tek hüdhüd kalmasa...”</p>
		<p>“Vazgeçemem, hiç kimse de fillik tadını almış, bu yüce tada vararak mest olmuş hiç kimse de filliğinden vazgeçemez sultanım,” dedi kuş, övündü. “Vay be, fil olmak da neymiş be?”</p>
		<p>Durdu, azıcık utandı, sonra da çabuk çabuk:</p>
		<p>“Bana azıcık izin sultanım.”</p>
		<p>Hemen uçtu vardı çınara, kıçını hızlı hızlı ağaca sürdükten sonra geri geldi.</p>
		<p>Sultan:</p>
		<p>“Anladım,” dedi güldü.</p>
		<p>Ve bütün bunlar sultanı derin derin düşündürdü. Enayilik etmişti, hem de enayiliğin büyüğünü. Ne demişti de karıncalara, kuşlara her biriniz birer filsiniz, filler karıncaların, kuşların soyundan gelir, demişti! Al şimdi ayıkla pirincin taşını, al bakalım, çık bakalım bu işin altından...</p>
		<p>“Ne yapacağız, ulukepez kardeşim?”</p>
		<p>“Bunun hiçbir umarı yok, sultanımız. Hiçbir umarı... Kıyamete kadar hüdhüdler ve karıncalar fil kalacaklar.”</p>
		<p>“Ama onlar fil değiller ki...”</p>
		<p>“Fil oldular, sultanımız. Sen onları fil yaptın ya...”</p>
		<p>“Fil yaptık onları aaah, kendimiz fil yaptık şu kadarcık karıncaları, aaah, fil yaptık, kendi çorabımızı, kendi başımıza kendi elimizle biz ördük. Eee, ne olacak şimdi?”</p>
		<p>“Hiçbir şey olmayacak.”</p>
		<p>“Kıyamete kadar böyle mi?”</p>
		<p>“Böyle sultanımız, ağaçların altında yumak yumak karın<span epub:type="pagebreak" id="page101" title="101"/>calar, üstünde küme küme kuşlar, kıçları ayna gibi açılarak kaşın ha kaşın edecekler.”</p>
		<p>“Biz ne yiyeceğiz o zaman, biz soylu filler? Siz ne yiyeceksiniz o zaman, siz soylu kuşlar, fillik öğrettik ama karıncalara, kötü fillik; fil yaptık onları ama, bindiğimiz dalı kendi elimizle kestik. Bana kim saray yapacak bundan sonra, kim ambarlarımı balözü, çiçek özü, çekirdek, böcek özüyle dolduracak, kim? Aaah, bir bulup da bir yitirdiğim karıncalarım, aaah! Söyle, hüdhüdler başı, biz ne yaptık böyle, biz kırmızı sakallı mendeburdan korkarak ne yaptık böyle, ne yaptık? Ne çabuk da inandılar o küçücük şeyler fil olduklarına... Ne de hazırlarmış fil olmaya. Ben ne bileyim ben... Ben biliyordum ki, kadim gelenekti ki bu, onları fil gibi fil değil de, fil yapmadan, karıncalıklarını unutturmadan sonuna kadar güçle buyruğumda tutamazdım. İnsanlardan öğrendim bunu. Onların her buluşu iyidir diye işte bak, başıma öyle bir işler açtım ki ne işler, ne işler ki ne işler! Silah geriye tepti. Ben onlara karıncalıklarını unutturayım derken... Aaah, şu insanlar yok mu, yok mu!”</p>
		<p>“Kurnazdırlar,” dedi hüdhüdler başı. “O insanlar yok mu, çok kurnazdırlar. Onlarla çok yaşadım, onları yakından tanırım.”</p>
		<p>“Eee, işte sonucu. Karıncalar fil olunca toptan elimden çıktılar.”</p>
		<p>“Çıkmazlar,” dedi ulukepez. “İnsanlar karıncalara siz filsiniz demişlerse, üç yüz yıl borazan çalarak karıncaları bir gün fil olacaklarına inandırmışlarsa bunda bir iş var.”</p>
		<p>“Öyle mi?” diye sordu sultan.</p>
		<p>“Bunda bir iş var,” dedi kuş.</p>
		<p>“Öyleyse düşünelim,” dedi sultan.</p>
		<p>“Olur,” dedi kuş. “Hele ben gideyim şu dala konayım da kıçımı bir iyice kaşıyayım. Kıçımı kaşımadan hiç düşünemez oldum, sultanım.”</p>
		<p>“Tuhaf,” dedi sultan. “Ben de öyle. Haydi git kaşı da gel. Yok yok, bak, gel benim ağacıma kon, sen yukarda, ben aşağıda kaşınalım. Ve hem de kaşınarak düşünelim, olur mu?”</p>
		<p>“Çok güzel,” dedi ulukepez.</p>
		<p>Altta sultan kıçını ağacın gövdesine vermiş, yukarda kuş arkasını bir dala dayamış, durmadan gidip geliyorlardı.</p>
		<p><span epub:type="pagebreak" id="page102" title="102"/>Uzun bir süre sonra, birden keskin bir sevinç çığlığı kopardı sultan:</p>
		<p>“Çabuk gel, çabuk gel,” diye de kuşu çağırdı. Kuş hemen yukardan aşağı uçup indi. </p>
		<p>“Buyur sultanım.”</p>
		<p>“Tamam,” dedi sultan. “Oldu. Bu kadar telaş etmemize hiç gerek yokmuş.” </p>
		<p>“Nasıl?” </p>
		<p>“Karıncaların yiyecekleri var mı kentlerindeki ambarlarında? Bütün topladıkları yiyecekleri bana taşımadılar mı? Bunca zaman saray, taht işinde çalışmadılar mı? Kendilerine yiyecek taşıyacak vakitleri oldu mu?”</p>
		<p>“Olmadı,” dedi kuş. “Ambarlarında bir damlacık yiyecekleri yok.”</p>
		<p>“Şimdi iyi, daha karınları tok. Oradan buradan birazcık da yiyecek buluyorlar. Kış gelip de kar yağınca, kış gelip de dünyada hiçbir böcek, çiçek, buğday, çekirdek kalmayınca...”</p>
		<p>“Kalmayınca,” dedi kuş, “ne yapacaklar?”</p>
		<p>“Ne mi yapacaklar, açlıktan kırılacaklar, aç kalınca da hemen fil olmadıklarını anlayıp karıncalıklarını kuşluklarını anımsayacaklar, ondan sonra da ölüm bedene gelince bana gelip yiyecek isteyecekler... Ben de...”</p>
		<p>Çok korktu kuş:</p>
		<p>“Ben kıçımı hep kaşırsam, hep fil olarak kalırsam, bana bir şey yapmazsın, değil mi?” diye yalvardı.</p>
		<p>“Sana hiçbir şey yapmam, istediğin kadar da yiyecek veririm. Sen istediğin kadar kıçını sür ağaçlara, sen bir filsin.”</p>
		<p>“Kuşlarım?”</p>
		<p>“Onlar da birazcık fil.”</p>
		<p>“Olsun olsun,” diye coştu hüdhüdler başı. “Birazcık fillik yeter onlara. Ya sarıca karıncalara ne diyorsun sultanım, onları bırakır da fillikten atarsak, zaten karıncalıktan çıktılar, öyle ortada kalırlar.”</p>
		<p>“Onlar da birazcık fil olup, kıçlarını senin kuşlar gibi yılda bir ay kaşıyacaklar, olur mu?”</p>
		<p>“Olur,” diye sevindi hüdhüdler başı. Sevincinden o dala konup ondan kalkıyor, o daldan kalkıp ona konuyordu.</p>
		<p><span epub:type="pagebreak" id="page103" title="103"/>“Sen bütün yıl hiç durmadan iyi bir filden de benden de daha çok kıçını kaşıyabilirsin.”</p>
		<p>“Sağ ol, var ol sultanım. Şimdi karıncalar kış gelip aç kalınca...”</p>
		<p>“Bekleyelim,” dedi sultan. “Kıçlarını kaşımaktan vazgeçmesinler de göreyim onların kıçlarını...”</p>
		<figure class="center">
			<img alt="s-137" src="image/s-137.png"/>
		</figure>
		<p>Kış geldi, kar bastırdı, karıncalar kuşlar daha ormanda kıçlarını bıkmadan usanmadan ağaçlara sürüyorlardı. Hüdhüdler başı da birkaç güne bir sultanın sarayından karınca ülkelerine, ormanlara uçuyor, onlarla hiç konuşmadan yukardan ormanları seyreyliyor, geri sultanın sarayına dönüyor, gördüklerini ona en küçük ayrıntısına kadar söylüyordu. Ve sultan gelecek günü sabırla bekliyordu.</p>
		<p>Karıncalar yerde, kuşlar dallarda birden farkına vardılar ki üşümüşler ve hem de açlar. Kuşlar hemen uçup yuvalarına gittiler, sultanın onlara verdiği ambarlardaki yiyecekleri yiyip keyiflerine baktılar. Karıncalarsa ilk önce şaşırıp ormanda oraya buraya başvurmaya, aranmaya, yeni doğmuşçasına doğayı koklamaya başladılar. Ağaçlara tırmandılar, sıvandılar, yaprakları kokladılar, bıyıklarını biribirlerine sürterek uzun uzun konuştular, baktılar ki aç biilaç ortalıkta kalmışlar. Sürüler halinde karıncalar birkaç gün ormanda dalgalandılar durdular.</p>
		<p>Açlık öylesine vurmuştu ki başlarına artık ne fil oldukları <span epub:type="pagebreak" id="page104" title="104"/>akıllarına geliyor, ne ağaçlara kıçlarını sürmek. Yaşlılar, çocuklar açlıktan yürüyemez olmuşlardı.</p>
		<p>Tuhaf karınca ortaya atılıp: “Yahu arkadaşlar, bizler fil olmadan önce ülkelerimiz, kentlerimiz yok muydu?” diye soruncaya kadar karıncaların bu şaşkınlıkları sürdü.</p>
		<p>“Vardı,” dediler.</p>
		<p>“Eeee, kentlerimizde de yiyeceklerimiz yok muydu, bizler fil olmadan önce?”</p>
		<p>“Vardı,” dediler.</p>
		<p>“Öyleyse; günlerdir bu ormanda ne dolanıp duruyoruz?”</p>
		<p>“Gerçekten,” dediler, “ne dolanıp duruyoruz bu orman çıkmazında?”</p>
		<p>“Düştük bir ormana yol belli değil...” </p>
		<p>“Yatarız yatarız gün belli değil..” </p>
		<p>“Haydi öyleyse ülkelerimize.”</p>
		<p>Ormanlardan, ovalardan, dağlardan tepelerden, koyaklardan sel gibi Karıncalar akmaya başladı ülkelere. Günlerce, haftalarca çekildiler. Kentlerine, evlerine vardılar, varır varmaz da ambarlara saldırdılar, baktılar ki, ne görsünler, ambarlar tamtakır, hiçbir ülkenin, kentin ambarlarında bir damlacık olsun yiyecek yok.</p>
		<p>“Amanın, ne oldu bizim yiyeceklere?”</p>
		<p>Tuhaf kılıklı karınca güldü:</p>
		<p>“Behey ahmaklar, behey kaz kafalı, behey incir çekirdeği beyinli karınca kardeşler, farkında mısınız biz ne kadar zamandır yiyecek biriktirmiyoruz kendimize? Bütün gücümüzü saray yapmaya, ta yerin ortasından mavi elmas kayasını çıkartarak taht yontmaya harcamadık mı? Behey unutkan kuş beyinli ka<span epub:type="pagebreak" id="page105" title="105"/>rınca kardeşlerim, dünyanın dört bucağından topladığımız güzel yiyecekleri sultanımızın ambarlarına taşımadık mı? Şimdi sultanımızın ambarları ağzına kadar yiyecekle dolu, değil mi? O kadar aşkla şevkle şu yeryüzünden yiyecek topladık ki sultanımıza, sultanımız da, filleri de, kuşları da, biz yeryüzünün tekmil karıncaları da yesek o ambarlardaki yiyecekleri on yılda bitiremeyiz.”</p>
		<figure class="full">
			<img alt="s-139" src="image/s-139.png"/>
		</figure>
		<p>“Şimdi ne yapacağız öyleyse?” dediler, bıyıklarını uzun uzun biribirlerine sürterek konuştular.</p>
		<p>Kentlerde böyle aç susuz, ne yapacaklarını bilemeden, durmadan bıyıklarını biribirine sürterek dolaştılar. Ne hüdhüdler başı ortalıkta görünüyor, ne de sultandan en küçük bir haber geliyordu. Bu koca kentlerde ülkelerde tek başlarına, kuyunun dibindeki taş gibi öyle kalakalmışlardı. Yaşlıların büyük bir çoğunluğu da açlıktan yataklara düşmüşler, bir uçtan şişip şişip ölüyorlardı.</p>
		<p>En sonunda gene tuhaf kılıklı karınca ortaya atıldı:</p>
		<p>“Behey arkadaşlar,” dedi, “burada böyle eli kolu bağlı, açlıktan öle öle, beklenir mi? Böyle giderse bu kış bir tek canlı karınca kalmayacak yeryüzünde.”</p>
		<p>“Yapılacak bir şey var mı, eeey tuhaf kılıklı?” dediler karıncaların uluları.</p>
		<p>“Bir düşünelim,” dedi tuhaf kılıklı. “Belki bir yerden bir şeyler buluruz da karnımızı doyurur da açlıktan ölmeyiz.”</p>
		<p>“Bu kış kıyamette, dünyayı boydan boya kar örtmüşken biz nereden yiyecek buluruz?” dediler karıncaların uluları.</p>
		<p>“Hele bir deneyelim, belki bir yerlerde bir şeyler bulabiliriz. Belki kar yağmamış bir yer, belki bir buğday ambarı, belki bir fırın, açık kalmış bir kapı, bir silo bulabiliriz... Belki atalarımızdan kalmış, unutulmuş bir yiyecek deposu... Belki, belki, belki... Hangi günü gördük sabah olmamış... Haydiyin karınca kardeşler, yiyecek aramaya yollara düşelim. Az gidelim, uz gidelim, dere tepe düz gidelim altı aylık bir yol gidelim, görelim ne olur, ne olursa, ha diyelim, güzel olur. Haydiyin...”</p>
		<p>Karıncaların uluları sırtlarını duvarlara dayayıp düşündüler, başlarını önlerine eğdiler, sakallarını parmaklarıyla taradılar düşündüler, üç gün üç gece uyumayıp düşündüler:</p>
		<figure class="left">
			<img alt="s-141" src="image/s-141.png"/>
		</figure>
		<p><span epub:type="pagebreak" id="page106" title="106"/>“Burada, bu kentlerin içinde böyle bekleye bekleye, dolaşa dolaşa ölmektense bu kış kıyamet günü yollara düşüp yiyecek arayarak ölmek daha yeğdir,” deyip karıncaların başlarına geçip yollara düştüler. Uzun karınca sürüleri ak karların üstünden doğudan batıya, güneye, kuzeye çekildiler, uçsuz bucaksız karların üstüne serildiler. Kafdağının ardına, Asya ovalarına, bereketli Anadoluya, Çukurovaya, Mezopotamyaya, Nil kıyılarına vardılar. Hikmeti hüda, hiçbir yerde yiyecek bulamadılar. Çok karınca karlara gömüldü, çok karıncayı seller götürdü, çok karınca kırıldı salgın hastalıklarda. Ülkelerine geri döndüklerinde karıncalar arkadaşlarının üçte birini yitirmişlerdi. Geriye kalanlar da yoksul, perişan, sakattılar. Açlıktan bir deri bir kemik kalmıştılar. Öfke içinde, dünyayı yakıp yıkma hışmında burunlarından soluyorlardı.</p>
		<p>Habire bıyıklarını biribirlerine sürüp koklaşıyor, konuşuyorlardı:</p>
		<p>“Hahhaaah, biz fil olduk fil!”</p>
		<p>“Behey akılsızlar, bir karınca fil olabilir mi, behey akılsız karıncalar!”</p>
		<p>“Kendimizi fil sandık da, dünyaya, tekmil yaratıklara rezil olduk.”</p>
		<p>“Filler gibi kıçımızı ağaçlara da sürdük de...”</p>
		<p>“Sürdük de maskara olduk.”</p>
		<p>“Fil gibi de karnımızı şişirerek, hortumumuzu uzatarak da bir yürüdük, bir yürüdük..”</p>
		<p>“Kendimizi de fillerin öz bir ataları saydık.”</p>
		<p>“Aaah, biz maskara karıncalar... Kendimizi gerçekten fil olmuş saydık!”</p>
		<p>“Bizimle alay ediyordu o sultan olacak şiş karın.”</p>
		<p>“O sultan olacak kepçe kulak.”</p>
		<p>“Sultan olacak sinekli, kızıl göt.”</p>
		<p>“Çamur hortum.”</p>
		<p>“Düğme göz.”</p>
		<p>“Solucan burun.”</p>
		<p>“Yılan kuyruk.”</p>
		<p><span epub:type="pagebreak" id="page107" title="107"/>“Yumru alın.”</p>
		<p>“O çirkinlik kumkuması!”</p>
		<p>“Paytak bacak...”</p>
		<p>“Fil olduk fil!”</p>
		<p>“Biz karıncalar fil olduk!”</p>
		<p>“Fil gibi şiştik şiştik de, işte bu hale düştük.”</p>
		<p>“Utanmadık da, yıl on iki ay kendimizi o iğrenç fillere benzetmeye çalıştık.”</p>
		<p>“Fil olduk fil de, işte göreceğimizi gördük.”</p>
		<p>Konuşmalar, kimi alaylı, kimi yerici, kimi öfkeli sürüp gidiyordu. Daha şimdiden karıncaların birçoğu kırmızı sakal olmuşlar, ülkelerini, kentlerini bırakmışlar, sırra kadem basıp demirci kırmızı sakalın yanına kaçmışlardı.</p>
		<p>Açlıktan, soğuktan karıncalar hastalanır, ölürlerken sarıcalar kıvanç içinde yüzüyorlar, karınları tok, sırtları pek, sultanın ambarı buyruklarında, mutluluktan deliye dönmüşler, ülkelerde, kentlerde dönüp duruyorlardı. Ve sultana günü gününe kentlerde, ülkelerde olup bitenleri iletiyorlardı.</p>
		<p>Duydukları da deli ediyordu sultanı:</p>
		<p>“Vay anam vay, şu karıncalara da bakındı hele... Bakındı hele sümsüklere, budalalara, kendilerini ne sanıyorlardı acaba!.. Vay be, karıncalar önce kendilerini fil sandılar, demek şimdi de kendilerini kaplan sanıyorlar, vay budalalar vay! Gösteririm size. Bir tek fil gönderirim, bin tane kentinizi yerle bir ettiririm. Vay budalalar vay, şunların da derdine bakındı hele...”</p>
		<figure class="ltl5">
			<img alt="s-143" src="image/s-143.png"/>
		</figure>
		<p><span epub:type="pagebreak" id="page108" title="108"/>Sultan karınca ülkelerinden her haber alışta öfkeden kuduruyor, sarayında dört dönüyordu. Etine de bıçaklar sokulmuş gibi bağırıyordu.</p>
		<p>“Ne diyorlar ne?”</p>
		<p>“Seninle alay ediyorlar, sultanım.”</p>
		<p>“Ne diyorlar ne?”</p>
		<p>“Yılan kuyruklu, düğme gözlü, kör budala diyorlar, sultanım.”</p>
		<p>“Bak bakalım kuyruğuma, eeey hüdhüdler başı, hiç yılana benziyor mu?”</p>
		<p>“Hiç benzer mi sultanım, yalan söylüyorlar.”</p>
		<p>“Gözlerime bak.”</p>
		<p>“Ahuların gözlerine benziyor gözlerin, sultanım.”</p>
		<p>“Demek yalan söylüyorlar, iftira ediyorlar bana, öyle mi?”</p>
		<p>“İftira ediyorlar.”</p>
		<p>“Neden, ben ne yaptım o nankörlere, alçaklara? Ben onların her birisine birer fillik vermedim mi, o namussuzların?”</p>
		<p>“Verdin sultanımız.”</p>
		<p>“Ne istiyorlar öyleyse?”</p>
		<p>“Açlık başlarını döndürmüş, akıllarını başlarından almış. Açlıktan ölmek korkusu delirtmiş onları.”</p>
		<p>“Çok karınca öldü mü açlıktan?”</p>
		<p>“Yaaa... Çok karınca öldü açlıktan, hem de salgın hastalıklardan, sultanım.”</p>
		<p>“Varsın ölsünler, hüdhüdler başı kardeşim. Yeryüzündeki karınca tükenecek değil ya... O kadar çoklar ki, hiç karınca ölmekle biter mi ki?”</p>
		<p>“Biter sultanım.”</p>
		<figure class="ltl5">
			<img alt="s-145" src="image/s-145.png"/>
		</figure>
		<p><span epub:type="pagebreak" id="page109" title="109"/>“Ne diyorsun sen, ey ulukepez kardeşim, her şey biter de bu dünyada yalnız karınca tükenmez. O kadar çoktur ki karınca, dünya karıncayla dolu. Bu kadar karınca hiç ölmekle tükenir mi? Bak, biri ölünce bini doğuyor.”</p>
		<p>“Doğrusu sultanım, biri ölünce bini ürüyor ya, bu kırgına, milyon da ürese karıncalar gene dayanamazlar, tükenirler.”</p>
		<p>“Aman etme bunu bana, ulukepez kardeşim, ben bu dünyada karıncasız nasıl yaşarım? Karıncalar olmayınca bana bu güzelim yiyecekleri kim toplar, bu balözlerini, çiçek, çekirdek, ot özlerini kim, kim, kim? Vah karıncalarım, benim yiğit, becerikli kullarım, vaaah!” Sultan öyle bir vah çekti ki sesi bütün karınca ülkelerinde duyuldu. “Vah, vah ki vah... Vaaaah, karınca kullarım vaaaah!”</p>
		<p>“Vah,” diye onu destekledi ulukepez.</p>
		<p>“Bak,” dedi sultan, “ben onların bana karşı işledikleri suçların hepsini bağışladım ama, kırmızı sakallı olup da dağlara kaçmalarını hiç bağışlamadım. Bana bak ulukepez kardeş...”</p>
		<p>“Baktım sultanım.”</p>
		<p>“Ben bu kırmızı sakallardan korkuyorum, benim başıma bir iş açacaklar.”</p>
		<p>“O kadar küçücüktürler ki karıncalar, bütün dünyanın karıncaları kırmızı sakal olsalar ki ne yapabilirler...”</p>
		<p>“Biliyorum, biliyorum, ulukepez kardeş, o kadar küçücük yaratıklar fillere, bu koskocaman fillere bir şey yapamazlar ya, ne demiş insanoğlu, o insanoğlu ki ne kadar ahmaksa o kadar da akıllıdır, ne demiş?”</p>
		<p>“Ne demiş?” diye sordu hüdhüdler başı.</p>
		<p>“Düşmanın karıncaysa da hor bakma, demiş. Biliyorum, karıncalar kıyamete kadar benim buyruğumda kalacaklar. Hiçbir şey yapamayacaklar, gene de kırmızı sakallara meydan vermemek gerek. Ne olur ne olmaz, biz gene tetikte olmalıyız. Zavallılar, o kadar da küçücüktürler ki...” Durdu, düşündü, birden hortumunu kaldırdı: “Bana bak, ey hüdhüd kardeş,” dedi. “Beni iyi dinle, şu dünyada hiçbir yaratık benim kırmızı sakal karıncalardan çekindiğimi bilmemeli. Benimle alay ederler, beni tefe koyar da çalarlar. Aman ha aman, hiçbir karınca, hiçbir yaratık benim kırmızı sakallılarla uğraştığımı bilmemeli.”</p>
		<p><span epub:type="pagebreak" id="page110" title="110"/>“Bilmeyecek sultanım.”</p>
		<p>“Ben dünyada hiçbir yaratıktan bile korkmam. Aslandan, kaplandan, parstan, boa yılanından, insandan bile korkmam.”</p>
		<p>“Biliyorum, sultanım, korkmazsın.”</p>
		<p>“Ben kızarsam, bu dünyada önüme hiçbir yaratık duramaz.”</p>
		<p>“Duramaz sultanım.”</p>
		<p>“Gene de bu kırmızı sakalları ortadan kaldırıp dünyayı sütliman edeceğim. Benim sultanlığımda hiçbir yaratık hiçbir yaratığa düşman olamayacaktır. Üstelik bu kırmızı sakallar bana da düşmanlarmış, öyle mi?”</p>
		<p>“Sana düşmanlar, sultanım.”</p>
		<p>“Şu yeryüzünde hiçbir kırmızı sakal kalmayacaktır. Kökünü kurutacağım kırmızı sakalların. Benden başka kimse ağzına eşitlik, özgürlük, barış sözcüklerini alamayacaktır. Benim sultanlığımda kimse kimseyi, o kırmızı sakallar gibi sömürmeyecektir. Bu dünyayı tutsak eden, bu dünyada özgürlük, eşitlik, barış, kardeşlik düşmanı olan o alçak kırmızı karıncalardır. O kırmızı sakal karıncalardır ki, karıncaların, hem de kendi soydaşları karıncaların fil olmalarını, fillik yapmalarını kıskanıyorlar, karıncalar fil oldu diye kıskançlıklarından deli oluyorlar. Çünkü hiçbir zaman o alçak kırmızı sakallar fil olamayacaklardır. O yüzden yaşama, karıncalara, fillere, dünyaya, dünyada ne ki güzeldir hepsine, ve hem de bana düşmandırlar. Ben de onlara yaşam tanımayacağım bu dünyada. Öldüreceğim, öldüreceğim hepsini. Bak hüdhüdler başı, sen gün görmüş, ömür geçirmiş bir kişisin, bu karıncaların hepsi kırmızı sakal olsa ne yazar ki, değil mi? Ateş olsalar cürümleri kadar yer yakarlar. Bir milyon karınca bir araya toplansa ancak benim bir filimin bir ayağı kadar olurlar, ben neden korkayım öyleyse kullarım karıncalardan?.. Öfkelendim de az daha yeryüzündeki bütün karıncaların soyunu kurutuyordum. Ben, ben, ben karıncalardan korkmam. Onlar fil olacaklar fil, benim özgür, eşit, filce yönetimimde mutlu olacaklar. Dünyanın en mutlu yaratıkları kim?”</p>
		<p>“Karıncalar.”</p>
		<p>“Dünyanın en özgür, eşitlik içinde yaşayan yaratıkları kim?”</p>
		<p>“Karıncalar.”</p>
		<p>“Dünyanın en barışçıl yaratıkları kim?”</p>
		<p><span epub:type="pagebreak" id="page111" title="111"/>“Kim olacak, karıncalar.”</p>
		<p>“Çok kızdım da bu alçak kırmızı sakallara, tekmil karınca kullarımı ortadan silecektim... Şimdi ne haldeler kullarım, hemen git, dolaş da gel, karınca ülkeleri ne alemde, bana bildir.”</p>
		<p>“Baş üstüne sultanımız.”</p>
		<p>Hüdhüdler başı, yanındaki hüdhüdlerle doğru karıncalar ülkelerine uçtu, vardı ki ne görsün, bir perişanlık, yoksulluk, açlık ki sorma gitsin. Durum öylesine dayanılmazdı ki, bu kadar gün görmüş, bunca belalardan, kırgınlardan, salgınlardan geriye kalmış ulukepez bile oturup kanatlarıyla gözyaşlarını sile sile ağlayacaktı.</p>
		<p>Geriye, sultanın yanına içi kan ağlayarak döndü.</p>
		<p>“Ne bu hal, ne oldu sana böyle kardeşim, hüdhüdler başı, iki gözüm, nedir bu?” diye sordu sultan. “Başına bir iş mi geldi? Senin bu durumunu hiç beğenmedim.”</p>
		<figure class="center">
			<img alt="s-149" src="image/s-149.png"/>
		</figure>
		<p>“Sorma,” diye inledi ulukepez. “Yandık sultanım, karıncalar gidiyor. Aaaah, biz böyle karıncaları, böyle dostları, dünya<span epub:type="pagebreak" id="page112" title="112"/>yı dolaşıp bize has yiyecekler toplayan eşitlik, özgürlük, barış aşıkı yaratıkları bir daha nereden bulacağız, aaaah, aaaah! Ölüyorlar, toptan ölüyorlar açlıktan.”</p>
		<p>“Vaaah, vaaah!” diye gene bağırdı sultan, tekmil karıncalar bu ah çekişini duydular sultanın ve bu ahın kendileri için çekildiğini anlayıp sevinç içinde kaldılar. “Vaaah, vah, vaaah! Peki bu ahmak karıncalar yiyecek istemek için bana gelmeyi hiç akıl etmiyorlar mı?”</p>
		<p>“Kim bilir, belki akıl ediyorlar ya sıkılıyorlar. Karıncalar ince düşünceli kişilerdir. Sultana topladığımız yiyeceklerden nasıl isteriz, diye düşünüyorlardır belki.”</p>
		<p>“Açlık ince düşünce falan bırakmaz yaratıkta,” diye güldü sultan. “Açlık beni değil, babasını tanımaz. Bak, az bekle, durum dediğin gibiyse, şimdi karıncalar ordusu sarayın alanını doldurmuştur,” demeye kalmadı, hüdhüdler başı iki kanat çırptı alana vardı geldi:</p>
		<p>“Haklısın sultanımız,” dedi, “alan karıncadan dolup taşıyor, bütün yamaçlar, sarayın yanı yöresi karıncadan kıvıl kıvıl...”</p>
		<p>“Haydi çıkalım dışarıya, karınca kullarımla konuşmalıyım.”</p>
		<p>Dışarıya çıktılar, alandaki yamaçlardaki karıncalardan ses çıkmıyordu, karıncalar ölü gibi, taş gibi susmuşlardı.</p>
		<p>Sultan, alanın üst başındaki kayanın düzlüğüne çıktı konuşmaya başladı. Bütün düşündüklerini açık açık onlara söyledi. Onların, olurlarsa ancak karınca kadar fil olabilecekleri üstünde özellikle durdu. Her sözünün başı bu kadim gerçeği söyledi. Durmadan yineledi. Karıncalardan, bu korkunç kıvıltıdan ses sada çıkmıyordu. Kıpırdamıyorlardı bile.</p>
		<p>Sultan da hırsla, öfkeyle durmadan konuşuyordu. Konuştu konuştu, sonra da yoruldu. Belki de bütün karıncalar ölmüştü. İçine acı bir küşüm geldi çöktü oturdu.</p>
		<p>“Ölü müsünüz, ölü müsünüz?”</p>
		<p>Sesi dağları gümbürdetti, gene karıncalardan hiçbir ses gelmedi.</p>
		<p>Hüdhüdler başı:</p>
		<p>“Dinle sultanımız,” diye onun yelken kulağının içine doğru uçtu.</p>
		<p><span epub:type="pagebreak" id="page113" title="113"/>“Ne var?”</p>
		<p>“Dinle bak karıncalardan ses geliyor.”</p>
		<p>“Bir uğultu duyuyorum. Ne diyorlar?”</p>
		<p>“Dinle sultanımız, dinle. Sesleri yavaş yavaş yükseliyor.”</p>
		<p>“Duyuyorum, duyuyorum...”</p>
		<p>“Açız, açız, açız... Buğday istiyoruz. Buğdayımız yok.”</p>
		<p>“Balözü, çiçek özü yiyin siz de!”</p>
		<p>“Buğday istiyoruz, buğday...”</p>
		<p>“Hüdhüdler başı yanıma gel...”</p>
		<p>“Buyur, geldim sultanım.”</p>
		<p>“Şunların ulularını al da kanatlarına, yanıma getir.”</p>
		<p>Ulukepez aşağı indi, kanadına tuhaf kılıklı karıncayı, öteki ileri gelen karıncaları aldı, sultanın gözlerinin önüne geldi.</p>
		<p>Sultan:</p>
		<p>“Çok üzüldüm durumunuza,” dedi. “Açlıktan ölecek hale geldiniz de bana neden gelmediniz?”</p>
		<p>“Sultanımızı bir can için rahatsız etmek istemedik.”</p>
		<p>“Çok incesiniz,” diye üzüntülü bir sesle konuştu sultan. “Biliyorsunuz, şu dağların altı baştan başa ambarla dolu, ambarların içi de yiyecekle dolu... Hiç durum böyleyken açlıktan ölünür mü?”</p>
		<p>“Biz karıncalarız, ölürüz sultanımız.”</p>
		<p>“Size yiyecek vereceğim.”</p>
		<p>“Sağ olasınız sultanımız.”</p>
		<p>“Bunun için de bir tek koşulum var.”</p>
		<p>“Buyur, koşulun başımız üstüne sultanımız.”</p>
		<p>“Her karıncaya bu kışı çıkaracak yiyecek vereceğim. Onun karşılığında da...”</p>
		<p>“Yeter ki canımızı kurtar, sultanımız, ne istersen yapacağız.”</p>
		<p>“Onun karşılığında da her karıncadan bir kırmızı sakallı karınca ölüsü isterim, dirisi olursa daha iyi olur. Kırmızı sakallı topal karınca sağsa eğer, onun ölüsüne ya da dirisine bir ambar dolusu çiçek özü, balözü, çekirdek özü vereceğim.”</p>
		<p>“Her karınca nerden bir kırmızı sakal bulsun, sultanımız? O kadar kırmızı sakal yok ki içimizde...”</p>
		<p>“Kırmızı sakal olmak olasılığı olan her karıncayı da kırmızı sakal sayabilir, ya dirisini ya da ölüsünü bana getirebilirsiniz. <span epub:type="pagebreak" id="page114" title="114"/>Böylece de kırmızı sakallıları, kırmızı sakal gibi düşünebilme olasılığı olanların kökünü kazımış oluruz.”</p>
		<p>“Olur sultanımız,” dediler, “bu önerinizi karıncalar ulusuna söyleyelim bakalım ne diyecekler. Bizi götür, hüdhüdler başı.”</p>
		<p>Ulukepez hemen yukardan aşağıya süzüldü, sırtındaki karıncaları alana, öteki karıncaların arasına bıraktı, sultanın yanına geri döndü. Beklediler, aşağıdaki alandan, yamaçlardan sonsuz bir uğultu yayılmaya başladı ortalığa.</p>
		<p>Uğultu uzadıkça uzuyor, sultan sabırsızlanıyordu. “Git bak, şu lanet karıncalar ne yapıyorlar, böyle niye uğuldaşıyorlar,” diye ulukepezi oraya altı kere yolladı. Altısında da, “hiçbir şey anlayamıyorum uğultularından, tuhaf kılıklı karıncayla arkadaşlarını da bulamıyorum, sultanım,” dedi.</p>
		<p>Sultan, filler ne kadar iri olsalar da, karıncalar ne kadar korkaksalar da, onlardan çekiniyordu. Bu dünyanın ortasındaki mavi elmas kayasını çıkartanlar, saray yapanlar, şu dağların altını yiyecekle, balla, buğday, çekirdek, çiçek özüyle dolduranlar isteseler, azıcık düşünseler, yürekli olsalar, neler neler yapmazlardı ki bu dünyada. Kendi ağırlıklarının üç, dört mislini kaldıranlar bu karıncalar değiller mi? Onun için bu karıncaları yönetmek için çok feraset, bilim gerekiyordu. Karıncalardan faydalanmak, onları yönetmek, kaba güçle olacak iş değildi. Onları ne aç bırakacak, ne çok doyuracaksın. Ne çok yoksul, ne çok zengin olacaklar. Onları düşündürmemek için her bir şeyi yapacaksın. Karıncalığın huyunda başkaldırma, değiştirme, kırmızı sakallı olma huyu vardır. Onlara gece gündüz fil olma düşü kurdurmanın yolunu bulacaksın... Onlara böylelikle karıncalıklarını unutturacaksın... Onun için de yeni biçimler, yöntemler bulacaksın.</p>
		<p>Daha böyle çok şeyler düşünüyordu ki sultan, karıncalara son bir daha giden hüdhüdler başı oradan döndü, bu anda da kıvıl kıvıl etmeye başlamış karıncalardan gelen uğultu kirp diye kesildi.</p>
		<p>“Ne oldu?” diye korkuyla sordu sultan.</p>
		<p>“Kanadımdakilere sor,” dedi ulukepez.</p>
		<figure class="left">
			<img alt="s-155" src="image/s-155.png"/>
		</figure>
		<p>“Biz kırmızı sakallıları bulamayız, dediler karıncalar,” dedi tuhaf kılıklı. “Delirmiş karıncalar. Biz bir lokma ekmek için, <span epub:type="pagebreak" id="page115" title="115"/>bulsak da, kırmızı sakallıları öldüremeyiz, dediler. Ne yapalım, kendi düşen ağlamaz. Varsın acından ölsünler onlar da, ne yapalım, ulu sultanımız...”</p>
		<p>“Siz karnınızı doyurun da... Kaç kişisiniz orada, hüdhüdlerin kanadında?”</p>
		<p>“Çoğuz,” diye karşılık verdi tuhaf kılıklı karınca.</p>
		<p>Sultan:</p>
		<p>“Al bunları birinci balözü ambarına götür,” dedi ulukepeze.</p>
		<p>“Baş üstüne,” dedi kuş, hemen ambara uçtu.</p>
		<p>Birinci balözü ambarına inen karıncaların uluları, aç gözlülükle saldırdılar balözüne, bir yediler, bir yediler karınlarını davul gibi şişirdiler. Bunların karınlarını balözüyle şişirdiklerini karınca ulusları anında duydular, ululara da fillere öfkelendikleri gibi öfkelendiler.</p>
		<p>Karınlarını doyuran ulular, karıncaların arasına döndüğünde ötekiler onlara hiçbir şey bilmiyorlarmış, hiçbir şey olmamış gibi davrandılar. Sonra sevinç içinde birden canlanıp: “Gidin sultana söyleyin, her birimiz bir kırmızı sakal getireceğiz,” dediler. “Getirip, sultandan yiyeceğimizi alıp açlıktan ölmeyeceğiz.”</p>
		<p>Hemen o anda ulukepez alana geldi, uluları kanatlarına aldı havalandı. Ulular olanı biteni file söylediler, fil kullarının bu davranışlarından derecesiz kıvanç duydu: “Karıncalar akıllandılar,” dedi.</p>
		<p>Ve karıncalar bu kesin kararlarından sonra koşuşarak kentlerine doluştular, hemen sarıca karıncalar avına giriştiler, aralarında ne kadar sarıca karınca varsa hepsini teker teker yakalayıp sakallarını kırmızıya boyayıp öldürdüler. Öldürdükleri bu sakalı kırmızıya boyanmış sarıca karıncaları da sultana götürüp yiyecek aldılar.</p>
		<p>Sarayın önündeki alan, sultanın has bahçesi, yamaçlar, koyaklar, kayalıklar kırmızı sakallı karınca ölüleriyle doldu.</p>
		<p>Her karınca ölüsü geldikçe, sarayın önünde dağlar gibi karınca ölüleri yükseldikçe sultan sevincinden göbek atıyor:</p>
		<p><span epub:type="pagebreak" id="page116" title="116"/>“Ne kadar da, ne kadar da çokmuş bu kırmızı karıncalar, bu öldürme işini akıl etmeseydim, yanmıştık, yanmıştık,” diye sevincini söylüyordu ulukepeze.</p>
		<p>Ne kadar sarıca karınca varsa o yıl karıncalar hepsini yakalayıp sakallarını kırmızıya boyadılar, sonra da onları öldürüp, ölülerini sultana götürüp yiyecek aldılar. Bir karıncanın beş, altı, on sarıca karıncayı kırmızıya boyayıp sultana götürdüğü, karşılığında o kadar yiyecek aldığı da gerçekler arasındaydı.</p>
		<p>Bir gün de genç bir karınca topluluğu yaşlı ululardan birisini yakalayıp iki ayağını kırdılar, sakalını kırmızıya boyayıp öldürdüler, ölüsünü sultana götürüp, “işte kırmızı sakallı topal karınca budur,” dediler. Sultan hemen hüdhüdler başını çağırdı, “bak şu ölüye,” dedi, “bu mu topal karınca?” Ulukepez uzun uzun ölü karıncanın yöresinde çevrindikten sonra.</p>
		<p>“Bilmem ama, ölü değişir ama, bu yaşlı karıncanın ölüsü o topal karıncaya çok benziyor,” dedi. “Bu karıncalar da o kadar biribirlerine benziyorlar ki, sultanım, sarıcasını karacasından ayıramıyorsun... Mavicesini alacasından ayıramıyorsun. Bu delikanlılar yalan söyleyecek değiller ya, işte bu yaşlı karıncanın ayağı da topal, sakalı da kıpkırmızı.”</p>
		<p>Sultan çok sevindi:</p>
		<p>“Bu delikanlılara üç tane çiçek özü ambarı açın,” diye buyruk verdi. “İksir de verin onlara ki esrikleşsinler.”</p>
		<p>Delikanlı karıncalar üç ambarın üçüne de birden dalıp bir iyice doyduktan sonra, ambarların geriye kalanlarını kente taşıdılar, bu çiçek özlerinden hekimler hasta karıncalara ilaç yaptılar. Ne kadar hasta karınca varsa ülkelerde kentlerde kurtuldular.</p>
		<p>Bir ara sultan, ulukepeze, aklına düşüp, sarıca karıncaları sordu:</p>
		<p>“Ne oldu sarıca kullarıma, ne oldu onlara? Hiç gözükmüyorlar, hüdhüdler başı. Bana darılmış, bana küsmüş olmasınlar?”</p>
		<p>Bunca deneyden geçmiş, gün görmüş, ömür geçirmiş hüdhüdler başı bile bu tepeden inme soru karşısında bocaladı. Ne diyebilirdi sultana? “Ey sultanım, senin o karınca kulların var ya, senin sarıca kullarını yakalayıp yakalayıp sakallarını kırmızıya boyadılar, sonra da öldürüp sana getirdiler, karşılığında da <span epub:type="pagebreak" id="page117" title="117"/>senden yiyecek aldılar,” diyemezdi. Sultan öfkesinden deliye döner, o öfkeyle birlikte karınca ülkelerine filleri salar, kızgın filler ezmedik, öldürmedik bir tek karınca bile bırakmazlardı. Filler de hüdhüdler de aç kalırlardı karıncalar olmayınca.</p>
		<p>Sultan, boşu boşuna aklına bu kadar takmıştı kırmızı sakallıları. Boşu boşuna sorun yapıyordu beceriksiz serserileri... Karıncaların ellerinden kurtulan boyalı sakallı sarıcalar çoktan kaçmış gitmişler, onların arasına karışmışlardı. Ötekiler de bir iyice yutmuşlardı onları. Onları alayı vala bir düğün dernek, şölen toy karşılamışlardı. İşte bu yüzden de biribirlerine düşmüşlerdi kırmızı sakallılar, biribirlerinin gözlerini oyuyorlardı. Sarıca karıncalar da aldıkları emir üzre onları daha da biribirine düşürecek, onlar da biribirlerinin gözlerini oyarak, biribirlerini öldürerek tükeneceklerdi. Sultan boşu boşuna bu kırmızı sakallardan dolayı bu kadar korkuyordu. Onun korkusu değil miydi ki bunca sarıca kardeşin öldürülmesine sebep olmuştu?</p>
		<p>“Sarıca karıncaların hemen hepsi sultanım, kırmızı sakallılar ülkesine gitti. Sakallarını boyayıp kırmızı karınca donuna girdiler. Orada ne kadar kırmızı sakallı kalmışsa geriye kalanını da onlar yakalayıp sultanımıza getirecekler.”</p>
		<p>“İşte bu iyi,” diye gürledi sultan. “Bugün bütün kırmızı sakalların tükenmeleri onuruna, hiçbir kırmızı sakallı kalmamacasına öldürülmeleri mutluluğuna seninle sabaha kadar içeceğiz. Hem içeceğiz şurada, şu çınarın altında, hem de kıçımızı kaşıyacağız. Kırmızı sakallı topal karıncanın ölüsünü getiren delikanlıları da al getir buraya hemen şimdi, onlara da bir diyeceğim var.”</p>
		<p>Ulukepez yanına beş hüdhüd daha aldı, uçup karıncalar ülkesine yıldırım gibi vardı delikanlıları aldı getirdi.</p>
		<p>Sultan:</p>
		<p>“Gelin şuraya,” dedi. “Size fil rütbesi verdim. Sizin iyi birer fil olmanız için de fil olma okulları açıp sizi fil gibi fil yapacağım. Şimdilik karınca gibi fil olarak kalacaksınız yazık ki... Ama bugün, bu gece benimle birlikte kıçınızı şu çınarın gövdesine sürüp kaşıyacak, filliğin yüceliğini ta yüreğinizin kökünde duyacaksınız.”</p>
		<p><span epub:type="pagebreak" id="page118" title="118"/>Sultan, hüdhüdler başı, hüdhüdlerin öteki uluları, delikanlı karıncalar, yani topal demircinin kanlıları sabaha kadar içip eğlendiler ve kıçlarını çınar ağacına dayayıp sabaha kadar sürdüler, kaşındılar.</p>
		<p>Ve yeni fil olmuş delikanlılar, gerçek topal karıncayı sultana getirmeyip, düzmece bir topal karınca getirdiklerinden dolayı filliklerinden utanıp asıl kırmızı sakallı topal karıncayı yakalayıp, diri diri sultanlarına getirmeye aralarında ant içtiler.</p>
		<p>Artık onlar fil olmuşlardı, hem de dünyalar sultanıyla birlikte içecek, onun toyuna katılacak kadar fil olmuşlardı. Okula da gidip bir iyice fil gibi, fil kadar fil olacaklardı, böyle karınca kadar fil değil... Yani artık bir yaşlı, topal, beli bükük demirciyi de bulup sultana alıp getirmek iş miydi?</p>
		<p>Ayrılırken sultan onları kutsadı, ellerine de birer “fil oldu” beratı verdi. Bu onun şimdiye kadar verdiği ilk “fil oldu” beratıydı.</p>
	</section>
	</body>
	</html>