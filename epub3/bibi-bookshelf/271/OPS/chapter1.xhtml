<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Filler Sultanı İle Kırmızı Sakallı Topal Karınca</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:f9cc7973-8cef-400f-a176-f2df25ecdbf9"/>
</head>
<body class="chapter" epub:type="chapter" id="chapter-1">
	<section>
		<p><span epub:type="pagebreak" id="page7" title="7"/>Filler sultanı bir ak güvercinden daha ak, iri, görkemli bir fildi. Tahtına oturmuş, gelecek ulağı bekliyor, yerinde duramadığı her deviniminden belli oluyordu.</p>
		<p>Derken, biraz sonra beklediği ulak, ulukepez geldi. Bu kuş, hüdhüdlerin başıydı. Geniş ak, kara kanatları belli ki yorulmuştu. Uzun, başında, boynunda bir yay gibi kabarmış kepezi turuncuydu. Tüyleri, balkıyan bir güneş turuncusunda yalp yalp ediyordu. Göğsünün ince, sarı tüyleri benekliydi.</p>
		<p>Filler sultanının başı yöresinde üç kere uçup üç turuncu halka çizdikten sonra vardı, sultanın burnu ucundaki dala kondu.</p>
		<p>“Söyle,” diye acele etti filler sultanı. “Söyle... Hoş geldin safalar getirdin... Söyle, karıncalardan ne haber, bana iyi bir muştu getirdin mi?”</p>
		<p>Ulukepez çok yorulmuştu, kanatlarını tam dört kez gerdi, çırptı, altındaki çınar dalının yaprakları titredi.</p>
		<figure class="ltl">
			<img alt="s-7" src="image/s-7.png"/>
		</figure>
		<p>“Sağ ol sultanım,” dedi ulukepez. “Var ol sultanım. Karıncalardan iyi haberler var. Onların ülkelerinde tam yedi ay kaldım. Bana çok iyi davrandılar, konukladılar, yedirdiler içirdiler, dostluk gösterdiler. Ben bu dünyada hiç böyle yaratıklar görmedim.”</p>
		<figure class="center">
			<img alt="s-8" src="image/s-8.png"/>
		</figure>
		<p><span epub:type="pagebreak" id="page8" title="8"/>Filler sultanı gürledi:</p>
		<p>“Ne biçim yaratıklar bunlar, ben hiçbir karınca görmedim.”</p>
		<p>“Küçük şeylerdir,” dedi ulukepez, kanatlarını üç kez açarak. “O kadar küçücük yaratıklardır ki sen çok yakından bakmazsan bir karıncayı göremezsin.”</p>
		<p>“Anlat,” dedi filler sultanı. “Bana bu küçücük yaratıkların hünerlerini anlat. Bana onların küçük ya da büyük olmaları değil, hünerleri gerek...”</p>
		<p>Ulukepez artık yol yorgunluğunu üstünden atmış, dinlenmişti.</p>
		<p>“Al gözüm sultanım seyreyle sen, şimdi karıncaların hünerini,” diye şakıdı. Başladı anlatmaya. O anlattıkça filler sultanı kendinden geçiyordu. Kendinden geçiyor, durmadan ulukepeze soru üstüne soru soruyordu.</p>
		<p>“Bir kentler kurmuşlar, hiç sorma sultanım, yerin altına... Görkemli, uygar kentler. Ambarları yıl on iki ay yiyecek, bal, çiçek özü, tahıl, böcek ölüsü dolu, dopdolu. Başkentlerini geniş ovaların tam ortalarında, özünde kurmuşlar. Bu ovalar Nil kıyılarından da, Çukurovadan da daha bereketli. Hele bir ova, bir ülke var, fil eksen biter, öyle bereketli. Kuzey yanını bu ülkenin ulu ormanlar kaplamış. Kaplan girse sökemez bir orman, güneyi de yıl on iki ay yemyeşil, bütün ova yıl on iki ay ağzına kadar çiçekle dolu, alabildiğine bir düzlük... Doğusu tarlalar, batısı tarlalar, can eksen biter, kuş eksen, karınca eksen, arı eksen biter.”</p>
		<p>Ulukepez anlattıkça coşuyor, coştukça anlatıyordu. Durmadan bir gün bir gece karıncaları, onların kentlerini, ülkelerini anlattı filler sultanına. Filler sultanı da kendinden geçmiş, bu coşku içindeki kuşu dinliyordu.</p>
		<p><span epub:type="pagebreak" id="page9" title="9"/>Ulukepez, filler sultanının birden ayağa fırladığını gördü:</p>
		<p>“Bütün fillerim toplanın,” diye bağırdı. Gür sesinden dağlar sallandı.</p>
		<p>Filler toplanmaya başladılar. Ta uzak ülkelerden bile geldiler. Toplanmaları üç gün üç gece sürdü.</p>
		<p>Fillerin aşağı yukarı hepsi toplanınca sultan, ulukepeze:</p>
		<p>“Konuş,” dedi, “küçücük, bizim göremeyeceğimiz kadar küçücük karıncaların hünerlerini.”</p>
		<p>Ulukepez pervaz vurup havalandı, filler yığınağının üstünde geniş geniş uçarak, turuncu halkalar çizerek anlatmaya başladı. O anlattıkça filler kendilerinden geçiyorlardı. Ağızlarının da suyu akıyordu.</p>
		<p>Sonunda sultan, tepenin başındaki düzlüğe çıktı. Geniş, eskimiş tahtı oradaydı. Tahtına çöktü:</p>
		<p>“Duydunuz mu,” diye sordu, “duydunuz mu karıncaların hünerini?”</p>
		<p>“Duyduk,” dediler.</p>
		<p>“Bir fil, bir tek fil, belki birkaç milyar karınca büyüklüğündedir,” dedi sultan. “Öyle değil mi?” diye de ulukepeze sordu.</p>
		<figure class="ltl2">
			<img alt="s-9" src="image/s-9.png"/>
		</figure>
		<p><span epub:type="pagebreak" id="page10" title="10"/>Ulukepez:</p>
		<p>“Belki daha da fazla.”</p>
		<p>“Ne diyorsunuz bu işe?” dedi sultan. “Ne diyorsunuz?”</p>
		<p>“Ne diyelim, her şeyi en iyi sultanımız bilir,” dediler.</p>
		<p>“Haydiyin öyleyse karıncalar ülkesine. Çabuk olun...”</p>
		<p>Sultan en önde, tam onun başının üstünde uçan hüdhüdler başı ulukepez, onun arkasında da filler ordusu yola koyuldular.</p>
		<p>Ulukepez, sultana:</p>
		<p>“Benim hüdhüdleri de çağırsam nasıl olur?” diye sordu. “Belki bizim ordunun da bir yardımı dokunur.”</p>
		<p>“Aman ne duruyorsun, hemen onları da çağır ulukepez kardeş,” dedi sultan. “Ne demek bir yardımı dokunur, hüdhüd ordusu olmadan, o tez kanatlı, turuncu kepezli hüdhüdler olmadan ben bu dünyada ne yapabilirim ki... Hemen çağır onları, hepsini biltekmil isterim.”</p>
		<p>“Olur,” dedi, uçtu ulukepez. “Şimdi, az sonra, hepsini biltekmil getiririm. Sen sağ olasın sultanım. Allah yolunu açık etsin. Karıncalar üstüne olan seferimiz utkuyla bitsin.”</p>
		<p>“Utkuyla bitecek,” diye bağırdı sultan. Bütün filler de onun bu sözlerini yinelediler.</p>
		<p>Az sonra gök kanat sesleriyle doldu. Fillerin üstünü hüdhüdlerden, alacalı kanatlardan, turuncu kepezlerden bir bulut örttü. Gök gözükmüyordu.</p>
		<p>“Karıncalar üstüne olan seferimiz utkuyla bitecek,” diye bağırdı ulukepez. Bütün hüdhüdler, filler de onun gibi, onun sesiyle bağırdılar.</p>
		<p>Sevinç içinde yollarını sürdürüyorlardı. Fil ordusu her toprağa bastıkça dünya sallanıyordu. Dosdoğru, üstte hüdhüdler, kanat kanada vermişler, alaca turuncu bir bulutta yanarak, balkıyarak uçuyorlar, aşağıda filler sallanarak, karın karına yürüyorlardı. Koca kulakları arada bir de yelken gibi açılıyordu.</p>
		<figure class="right">
			<img alt="s-11" src="image/s-11.png"/>
		</figure>
		<p>Ve filler sultanı, apak, ışıl ışıl, yunmuş arınmış, tek başına önde yürüyor, hüdhüdler başı, eski dostu ulukepez de başının bir karış üstünde uçuyor, konuşuyorlardı. Cin fikirli filler sultanı derin düşünüyordu. Bu karıncalarda çok iş vardı. Dünyada bu kadar çok karınca variken böyle yaşamak olur muydu, Al<span epub:type="pagebreak" id="page11" title="11"/>lah bu karıncaları bu kadar çok niçin yaratmıştı? Elbette karıncaların bu kadar çok yaratılmalarının bir sebebi olacaktı. Hüdhüdler başı gün görmüş ulukepezin anlattıklarına göre dağ taş hep karıncaymış ve karıncalar öylesine çok çalışıyorlar, öylesine güzel kentler yapıyorlar, öylesine çok yiyecekler biriktiriyorlarmış ki... Elbet bütün bunların bir sebebi olacak. Filler sultanı yürürken kendi kendine işte böyle düşünüyor, şu karıncaları daha önce, gençliğinde tanıyamadığına yanıyordu. Çok değerli bir zaman yitirmişti. Gençliği, fillerin tekmil yaşamları olanaksızlıklar içinde heder olmuş gitmişti. Oysaki filler bu dünyada, bu koskocaman, görkemli filler böyle mi olmalı, böyle kısıtlı mı yaşamalıydılar? Ama ne yapsın sultan, olan olmuş, geçen geçmişti. Bundan sonrasını iyi kullanmak gerekti.</p>
		<p>Üç günlük bir yürüyüşten sonra ulukepez:</p>
		<p>“Karıncalar ülkesine geldik sultanım,” dedi.</p>
		<p>“Neresi?” diye sordu sultan.</p>
		<p>Ulukepez:</p>
		<p>“Şu ovayı görüyor musun sultanım, bu baştan sona, alabildiğine, gözün görebildiğinden de ta ötelere, ulu bir deniz kadar uzanan geniş ova karıncalar ülkesidir. Bu ovanın ortasında bir dağ vardır, o dağın arkasında da bundan daha geniş bir ülke... Bu ülke de öteki karıncaların ülkesidir. Onun arkasında da öteki ülkeler...”</p>
		<p>Doğuya döndü alabildiğince uzanan ormanı, batıya döndü ağzına kadar çiçek açmış çayırlığı, kuzeye, güneye döndü, dağları, gölleri, çiçekleri, ağaçları gösterdi. Filler durmuşlar bu bomboş, güzel, aydınlık ülkeyi seyre dalmışlardı hayranlıkla.</p>
		<p>Sultan bağırdı:</p>
		<p>“Hazır ol!”</p>
		<p>Filler hazır ola geçtiler.</p>
		<p>“Az yukarı bak!”</p>
		<p>Filler hep birden hortumlarını yukarı kaldırdılar.</p>
		<p><span epub:type="pagebreak" id="page12" title="12"/>“İşte yukarda, üstünüzde uçan ulukepezdir, o sizin kılavuzunuzdur. Önünüzde uçacak, size karınca kentlerini gösterecektir. Siz karınca kentlerini taş üstünde taş kalmayasıya yıkacaksınız, ta ki karıncalar dize geleler, dize geldikten sonra da huzuruma çıkıp bana yalvaralar. Askerlerim, fillerim, size bir daha yineliyorum, elaman dedirtinceye kadar karıncaların gözlerinin yaşına bakmayacaksınız. Komutanlarım, size söylüyorum, karıncalara en küçük bir acıma gösteren fili öldüreceksiniz. Fil askeri acımaz. Fil askeri son fil devletini korumak için acımayı yüreğinin yakınına getirmez. Filler, kardeşlerim, bu sizin ilk büyük savaşınızdır. Eğer bu savaşı kazanacak olursak, dünyaya hükümran olacağız. Filler, kardeşlerim, bütün dünya yaratıkları ve tarih durmuş bize bakıyor. Bizim bu kutsal savaşımıza. Karıncaları dize getiremezsek bugün, dünyanın tekmil yaratıkları ve tarih bizi bağışlamayacaktır. Tarih bizim bugünkü zaferimizi altın harflerle yazacaktır. Filler bugünkü savaşta büyük utkuyu hak etmiştir, çünkü filler görkemlidir, çünkü filler soyludur, çünkü filler çalışkandır. Kırk yüzyıllık filler tarihi durmuş orada, gökte bize bakıyor. Yurdumuza saldıran, bize düşmanlık gösteren karıncalara karşı bugünkü savaşta kesin utkuyu kazanamazsak tarih, filler tarihi bizi bağışlamayacaktır. Filler, kardeşlerim, askerlerim, eğer karıncalara yenilirsek bugünkü savaşta, kanımıza susamış karıncalar bir tekimizi bile bırakmayacak, bizi toptan yiyeceklerdir. Bu yeryüzünden fil soyu silinecektir. Onun için filler, kardeşlerim, askerlerim, soyumuzun sürüp gitmesi için bugünkü savaşı kazanmalıyız, karıncalar ülkesinde taş üstünde taş, gövde üstünde baş bırakmayacağız.”</p>
		<p>Filler sultanı işte böylece arka ayakları üstüne dikilerek, ön ayaklarını açıp hortumunu uzatarak konuştu, karıncalara karşı fillerini yüreklendirip, onlara karşı her filin içinde sonsuz öç ateşini yaktı.</p>
		<p>Ve hüdhüdler başı kılavuzluğunda beş yüz fil, beş yüz ölüm devi, beş yüz hışım, beş yüz keskin balta gibi parlayarak karıncalar kentine indiler. Mübalağa cenk olundu. Kırmızı, kara, sarıca, atlı karıncalar fillerin ayakları altında ülkeleriyle, kentleriyle birlikte yerle yeksan oldular.</p>
		<p><span epub:type="pagebreak" id="page13" title="13"/>Mübalağa cenk olundu, sözünün kapsamını da aşan bir savaş, fillik tarihine geçti. Ve fil savaş tarihinin en büyük destanı yazıldı.</p>
		<p>Bir anda feryadü figanlar ayyuka çıktı. Bir anda karıncalar ülkesinin üstünü bir ölüm, bir yıkım dumanı örttü. Gün ortasında tozdan dumandan göz gözü görmez oldu. Gün kavuşurken akşama, ülkelerdeki karıncaların sayısı yarı yarıya inmişti. Karıncaların kaçanı kurtulmuş, kaçamayanları ezilmişti.</p>
		<p>Filler sultanı uzakta durmuş savaş alanını seyreyliyor, konurlu konurlu fillerin verdikleri savaşa bakıyordu. Karınca ülkelerinin üstündeki toz duman da gittikçe yoğunlaşıyordu.</p>
		<p>Sultan hüdhüdler başını çağırttı:</p>
		<p>“Ne oldu, şu gözüken yerler karınca ülkeleriyse, bu gördüklerim doğruysa bütün ülkeler yerle bir oldu. Bunlar daha neden elaman demiyorlar, işte buna şaşıyorum,” dedi, yüzünde bir ürküntü, bir korku belirdi.</p>
		<p>“Aman sultanım,” dedi ulukepez, “aman sultanım, elaman ne demek, eğil de bak, binlerce karınca savaş başladığından bu yana, daha savaş başlamadan bile, binlerce karınca onları bağışlaman için kendilerini senin ayaklarının dibine attılar... Eğil de bak.”</p>
		<p>“Göremiyorum,” dedi filler sultanı.</p>
		<p>“Onlar çok küçücükler,” dedi ulukepez. “İğne ucu kadarcıktır her birisi. Bir fil onları bu kadar uzaktan hiç göremez.”</p>
		<p>“Peki, seslerini de duymadım,” dedi filler sultanı.</p>
		<p>“Sesleri inceciktir,” dedi ulukepez. “İyi ki duymadın onların sesini. Bir duysaydın, acırdın onlara... Bir ağlıyor, bir yalvarıyorlar ki, aman Allah, yüreği olan dayanamazdı, ben bir kuşken bile, dünyanın üstünde, dışında yaşayan bir yaratıkken bile onların ağıtlarına ben bile dayanamadım, acıdan yüreğim paramparça oldu. Sen hiç, sen hiç dayanamazdın sultanım, sen hiç! İyi ki duymadın onların feryadü figanlarını... Askerlerin de duymuyor onların ağıtlarını, görmüyorlar akan kanlarını, kopan kellerini... İyi ki görmüyorlar da savaşı böyle acımasız sürdürebiliyorlar. Bak şu göğe, bak benim kuşlarıma sultanım, hiçbirisi karıncalar ülkesinin üstünde uçuyorlar mı? Karıncaların <span epub:type="pagebreak" id="page14" title="14"/>bu haline, kentlerinin bu yıkımına can dayanır mı, yürek olan yürek dayanır mı?”</p>
		<p>“Dayanmaz,” dedi sultan. “İyi ki görmüyor, duymuyoruz.”</p>
		<p>“Zaten bütün yaratıklar görselerdi, duysalardı savaşı, bütün yaratıklar duyabilselerdi savaş çığlıklarını bu dünyada savaş olamazdı. Savaşın iğrençliği bilinmeyen bir şeydir de... Savaşın kötülüğü saklanan bir şeydir de, yaratıklar onun için kabul edebiliyorlar savaşı.”</p>
		<p>“Kanatlarına al getir de karıncaları, göreyim onları,” dedi sultan. “Konuşayım onlarla. Yazık oldu, tekmil ülkelerin kentlerini yıkıp yerle bir etmemiz iyi olmadı.”</p>
		<p>“Yazık olmadı,” dedi ulukepez. “Çünküleyim karıncalar fillerin kim olduklarını bir iyice öğrendiler, kıyamete kadar bir daha başkaldıramazlar fillere. Kırılan karıncalaraysa aldırma, bu dünyada o kadar çok karınca ülkesi, o kadar çok karınca var ki, sayamayız elektronik beyin ile, tüketemeyiz ezmek ile, kırmak ile...”</p>
		<p>“İyi ki böyle oldu,” dedi sultan. “Şimdi al da kanatlarına, getir şu karıncaları, bir konuşayım şunlarla. Bakayım, bakalım bu karıncalar, ne mene kişilermiş.”</p>
		<p>Ulukepez, sultanın ayaklarının dibine indi, orada karıncalar kaynaşıyorlardı üst üste, çığlık çığlığa.</p>
		<p>“Susun,” diye bağırdı ulukepez.</p>
		<p>Karıncalar eski dostları ulukepezi görünce bir sevindiler, bir sevindiler deme gitsin. Ağıdı, inlenmeyi, çığlıkları kesip sevinç sesleri çıkardılar.</p>
		<p>“Dar günümüzde sen bize, imdadımıza iyi ulaştın, sen üstelik de fil dili bilirsin, bizi sultana ulaştırmanın bir yolunu bul,” dediler.</p>
		<p>Ulukepez de:</p>
		<p>“Ben de işte bunun için geldim sizin yanınıza,” dedi. “Sizi sultana götüreceğim. Sizi sultan istedi. Binin kanatlarıma.”</p>
		<p>Önce kırmızı sakallı karınca bindi ulukepezin kanadına. Onun ardından da ötekiler, karıncaların ileri gelenleri perperişan doluştular hüdhüdün sırtına, kanatlarına.</p>
		<p>Ulukepez uçtu, sultanın başı yöresinde üç kere döndü, üç tane turuncu, ışık saçan halka ışıklandı başında sultanın, al<span epub:type="pagebreak" id="page15" title="15"/>tın bir taç gibi. Sonra da geldi sultanın hortumunun köküne kondu.</p>
		<figure class="gap">
			<img alt="gap" src="image/gap-1.jpg"/>
		</figure>
		<p>“Daha yakına kon,” diye buyurdu sultan. “Bu küçücük şeyleri göremiyorum, adları karınca mı ne?”</p>
		<p>“Karınca,” dedi hüdhüdler başı, bir kanat çırptı, filin tam gözlerinin altına bir yere, yakına kondu.</p>
		<p>“Gördüm,” diye bir sevinç çığlığı attı sultan. “Bunlar mı, bu iğne ucu kadar şeyler mi karınca?”</p>
		<p>“Bunlar,” dedi ulukepez. “Üstelik de bu kanadımdakiler karıncaların en uluları, önderleri.”</p>
		<figure class="ltl3">
			<img alt="s-18" src="image/s-18.png"/>
		</figure>
		<p>“Allah Allah!” diye şaştı filler sultanı. “Allah Allah, bu ne biçim iş, bunlar ne biçim yaratıklarmış ki her birisi dünyayı sırtında taşıyormuş bunların? Doğru mu?”</p>
		<p> “Doğru,” dedi ulukepez, “her bir karınca bir dünyayı, bir fili bile sırtında taşıyabilir.”</p>
		<p>“Seslerini de duyuyorum,” dedi bir sevinç çığlığı daha attı sultan. “Ne tuhaf sesleri var.” Yelken kulaklarını bir iyice açtı. “Bir vızıltıdan da daha ince, değil mi? Ne diyorlar, olduğu gibi çevir dediklerini bana. Benim dediklerimi de onlara.”</p>
		<p>“Baş üstüne,” dedi ulukepez. “Olduğu gibi çeviririm sultanım. Bak kanadıma.”</p>
		<p>“Baktım.”</p>
		<p>“Şu kanadımın ucundaki ayağa kalkmış karınca kırmızı sakaldır. Tepeden tırnağa kan içinde.”</p>
		<p>“Görüyorum,” dedi filler sultanı.</p>
		<p>“O bir demircidir,” dedi ulukepez.</p>
		<p>“Demek,” diye şaştı fil, “demek karıncaların demircisi de olurmuş!”</p>
		<figure class="left">
			<img alt="s-18" src="image/s-19.png"/>
		</figure>
		<p><span epub:type="pagebreak" id="page16" title="16"/>“Olur,” dedi ulukepez. “Dünyada ne kadar meslek varsa, karıncalarda da hepsi var. En iyi mimarlar, mühendisler, şu tekmil yaratıklar içinde karıncalardan çıkar. Derler ki, yaratıklar içinde ilk demirciler de karıncalarmış. Bu kırmızı sakalın soyu var ya sultanım, dünya kurulduğundan bu yana demirciymiş. O da demirciler sultanı olurmuş. Diyor ki, filler demirci dükkanını onun başına yıkmışlar az önce, sağ ayağı duvarın altında kalmış da kopmuş.”</p>
		<p>“Vah vah,” dedi sultan, “bir demircinin ayağının koptuğuna üzüldüm. Ama ya kolu kopsaymış?”</p>
		<p>“O zaman ölmek daha iyi olurdu,” diye bağırdı kan içindeki kırmızı sakal. “Kolu kopmuş bir demirci ölü sayılır.”</p>
		<p>“Ölü sayılır,” dedi sultan, kan içindeki kırmızı sakala acıyarak.</p>
		<p>“Ne acıyorsun bana?” diye bağırdı kırmızı sakal.</p>
		<p>“Bir ulu demircinin bu hale düşmesine üzülürüm,” dedi sultan. “Karınca da olsa, bir demircinin bacağının kopmasına acırım.”</p>
		<p>“Biz sana ne yaptık da,” diye can acısıyla dikleşti kırmızı sakallı karınca. “Biz sana ne yaptık ey sultanlar sultanı? Biz sana ne yaptık da bizi bu duruma soktun? Bak karşıya, karınca ülkeleri ne halde gör, gör de o taş yüreğin bana acıyacağına, bu yıkılmış, dünyanın en güzel ülkelerine acısın.”</p>
		<p>Ulukepez kem küm ediyor, kırmızı sakalın sözlerini çevirmekte zorluk çekiyordu ki, filler sultanı bağırdı:</p>
		<p>“Olduğu gibi çevireceksin bu topalın sözlerini bana. Bir sözcük atlarsan seni kanatlarından tutar iki parçaya ayırırım.”</p>
		<p>Ve ulukepez, kırmızı sakalın sözlerini sultana olduğu gibi çevirdi.</p>
		<p>Filler sultanı öfkeyle sağ ayağını yere vurdu, apak teni kızgınlıktan kıpkırmızı kesildi, uzun dişlerini çatır çatır gıcırdattı:</p>
		<p>“Ben mi, filler mi saldırdı size? Deli misin sen, demirci? Fil ulusu hiçbir ulusa, hiçbir zaman saldırmaz. Fil ulusu barışçıdır, <span epub:type="pagebreak" id="page17" title="17"/>çalışkandır, yiğittir. Niçin, ne demeye saldırsın durup dururken karıncalar ülkesine? Şunu böylece bilesin ki demirciler başı, bizler, filler, yalnız kendimizi savunuruz. Sen acıdan, ayağının kopmasından dolayı fillere yüklüyorsun saldırıyı. Şu karşıda gördüğümüz yıkım, toz duman bizim değil, sizlerin, karıncaların saldırısıdır. Bunu bütün dünya böyle biliyor. İlk saldırı karıncalardan geldi, siz, siz, siz karıncalar bizim evlerimizi, kentlerimizi başımıza yıktınız, işte bunun karşılığını da aldınız. Evet, ve de evet aldınız. Barışçı filleri kızdırdınız. Filler de kızınca işte gördünüz olanı biteni. Siz kendinize, çoğunluğunuza çok güvendiniz de saldırdınız filler ülkesine. Siz birleşmiş yaratıklar yasasını toptan çiğnediniz. Filler azlık, sizler çokluksunuz. Ama bilmeliydiniz ki haklı azınlık, haksız çoğunluktan daha güçlüdür.”</p>
		<p>Filler sultanı durdu. Soluk aldı, hortumunu sağa sola kıvırdıktan sonra:</p>
		<p>“Siz,” dedi, “filler ülkesine saldırmakla büyük bir yanlış yaptınız. Cezanızı da işte en ağır bir biçimde gördünüz.”</p>
		<p>Kırmızı sakalın, öteki karıncaların dilleri tutulmuş, bir tek sözcük bile söyleyemiyorlardı. Arada sırada ağızlarından, “biz mi, biz mi saldırdık fillere, biz mi?” sözleri dökülüyordu, o kadar.</p>
		<p>Ağzı kurumuş kırmızı sakalın sonunda dili açıldı:</p>
		<p>“O kocaman, Tanrı kadar büyük fillere biz karıncalar nasıl saldırırız, sultanımız?”</p>
		<p>“Siz çoğunluğunuza güvenerek saldırdınız fillere, saldırdınız.”</p>
		<p>“Saldırmadık.”</p>
		<p>“Ne?” diye gürledi filler sultanı. “Bir de, bir de sözlerime karşı çıkıyor! Ulukepez, at şunları sırtından ayağımın altına...”</p>
		<p>“Aman sultanım,” diye yalvardı ulukepez, “aman sultanım yanlış anlaşıldı. Onlar başka bir şey söylediler.”</p>
		<p>“Öyle mi?” diye bağırdı sultan. “Öyle mi?” Sesinden toprak, orman, gökler, dağlar zangır zangır titredi. Başta topal karınca, sonra ötekiler:</p>
		<p>“Yanlış anlaşıldı sözlerimiz,” dediler. “Biz saldırdık fillere, onların evlerini kentlerini başlarına biz yıktık. Fillerin hepsini <span epub:type="pagebreak" id="page18" title="18"/>ezdik, öldürdük, ondan sonradır ki filler de kızdılar, bizim ülkemize girdiler. Aaah, keşki kızdırmasaydık onları.”</p>
		<p>“Hah, şimdi oldu!” diye bağırdı sultan.</p>
		<p>“Biz ettik sen etme sultanımız. Bir daha hiçbir karınca filler ülkesine ayak basmayacak,” diye söz verdi ötekiler.</p>
		<p>“Ayak basacak,” diye bağırdı sultan, gökler çatırdadı. “Ayak basacak,” diye yineledi karıncalar. “Kötü gözle bakmayacaklar filler ülkesine.” Karıncalar yinelediler: “Kötü gözle bakmayacağız.”</p>
		<p>“Bundan böyle karıncalar tarih boyunca yaptıkları saldırılardan vazgeçecekler. Bir daha hiçbir zaman filler ülkesine kötü gözle bakmayacaklar.”</p>
		<p>“Hiç, hiç bakmayacaklar,” diye bağırdı karıncalar.</p>
		<p>“Kıyamete kadar, o eski saldırgan huylarından vazgeçecekler karıncalar.”</p>
		<p>“Vazgeçecekler,” diye onayladı karıncalar.</p>
		<p>Bir süre derin bir sessizlik oldu. Ne karıncalar, ne de filler sultanı konuştu. Karıncalar ülkesinden çığlıklar, gürültüler, ağlamalar, inlemeler geliyordu. Karıncalar ülkesinin göğünü yoğun, kırmızı, yangın dumanı gibi bir duman örtmüştü. Bir süre ülkenin durumuna daldılar oradakiler.</p>
		<p>“Biz ettik sen etme sultanımız. Bak, böyle sürüp giderse savaş ülkemizde bir tek karınca kalmayacak. Çoğu ölecek, yaralanacak, kimi de dağlara, ormanlara sığınıp size savaş açacak.”</p>
		<p>“Savaş mı açacak?” diye şaşkınlıkla sordu filler sultanı. “Karıncalar fillere karşı savaş mı açacaklar?”</p>
		<p>“Savaş açacaklar,” dedi kırmızı sakal.</p>
		<p>“Demek karıncalar fillere karşı savaşa girecekler! Nasıl olacak bu iş?”</p>
		<p>“Bir yolunu bulacaklar.”</p>
		<p>“Nasıl?”</p>
		<p>“Ne bileyim ben, herhalde bir yolunu bulacaklar.”</p>
		<p>“Bir yolunu bulacaklar!” diye yineledi sultan. “Öyle mi, bir yolunu bulacaklar, öyle mi?”</p>
		<p>Gülmeye başladı sultan. Kasıklarını tuta tuta, hortumundan salyalar akıta akıta gülüyordu. Karıncaların fillere karşı savaş açacakları, ormanlara, dağlara sığınıp bu savaşı sürdüre<span epub:type="pagebreak" id="page19" title="19"/>cekleri düşüncesi çok gülünç gelmişti ona. Durmadan durmadan gülüyordu.</p>
		<p>Her şeye dayanılırdı da bu gülmeye dayanılmazdı işte. Kırmızı sakal her şeyi göze alarak konuştu:</p>
		<p>“Bu ülkelerin, bu kentlerin, bu kırgının öcünü senden alacağız, ey zalim, ey ahmak, ey sersem sultan. Bu yaptığın yanına kalmayacak, eeey tepeden tırnağa kana batmış, sen eeey kocaman, kör gözlü zulüm dağı. Bu yaptığın senin de, o kocamış ulukepezin de yanına kalmayacak... Çok yakında o küçücük, iğne ucu kadar küçücük karıncalardan belanı bulup yeryüzünün tekmil yaratıklarına rezil olacaksın, rezili rüsvay...”</p>
		<p>Böyle dedi, ulukepezin kanadından yere atladı kaçtı. O gidince öteki karıncalar imana gelip yumuşadılar, bir iyice, ölürcesine sultana yalvardılar:</p>
		<p>“Sen ne buyurursan yaparız, sultanımız,” dediler. “Yeter ki bu kanlı savaş dursun.”</p>
		<p>“Seni kızdıran karınca var ya, o kırmızı sakallı topal demirci, o az önce kendisini buradan aşağıya attı.”</p>
		<p><span epub:type="pagebreak" id="page20" title="20"/>“Öldü mü?” diye telaşlandı sultan. “Karıncalar bu kadar yüksek bir yerden atlayınca ölürler değil mi? Ölmediyse onun ölüsünü, ya da dirisini hemen isterim.”</p>
		<figure class="ltl2">
			<img alt="s-23" src="image/s-23.png"/>
		</figure>
		<p>Ulukepez yukardan aşağıya korkuyla sağıldı. Filler sultanının ne demek istediğini anlamıştı, kırmızı sakalı aramaya başladılar, karıncalar öteki karıncaları, ulukepez öteki kuşları çağırdılar, aradılar taradılar kırmızı sakallı topal demircinin ne ölüsünü, ne de dirisini bulabildiler. Yaralı, kana batmış çıkmış karıncanın imi timi bellisiz olmuştu. Ne yaptılar, ne ettilerse, ne kadar çok araştırdılar, sorup soruşturdularsa topal demircinin en küçük bir izine bile rastgelemediler. Elleri boş, suçlu, ulukepezin sırtında gene sultanın huzuruna çıktılar:</p>
		<p>“Kırmızı sakalı bulamadık, toz olmuş,” dediler. “Bir yaratık kendisini ulukepezin sırtından, bu kadar yüksekten yere atar da ondan hiç hayır kalır mı, toz olmaz mı, sultanımız,” dediler. “Toz olmuş,” dedi ulukepez de.</p>
		<p>“Onun, o kırmızı sakalın tozunu bile kıyamete kadar izleyeceksiniz,” diye buyurdu sultan. “Onun tozunun bile kalması, size söylüyorum, beni iyi dinleyin karıncalar, karıncalar için ölüm demektir. O alçağın, o soysuzun, o köpeğin... Onun tozunu her gün, her an izleyeceksiniz...”</p>
		<p>“İzleyeceğiz,” dediler karıncalar. “O ölümdür, zulümdür,” dediler. “O topal karınca, karınca ulusunun zaten ta ezelden beri baş belasıdır. Bir alçaktır, satılmış, vatan hayınıdır o topal karınca,” dediler. “O topal karınca mı, zaten hayınlığından yitirdi ayağının tekini,” dediler. Topal karınca üstüne daha neler neler söylemediler. Bu dünyada o hayının tozunun kokusu bile kalmayacaktı. Uslu karıncalar o başkaldırıcı şeytanın tozunu teker teker bulup yok edeceklerdi. Uslu karıncalar o topal karıncanın soyundan da bir tek karınca bırakmayacaklardı.</p>
		<p>“Bu topal demircilerdir, bu kırmızı sakallardır dünyayı karıştıran, filleri kışkırtıp ülkenizi yıktıran, bu hayınlardır,” dedi sultan.</p>
		<p>“Topal karıncalara ölüm,” diye bağırdı öteki karıncalar.</p>
		<p>“Kırmızı sakallara ölüm.”</p>
		<p>“Demircilere ölüm.”</p>
		<p>“Şimdi dileyin benden ne dilerseniz.”</p>
		<p><span epub:type="pagebreak" id="page21" title="21"/>“Sağlığını dileriz, sultanımız.”</p>
		<p>“Sağlığımdan size fayda yok. Dileğinizi bildirin.”</p>
		<p>“Şu savaş dursun öyleyse,” dedi karıncalar. “Dileğimiz budur.”</p>
		<p>“Haaa, o mu?”</p>
		<p>“Budur,” dediler. “Çünkü barışsever filler savaşı sevmezler.”</p>
		<p>“Sevmeyiz,” dedi filler sultanı.</p>
		<p>“Ağzımızın payını aldık, biz de artık barışsever olduk, bir daha filler ülkesine saldırmak mı, aman Allah göstermesin,” dedi karıncalar. “Hemen dursun şu savaş, az daha sürerse bir tek karınca bile kalmayacak. Bağışla bizi sultanımız.”</p>
		<p>“Bağışladım,” dedi sultan, hortumunu gururla göğe dimdik dikerek. “Dursun savaş artık.”</p>
		<p>Karıncalar sevindiler.</p>
		<p>“Sağ olasın sultanımız,” dediler.</p>
		<p>Sultan dedi ki:</p>
		<p>“Ama savaşın durması için birtakım koşullarım var,” dedi. “Çünküleyim bu savaşı siz başlatıp filler ülkesini çok zarara soktunuz. Ondan dolayı benim ülkemin zararını ödeyeceksiniz.”</p>
		<p>“Öderiz,” dedi karıncalar.</p>
		<p>“Şimdi öyleyse dinleyin isteklerimi...”</p>
		<p>“Şu savaş hemen dursun sultanım.”</p>
		<p>“Koşullarımı kabul edin.”</p>
		<p>“Kabul edeceğiz. Savaş biraz daha sürerse yeryüzünde bir karınca kalmaz ki isteklerini yerine getirebilelim... Söyle, isteklerin başımız üstüne.”</p>
		<p>Sultandır bu, sevindi.</p>
		<p>“Dinleyin öyleyse beni,” dedi. “Bütün karıncalar birikip bana bir sırça saray yapacaksınız. Sırça saray şu yüce dağın tepesinde olacak, dünyanın öteki ucundan da gözükecek. Bu saray öylesine parlak olacak ki, dünya onun şavkından gece bile ışıyacak, ortalık gün hiç batmamış gibi olacak. İçine bin, iki bin, beş bin, on bin fil girecek, ama bu saray çökmeyecek.”</p>
		<p>“Biz küçücük karıncalarız,” diye sızlandılar karıncalar. “Ama çok çok küçüğüz. O kadar küçücüğüz ki, bizi öteki hayvanlar yaratıktan bile saymazlar. Böyle bir sarayı biz nasıl yaparız ki?”</p>
		<p>“Hem de bir yıl içinde yapacaksınız.”</p>
		<p><span epub:type="pagebreak" id="page22" title="22"/>“Aman sultanımız...”</p>
		<p>“Amanı zamanı yok, yapacaksınız.”</p>
		<p>“Görüyorsun işte, sultanımız, ne kadar zayıf, ne kadar da küçücüğüz.”</p>
		<p>Hep birden, hüdhüdün kanadında, filler sultanına durmadan yalvardılar, sızlandılar, acı gözyaşları döktüler ama, sultanın taş yüreğini yumuşatamadılar.</p>
		<p>“Olmaz,” diye bağırdı filler sultanı, “olmaz! İşte bu olamaz. Ayıptır, bana böyle yakınıp yalvarmayın. Sizin karıncalığınıza yakışmaz. Ben öğrendim, siz çok güçlü yaratıklarmışsınız.”</p>
		<figure class="center">
			<img alt="s-27" src="image/s-27.png"/>
		</figure>
		<p><span epub:type="pagebreak" id="page23" title="23"/>“Ama böyle bir sarayı, bir yılda...”</p>
		<p>“Yaparsınız,” diye güldü sultan. “Yapacaksınız. Sizi bana söylediler, her biriniz ağırlığınızın üç, beş, on mislini taşıyabilirmişsiniz.”</p>
		<p>“Doğrudur sultanımız ya...”</p>
		<p>“Yapacaksınız... Karınca ulusu bu dünyada toprak kadar çokmuş...”</p>
		<p>“Çoktur sultanımız, ama bir yılda...”</p>
		<p>Birden sonsuz bir öfkede kıpkırmızı kesildi sultan. Uzun dişleri biribirini yedi, çatırdadı, bağırdı. Karıncalar bu sesten o kadar korktular ki, dünya başlarına yıkıldı sandılar.</p>
		<p>“Yapacaksınız, yapacaksınız! Siz yeryüzünün en güçlü ulususunuz.”</p>
		<p>“Yaparız, yaparız yapmasına ya,” diye hüdhüdün kanadında titredi karıncalar. “Bir yılda, o da bir sırça saray, karınca değil de insan olsak bile yapamayız. Bağışla bizi sultanımız.”</p>
		<p>“Yapacaksınız,” diye kıvançla söylendi filler sultanı. “Yapacaksınız, hem bana şu dağın doruğuna bir sırça saray konduracaksınız, hem de sarayın ambarlarını, kilerlerini balla, yağla, iksirle, türlü yiyeceklerle, yaşam suyuyla dolduracaksınız. Hem de, hem de bir yıl içinde. Üstelik de bana, sultanınıza dünyanın en büyük elmasını, incisini, yakutunu, zümrütünü getireceksiniz. Hazineler isterim sizden, hazineler... Siz bütün dünyadaki yeraltlarını, oralardaki defineleri bilirsiniz. Sizin işiniz, kentleriniz çoğunlukla yerin altındadır, ol sebepten bana evrenin bütün altınlarını, definelerini getireceksiniz.”</p>
		<p>“Aman sultanımız...”</p>
		<p>“Amanı zamanı yok,” diye filler sultanı dinginledi. “Hiçbir şey dinlemem. Siz şu yeryüzünde soyu en kalabalık yaratıksınız. Toprak kadar çoksunuz. Şu anlı şanlı hüdhüdler başı tanık olsun ki, eğer dediklerimi hemen yapmazsanız, hemen yapmaya başlamazsanız, hem de bir yıl içinde bu işleri bitirmezseniz, bu savaş durmayacaktır. Mademki küçücük karıncalarsınız, ne demeye saldırdınız koskocaman fillerin öz bir yurduna, saldırdınız da yaktınız yıktınız yurdumuzu? Dediklerimi bir yıl içinde biltekmil edip bana teslim etmezseniz, Allah da tanığım olsun ki, yeryüzünde, yeraltında bir tek karın<span epub:type="pagebreak" id="page24" title="24"/>ca kalmayacak, şu dünyadan karınca soyu kalkacaktır. Fillerimin, askerlerimin kocaman ayakları altında ezileceksiniz, ezileceksiniz.”</p>
		<p>Hüdhüd kuşunun sırtındaki karıncalar ağlaşmaya başladılar:</p>
		<p>“Biz bütün bu işleri bir yıl içinde nasıl beceririz?” diye zarileşmeye başladılar.</p>
		<p>“Yaparsınız, yaparsınız,” diye pekiştirdi sultan. “Ağlamayı bırakın da hemen işe koyulun.”</p>
		<p>Karıncalar söylediler, ulukepez aynı ağlamaklı sesle çevirdi onların dediklerini.</p>
		<p>“Sultanımız,” diyorlardı karıncalar, “yüce, haşmetli, fehametli, kudretli, beşaretli, merhametli sultanımız,” diyorlardı karıncalar, “hemen şu anda, bir dakika bile yitirmeden şu savaşı durdurmaz da, her bir filin bir yere basmasında milyonlarca karıncanın ölmesinin önüne geçmezsen, sarayını yapacak karınca değil, sinek bile, karınca sineği bile bulamayacaksınız. Sen filler savaşını durdur da, biz gidip sorunu karıncalar kurultayında tartışıp bir sonuca varalım. Eğer yapamayız dersek, her şey sizin elinizde, savaşa yeniden başlar bizim hepimizi öldürürsünüz.”</p>
		<p>“Olur,” dedi sultan, “olur, savaşı hemen durduruyorum. Benim bir işçim, yani bir karıncam dünyaya bedeldir. Amanın bir tek karıncam ölmesin! Bir karıncanın ayağına taş değmesi benim yüreğimi paralar. Bundan sonra bir tek karıncanın ölmesine göz yumamam. Benim bir tek karıncama dokunanı ezerim. Kim, hangi yaratık benim karıncalarıma dokunursa, ocaklarını söndürürüm.”</p>
		<p>Filler sultanı sevinçten dolup taşıyordu. Artık bu karıncalar varken şu yeryüzünün altı da üstü de onun olmuştu. İçinden çok da hayıflanıyordu, neylemişti de şimdiye kadar karıncaları akıl etmemişti, ah ah ah, diyordu. Şimdiye kadar görkemli sarayları olurdu, ellerini ılıktan soğuğa vurmazlardı filler. Bir elleri yağda, bir elleri balda olurdu. Ambar ambar yiyecekleri, kasa kasa altınları, elmasları, zümrütleri, yeşimleri, yakutları olurdu. Ah ah, aaah!</p>
		<p>Telaş içinde hüdhüdlere bağırdı:</p>
		<figure class="right">
			<img alt="s-31" src="image/s-31.png"/>
		</figure>
		<p><span epub:type="pagebreak" id="page25" title="25"/>“Çabuk çabuk, haber götürün karıncalar ülkesini yıkan fillere, çabuk, hemen dursunlar. Hemen dursunlar, hem de yaralı karıncaların yaralarını sarmaya yardım etsinler. Siz de yardım edin, yaralarını sarın karıncalarımızın. Benim bir karıncam dünyaya bedeldir.”</p>
		<p>Karıncalar hep bir ağızla cikildediler:</p>
		<p>“Aman sultanımız,” diye inlediler, “aman padişahımız, onlar bize yardım etmesinler, çekilsin gitsinler, o bize yeter. Filler de yardım edeceğiz derken, bir basışta yüz binimizi öldürmesinler. Aman sultanımız, yardım edeceğiz diye bu filler bilmeden hepimizi öldürürler. Hüdhüdler de bizi hep yerler.”</p>
		<p>Sultan:</p>
		<p>“Öyleyse filler, hiçbir şeye karışmadan karıncaların ülkelerinden çekilip ormana gitsinler, orada kıçlarını ağaçlara sürüp kaşısınlar. Ormanın da ağaçlarını sökmesinler, o ormanı, aşağıdaki denizi, işçilerim olan karıncalara verdim. Haydi çabuk hüdhüdler, yola düşün.”</p>
		<p>Hüdhüdler uçmuş, fil sultanından uzaklaşmışlarken yeri göğü sarsan bir sesle irkildiler:</p>
		<p>“Geriye dönün.”</p>
		<p>Hüdhüdler sırtlarındaki karıncalarla hemen geriye uçtular.</p>
		<p>“Kurultay hemen toplanacak, bana sonucu bu akşama kadar ulaştıracaksınız. Burada kurultay sonucunu bekliyorum. Haydi çabuk.”</p>
		<p>Hüdhüdler sırtlarındaki karıncalarla karınca ülkelerine geldiler, geldiler ki ne görsünler, tozdan dumandan ne kentler görünüyor, ne filler, ne de yakınlardaki ulu orman. Tozdan gökyüzü bile gözükmüyor. Yalnız ortalığı sonsuz bir gürültü patırtıdır almış, gürültü patırtı ta uzaklardan, denizin kıyısından, dünyanın öteki ucundan bile duyuluyor.</p>
		<p>Hüdhüdler fillere sultanın buyruğunu bağırmaya başladılar. Bağırdılar çağırdılar, toz duman içindeki fillerin ta kulaklarının içine girip seslerinin olanca gücüyle sultanın buyruğunu onlara <span epub:type="pagebreak" id="page26" title="26"/>söylediler, kızgın fillere gene de hiçbir şey duyuramadılar. Şimdi ne yapacaklardı, az bir süre daha geçerse karınca ülkelerinde ne bir dikili ağaç, ne bir ev, ne duvar, ne saray, ne de bir ambar kalacaktı... Bir tek canlı yaratık da kalmayacaktı burada.</p>
		<p>Hemen sultanın yanına yeniden uçtular, ona, ey sultanımız, hal böyle böyle dediler. Sultandır telaşlandı, sonsuz öfkelendi ve o öfkeyle, o iri gövdesiyle göğe sıçrayıp bağırdı, bağırmasıyla dağlar, ovalar sallandı, dünya yankılandı sesiyle, bu sesi duyan kızgın, savaşın, yağmanın deli divaneye çevirdiği filler oldukları yerde dondular kaldılar.</p>
		<p>Az bir süre sonra da dinginleşen sultan:</p>
		<p>“Haydi gidin oraya, siz varıncaya kadar bir tek fil yerinden kıpırdayamaz, varın dediklerimi onlara iletin,” dedi.</p>
		<p>Hüdhüd kuşları gene uçtular vardılar ülkelere. Gökyüzüne çıkmış tozlar dumanlar yavaş yavaş iniyor, filler tozların arkasından hayal meyal seçiliyorlardı. Kuşlar yukardan ağır ağır fillere indiler, sultanın buyruğunu söylediler. Filler kan ter içinde <span epub:type="pagebreak" id="page27" title="27"/>kalmışlar, toza çamura bulanmışlardı, hemen karınca ülkelerinden çekildiler.</p>
		<figure class="center">
			<img alt="s-33" src="image/s-33.png"/>
		</figure>
		<p>Ülkeler inim inim inliyorlardı. Her fil ayağının altında ölü, yaralı bir karınca yumağı... O güzelim kentler yangın yerinden de beter. Oturulacak ne bir köre, işlek ne bir yol kalmış. Sanki bir dağı almışlar da bu ülkelerin üstüne fırlatıvermişler, dağ da burada, kentlerin üstünde un ufak olmuş. İşte durum tam böyleydi. Ortalıkta da yaralıdan, ölüden başka hiçbir karınca gözükmüyordu.</p>
		<p>“Vah,” dedi karıncaların kanıyla sırılsıklam olmuş ulukepez, “vah, sağlam hiçbir karınca kalmamış. Kimi ölü, kimi yaralı. Bitmiş o görkemli karıncalar ülkesi, vah! Vah, vah karıncalara ki, vaaah!”</p>
		<p>Öteki hüdhüd kuşları da, bir zamanlar cennet örneği olan bu kentin şu haline yandılar, gözlerinden sıcak yaş akıttılar. Kentin bu yanmış yıkılmış halini kim görse sıcak gözyaşlarını tutamazdı.</p>
		<p>Kuşların sırtlarındaki kanlı karıncaların içlerinden birisi, öfkeyle, acıyla konuştu:</p>
		<p>“Alsın işte filler sultanı, görsün işte marifetini, kurdursun şimdi sarayını ölü karıncalara, toplatsın şimdi dünyanın bütün hazinelerini, definelerini ölü karıncalara, tekmilini öldürttüğü karıncalara...” dedi, kendini yukardan aşağı kaptı koyverdi.</p>
		<p>Bu durumu gören kuşların üstündeki karıncalar kendilerini tutamayıp gözyaşlarını kanatlardan aşağı yağmur gibi döktüler.</p>
		<p>Az sonra ortalık duruldu, toz duman yavaş yavaş kalktı, kentler açıldı ki, aman Allah, gözler görmeye dayanamaz. Hüdhüdlerin sırtlarında bu yıkılmış yakılmış, ezilmiş ülkeyi gören karıncalar:</p>
		<p>“Bir şey yapmalı, bir şey yapmalı, bu fillere bir şey yapmalı,” diyorlardı da başka bir şey demiyorlardı. Ama karıncacıklar o koskocaman fillere ne yapabilirlerdi ki?</p>
		<p>Hüdhüd kuşları, karıncalar ülkesinin üstünde uçmaktan, bu korkunç yıkımı görmekten yoruldular, sırtlarındaki karıncalarla dinlenmek için ormana uçtular, ülkede hiçbir karınca kalmamıştı, varıp filler sultanına ne diyeceklerdi, ormanda karıncalarla kuşlar baş başa verip hem dinlenmeli, hem düşünmeliydiler... Sultanın hışmından nasıl kurtulacaklardı? Karıncaların <span epub:type="pagebreak" id="page28" title="28"/>soylarının tükendiğini, ülkede hiçbir karınca kalmadığını duyan sultanın elinden ne hüdhüdler, ne sırtlarındaki karıncalar kurtulabilirlerdi. Böyle düşünerek, korku içinde ormana doğru yol aldılar, bir de ormana yaklaştılar ki ne görsünler, ormanın bir yanı kapkara, bir yanı sarı, bir yanı kıpkırmızı olmuş. Bu nedir ki, derken ormana vardılar, aman allah, ormanın her ağacına tepeden tırnağa karıncalar sıvanmışlar... Korkularından öylesine bir yapışmışlar ki ağaçlara, kabuk gibi sert sıvanmışlar. Ormanın kararan yerine kara karıncalar, sararan yerine sarılar, mor mor tüten yere morlar, kıpkızıl kesmiş yerlere de kırmızı karıncalar çokuşmuşlar. Orman parça parça, renk renk olmuş, hiç yeşili gözükmüyor. Atlı karıncalarsa, ince uzun bacakları üstünde yaylanarak, tekmil ağaçlara durmadan inip çıkıyor, koşturuyorlardı, boşu boşuna... Orman, orman değildi artık, kıvıl kıvıl dev bir karıncalar yumağıydı. Yeryüzü, gökyüzü karıncaya kesmiş, iğne atsan karıncadan yere düşmeyecekti. Bütün dünya bir kıvıltının hışmındaydı. Milyarlarca göz, bir ışıltının öfkesinde, acısında ipileşiyor, milyarlarca ışık hep birden çakıp, hep birden sönüyordu. Bacaklar, kuyruklar, gövdeler ağaç gövdelerinde, dallarda yapraklarla biribirlerine karışmış kaynaşıyorlardı.</p>
		<p>Koskocaman orman kan, inilti içinde kalmış uğulduyordu. Orman orman oldu olalı böylesi bir kıvıltıyı, hengameyi görmemişti.</p>
		<p>Kuşlar, böcekler, yılanlar, çıyanlar, tilkiler, kurtlar, ormandaki tüm yaratıklar da karıncalar ormana girince bir yangının önünden kaçar gibi kaçmışlardı oradan. Şimdi ormanda karıncalardan başka hiçbir yaratık soluk almıyordu.</p>
		<p>Hüdhüdlerin sırtlarındaki karıncalar, aşağıda bir deniz gibi çalkanan, kaynaşan karıncalara baktılar, bu dünyada, şu bizim ülkemizde sandığımızdan da daha çok karınca varmış, diye düşündüler. Onlar şu yanmış yakılmış ülkeyi, ülkedeki ölü, yaralı karıncaları görünce dünyada hiçbir karınca kalmamış sanmışlardı. Oysaki belki ölülerin, yaralıların bin misli, on bin misli karınca ülkelerden kaçmış ormana sığınmıştı.</p>
		<p>Hüdhüdlerin kanadından sevinçle seslendiler karıncalara:</p>
		<p>“Savaş durdu,” diye bağırdılar. “Filler bizi öldürmekten vazgeçtiler.”</p>
		<p><span epub:type="pagebreak" id="page29" title="29"/>Kuşların kanatlarından daha da güzel, coşturucu, sevinçli, kanatlı sözler söylediler ormandaki karıncalara. Sonra da:</p>
		<p>“Şöyle, hepimiz ormanın ortasına toplanalım, konuşacaklarımız var. Fillerin bizi öldürmelerini, ülkelerimizi yakıp yıkmalarını sultan şimdilik durdurdu. Bize ağır koşulları var, eğer yerine getirmezsek, yeryüzünde hiçbir karınca kalmayacak, soyu kuruyacak karıncaların.”</p>
		<p>Karıncaların sevinçleri kursaklarında kalıp ormanın ortasındaki bir ova kadar geniş alana toplandılar.</p>
		<p>Kuşların sırtlarındaki karıncalar yerlerinden inmeyerek, hem de alanda kaynaşan karınca denizinin üstünde dolaşarak filler sultanının isteklerini söylediler. Uzun bir süre alandaki hiçbir canlı yerinden kıpırdayamadı. Ortalık sessizlikten çın çın ötüyordu.</p>
		<p>“Evet,” dediler alanın üstünde dolaşan karıncalar, “ne diyorsunuz?”</p>
		<p>Hiçbir karınca başını kaldırıp da onların sorularına bir karşılık veremiyordu. Öteki karıncalarsa hüdhüd kuşlarının nakışlı kanatları üstünde alanı dolaşarak durmadan soruyorlardı, “ne diyorsunuz, ne diyorsunuz?”</p>
		<p>Birden karınca denizi sallandı, ortalığı bir gürültü, bir patırtı aldı. Gürültü öylesineydi ki filler sultanı bile bu gök patlaması gibi gürültüyü oturduğu yerden duyup kulak kabarttı.</p>
		<p>Epeyi bir süre önce karıncalar ülkesinden sultanın yanına gelmiş bulunan filler komutanı:</p>
		<p>“Sultanım,” dedi, “karıncalar hep bir araya gelmişler, ormanın içinde tartışıyorlar, bu gürültü odur.”</p>
		<p>Sultan güldü:</p>
		<p>“Tartışsınlar bakalım, sonunda benim sarayı yapacaklar, istediklerimi de yerine getirecekler. Daha da, daha da çok şey yaptıracağım onlara,” diye sevindi.</p>
		<p>Karıncalar da orada, ormanın ortasındaki alanda yemeden, içmeden, uyumadan üç gün üç gece tartıştılar, konuyu didik didik ettiler. Hiçbir umarları olmadığını anladılar, ya sultanın dediklerini yerine getirecekler, ya da toptan öldürüleceklerdi. Filler güçlüydü, büyüktü, bir tek fil belki milyarlarca karınca büyüklüğündeydi. Onlara nasıl karşı çıkabilirler, nasıl isteklerini yerine getirmeyebilirlerdi!</p>
		<p><span epub:type="pagebreak" id="page30" title="30"/>Yalnız tuhaf kılıklı bir karınca birkaç sözü diline pelesenk etmişti, sorup duruyordu:</p>
		<p>“Hiçbir umarımız, hiçbir, hiçbir umarımız yok mu? Fillere karşı savaşacak hiçbir gücümüz yok mu?”</p>
		<p>Ulu alandaki karıncalar denizi susuyor, kaynaşmayı, dalgalanmayı durduruyor düşünüyor, düşünüyor, sonra da hep bir ağızdan bağırıyorlardı:</p>
		<p>“Hiçbir umarımız yok, hiçbir umarımız yok...”</p>
		<p>Filler sultanı sevinçle, karıncaların bu umutsuzluk çığlığını da duyuyordu.</p>
		<p>Tuhaf kılıklı karınca sonunda kuşun kanadından aşağıya seslendi:</p>
		<p>“Kardeşler,” dedi, “bu iş bizim başımıza nasıl olsa gelecekti. Biz uzun yıllar çalışkanlığımız, mutluluğumuz, mutlu ülkelerimizle övünmekten başka bir şey yapmadık. Böyle mutlu yaşarken, başımıza gelecek böyle bir bela için hiçbir önlem düşünmedik. Oysaki çok vaktimiz oldu, yan gelip yattığımız günler oldu, başımıza gelecek belalara karşı önlemler düşünebilirdik, sellere, yağmurlara, dolulara, karlara, depremlere karşı nasıl önlemler düşünmüşsek, fillere karşı da bir umarını bulabilirdik, olmadı, işte köle, işte tutsak olduk.”</p>
		<p>“Tutsak olduk,” diye inledi koskoca alan.</p>
		<p>“Bundan böyle dünyanın sonuna kadar tutsağı olacağız fillerin.”</p>
		<p>“Bundan böyle biz çalışacağız, fillere vereceğiz.”</p>
		<p>“Bundan böyle saraylar, tapınaklar, gömüt anıtlar yapacağız fillere.”</p>
		<p>“Bundan böyle inciler, elmaslar, yakutlar, yeşimler, zümrütler taşıyacağız fillere...”</p>
		<figure class="ltl2">
			<img alt="s-39" src="image/s-39.png"/>
		</figure>
		<p><span epub:type="pagebreak" id="page31" title="31"/>“Bundan böyle bütün yeryüzünün, yeraltının hazinelerini taşıyacağız fillere.”</p>
		<p>“Bundan böyle kuşsütü bile eksik olmayacak sofrasından fillerin...”</p>
		<p>“Biz kazanacağız onlar yiyecek.”</p>
		<p>“Biz çalışıp yoksul olacağız, onlar yan gelip yatacak, zengin olacaklar.”</p>
		<p>Uzun, umutsuz bir ağıt, buradan taaa dünyanın öteki ucuna kadar yayılıyordu dalga dalga...</p>
		<p>“Ölmek bundan daha iyi,” diye bağırdı bir bölük karınca.</p>
		<p>“Bunun bir umarı olmalı,” diye inatla diretti tuhaf kılıklı karınca.</p>
		<p>“Hiçbir umarımız yok,” diye bağırdı karıncalar denizi. “Bak kendine, bak kılığına kıyafetine. Bak duman olmuş haline... Hiç görmedin mi kendini sen, tepeden tırnağa kan içindesin.”</p>
		<p>“Üç bacağımı, bıyıklarımı, sakalımı birden kopardı filler,” dedi tuhaf kılıklı karınca.</p>
		<p>“İn aşağı da senin yaranı sarayım,” dedi atlı karıncaların en yaşlısı. “Tuhaf karınca, bana öyle geliyor ki, sen bize gerekli olacaksın sonunda. İn de yaranı iyi edeyim.”</p>
		<p>Ulukepez onu hemen aşağı indirdi:</p>
		<p>“Alın,” dedi, “şu akıllı karıncanızı da ne yaparsanız yapın ama, sultana gidip de hemen haber vermezsek şu ormanı baştan ayağa yakar da, dünyada bir tek karınca koymaz, elinizi çabuk tutun.”</p>
		<p>Yaşlı atlı karınca tuhaf kılıklının kopmuş ayaklarının yerini merhemledikten sora kulağına eğildi:</p>
		<p>“Ey tuhaf karınca, sen kimsin?” diye sordu.</p>
		<p>“Ben,” dedi tuhaf karınca, ürküntüyle sağına soluna bakındı, “ben kırmızı sakalın çırağıyım, en akıllımız, en yiğidimiz odur.”</p>
		<p>“O nerede?” diye coşkuyla sordu atlı karınca.</p>
		<p>“O kaçtı,” dedi tuhaf karınca. “Ölmedi. Kuşun kanadındaydı, oradan aşağıya atladı da kaçtı saklandı, ölmedi.”</p>
		<p>“İyi,” dedi atlı karınca... “İyi. Kırmızı sakal yaşasın da... O bize gerek olacak. O benim arkadaşımdır. O yeryüzüne gelmiş en büyük, en usta demircidir. O öyle bir demircidir ki, demirden karınca yapar da, sonra da o yaptığı karıncaya can verir. <span epub:type="pagebreak" id="page32" title="32"/>Sonra o hem de yeryüzüne gelmiş en yürekli, akıllı, sevgi dolu, dost bir kişidir. O olmasa biz bu sarayı, anıtları, gömütleri, ambarları nasıl yapar, yıkılmış ülkelerimizi onun aklı, bilgisi olmadan nasıl onarırız? İyi ki ölmedi.”</p>
		<p>“Ölmedi,” dedi tuhaf kılıklı karınca. “Ah,” dedi sonra da, “Aaaah, nasıl düşünmedik başımıza gelecek bu fil belasını, kırmızı sakal nasıl düşünmedi? Şimdi ne yapacağız?”</p>
		<p>“Ne yapacağız?” dedi atlı karınca.</p>
		<p>Tuhaf kılıklı karınca yayına basılmış gibi birden ayağa fırladı, kopmuş ayağına aldırmadan sıçradı hüdhüd kuşunun kanadına bindi, teleklere bir iyice yapıştı:</p>
		<p>“Aman çabuk olalım hüdhüd kardeş neredeyse karanlık kavuşacak, amanın ha, bir daha kızdırırsak filler sultanını, yeryüzünde hiçbir karınca bırakmaz, kökümüzü keser, soyumuzu kurutur. Çabuk yetişelim de onun isteklerini yerine getireceğimizi söyleyelim. Söyleyelim de şu fillerini, şu somut yıkımları ülkemizden hemen çeksin.”</p>
		<p>Onun bu sözleri üstüne hüdhüdler havalandılar, az sonra da filler sultanının yanına vardılar.</p>
		<p>Tuhaf kılıklı karınca söz aldı:</p>
		<p>“Sultanımız,” dedi, “sana muştuların en güzelini getirdim, karıncalar sana dünyanın şimdiye kadar görmediği bir saray yapacaklar. Başka da ne istersen hepsi yerine getirilecek. Senin <span epub:type="pagebreak" id="page33" title="33"/>tebalığını kabul ettik. Senin teban olmak karınca ulusu için onurdur.”</p>
		<figure class="center">
			<img alt="s-41" src="image/s-41.png"/>
		</figure>
		<p>Filler sultanı göbeğini tuta tuta sevincinden bir güldü, bir güldü, gülmesinden dağlar, ormanlar, karıncalar ülkesi uzun bir süre sallandı.</p>
		<p>“Sen kimsin?” diye sordu tuhaf kılıklıya. “Sen kimsin ki, ey akıllı elçi, sen kimsin ki? Sen öyle akıllı bir elçisin ki, eğer bu kadar küçük olmasaydın da sana elim ulaşabilseydi senin omuzlarını okşar, seni kutsardım. Sana armağanlar vermek, seni yüceltmek, seni onurlandırmak, seni bir fil yapmak isterdim.” </p>
		<p>Tuhaf kılıklı karınca:</p>
		<p>“Bana tuhaf karınca derler,” dedi. “İşte öyle bir karıncayım, hiçbir özelliğim yok.”</p>
		<p>“Tuhaf,” dedi filler sultanı.</p>
		<p>“Yaaa, tuhaf,” diye gülerek karşılık verdi tuhaf karınca. “Herkes bana tuhaf karınca diye söyler dememiş miydim az önce, sultanımız?” </p>
		<p>Gene:</p>
		<p>“Tuhaf,” diye söylendi filler sultanı. “Hiçbir özelliğin yok mu senin?”</p>
		<p>“Yok,” dedi tuhaf karınca. “Tuhaflıktan başka.” </p>
		<p>“İşte buna çok sevindim,” dedi filler sultanı. “Demek, yeni tebalarım olan karıncaların hiç özelliği olmayanı sensin... Ya özelliği olanları kim?”</p>
		<p>“Sağ olasın, var olasın,” dedi tuhaf karınca. “Benim bir tek özelliğim var, o da tuhaflığım, sultanımız.”</p>
		<p>Filler sultanı azıcık düşündükten sonra:</p>
		<p>“Bundan böyle karıncalarla aramda elçi sen olacaksın,” diye buyurdu ona.</p>
		<p>“Yapamam,” dedi tuhaf karınca, “yapamam sultanımız. Ben sakat bir karıncayım, hem de çok yaşlı. Bundan sonra artık yerimden kalkamam.”</p>
		<p>“Neyin var, neren sakat, ne oldu sana?” diye sordu filler sultanı.</p>
		<p>“Filler ülkemizi yıkarlarken, benim de ayaklarımı kopardılar kökünden, sultanımız. Atlı karınca yaralarımı az önce sardı da, kan yitirmem durdu da şimdilik ölümden kurtuldum.”</p>
		<p><span epub:type="pagebreak" id="page34" title="34"/>“Vah vah, vaaah, buna çok üzüldüm,” dedi filler sultanı. “Öyleyse sen kendi yerine, senin gibi dirayetli, akıllı bir karınca bulacaksın. Neden ki dersen, ben bir yanlışlık yüzünden yeryüzündeki tekmil karıncaları öldürmek istemiyorum. Karıncalar bundan böyle bizim gözbebeğimizdir. Biz filler karınca sevgisiyle dolu bir ulusuz. Karıncalar artık bizim gözümüzün bebeğidir. Allah bize yardım etti de biz bu karıncaları bulduk. Bundan sonra bu dünyada bizlere yok yok. İşte bu yüzden sayın tuhaf karınca, bana akıllı bir karınca bulacaksın ki, elçilik ödevini bilerek yerine getire.”</p>
		<p>“Baş üstüne sultanım,” dedi tuhaf karınca, daha tuhaflaşarak. “Allahaısmarladık sultanımız.”</p>
		<p>Sultan:</p>
		<p>“Güle güle akıllı karınca kardeşim,” dedi ona. “Çok da tuhafsın ama... Güle güle git karıncalar aslanı. Karıncalara da söyle ki, yarından tezi yok hemen sarayımın yapımına başlasınlar. Ben bundan böyle sırça saraysız edemem. Ben bundan böyle dünyanın en iri yaratıkları fillerin sultanı olduğum kadar, dünyanın en kalabalık ulusu karıncaların da sultanıyım.”</p>
		<p>Hemen arka ayakları üstüne dikildi, ön ayaklarını, hortumunu sallayarak konuşmasını böyle sürdürdü:</p>
		<p>“Soylu karıncaların, büyük karıncaların, iri karıncaların sultanları hiç saraysız olur mu?”</p>
		<p>Bütün yaratıklar onun sesine irkildiler. O da konuştu konuştu, bağırdı, sevindi.</p>
		<p>“Soylu karıncalaaaar...”</p>
		<p>Öteki filler de hep bir ağızdan bağırdılar:</p>
		<p>“Soylu, güzel karıncalaaaaar...”</p>
		<p>Fillerin sevinç naraları dünyayı çınlatırken tuhaf kılıklı karınca hüdhüd kuşunun kanadında karıncalar ülkesine geldi, geldi ki ne görsün, karıncalar hemen işe koyulmuşlar ülkeyi onarıp dururlar.</p>
		<p>Ulukepez geldi demirciler çarşısının önüne kondu, ağır ağır kuşun kanadından aşağı indi tuhaf kılıklı karınca, arkasından da öteki karıncalar yere ayak bastılar. Onlar toprağa ayak basar basmaz kentteki karıncalar yörelerini alıp:</p>
		<p>“Ne var ne yok? Ne haber, ey tuhaf kardeş?” Umutla, merakla sordular.</p>
		<figure class="center">
			<img alt="s-45" src="image/s-45.png"/>
		</figure>
		<p><span epub:type="pagebreak" id="page35" title="35"/>Tuhaf karınca:</p>
		<p>“Ne olacak,” diye karşılık verdi. “Biz öldük, karınca ulusu bitti artık. Tarih boyunca tutsak olmamış ulusumuz, fillerin tutsağı oldu. Köle olduk, köle. Aklım, yüreğim diyor ki bana, keşki filler sultanının koşullarını kabul etmeseydik, diyor... Etmeseydik de filler hepimizi öldürseydi. Artık kıyamete kadar tutsak, köle yaşayacağız. Kırmızı sakallı karınca da yok artık. Kuşun kanadından atladı da başını aldı gitti. Belki de ölmüştür. Belki de tutsaklığa dayanamayıp kahrından kendini öldürmüştür.”</p>
		<p>“Kırmızı sakallı ölmemiştir,” diye bağırdılar hep bir ağızdan karıncalar.</p>
		<p>“O ölmez.”</p>
		<p>“İnşallah,” diyen tuhaf karınca daha da tuhaflaştı. “Kıyamete kadar fillerin kölesi olarak yaşamak... Böylesi yaşam yaşamaya değer mi?”</p>
		<p><span epub:type="pagebreak" id="page36" title="36"/>“Değer, yaşamak her şeye değer,” dediler karıncalar. “Ölüm umutsuzluktur, oysaki en kötü yaşamda bile her gün umut güneş çiçeği gibi açar.”</p>
		<p>“Dünya tatlı,” dedi en yaşlı karınca. “Tuhaf karınca, tuhaf karınca,” dedi sonra da... “Bak, üç ayağın, sakalın, bıyığın, bir gözün, kulağın, burnun, her şeyin kopmuş, dımdızlak kalmışsın ortada, sen kendini niçin öldürmüyorsun? Yaşamak tatlı değil mi, tuhaf oğlu tuhaf karınca? Umutsuz köpek. O umutsuzluğu sana filler mi öğretti?”</p>
		<p>“Ben diyorum ki,” diye gürledi tuhaf karınca, “tutsaklık ölümden zordur, diyorum. Sizse bana çatıyorsunuz. Umutsuzluk bunun neresinde?”</p>
		<p>“Umutsuzluk ölmekte,” dedi yaşlı karınca... “Öldüreceğimize kendimizi, savaşa savaşa ölürüz.”</p>
		<p>“Ben de bunu diyorum işte,” dedi tuhaf karınca. “Fillerden kurtulmanın bir umarını bulmalıyız öyleyse.”</p>
		<p>“Dur hele, sabırlı ol,” dedi yaşlı karınca.</p>
		<p>“Fillerin elinden kurtulmanın ne gibi bir umarı olurmuş?” diye homurdandılar bütün karıncalar.</p>
		<p>“Bir umar aramak, toptan ölmekten daha iyidir,” dedi yaşlı karınca. “Fillerin elinden ben de kurtulabilmenin bir umarını göremiyorum ama...”</p>
		<p>“Olmalı,” diye bağırdı genç bir karınca. “Elbet bir yolu olacak, olmalı, kıyamete kadar karınca ulusu fillerin de olsa tutsağı olmamalı, olamaz.”</p>
		<p>“Olamaz!” diye bağırdı tepeden tırnağa bütün ülkeler.</p>
		<p>“Durun, usul usul, böyle bağırmayın,” dedi tuhaf karınca ürkerek.</p>
		<p>“Bu sözlerimizi filler bir duyarlarsa...”</p>
		<p>“Fillerin kulakları sağır, bizim seslerimizi duymazlar,” diye bağırdı bütün ülke.</p>
		<p>“Hüdhüd kuşları onlara söylerler,” diye karıncaları uyardı tuhaf karınca. “‘Hüdhüdler buyruğuna girdiler fillerin. Ne konuştuğumuzu hiç kimse duymamalı...”</p>
		<p>“Duymamalı,” diye bağırdı tekmil ülkelerdeki karıncalar.</p>
		<figure class="right">
			<img alt="s-48" src="image/s-48.png"/>
		</figure>
		<p>“Kurtuluşa kadar, kurtuluşa kadar, kurtuluşa kadar...” diye biribirlerinin kulağına söylediler bütün karıncalar. Bir anda, <span epub:type="pagebreak" id="page37" title="37"/>“kurtuluşa kadar” sözleri bütün ülkeleri dolandı tuhaf karıncaya geri geldi.</p>
		<p>Tuhaf karıncayla filler sultanından gelmiş öteki karıncalar hemen kenti onarmakta olan öteki arkadaşlarına yardıma koştular.</p>
		<p>Kırk gün kırk gecede, uğraşıp çalışarak başkenti onardılar. Sonra da tüm ülkenin onarımına geçtiler. Az bir sürede ülke de onarıldı. Bir yandan da filler sultanının sarayı yükseliyordu, ulu dağın doruğunda. Öteki yıkılmış ülkeler de yaralarını sardılar bir süre sonra...</p>
		<p>Ve karıncalar durmadan fillerden kurtulmanın yollarını araştırıyorlar, burada söylenen akıllı bir söz bir anda fısıltı halinde, bütün ülkeleri dolaşıp geri geliyordu.</p>
		<p>Filler çok büyük, karıncalar çok küçüktü. Ama ne kadar, ne kadar da küçücüktüler...</p>
		<p>Filler çok büyüktü ama, kıyamete kadar da böyle tutsak, böyle fillere kul olaraktan çalışamazdı ya karıncalar ulusu! Bunun bir sonu olmalıydı, olacaktı.</p>
		<p>Ne zaman bir yılgınlık, bir umutsuzluk çökse karıncaların üstüne, hemen anında ona karşı bir umut sözü bir ışık gibi yayılıyordu karınca ülkelerine... Ekmeksiz, susuz, havasız yaşayabilirlerdi de karıncalar, umutsuz yaşayamazlardı.</p>
		<p>Ve bunun için de bu beladan kurtulmak için de yediden yetmişe kadar tekmil karıncalar ülkesi düşünüyordu. Biliyorlardı ki, akıl akıldan üstündür ta göğe kadar.</p>
		<p>Filler çok güçlü yaratıklardır, ama akıl onlardan da çok daha güçlüdür. Küçük karıncaların aklı, büyük tanrısal filleri yenebilmeliydi.</p>
	</section>
</body>
</html>