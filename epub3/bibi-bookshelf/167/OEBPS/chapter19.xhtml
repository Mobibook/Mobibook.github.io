<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>19</h1>
			<p>Artık ilkokul beşinci sınıftaydım. Minik kardeşimizin doğumu, hayatımıza ferahlık taşıyan bir esinti getirmişti. Uslu, güler yüzlü bir bebekti ve ben, onunla ilgilenmekten hoşlanıyordum; ağabeyim ise cana kastetme konusunda yeni deneyler yaparak yaratıcılığının sınırlarını zorluyordu. En sevdiği şey, bebeğin pusetini yokuş aşağı bir kaldırımda serbest bırakmaktı; hareket halindeki nesnelerin dinamiğinde ivmenin önemini ölçmeye çalışıyordu. Önce puseti bırakıyor sonra devrilmeden, parçalanmadan yakalamak için aşağı koşuyordu. </p>
			<p>Annem, Wú Wéi ilkesinin binlerce soluğunun kesinlikle ele geçirilemeyeceğini artık idrak etmişti ve bu nedenle yapabileceği tek şeyi yaptı: Kolları sıvadı ve iş aramaya girişti. Yaratıcı bir zekâsı vardı ve resimle, optik sanatlarla ilgilendiği yıllar içinde çizim alanında belli bir beceri de geliştirmişti. </p>
			<p>Böylece ilk işinde grafiker olarak çalışmaya başladı. </p>
		<div class="margin-top html5_section">
			<p>İlkokulun beşinci sınıfını beklenmedik hafiflikle geçen bir yıl olarak anımsıyorum: Yeni doğan bebek evi neşelendiriyordu, annem nihayet çalışıyordu, erişkinlik yani özgürlük çağım da pek uzak görünmemeye başlamıştı. İlkokul, benim için gerçekten ağır bir boyunduruk oluşturmuş, bakışlarımı daimi olarak aşağıda tutmamı gerektirmişti. </p>
			<p>Aslan Asker Şvayk’la aynı ruha sahip olduğumdan hep en kusursuz biçimde davranmaya çalışmışımdır: İşe yaramalıyım, çalışkan olmalıyım, üzerimde bulunan kişinin hayranlığını ve övgüsünü kazanmalıyım diye uğraşırdım; ama işler hep arzu ettiğimin ters yönünde gelişirdi. Öğretmen soru sorduğunda yanıtı çoğunlukla bilirdim; elimi kaldırıp, sabırsızlıkla iskemlemin üzerinde hoplayarak, “Biliyorum, ben biliyorum Öğretmen Hanım!” diyebilirdim. Oysa yanıtı içimden yineler, çok basit olduğunu düşünerek harekete geçmezdim. </p>
			<p>“Yanıt şu olsa güzel olurdu,” diye düşünürdüm ama belli ki böyle değil; “sadece yanıtın görünümü; bizi kandırmak için özellikle kurulmuş bir tuzak ya da gerçek yanıtı aramaya giden yolun başlangıç noktası,” derdim kendi kendime. </p>
			<p>Kız arkadaşlarım o simli sesleriyle yanıtları verirken, ben zihnimin kıvrımlarında gezinir, bu sorunun oltasına takılabilecek başka olası yanıtları düşünürdüm.</p>
			<p><em>Tek Ses İçin </em>kitabımdaki “Öyle Bir Çocukluk” adlı öykümde, kahraman banyo küvetine dolan suyla ilgili bir aritmetik problemi çözmek zorundadır; küveti dolduracak suyu belirlenmiş hesaplarla keşfetmek yerine anlatıcı, banyonun tavanının çöktüğünü, üst kattaki kiracının küvete düştüğünü, suyu bir anda taşırdığını ve problemin çözümünü engellediğini hayal eder. Arkhimedes ilkesini sezgisel olarak başka bir biçimde ifade ederken, genç kahraman, çözmesi gereken başka bir sorunla yüz yüze gelmiştir: Komşunun cansız bedenini küvetten nasıl çıkaracaktır? </p>
			<p>İşte böyle bir kafayla, okulun her günü tırmanılacak bir Everest Dağı’na, korkunç kızıl karıncalardan sakınarak aşılacak bir Kalahari Çölü’ne dönüşüyordu. Sorulan soruya ender olarak atlamaya cesaret edebildiğimde de paraşütü açılmayan paraşütçü durumuna düşüyordum. </p>
			<p>Hatırlıyorum, bir keresinde, günlerden beri anlamını merak ettiğim bir soru zihnimi işgal ettiğinden, öğretmenimiz, “Bir sorunuz var mı?” deyince hemen parmak kaldırmış, sıramın yanında ayağa kalkmış ve sözcükleri özenle seçerek şöyle demiştim: “Öğretmen Hanım, iğdiş etmek ne demektir?”</p>
			<p>Bu nedenle ilkokuldan mezun olmam –avlusu bizi havaya uçurabilecek mayınlarla ve bombalarla dolu o kasvetli kırmızı tuğla binayı terk etmem– beni çok uzun süre hapsetmiş olan cezaevinden nihayet kurtulmam anlamını taşıyordu. </p>
		</div>
		<div class="margin-top html5_section">
			<p>Ortaokul çok uzak değildi ve bana hayaller kurduran bir adı vardı: Campi Elisi. Elysion Çayırları’nın<a class="si-noteref epub-type_noteref" href="#f17" id="ref_f17">17</a> ne olduğundan tamamen habersiz olduğumdan, okulun adını yanlış yazdıklarını düşünüyordum; doğrusu Peygamberçiçeği Bahçeleri (<em>Campi di fiordalisi)</em> olmalıydı. Peygamberçiçeğini çok severdim –hâlâ çok severim– ve bu nedenle bu adı taşıyan bir okulda okuma fikri bende umulmadık bir hafiflik duygusu yaratıyordu.</p>
			<p>Yeni okulumu konuk eden yapı da kırmızı tuğla örülüydü; Amerikan himayesi döneminde inşa edilmişti ve beyaz çerçeveli pencereleriyle, kiremitli çatısıyla, ağaçları ve iç bahçeleriyle bir mutluluk vahası olarak hayal ettiğim Amerika Birleşik Devletleri’nden buraya uçup gelmiş gibiydi. </p>
			<p>Peygamberçiçeği Bahçeleri Okulu’nun öğretmenleri ezelden güler yüzlü olmalıydı; onların mutluluğunun kuşkusuz biz öğrencilere de yansıyacağından emindim. Okula varmak için eski okulumun yönünde ilerleyecek ama birkaç metre öncesinden yan sokağa saparak yokuş aşağı yürüyecektim; yolun sonunda uzaktan deniz ve tersanenin vinçleri görünürdü. Birkaç dönemeçten sonra, toprağı eşelenmiş, bakımsız bölgeden geçecek ve –bugün apartmanlarla dolu– mutluluk vahama varacaktım. </p>
			<p>İlkokulda kullandığım okul çantamı terk ederek, kitaplarımı lastik bir kayışa sararak taşıyacak olmam da değişimi onaylayan işaretlerden biriydi; beni erişkinliğe ulaştıracak yolda yeni bir hafiflikle daha tanışmıştım. </p>
			<p>Aylardan beri yokuştaki o iki dönemeç, zihnime takılıp kalmıştı. Bir şeyi yapmayı hayal etmenin, sonra gerçekten yapabilmenin prelüdü sayılamayacağını henüz bilemeyecek kadar küçüktüm. </p>
			<p>Kaderin, daimi olarak arzularımızı ve hayallerimizi gözetlediğini, onun dönemeçlerinin bizim dönemeçlerimizle aynı olmadığını, iki dönemeç arasında bizim iyiliğimizin olasılıkla onun en son düşüncesi olduğunu henüz bilmiyordum. O güne kadar varoluş akışında ritmik bir devamlılık olduğuna inanırdım – okul günleri, tatil günleri, babaanneye gidilen cumartesiler, anneanneye gidilen pazarlar, bütün ailenin büyük ninemde toplandığı Noel, Paskalya, kışın paten kaymaya, yazın Ausonia Plajı’na, Grignano’ya, Sistiana’ya, hiç olmadı Ambria Bela adlı eski tekneyle Grado’ya gidilen yaz öğleden sonraları zamanın ritminde sağlam bir belkemiği oluşturuyorlardı; bunlar anne ve babamın bütün deliliklerini, beceriksizliklerini, kargaşalarını barındırıyor ya da bastırıyordu. </p>
			<p>Peygamberçiçekleriyle çevrili Elysion Çayırları’nı mutluluk içinde hayal ederken kulaklarımda da beni ay-ayları ve bukalemunları inceleyeceğim Madagaskar’a götürecek teknenin yelkenlerinin hışırtısı yankılanırken kaderin çarpışan otomobillerde olduğu gibi direksiyonu hızla çevireceğini henüz bilmiyordum. </p>
			<p>Her şey akşam yemeği davetleriyle başladı.</p>
			<p>Ben ve ağabeyim, bu yemeklere elbette davetli değildik. Biz pijamalarımızı giymiş olarak erkenden yiyor, <em>Carosello</em> programından sonra erkenden yatıyorduk. İşte o zaman annemin işten tanıdığı o kişi geliyor ve annemle mutfakta yemek yiyordu. Kalın, çatlak, sevimsiz meyhaneci diye tanımlamaktan kaçınmayacağım bir ses tonu vardı. </p>
			<p>Işığın geç saatlere kadar yanık kaldığını, üç çocuklu bir ev için alışılmadık sayılacak o gürültünün odalarımızı şiddetle işgal ettiğini hâlâ hatırlıyorum. Uyandığımızda evimiz, evimize benzemez; âlem yapılmış bir çıkmaz sokak köşesini andırırdı. Dört bir yana dağılmış kadehler ve şişeler, iğrenç bir dumanın sardığı mutfak ve tepeleme izmarit dolu küllüklerden bütün eve yayılmış pis bir koku olurdu. Okula gitmeye hazırlanırken midemin bulantısını bastırmaya çalışırdım. </p>
			<p>Bir akşam yemeği. İki akşam yemeği. On-yirmi akşam yemeği. Davetler arttıkça huzursuzluğumun arttığını hissediyordum. Ve benim için huzursuzluk, beraberinde sorularla gelirdi. Bunlar normal bir çocuğun, normal bir durumda soracağı kendiliğinden gelen, anlık sorular değildi; her şeyden çok Bayan B’nin nefret dolu, buz gibi bakan gözleriyle karşılaşmak beni çok korkutuyordu. </p>
			<p>Gene de dilimi tutamıyordum ve benim sorular Carso Nehri’nin akışına dönüşüyordu: Boğazlarda derinleşiyor, yerin altından uğuldayarak akıyor, daha alçak bir düzeye şelale yaparak çağlıyor ve aşağıda yağmur sularına karışıp yok oluyor ve sonra hiç belli etmeden ansızın yüzeye çıkıp denetimsizce akmaya başlıyorlardı. </p>
			<p>İşte, bir akşam, ben pijamamı giymiş ve Bayan B kim bilir kaçıncı yemek davetini hazırlarken mutfağa girdim ve şöyle dedim: “Umarım Bay X, gitmeden sana hesabı öder.”</p>
			<p>Hayatımızın ana teması parasızlık, biz çocuklar da bunun nedenleri olarak görüldüğümüzden, bu soruyu büyük dikkatle tasarlamıştım. Annemin her akşam nefis yemekler hazırladığını gördüğüm –bu alışılmadık bir durumdu; çünkü biz her akşam, içine bir dilim jambon didilmiş patates püresi ya da kuru bezelye çorbası yiyorduk– ve evimiz giderek meyhaneye çevrildiğinden mantıklı sonuca varmak bana doğru görünmüştü...</p>
			<p>Annem, lokantacı olarak yeni bir işe giriştiyse bunun parasını kazanması yerinde olurdu; yoksa bütün bu uğraş, bu gürültü, bu havayı zehirleyen sigara kokusu neye yarıyordu?</p>
			<p>Ben daha “öder” sözcüğünü telaffuz etmeyi bitirmemiştim ki ne kadar trajik bir hata yapmış olduğumu fark ettim. Suların uzun uzun arınarak ve çökerek akma süreci hiçbir işe yaramamıştı. Ağustos sıcağında fundalığa düşen kıvılcımlar misali benim sözlerim, her şeyden çok korktuğum o kül edici bakışların alev almasına neden oldu. Bayan B’nin bize karşı beslediği duygular hiç de iyi niyetli değildi ve yalnız olduğumuzda bunları sergilemekten kaçınmıyordu. Bu bakışlarda buz vardı, ateş vardı; bu buz ve ateş karışarak yepyeni bir güç oluşturuyordu ve her şeyi tutuşturmaya kâdirdi.</p>
			<p>Daha ağzımdan “r” harfi çıkmamıştı ki eli bir kartal pençesi gibi kolumu yakaladı, tırnakları kemiğime kadar battı ve beni sertçe sarsarak bağırdı: “Benim hayatıma burnunu sokmana asla izin vermeyeceğim! ASLA! ASLAAAA!” Sonra beni şiddetle mutfağın dışına fırlattı.</p>
			<p>O “Asla!” sivri çakıllardan, çelikten, kırık camlardan, dikenli tellerden oluşuyordu. O “Asla!” bir engeldi, bir silahtı, hayatını ebediyen koruma adına yerleştirilmiş bir barikattı.</p>
			<p>Bu arada Monsignor Milioni, şehrin en iyi otellerinden birine yerleşmiş, belgeleri hazırlıyor, notlar alıyor, tanıklarla görüşüyor, büyükbabamın hesabına onlara şehir merkezinin en lüks lokantalarında balık ısmarlıyordu. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f17"><a class="si-backref" href="#ref_f17">17</a>. Yunan mitolojisinde, tanrıların kutsadığı kahramanların ölümden sonra gönderildiği yer. (Y.N.)</div>
  </div>
  </body>
</html>