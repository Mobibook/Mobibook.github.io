<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>32</h1>
			<p>Bu kitapta adını andığım insanların pek çoğu artık bu dünyada değiller.</p>
			<p>İlk giden babam oldu. Geçen zamanla birlikte giderek daha yalnız ve tuhaf bir hayat sürmeye başlamıştı. Onun Darwinci inanışına katılmadığım için, açık bıraktığı bütün kapılardan sızarak onunla ilgilendim. Roma’da yaşadığım sürece belli aralıklarla birlikte yemek yedik, ben kıra taşınınca o beni görmek için gelip gitti. </p>
			<p>Son yıllarda Pomezia semtinde çalışıyordu ve oraya bir <em>üstü açıkla</em> değil, üçüncü el bir arabayla gidiyordu. Altmış beş yaşında emekli olunca kutlama için bana geldi. Ona bir pipo armağan ettim; bir çocuk gibi sevindi: pipoyu elinde evirip çevirip şöyle dedi: “Hayatımda hiç hediye almamıştım!”</p>
			<p>“Artık pek çok avantajdan yararlanacağım,” deyip duruyordu. “ Sinemada, trenlerde, otobüslerde indirimli bilet alacağım.” Önünde uzanan dönemi altın çağ gibi görüyordu. </p>
			<p>Roma’ya dönünce pasosunu aldı ve sabahtan akşama kadar otobüs tepesinde şehri dolaşmaya başladı. Bazen beni arıyor, “Bütün gün bir şoför tarafından gezdirilmek ne büyük bir lüksmüş, bir bilsen,” diyordu. Romalı arkadaşlarım beni arıyor ve şöyle diyorlardı: “Babanı Tiburtina’da... Portuense’de... Nomentana’da... Prati’de... Cinquecento Meydanı’nda gördüm...” “Ne yapıyordu?” diye soruyordum bunun üzerine. “Hiç,” diyorlardı, “Yürüyordu... Pencereden dışarı bakıyordu... Bir bankta oturuyordu.”</p>
			<p>Kimi zaman Bermuda Şeytan Üçgeni’ne düşmüşçesine radarın dışına çıkıyordu. Ev telefonunun fişini çekiyor, ceptelefonu da kullanmadığından ulaşılmaz oluyordu.</p>
			<p>“Babam gibi yetmiş yaşında öleceğim,” diyordu sık sık “ama belli olmaz, belki daha önce intihar ederim.”</p>
			<p><em>Yüreğimin Sesini Dinle </em>kitabımın yaşlı ve yalnız profesörünü yazarken ondan esinlenmiştim. </p>
			<p>Bir zamanlar sahip olduğu arkadaşlarıyla ilişkisini korumamıştı ve sanırım artık “kadın” dosyasını da rafa kaldırmıştı. Tahmin etmesi giderek güçleşen düşüncelerine gömülmüş durumdaydı; yaşını kesinlikle göstermiyordu, neredeyse bir çocuğu andırıyordu; çevresinde olup biteni ilk kez görüyormuşçasına şaşırıyor, küçük şeylere gülüyordu. </p>
			<p>Kitaplarımın herhangi birini okuduğunu sanmıyorum; ama başarılı olduğum zaman benimle aynı soyadını taşıdığı için memnun olmuştu. Sanırım onu duygulandıran başarımdan ziyade, yazarlık haklarım sayesinde onun inancına sadakat göstermemdi; işyeri denen yerden mümkün olduğunca kaçmış olmamdan hoşnuttu. “Kimsenin seni kapana kıstırmasına, kapamasına izin verme,” derdi sürekli. “Hiçbiri beş para etmez.” Sözünü ettiği kişiler, ünlü bir dergide düzeltmenlik yaptığı için iyi tanıdığı gazetecilerdi. Özellikle tarih alanına meraklı, kültürlü bir insan olduğu için düzeltmesi gereken sayısız gramer hatası, onu deli ediyordu. </p>
			<p>1998 yılında kırda yaptırdığım gerçek anlamdaki ilk evimi kutlamak için onu davet ettiğimde sürekli ileri geri yürümekten ve, “Burada her şey olağanüstü derecede büyük,” demekten yorulmadı. Son yıllarda içinde yaşadığı daire sadece on beş metrekare olduğundan benim yüz altmış metrekarelik evim ona saray gibi görünmüş olmalıydı. Tek odalı evinden çıkartıldığı için ona, benimkinin yanında bir apartman dairesi almıştım ama orada oturmaya ömrü vefa etmedi.</p>
			<p>Kırdaki evimin taşları üzerinde en son o yılın ağustos ayında yürümüştü; kısa süre önce yetmiş yaşını kutlamıştı ve o günü ağabeyim ve kızlarıyla hep birlikte geçirmiştik. </p>
			<p>Yola çıkmak üzere otomobiline doğru yürürken ansızın bana dönerek şöyle dedi: “Yakında seninle konuşmalıyız; önemli bir konu bu.”</p>
			<p>Bu istek beni şaşırttı, kırk yıldır bana hiç bu şekilde hitap etmemişti. Ondan birkaç gün sonra bir dağ gezisine gidecektim, dönüşte arayacağımı söyledim.</p>
		<div class="margin-top html5_section">
			<p>Son yıllarda onun ölümünü defalarca gözümün önüne getirmeye çalıştım; onu ya otobüsün son durağında ya da bir banka yığılmış olarak, ayaklarının dibinde güvercinlerle bulacağımı sanırdım. Gazeteler için şahane bir haber olacaktı. “ Ünlü yazarın babası, evsizler gibi öldü.” “Onu yalnızlığına ve bakımsızlığa terk etmişti,” gibi anlamsız cümleler yazmaya pek teşne olduklarını biliyordum. </p>
			<p>Gerçekte o çok daha iyisini yapmayı başardı. </p>
			<p>Dağdan döndüğümde söz verdiğim üzere aradım ama yanıt vermedi. Bu sık sık karşılaştığım bir durumdu. Ertesi gün değişik saatlerde aradım ama durum değişmedi. Üçüncü gün ta iliklerimden gelen bir duyguyla ölmüş olduğunu anladım. </p>
			<p>Bunun üzerine Roma’da yaşayan bir arkadaşımı aradım. Ben kır evimde olduğumdan ondan gidip babamın arabasının garajda olup olmadığına bakmasını istedim. Araba duruyordu. Ama çalan zile yanıt vermemişti. Bunun üzerine itfaiyecileri aramasını rica ettim ve annemi aradım. “Sanırım babam gitti.” “Bana kesin bilgi ver,” diye yanıtladı beni, “çünkü arkadaşlarımla sinemaya gitmek üzereyim.”</p>
			<p>Başkente ulaşmak üzere arabama binerken biri beni aradı ve şöyle dedi: “Ölmüş ama doğal bir ölüm gibi durmuyor. Olasılıkla erotik bir buluşmada öldürülmüş.” Medyada egemen sırtlan ruhu için bundan daha iç gıcıklayıcı bir haber olur muydu? Otoyolda ilerlerken haberlerde şu sözler duyuluyordu: “Yazar Tamaro’nun evinde çıplak adam ölü bulundu.”</p>
			<p>Roma’ya vardığımda evinin önünde o kadar çok gazeteci ve kameraman vardı ki emniyet Clodio Meydanı’na beni alması için özel bir otomobil gönderdi. “Olay Yeri İnceleme, gerekli araştırmayı yapıyor,” dediler. “Onu çıplak, kan içinde, bir şişe şarap ve paramparça bir masanın yanında bulmuşlar”. </p>
			<p>Sözde suç mahallinde bir de tabanca vardı. </p>
			<p>Uzmanlarla birlikte flaşlardan oluşan duvarı aştım, apartmanın merdivenlerini tırmandım; nöbetçi savcı olarak çok sevdiğim arkadaşım Lucia’nın görev başında olduğunu görünce içim rahatladı. Bana hemen, “Merak etme, her şey benim kontrolümde,” dedi. </p>
		</div>
		<div class="margin-top html5_section">
			<p>İçeri girdim ve beyaz bir örtü altında yatan babamı gördüm; evin neredeyse tümünü kaplıyordu. Odada pek çok kişi vardı, milyonluk resmi çekmek için balkona tırmanmaya çalışanını bile gördüm; duygusal kitaplar yazarı âlem sırasında ölen babasının naaşı başında hıçkırıyor!</p>
			<p>Örtüyü kaldırmadım çünkü arkadaşım kimliğini onaylamıştı; bu nedenle onunla biraz yalnız kalmak istedim. Yanına bağdaş kurup oturdum ve ona baktım. Sadece tek bir eli ve saçları çarşafın altından çıkıyordu: saçları hâlâ siyah, ince, çocuk saçlarıydı; eli benimkiyle aynı, sadece biraz daha büyüktü. </p>
			<p>Gözlerimi kaldırdığımda duvardaki telefonun ahizesinin yerinden çıkarıldığını ve sarktığını gördüm; yardım istemek için telefona ulaşmak isterken düşmüştü. </p>
			<p>Bedeninden uzak olmayan bir yerde, olay yerinin de belirlemiş olduğu şekilde yere düşmüş bir kâğıt ve kalem vardı; ölmeden önce bir şey yazmak istemişti. Onu benim bulacağımı bildiğinden kesinlikle bana bir şey yazmak istemişti. Kâğıtta sadece düz bir çizgi vardı, herhangi bir şey olabilirdi tabi ama ben bilmem neden, orada bir B’nin çizgisini gördüm. “Bağışla”nın B’si. </p>
			<p>Uzun süre o sessizliğe gömülmüş olarak durduk; o ve ben yalnızdık.</p>
			<p>O anda aklıma son kez birlikte gittiğimiz yemeklerden biri geldi. “Biliyor musun,” diye itiraf etmişti o akşam, “bütün hayatım boyunca sevginin ne olduğunu anlamaya çalıştım ama başaramadım. Şimdi kendimi son derece yılgın hissediyorum.” Gözlerinin yaşardığını görerek tek söz etmedim ama babasının onu her görüşünde yinelediği söz geldi aklıma: “Ölmesi gereken sendin, Marisa değil!” Bunun üzerine artık sertleşmiş ve soğumuş o büyük eli, elime aldım, okşadım ve ona şöyle dedim: “Şimdi biliyorsun. Sevgi biz olacaktık, can verdiğin bu hayatlar.” </p>
			<p>Cenaze törenini, birkaç gün sonra yaşadığım küçük kasabada gizlice yaptık. Sadece o iki gün içinde ender görülecek biçimde sapıkça yayın yapan basından uzak durmak istedik. Basına göre, ünlü olduğumdan beri onu sefalete terk etmiştim. </p>
			<p>Elbette babamın öldürülmediği, siroz yüzünden iç kanama geçirdiği anlaşıldı. </p>
			<p>Annem, cenaze için Trieste’den geldi; kilisenin boş kalma olasılığı onu tedirgin ediyordu. “Bir köpek gibi yapayalnızdı,” diyordu, “kim gelir ki şimdi cenazesine? Korkunç bir hüzün olacak.”</p>
			<p>Oysa kilise doluydu; beni seven pek çok kişi oradaydı. Mezarlığa giden çınarlı yol boyunca tabutun peşi sıra yürürken küçük erkek kardeşim şöyle dedi: “Tabutunu takip ettiğim kişinin kim olduğu hakkında en ufak bir fikrim yok.”</p>
			<p>Birkaç gün sonra annem, zamanı gelince öteki kocalarından birinin değil, babamın yanına gömülmek istediğini söyledi. “Onun, çocuklarımın babası Giovanni’nin, hep sevmiş olduğum erkeğin yanında yatmak istiyorum.” </p>
		</div>
		<div class="margin-top html5_section">
			<p>Ne yazık ki anneannem öleli çok olmuştu. Ölüm onu 1992 yılında yakaladığında zihni sekiz yıldan beri Alzheimer tüneline girmişti.</p>
			<p>Aramızda bir anlaşma yapmıştık: kendi annesi ve arkadaşlarının çoğu gibi en azından yüz yaşına kadar ve sağlıklı yaşayacaktı; ama o bu anlaşmamıza ihanet etti. <em>Illmitz </em>dışında hiçbir kitabımı okuyamadı; nihayet bir kitabımı yayınlayabilmeyi başardığımı görüp sevinemedi; o gün geldiğinde, karanlıklar çoktan onu esir almıştı. </p>
			<p>O benim ruh ikizim, hayat yoldaşımdı; hastalık tüneli boyunca ona eşlik etmek varlığımın en yürek paralayıcı süreçlerinden biri oldu. </p>
		</div>
		<div class="margin-top html5_section">
			<p>Anneannemden yedi yaş büyük olan Letizia teyze hemen hemen aynı dönemde hayatını kaybetti. İlk kitabımın tanıtımı için bulunduğum Wolfsburg’un bir otelinde aldım o haberi. </p>
			<p>Onu son kez görmeye gittiğimde, vedalaşırken elime bir zarf tutuşturdu. Açmak için deniz kenarına inmeyi bekledim. O güzel yazısıyla, kurşunkalemle bazı dizeler yazmıştı. Ölemeyen, evlatlarının yanına dönememekten sabrı tükenmiş bitkin annenin sözleriydi bunlar. </p>
			<p>Gözyaşlarımı tutmaya çalışarak Miramare’ye kadar yürüdüm.</p>
			<p>Annem genetik ve karakter olarak uzun ömürlü olacağına inanırdı. Oysa günümüz için erken sayılabilecek bir yaşta –72 yaşındaydı– hayata veda ederek herkesi şaşırttı. Biz çocukları, onun bizi gömeceği inancıyla büyümüştük. Kaldı ki yüz yaşının eşiğinde ölen büyük ninem Dora, benim anneannem olan kızı onu ziyarete gittiğinde şöyle derdi: “Elsa, sen öldüğünde ne yapacağım bilmem...”</p>
			<p>Annemin olağanüstü gücünde bir süredir çatlaklar açılmıştı ve mantar ya da kınkanatlı böcekler yüzünden devrilen büyük ağaçlarda olduğu üzere bu çatlaklardan içeri sızan hastalık, onu çok yıpratıcı bir yılın sonunda aldı götürdü. </p>
			<p>Dul ve özellikle de büyükanne olmak onu son yıllarda biraz yumuşatmıştı. </p>
			<p>İki dulluk dönemi arasında yeniden görüşmeye başlamıştık. Annelik yapmak zorunda olmadığı zaman tatlı, eğlenceli, neşeli, komik bir insandı ve onun yanında insanın hiç canı sıkılmazdı.</p>
			<p>Bana küçüklüğümde uyguladığı davranış yüzünden ondan nefret etmem gerekirdi ama ben, o uzun ve sarp bağışlama yolunu seçtim. O öldükten sonra nefreti ne yapacaktım? Donmuş bir kıymık gibi ebediyen yüreğime saplanmış olarak kalacaktı. </p>
			<p>Nefret, mümkün olduğunca çabuk kurtulmak gereken bir zehirdir; çünkü onun içinden yeni bir hayatın can bulması olanaksızdır. </p>
			<p>Ayrıca anıların önemini bilen biri olarak anne yerine bir kara deliğe sahip olmanın hayatta kalmanın korkunç olacağını biliyordum; B,C,D,E hanımlar omzumdaki büyük boşluğu nasıl doldurabilirlerdi?</p>
			<p>Bu nedenle bir kez daha karanlıklara daldım, gidip Bayan A’yı aradım. Bıkıp usanmadan battaniyeler ören kadın neredeydi?</p>
		</div>
		<div class="margin-top html5_section">
			<p>Bilgece hayat, tekliği arayandır; annem ise ömrü boyunca çokluğun peşinden gitmekten başka bir şey yapmadı. Sanırım dönüm noktası, aile hayalinin yıkılması oldu; ondan sonra hepsi birbirinden daha mutsuz sayısız çehreye büründü.</p>
			<p>Yalnız kalıp, onunla ilgilenmeyi bilen –ama onun ilgi göstermesi gerekmeyen– kızı yanında olunca kalkanını indirdi. Birlikte unutulmaz iki gezi yaptık; İsrail’e ve Namibya’ya gittik. Yazları onu da yanımda kampa götürüyordum. Gıcırtılı branda yataklarda yatılan, kumun üzerinde yaşanan, konserve yiyecek yenen o hayata bayılmıştı. Belki de hayatında ilk kez kendini özgür hissediyordu. </p>
			<p>Bir gün deniz kenarındaki çamların altında dinlenişini seyrederken belki de o anda gerçekten mutlu olduğunu hissettim. Bir evlat, annesinin mutluluğundan başka neyi ister ki? </p>
			<p>Sanırım annem, onu hiç yargılamamış olduğum için bana minnettardı; yargılamadan uzak durmak onun içinde sevgiye uzanan minik bir delik açtı; bu onun sahip olmak isteyip başaramadığı bir tutumdu. </p>
			<p>Kırkıncı yaşımda bana, kucağındaki çocuğunu tutan annenin net bir biçimde görülebildiği cilalı bir ıhlamur kökü armağan etti. Hastalanmadan az önce de, üzerinde küçük bir kalp işlenmiş olan tahta bir kutuyu utangaçça elime tutuşturdu. Kutunun içindeki kartta şöyle yazıyordu: “Seni anlayamıyorum ama seni seviyorum.”</p>
			<p>Hastalığının son döneminde ona eşlik ettim ve ölüm ânında da yanında oldum; elinin birkaç saniye içinde sıcaktan soğuğa geçişini hissettim. Can vermekte olanların başuçlarında olabilmeyi büyük bir ayrıcalık sayıyorum. </p>
			<p>Sabahın beş buçuğuydu. Dışarıda hiddetli bir bora esiyordu, bora aynen benim doğduğum gün olduğu üzere kar ve buz yüklüydü. Pencereyi açtım, odaya yelin girmesine, onun çıkmasına izin verdim. Dışarıda tanyeri ağarırken, ben resmî hekimi beklerken bir keresinde bana yaptığı itirafı anımsadım: “Çocukken kendimi çok yalnız hissederdim. Bir gün bahçede bir nergis soğanı buldum, onunla arkadaş oldum; gündüz yanımdan ayırmıyor, gece yastığımın altına koyuyordum.” Hepimizin bağışlamaya, hepimizin merhamete ihtiyacı vardır. </p>
			<p>Salonda, uzun uzun sepetteki yün yumaklarına, bana örmekte olduğu ve hiç bitiremediği kazağa baktım. “Kar Altında” öykümün kahramanı gibi inanılmaz biçimde, hayatı boyunca bana onlarca güzel kazak örmüştü. Belki de başka türlü vermeyi başaramadığı sıcaklığı bunlarla iletmeye çalışmıştı. </p>
			<p>Ölümünün ertesi günü, komodininde, sakladığı öteki dergilerin arasında 1957 yılına ait <em>Mani di Fata</em> örgü dergisini buldum: İçinde benim pembe, beyaz, mavi battaniyemin resmi vardı. </p>
		</div>
		</div>
  </body>
</html>