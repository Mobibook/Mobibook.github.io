<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>6</h1>
			<p>Düşüncelerimde yeni bir zihinsel sınıflandırma olan boşlukla yüzleşmem, o döneme rastlar. Bir şey önce varken sonra yok oluyordu.</p>
			<p>Bunun hangi nedenle gerçekleştiği pek açık değildi; ama kesinlikle dikkate alınması gereken bir tuzak söz konusuydu. Üzerinde yürüdüğümüz zemin görünürde katıydı. Aslında ayaklarımızın altında bazı noktalarda tuğlalar, bazı noktalarda ise sadece saman vardı ama bu gözle görülmüyordu; gerçek muhteviyatını kavramak için ayakla üzerine basmak gerekiyordu. </p>
			<p>Demek ki hayat, mayınlı bir arazide yürümekten çok da farklı değildi. </p>
		<div class="margin-top html5_section">
			<p>Bu süre içinde başlamış olduğum okulun bahçesinde kocaman bir tabela vardı. Çizgi resimlerin ilkinde sokaklarda oynamaya çıkan bizim gibi çocukları gösteriyordu. İkinci resimde çocuklardan biri, yerde acayip şekilli bir şey buluyordu ve hepsi toplaşıp oyun olsun diye onu kurcalıyorlardı. Bir sonraki resimde her yöne yükselen alev ve şimşeklerle havai fişeği andıran bir görüntü vardı. Ve daha sonrakinde ise az önceki çocuklar biraz daha farklı görünüyorlardı. Birinin bir eli, birinin iki kolu kopmuştu; üçüncünün gözlerinde kör olduğu için bant vardı ve bir başkası da tahta koltuk değneklerine dayanmıştı. </p>
			<p>Dikkat! Tehlike! Dokunma! Oynama! Resimlerin altında büyük harflerle bunlar yazıyordu ve daha da aşağıda bütün felaketlerin kaynağı olan el bombası, mayın gibi tuhaf nesneler resmedilmişti. </p>
			<p>Demek ki saman çukurlarında derin yarıklar vardı; bu yarıkların yanı sıra insanın bacağını kopartma gücüne sahip havai fişekler de oluyordu. Yuvarlanabilir, ebediyen kör de kalabilirdin. </p>
			<p>Her ne olursa olsun, hareket etmenin tehlikeli olduğunu anlamak için fazla hayal gücüne gerek yoktu. </p>
			<p>Kımıldamadan durmak daha iyiydi, soluğunu tutarak beklemek daha iyiydi. </p>
			<p>Mayına basınca havaya uçuyordun, kedi Sylvester gibi bin parçaya ayrılıyordun –tek fark, çizgi roman kahramanının hemen düzelmesi, seninse paramparça kalmandı– ama ayağını yere basınca sonunun ne olacağı belli olmayabilirdi. Başına ne gelebilirdi? Samanın altında ne vardı? Boşluk.</p>
			<p>İyi ama boşluk neydi? </p>
		</div>
		<div class="margin-top html5_section">
			<p>Babam yok olmuştu, yıllarca annemin yanında olan, esmer tenli, kulakları ayı gibi kıllı, bizi tedavi eden, kırlara götüren, bize kovboy tabancası ve Kızılderili yayı armağan eden sevimli çocuk doktoru yok olmuştu. Gianna yok olmuştu. </p>
			<p>Bu yok olmaların öncesinde uyarıcı nitelikte bir işaret verilmemiş, alarm zili çalmamıştı. Sadece bir günden ötekine ortadan kaybolmuşlardı. Ne bir telefon numaraları ne de kart gönderebileceğimiz bir evleri, bir adresleri vardı. Ne yazık ki onlara sokakta bile rastlayamıyorduk. Babam gibi genetik ya da Gianna gibi duygusal olarak bağlı olduğum, güvendiğim, içimde sürekli pusuda yatan geceyle mücadele eden bu kişiler, hiçliğin içinde yok olmuşlardı.</p>
		</div>
		<div class="margin-top html5_section">
			<p>O zamanlar ağabeyim ve ben, küçük resimler topluyorduk. Öğleden sonralarımızın tutkusu haline gelen, unla yapılmış kola yüzünden şişkin ve çıtırtılı bir hal alan albümümüzün adı “Uluslar ve Ülkeler” idi. </p>
			<p>Bu albüm sayesinde <em>aurora borealis</em> denen kuzey ışıklarının yanı sıra kutup bölgesini de öğrenmiştim. O daimi buzların üstünde ne bir ot, ne bir yosun, ne bir ağaç ne de bir çiçek bitiyordu. Bizim topraklarımızda kahverengi ya da kızıl olan tilki gibi hayvanların da rengi Kuzey Kutbu’nda beyaz oluyordu. Buzların üzerinde yürüyen bembeyaz ayıları, hayvan dünyasının en vahşileri olarak kabul ediliyorlardı ve bölgenin denizlerinde yüzen katil balinalar da suların en yırtıcı hayvanlarıydı. </p>
			<p>Demek ki beyazın ve soğuğun içinde yaşamak onları kötü kılmıştı. Kutup denizlerinde bir de buzdağları yüzüyordu. Resimlerin altında bu dağların içlerinin dolu mu yoksa Paskalya yumurtası gibi boş mu olduğu yazmıyordu. Yöremizde bulunan Carso Dağı, içi dolu bir kütle olarak görünürdü ama yüzeyin altında mağaralar, boşluklar, yarıklar olduğundan ben buzdağlarının da içlerinde boşluklar olduğuna karar vermiştim. </p>
			<p>İyi de bu buzlar ülkesinde kimler yaşıyordu? Bizim minik resimler, bu konuda bilgi vermiyordu; demek ki henüz yerleşim merkezi olmamışlardı. </p>
			<p>Boranın evi sarstığı bir ikindi vaktinde buzdağlarına ilk yerleşecek kişi olmaya karar verdim. Başkaları üşüyebilirdi ama ben orada çok rahat edeceğimden emindim. Işık oraya süzülerek geliyordu; gürültüler de öyle. Buzlar ülkesine dünyanın bütün gümbürtüsünden sadece bir yankı sızacak, insanlar da soyut siluetlerden başka bir şey olmayacaktı. Çevremde koca bir buzdağından başka bir şey olmayacaktı. Gözlerimde buz, yüreğimde buz, düşüncelerimde buz olacaktı. Ellerim ve ayaklarım da buz tutacaktı. </p>
			<p>Nihayet buz çocuk olabilmek harikaydı.</p>
			<p>Deneyimli olmayanlar için buz, kırılgan bir billur gibi görünebilirdi. Oysa onun çelikten daha sert olduğunu fark etmek için kuvvetle sarsmak yeterdi. </p>
		</div>
		<div class="margin-top html5_section">
			<p>Buz, yıldız rüzgârı. </p>
			<p>Bir söylenceye göre bora uzak bir yerde bulunan gizemli bir mağarada doğar, mağaranın içinde evrilir, çevrilir, kıvrılır döner, giderek artan öfkesiyle kükrer ve sonunda şiddetle mağaranın ağzından dışarı fırladığı gibi kente doğru çılgın koşusuna başlar. Onun gözle görünmeyen ve dehşet yaratan kuvveti karşısında her şey altüst olur; bora, saksıları ve çatıları uçurur, dalları kırar, ağaçları kökünden söker, otomobilleri ve sürücüleri sürükler ve sonunda gelip Trieste’ye saldırır ve bacadan büyükbabamların evine girer. Oradan iner, haykırarak merdivenleri geçer, ana kapıdan çıkar ve geçişinin anısı olarak buz sarkıtlar bırakır geriye. </p>
			<p>Evet, büyükanne ve büyükbabamızı görmek için her hafta sadakatle girdiğimiz bu büyük kapının ardı mağarayı andırırdı; kemerliydi, karanlıktı, rüzgâr olmasa, bora ıssız topraklarında uyuyor bile olsa buz gibi bir esinti kendini hissettirirdi. </p>
			<p>Loş apartman avlusuna girer girmez, keskin kedi çişi kokuları arasından, Trieste lehçesiyle <em>calligher</em><a class="si-noteref epub-type_noteref" href="#f5" id="ref_f5">5</a> denen kunduracının minicik dükkânının önünden geçerdik. Uzun bir telin ucundan sarkan solgun lambanın ışığında, üzerinde önlüğü, çevresinde karmakarışık duran çiviler, çekiçler, deriler ve ağır bir yapışkan kokusu arasında bir ayakkabıya eğilmiş çalışıyor olurdu. </p>
		</div>
		<div class="margin-top html5_section">
			<p>Bu büyük apartmanda, bir biçimde oğullarının kişiliğini yansıtan babamın annesiyle babası yaşardı. </p>
			<p>Vardılar ama sanki yok gibiydiler.</p>
			<p>Ben daha üç yaşındayken ölen büyükbabamın yalnızca kaskatı bedenini, gergin ensesini, kısa bıyıklarını anımsıyorum; bunlar, içinde bastırmayı başaramadığı bir öfke büyüten insanlara özgü niteliklerdi. Büyükannem hakkında tek anımsadığım şey ise onun sofrası. Macar asıllıydı ve yıllardan beri mücadele ettiğim dehşet verici biçimde yüksek olan kolesterol düzeyimin, onun leziz öğle yemeklerinin bir mirası olduğunu düşünürüm. Kızartılarak yapılan palaçinkalar, ekşi kremada yüzen et dolmaları, soğanda ve domuz yağında yüzen patatesli gulaşlar, tonlarca galeta ununa bulanarak tereyağında kızartılmış karnabaharlar, çıtır çıtır domuz jambonlarıyla süslenmiş rezeneler pişirirdi bize. </p>
			<p>Ne kadar uğraşsam da büyükannemin yüzünü ancak belli belirsiz hatırlayabiliyorum. Bana kalp hastası olduğu söylenmişti; Kırmızı Başlıklı Kız’ın büyükannesi gibi genellikle yatakta olurdu. Yastık kılıfı, ellerini üzerine koyduğu yorganı hâlâ gözlerimin önünde ama ne yüzü ne ağzı ne de bakışları geçmişten buraya kadar uzanabiliyor. Oysa her hafta giderdik onlara. Her yıl doğum günlerimizde bizlere üzerinde üç karavel gemi olan 500 liret verir ve titrek sesiyle bunu harcamamamızı söylerdi. Ama kurdun, büyükanneyi yedikten sonra çıkardığı sese benzediğini düşündüğüm sesi dışında büyükannem hakkında hiçbir şey hatırlamıyorum. </p>
			<p>Ev loştu, kalorifer yoktu. Benim bütün dikkatimi üzerine çeken bir gaz sobası vardı sadece. Ziyaretimin büyük bölümünde, sobanın önüne diz çöküp dans eden, sağa sola salınan, renk değiştiren kırmızı, sarı, turuncu, turuncu, sarı, kırmızı olan alevleri seyrederdim. </p>
			<p>Cehennem’den haberdar olduğumdan beri alevleri daha da büyük bir ilgiyle izliyordum. Sobanın tavanda yok olan kahverengi bir borusu vardı; yerin altına doğru uzanan bir borusunun daha var olması bana gayet mantıklı görünüyordu. Yerkabuğunun altına inmek, yaramaz çocukları görmek için o boru en rahat asansör olmalıydı. Şeytan’dan korkmuyordum. İskeletler, kurtlar, peygamberdevesi karideslerinden sonra o bana solgun bir figüran gibi görünüyordu. </p>
			<p>Pazar yemekleri neredeyse mutlak denebilecek bir sessizlik içinde yeniyordu. Kocasının ortadan kaybolmasına karşın sadık bir gelin olan annem, yemeğin başında babaannemi haftanın olayları hakkında bilgilendiriyordu. Kısacık haber faslından sonra sofraya ağır bir sessizlik egemen oluyordu. Sadece çatal bıçağın şıkırtısı, çene kemiklerinin hışırtısı, yudumlanan suyun boğazda yarattığı gurultu duyuluyordu. </p>
		</div>
		<div class="margin-top html5_section">
			<p>Gene de sofradakilerin en sessizi Marisa hala oluyordu. </p>
			<p>Sofradaki yeri hep hazırdı, bardağında daima su olurdu ama o suyu içmez, çatal bıçağı kullanmaz, peçetesini açmaz, üzerinde ruj ya da bizim gibi yağ lekesi bırakmazdı. </p>
			<p>Marisa halamı sevimli mi, sevimsiz mi bulduğumu bilmiyordum. Varlığı benim buzdağımın zihinsel evreninde yeni bir kategori oluşturuyordu. Halam saydamdı. Görünmüyordu ama vardı. Boşluk tarafından yutulmadan önce var olan, sesleri, yüzleri, konuşma şekilleri olan Gianna veya çocuk doktorundan farklı olarak onda, bunların hiç biri yoktu. Görünmezdi. Ya da ben onu göremiyordum. Her gün sofraya oturduğuna, bizim girip karıştırmamız kesinlikle yasak olan bir odası da olduğuna göre demek ki başkalarınca görülebiliyordu. </p>
			<p>Elimizi yıkamaya giderken onun odasının önünden geçerdik ve ben her seferinde dehşetli bir korkuya kapılırdım. Sanki bir andan ötekine buz gibi bir yel darbesiyle o kapı ardına dek açılacak, beni emerek hiçliğin içinde yok edecek, boranın mağarasına ya da iskeletlerin geldiği o kara girdabın içine atacaktı. </p>
		</div>
		<div class="margin-top html5_section">
			<p>Birkaç yıl sonra halamın hayalet değil, babamın yirmi yaşındayken ölen kardeşi olduğunu öğrendim. Bana onun adının verilmemesi için annem canavar gibi mücadele etmişti. “Bir ölünün adı mı? Asla!” diye haykırmıştı savaşırken. </p>
			<p>Sonra günlerden bir gün, babam ortaya çıktığı ender günlerin birinde bana dünyanın en değerli şeyiymiş gibi bir kırbaç verdi. “Bu harika bir amazon olan Marisa halanındı,” dedi. Demek ki şimdi harika amazon olma sırası bendeydi. </p>
			<p>Elbette ya; babamın ailesi için adını alsam da almasam da ben halamın yerini almalıydım. Upuzun saçlarım olmalı ve onları harika bir örgüyle toplamalıydım; sabahtan akşama kadar ciddi bir biçimde at binmeli; geçtiğim yolda bulunan bütün erkekleri bir bakışımla baştan çıkarmalıydım. Yani bu çelimsiz halimle Marisa halamın onların hayatında bıraktığı korkunç boşluğu bütünüyle doldurmalıydım. </p>
			<p>Birkaç ay boyunca bir maneje götürülüp getirildim. Daha yedi yaşında bile değildim. Atlar korku verecek büyüklükteydi, inanılmaz yüksektiler, ölçüsüzce geniştiler ve onları denetim altında tutmam mümkün değildi. Buzdağı kızı, dehşetli bir korkuya kapılmıştı. </p>
			<p>Neyse ki birkaç ders sonra bana layık görülen at tuhaflaştı ve beni yere atıp, bir de üzerimden geçti. Annem bunun “Marisa Hala Geri Geliyor” filminin son sahnesi olmasına karar verdi. O iğrenç kırbaç, bir süre daha çekmecelerimde dolaştı, sonunda kırıldı ve ben de ferahladım. </p>
			<p>İkinci isyan eylemimi çok daha sonra, ortaokul dönemimde sergiledim. Bir öğleden sonra, biriktirdiğim harçlıklarımı cebime koyarak kuaföre gittim. Eline makası çoktan almış olan kuaför, “Ne yapıyoruz?” diye sordu.</p>
			<p>“Hepsini kesin,” dedim kararlı bir sesle, “kısacık kesin.”</p>
		</div>
		<div class="margin-top html5_section">
			<p>Ona benzetilmeme karşın kimse bana Marisa halamın ölüm nedenini açıklamamıştı. Sigara dumanları, kısa kesilen cümleler, dondurucu gülümsemeler... Kader. Gizemli bir salgın hastalık. Hekim hatası. “Bünyesi zayıf mıydı?” diye soruyordum bunun üzerine. “Hasta mıydı? Verem miydi?”</p>
			<p>“Hayır canım,” diyorlardı bu sefer, “sağlıklı, sportif biriydi; kurt köpeğini alıp dağlara gezmeye giderdi. O gün yatıyordu, uyuyor gibiydi oysa ölmüştü.”</p>
			<p>Ben beşinci sınıfa geldiğimde ansızın büyükanne ziyaretleri sona erdi. Evi, palaçinkaları, 500 liretleri siliniverdi. Zemin çökmüştü ve o da yok olmuştu. </p>
			<p>Dokuz ay boyunca bana kimse, tek söz söylemedi.</p>
			<p>Haziranda babam ortaya çıktı ve ben de bütün cesaretimi toplayıp aylardır içimde tuttuğum soruyu soruverdim. </p>
			<p>“Büyükannem öldü mü?”</p>
			<p>“Ölü ya da diri, ne önemi var ki?” Sonra içten bir yakınlıkla ekledi: “Bak gerçekte hepimiz çoktan öldük, sadece dönüşen tozlarız. Boşluk bizi yaratıyor ve sonra gene boşluğa dönüyoruz. Bu nedenle, duygusallaşmak gereksiz bir şeydir.”</p>
			<p>Birkaç gün sonra okul bitecekti, haziranın sıcak havası denizin tuzlu kokusunu taşımaya başlamıştı bile. Üzerinde minik ayıcıklar olan sevdiğim marka dondurmaları gösteren bir reklam panosunun önünde duruyorduk. Buz dondurmalar, renkli dondurmalar, çubuk dondurmalar, külahta dondurmalar, kutuda dondurmalar vardı. </p>
			<p>Bunları iştahla seyrettiğimi, sonra bakışlarımı tozlu sandaletlerime indirdiğimi çok iyi hatırlıyorum. Sonra buzdağımın derinliklerinden çığlığı andırır bir düşünce yükseldi. Ben boşluk değilim! Ben yaşamak istiyorum! Denize dalmak, yüzmek istiyorum! Bu dondurmaların hepsini ama hepsini yemek istiyorum! </p>
		</div>
	</div>
	<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f5"><a class="si-backref" href="#ref_f5">5</a>. Piemonte ve Lombardiya bölgelerinde, ayakkabı imal eden, satan veya tamir eden zanaatçıların lakabı. (Y.N.)</div>
  </div>
  </body>
</html>