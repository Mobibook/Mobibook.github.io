<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>3</h1>
			<p>Hayatımın büyük bölümünde en sadık dostum, uykusuzluğum oldu. Belki de bu nedenle, çocukluğumun ilk yıllarına ilişkin anılarımın çoğu gündüzlere değil de gecelere ait. </p>
			<p>Bir futbol maçının radyodan canlı yayınlanması gibi gecelerimin her bir ânını hâlâ anlatabilirim. <em>Carosello</em> programının bitiminden sonra yatağa gidiş; az sonra yüzleşeceğim korkuya karşı büyülü bir deva, bir kalkan oluşturması gereken iyi geceler öpücüğü ve anneme yönelttiğim, “Uyuyacağım değil mi?” sorum ve onun güven verici, “Elbette uyuyacaksın!” yanıtı. Işık söner, evin huzur verici sesleri birkaç saat daha sürerdi; ilk yıllarda radyo, sonraları televizyon seslerini dinlerdim. Sonra bunlar sona erer ve onun yerini tesisat sesleri alırdı: Musluklar, sifonlar, üst kattaki kiracının son kez tuvalete girişiyle balo sona ererdi.</p>
			<p>İşte o zaman gecenin dehşeti ortaya çıkardı. Seyrekleşen otomobil gürültüleri, penceremin altında puflayarak kapılarını açıp kapatan ve sonra son durağa doğru uzaklaşan tramvayın homurtusunu duyardım. </p>
			<p>Otobüsün çalışma saatleri de bitince durağan zaman, boş zaman başlardı. Korku ve klostrofobi zamanı, çıtırtılar ve fısıltılar zamanı, sesler ve canavarlar, onların odamda yankılanan sadist kahkahaları girerdi sıraya. </p>
			<p>Daha o zamanlar ağabeyimle uyuduğumdan arada sırada, “Uyuyor musun?” diyerek şansımı denerdim ama sessizliği yanıtlarının en konuşkanı olurdu!</p>
			<p>Bir gün, öğleden sonra bir panzehir düşünmeyi bile başardım; kurşunkalemle yatağımın yanındaki duvara korkunç mu korkunç bir canavar çizdim. Kendim yarattığım için o canavarın son derece değerli bir özelliği vardı; benim arkadaşım, sadık hizmetkârım <em>golem</em>’di<a class="si-noteref epub-type_noteref" href="#f2" id="ref_f2">2</a> o. Ama onu, ağabeyime gösterdiğimde aldığım yanıt, tam onun katı ve somut tarzına yaraşır biçimdeydi:</p>
			<p>“Nerede? Ne var? Ben sadece bir karalama görüyorum orada.”</p>
		<div class="margin-top html5_section">
			<p>Beş yaşıma geldiğimde ve yeni eve taşındığımızda boş oda trajedisiyle yüzleşmek zorunda kaldım. Artık soru soramıyordum, bana güven veren o bademcikli çocuk soluğu yoktu yanımda. Yapayalnızdım! Sessizlikle yalnızdım. Canavarlarla yalnızdım. Asla aydınlanmayan şafakla yalnızdım.</p>
			<p>Seherin ilk ışıkları penceremin altından sızmaya başladığında nasıl da rahatlardım! Güneşle birlikte kuşlar çevredeki ağaçların üzerinde cıvıldamaya başlarlardı; önce karabataklar sonra daha küçük kuşlar öterdi. Sıra o pek hüzünlü ötüşleriyle üveyiklere geldiğinde bedenim nihayet gevşerdi. İşte, o zaman uyku vakti gelmiş olurdu. </p>
			<p>Ama bir saat sonra okula gitme karabasanı dikilirdi karşıma. Sınıfta başım öne düşerdi, anlayabileceğimin yarısını anlardım. Annem, görüşmeye gittiğinde öğretmenim ona çıkışırdı: “Çocuğun televizyon seyretmek için geç saatlere kadar uyanık kalmasına izin vermemelisiniz.”</p>
		</div>
		<div class="margin-top html5_section">
			<p>Mutsuz bir çocuk muydum? </p>
			<p>Kesinlikle öyleydim. Bir an boş kalsam, odada yere yatar, ağlamaya başlardım. Saatlerce, sınırsızca, bitkin düşene kadar ağlardım. Hıçkırma konusunda maraton koşucusu gibiydim. Ağlamalarımın görünürde hiçbir nedeni yoktu ve bu da annemi çok tedirgin ediyordu. “Neden ağlıyorsun?” diye bağırıyordu bana ve ben gözyaşı dökmeye ara vermeden yanıtlıyordum onu: “Bilmiyorum!”</p>
			<p>Aslında çok iyi biliyordum. Ağlıyordum; çünkü bazı şeyler sonluydu; çünkü karanlık, ışığın arkasında pusuya yatmış bekliyordu. Ağlıyordum; çünkü kapaktaki güler yüze ve sevgiye kanmıştım ve hayallerden uyanmak kötüydü. Ağlıyordum çünkü zihnim, onu dolduran sorular yüzünden patlamak üzereydi ve başvurabileceğim hiç kimsem yoktu. İçine gömüldüğüm o ıstıraplı yalnızlık kuyusu yüzünden ağlıyordum. Ağlıyordum; çünkü herkes benim uslu ve normal bir kız olmamı bekliyordu ama ben bunu beceremiyordum. </p>
		</div>
		<div class="margin-top html5_section">
			<p>Bugün çocuk olsaydım, büyük olasılıkla beni bir psikoloğa götüreceklerdi ve o, saatlerce tatlı ses tonuyla benimle konuşacaktı. Bebeklerle oynamamı seyredecek ve davranışlarımı incelediğinde pek çok rahatsızlığımın nedeni ortaya çıkacaktı. Yüzlerce terapi seansına katılacaktım, belki birkaç ilaç da alacaktım ve sonunda herkesin benden beklediği üzere, uyuması gerektiğinde uyuyan, konuşması gerektiğinde konuşan, doğru ölçülerde sosyalleşen, doğru ölçülerde itaat eden bir kız olacaktım. </p>
			<p>Yani anlaşılabilir bir kız olacaktım. </p>
			<p>Ama o zamanlar küçüklere pek önem verilmezdi; sorunları varsa zaman içinde çözümlenmesi beklenirdi. Tek önemli şey, itaatkâr olmaktı. Zaman içinde hallolmazsa da, “doğal seçme” çaresine bakardı. Babamın esinlendiği pedagog, Darwin’di: Ona göre yalnızca güçlüler ve uyum sağlayabilenler hayatta kalmayı başarabilirlerdi. Madenî kaplar arasında bulunan çömlekler onun ilgisini çekmezdi; nasıl olsa kendi başlarına elenip gideceklerdi. Annemin bakış açısı ise daha çok vahşi hayvan terbiyecisi ya da şımarık maymun bakıcısı tarzındaydı. Çocuklar her şeyden önce eğitilmeliydi ve bunun için mama ödülü dışında her yöntem geçerliydi. Mama ödülü, başka ikramiyeler gibi zayıflık işaretiydi ve uygun olmayan direnişlere neden olabilirdi. </p>
			<p>Bu yöntem sonucunda ben ve ağabeyim kısa sürede düşünce okuma yeteneğimizi geliştirdik. Hep hazır oldaydık; emir, sözcüklerle ifade edilmeden önce biz itaat etmeye hazırdık. </p>
		</div>
		<div class="margin-top html5_section">
			<p>Elbette bu yetişme modelinde hastalanmaya, kendimizi kötü hissetmeye hakkımız yoktu. Her türlü acı, her türlü yakınma “yerli ve yersiz dikkat çekme arzusu” ifadesiyle sınıflandırılırdı ve bu etiketle de görmezden gelinirdi. </p>
			<p>Belki de bu nedenle üç yaşlarımdayken neredeyse karın zarı iltihaplanmasından gidiyordum. Şans eseri, o dönemde anneme kur yapan hayranlarından biri çocuk doktoruydu ve bu sürekli ağlamanın bir okşama ya da öpücük koparmak için sürdürülen kurnazca bir stratejiden kaynaklanmadığını ve karnımın içinde ciddi bir sorun olduğunu fark etti. Annemin ansızın korkulu ve kaygılı bir ifadeye bürünen yüzünü hâlâ hatırlıyorum. Bir anda annem vardı, oradaydı ve hepsinden önemlisi beni görüyordu. </p>
			<p>Sonra otomobile binip hızla gidişimizi, minik pencerenin dışında baş aşağı duran ağaçları, ameliyathaneye girişimi ve yüzüme fil hortumunu andıran, siyah lastikten bir maskenin takılışını, iğrenç kokuyu ve sonrasındaki hiçliği anımsıyorum. </p>
			<p>Sessizlik, karanlık, nihayet uyku!</p>
			<p>Ve gene o çocuk doktoru sayesinde akşamlardan bir akşam komodinimin üzerinde portakal renkli haplar ve suda eriyen beyaz tozlar belirdi. Ne zamandan beri beklediğim büyülü ilaçlardı bunlar! Birkaç dakika içinde Morpheos’un kollarına gömülebilmek için bunları yutmak yetiyordu. Su bardağına uzanan elim, deniz kazazedesinin ilk bulduğu hindistancevizine uzanan eli gibi titriyordu. Yut haydi bu hapları; yut şu tozu. Ânında ağırlaşıveren gözkapaklarım, giderek uzaklaşan sifon sesleri konusunda minnet duyuyordum; otobüs gelecek ama beni bulamayacaktı; çünkü ben de nihayet başkaları gibi rüyalar diyarına uçmuş olacaktım.</p>
			<p>Teşekkür ederim sana kimya! Benimle hiç kimseler ilgilenmezken sen başardın bunu. Gecelerimin ve gündüzlerimin tatlı dostu bromür, teşekkürler sana. </p>
		</div>
		<div class="margin-top html5_section">
			<p>Neden uyumuyordum? </p>
			<p>Uyumuyordum; çünkü ölümü düşünüyordum. Büyükannelerimin ya da büyükbabalarımın henüz hiç birini yitirmemiştim ama gene de başka hiçbir şey düşünemiyordum. Anne ve babamın ölümünü, kendi ölümümü, hayvanların ve bitkilerin ölümünü düşünüyordum. Güneşin de günün birinde ölebileceğini düşünüyordum. </p>
			<p>Gece olunca bora, odamın perdesini uçuştururdu – sadece benim için dans eden bembeyaz bir hayaletti o. Ama bu iyi niyetli bir dans değildi; çünkü içinde iskeletler gizliydi. Onlar da çılgınlar gibi, neşeyle dans ediyorlardı. Çene kemiklerinin ritmik tıkırtısını, dizkapaklarının, köprücükkemiklerinin gıcırtısını işitebiliyordum. Kollarını ve kalçalarını oynata oynata “Bizim olacaksın, bizim olacaksın” diye şarkı söylüyorlardı.</p>
			<p>Sonra, gecenin ikinci yarısında, boranın uluması biraz dinince kurtlar ortaya çıkıyordu. Kocaman açılmış burun delikleri, pırlanta gibi parlayan dişleri, sarkan, koca kırmızı dilleriyle öylece durup pusuda bekliyorlardı. Soluk soluğa bekliyorlardı. Bir anlık dalgınlığımda, üzerime atlayabilirlerdi. </p>
			<p>Onları uzak tutmak için zamanla ufak tefek çareler geliştirdim. Bir çekmecede kaç çorap olduğunu sayıyordum. Hiçbir zaman renkleri, sayıları, dizilişleri konusunda emin olamadığım için, sürekli kalkıp bakıyordum. Bazen sözcükleri tersinden söylüyordum, şu ya da bu nesneye dokunuyor ya dokunmuyordum, bazı yerlere yürüyor ya da yürümüyordum; bütün bu ritüellerin, dehşetle parlayan o gözleri benden uzak tutmasını umuyordum. </p>
		</div>
		<div class="margin-top html5_section">
			<p>İskeletlerin, kurtların oldukları yerde kalmalarını sağlayabiliyordum ama rüzgâr konusunda hiçbir gücüm yoktu. </p>
			<p>Bir gün ağabeyime, “Nereden geliyor bu?” diye sordum.</p>
			<p>“Bozkırlardan,” diye yanıtladı.</p>
			<p>“Kimse durduramaz mı onu?”</p>
			<p>“Hiç kimse.”</p>
			<p>Kısa bir süre önce bana <em>Üç Küçük Domuzcuk</em> masalını anlatmışlardı. Domuzların, “Üfleyeceğim, üfleyeceğim ve evinizi yıkacağım” tekerlemesi, ne yazık ki bana çok tanıdık gelmişti; çünkü boranın da niyetinin bu olduğu gayet aşikârdı. </p>
			<p>Köklerinden sökmek, yıkmak, yerle bir etmek istiyordu.</p>
			<p>Başlangıçta hafif bir esinti gibi ortaya çıksa, perdeleri hafiften uçuşturup ayak bileklerimi serinletse de kısa süre sonra gerçek yüzünü gösteriyor, pencereyi ve yatağımı sarsıyordu. Temeller bile sarsılıyordu. Evin, dalgaların ortasında kalmış kayık gibi bir sağa bir sola sallandığını hissediyordum. Dalgalanıyor ve sallanıyordu, sallanıyor ve dalgalanıyordu. Bu nedenle filika misali sıkı sıkı yatağıma tutunuyordum. Ev devrilirse, battaniyem ve şiltem benim kurtuluşum olacaktı. O zaman altımda büyülü halım varmış gibi bambaşka dünyalara doğru uçabilirdim. </p>
			<p>Bora, beni korkutuyordu; çünkü pek çok farklı sesi vardı ve bunların hiçbiri iyi niyetli değildi. Beni korkutuyordu; çünkü o günlerde beynimin zaten yüksek olan elektriği iyice yükseliyordu. Kendime bir ad takmam gerekseydi, adım Elektra<a class="si-noteref epub-type_noteref" href="#f3" id="ref_f3">3</a> olurdu. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f2"><a class="si-backref" href="#ref_f2">2</a>. Yahudi folklorunda canlı heykel ya da tasvir. Dinsel anlamlarının yanısıra en eski öykülerde genellikle kusursuz bir hizmetçiydi. (Y.N.)</div>
	<div class="si-footnote html5_aside epub-type_footnote" id="f3"><a class="si-backref" href="#ref_f3">3</a>. (Yunanca “Parlak”) Yunan mitolojisinde Agamemnon ile Klytemnestra’nın kızı. (Y.N.)</div>
  </div>
  </body>
</html>