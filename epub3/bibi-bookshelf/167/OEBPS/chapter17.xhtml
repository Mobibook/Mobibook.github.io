<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>17</h1>
			<p>Sahip olmak anlamında hayat. </p>
			<p>Yürüyüş anlamında hayat. </p>
			<p>Eninde sonunda seçmek durumunda kaldığımız iki koşul budur. Bir erim belirlemek, varmak ve orada kalmak ya da ilerlemek, aslında hiçbir yerin tam olarak doğru olmadığını hissetmek; üzerimize oturan bir giysi bulmak ve ona bürünmek. Ama zamanla gelişiriz ve giysi hep aynı kalır; bedenimizin değişim koşullarına uyum sağlar; böylece yavaş yavaş ve amansızca bir zırha dönüşür. </p>
			<p>Zırh bizi korur, güven verir, bedeni kavrar ama beden onun içinde adım adım güçsüzleşir. Dik durmak için onun çeliğine güveneceksek omurgamıza ne gerek var? O zaman içimiz, zırhın içindeki bir karındanbacaklınınki gibi yumuşar. Biz hem bunu fark etmeyiz hem de başkalarının gözüne normal görünürüz. Aslında içimiz ağır ağır çürümekte, çökmektedir ve işte o zaman duygularımız, değerlerimiz, düşüncelerimiz zırhın dayattıklarından farklı olmaz. </p>
			<p>Katı, sınırlı, dar. </p>
			<p>Sonunda dış iskelet, iç iskeleti yenmiştir. </p>
			<p>Bir kınkanatlı böceği ezince insan, kitinli zırhın çıtırtısını duyar ama bu çıtırtıdan sonra yerde kalan, sulu bir bulamaçtır. Omurgalı bir canlınınkinden çok daha farklıdır bu. </p>
			<p>Bedeni en iyi halde bile gereksiz bir safra olarak gören Katolikliğin ciddi istisnası dışında bütün dinler omurganın öneminden söz eder. Dik durmamızı sağlayan, ağaçlar gibi yükseğe uzanmamızı sağlayan omurgamızdır. Çakralar omurgamız üzerinde sıralanmıştır ve bedenimizin sağlığı, onların işlerliğinin uyumuna bağlıdır. Eğer gelişim sırasında omurgamız şu ya da bu yana eğilirse “duruş bozukluğu” olarak adlandırılır. Bozukluk demek doğru yoldan ayrılmak demek değildir de nedir?</p>
			<p>Bir süre önce bir ortopedi uzmanı bana dokuz-on yaşlarındaki çocuklarla ilgilendiğini anlatıyordu. Sürekli divana uzanıp televizyon seyrettikleri ya da bilgisayar başında iki büklüm oturdukları için iskelet yapılarını geliştirme yolu bulamadıklarını söyledi. Bu çocuklar, boylamasına değil enlemesine büyüme içindeler. Bu da çok tedirgin edici bir antropolojik mutasyona işaret ediyor. Sözler yardımıyla şahane konuşmalar yapabiliriz ama o sözlerin –burada ve şimdi var olmamızı sağlayan– bedende temeli yoksa söylediklerimizin maskesi kolayca düşürülebilir. </p>
			<p>Hayat nesnelerin sağlamlığı, omurganın sağlamlığı demektir. </p>
			<p>Ne var ki çelişik bir biçimde, sağlamlığa ulaşabilmek için kaypaklığı uç noktaya vardırmak gerekir. İnsan ancak değişimin derin yasasını kabul ettiği zaman kendini azami kudretiyle gerçekleştirmeyi başarabilir. Katı görüşlerin arkasına sığınan insanlar ne hüzünlüdür ne kördür; “Ben böyle yaratılmışım, elimden bir şey gelmez,” diye övünen insana ne yazık.</p>
			<p>Bunu bilmese bile anneannem zırh düşmanıydı. Başka koşullardan haberi olmadığı için elbette o da kuşanıyordu zırhını ama ilk anda ölçüde hata olduğunu algılamıştı. Fazlasıyla sıkıydı, fazlasıyla kısaydı, her hareketini sınırlama konusunda fazlasıyla acımasızdı. </p>
			<p>Bu anlamda ama sadece bu anlamda, <em>Yüreğinin Götürdüğü Yere Git, </em>onun öyküsüdür ve kitap, olduğu yerde durmaktansa ileri gitmek, kendini değiştirmek, günlerin sıradanlığını birbirine bağlayan ve onlara ansızın bir anlam sunan kırmızı ipliği arayan her insanın öyküsüdür aynı zamanda. </p>
		<div class="margin-top html5_section">
			<p><em>Yüreğinin Götürdüğü Yere Git, </em>özün en derin noktasını arayışın öyküsüdür. Son yılların büyük kültürel düşüşü –bunun nedenlerinden biri de gazetecilerin kendi öykülerini roman formunda yazmaları oldu– edebiyatın rolünü altüst etti ve pek çok kişi kitaba gerçekten olmuş bir olayın anlatımı gözüyle bakmaya başladı. </p>
			<p>Annemle ne çok gülerdik!</p>
			<p>Benim annem olduğunu açıkladığı –soyadımız aynı değildi– en beklenmedik durumlarda mutlaka biri hayret çığlığı atıyordu: “Nasıl olur? Siz ölmemiş miydiniz?” O da elbette inandırıcı olabilmek için yeminler etmek zorunda kalıyordu. Annem gerçekte evlilik dışı bir ilişkinin meyvesi değil, büyükbabamın özbeöz kızıydı ve ben de anneannem tarafından büyütülmedim. Roma’da yaşadığım dönemde yaz tatillerimizi birlikte geçiriyorduk ama bunu anneannem olduğu için değil; benzer ruhlar olduğumuz ve birlikte olmak bizi mutlu ettiği için yapıyorduk. </p>
			<p>Konuşmayı en sevdiğimiz konulardan biri, bir zamanlar peşinden koşmuş olan pek çok hayranıydı; aslında o günlerde bana kur yapanların da sayısı az değildi. Telefonun yanına bıraktığım notlarda şöyle yazardım:</p>
			<div class="letter html5_article">
				<p>A. ararsa çağır beni. B. ararsa beklet ve akşama belki döneceğimi söyle. C. ararsa bir aylığına uzaklara gittiğimi bildir.</p>
			</div>
			<p>Bu onu çok eğlendirirdi. </p>
			<p>Arada sırada çok neşeli ve çocuksu bir edayla şöyle derdi: “Seninle sadece âşık erkeklerden söz etmemiz utanç verici değil mi?”</p>
			<p>“Hangi konuda konuşacaktın ki?”</p>
			<p>“Nihayetinde senin anneannenim. Sıkıcı ya da bilgece konuşmalar yapmalıyım değil mi?”</p>
			<p>Neyse ki <em>Yüreğinin Götürdüğü Yere Git </em>romanım yayınladığında Elsa ninem ölmüştü ve sayfaları önyargı gözlükleriyle şöyle bir karıştırmakla yetinenlerin kitap hakkında yazdıkları saçmalıkları okumadı. </p>
			<p>Kitabın kahramanı parlak ama erken yaşta ölmüş kızı için, “Hiç de akıllı değildi,” diyecek kadar acımasız bir kadındı. Herkese yalan söylemiş, bu yalanla kendi hayatının felaketini hazırlamış bir insandı. Derin duygunun incelenmesiyle duygusallığı birbirine karıştırmak bir başka insani ve kültürel cahillik işaretlerinden biridir. </p>
			<p>Anneannemden bana miras kalan az sayıda nesne arasında, bir zamanlar onun, şimdi ise benim başucumda asılı olan bir gravür var. Dirseğine dayanarak, sanki bir divanmış gibi lahit üzerine uzanan bir iskelet ve altında da Yunanca bir yazı görülüyor: “Kendini tanı.” İşte bu emre uymak için ciddi biçimde acımasız olmamız gerekiyor.</p>
		</div>
		<div class="margin-top html5_section">
			<p>Elli yaşını aştığı yıllarda bile anneannem huzursuzluk ve tedirginlikten uzaklaşamadı ve önerilere açık olmaktansa onları reddetmeyi yeğledi. Auschwitz’ten canını kurtarmış olan arkadaşıyla karşılaşmasıyla yolunu aniden değiştiriverdi. </p>
			<p>Birdenbire yeni sorularla yüz yüze geldi, o âna dek kesinlikle yabancısı olduğu bir alanda bilgi açlığı çektiğini fark etti. </p>
			<p>Tam da o dönemde –olaylar tam zamanında gerçekleşir– Ermeni kilisesinde Alman Katolik cemaati için ayinler düzenleyen Peder Dietrich’le tanıştı. Geleneksel olmayan, yürekli, onun her kuşkusunu, her tereddütünü aydınlatmayı başaran bir rahipti. Kutsal Kitap’a gömüldüğü zaman artık solmuş ruhunda yeni bir can suyunun dolaşmaya başladığını hissetti. O kibirli ve mutsuz kadın, şimdi ferahlığa ve neşeye doğru yürüyüşe geçmişti. </p>
			<p>Peder Dietrich’in çıkık elmacıkkemikli Kuzey Alman tipi gözümün önünde. Peder Thomas adlı kahramanımı onun anısına yarattım ve ona ithaf ettim. Çayırın üzerinde çayır, ağacın altında ağaç, insanlar arasında insanlarla ol.</p>
			<p>Rahip ne yazık ki genç yaşında bir tümör yüzünden hayatını yitirdi ve anneannemi o pazar ziyaretlerinden mahrum bıraktı. </p>
		</div>
		<div class="margin-top html5_section">
			<p>Ama bu arada o kilisede Maria’yla tanışmıştı.</p>
			<p>Maria, anneannemin tam zıddıydı. İlkokul öğretmeniydi –hem de benim okulumda–, yirmi yaşında çalışmaya başlamış, Carso ve Isontino’nun en ıssız yörelerini bisiklet tepesinde aşmıştı. Anneannemin tersine hiç sevgilisi olmamıştı ve peşinden koşanlar olduysa da onları beğenmeyerek reddetmişti, çünkü hep bağımsız bir kadın olmuştu. </p>
			<p>O zamanlar hayatını kendi emeğinin kazançlarıyla sürdüren kadınlara pek rastlanmazdı ve sanırım anneannem, onun bu özelliğini biraz kıskanırdı. Uzun boylu, zayıf, yürüyüş düşkünü, botanik meraklısı Maria çok iyi Almanca konuşuyordu ve Alman edebiyatını çok iyi takip ediyordu. İsyankâr bir meşrebi vardı ve Kutsal Kitap’ı iyi biliyordu. Benim doğduğum semtteki bir evin zemin katında yaşıyordu. </p>
			<p>Büyükbabamın ölümüyle anneannemin en yakın arkadaşı oldu. Buluşuyorlar, yorgun düşünceye dek edebiyattan, teolojiden, akıllarına her ne gelirse ondan söz ediyorlardı. </p>
			<p>Maria’nın bilgi ve gerçeklik açlığı, Elsa’nınkiyle tam olarak örtüşüyordu. Yüksek bir düzeyde kendisiyle karşılaştırabileceği birini ilk kez bulmuştu. </p>
			<p>“Onunla sadece hayranlarımdan konuşamazdım,” diye şakayla yakınırdı bana.</p>
			<p>“Vah vah” derdim ona. “Onu da benimle yapabilirsin.”</p>
			<p>Birlikte okuyor, birlikte çalışıyor, birlikte yolculuk ediyorlardı. Birlikte, neşeyle, tutkuyla, merakla, genellikle en hüzünlü kabul edilen yaşlara doğru yol alıyorlardı. Maria gençken verem geçirmişti ve sağlığı biraz zayıftı. “Zavallı Maria, öyle hassas ki,” der dururdu anneannem çünkü onun tırnağında batık bile olmamıştı. Buna karşın Alzheimer hastalığının o korkunç karanlığıyla yüzleşince arkadaşından yirmi yıl önce öldü. Böyle olunca Maria’nın dostluğu da benim hayatıma miras kaldı.</p>
			<p>Maria, benim ilk, büyük okurum, ilk yüreklendiricim oldu. Trieste’den geçerken mutlaka bir çay içmek için giderdim ona. Anneannemle geçirdiği günlerden söz ederken kederlenirdi. </p>
			<p>Kan bağının daha önemli olduğunu düşünmek ne dar görüşlülüktür! İnsanları gerçekten birbirine bağlayanın cinsiyet olduğunu kabul etmek ne alelade bir hapishanedir. </p>
			<p>İnsanoğlu, ilişkinin hayal bile edilemeyecek kadar yüksek biçimini ancak arkadaşlıkta bulabilir. </p>
		</div>
		<div class="margin-top html5_section">
			<p>Anneannemin yüreğinde, Peder Dietrich’in yerini hiç kimse doldurmadı. Birkaç cılız denemede bulundu ama masalların huysuz prensesleri gibi her birini ötekinin ardından terk etti. Hepsi çok az insan, çok fazla ahlakçı, yüzeysel, ikiyüzlüydü. Hepsi tek bir şeyle fazlasıyla ilgiliydi: para kazanmak. </p>
		</div>
		</div>
  </body>
</html>