<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>18</h1>
			<p>“Milioni!<a class="si-noteref epub-type_noteref" href="#f14" id="ref_f14">14</a> Düşünebiliyor musun?” diye anlatıyordu annem. “Adı Milioni idi. Zaten başka ne olacaktı ki adı?”</p>
			<p>Vatikan Kutsal Mahkemesi nezdindeki boşanma işlemlerini üstlenen rahibin soyadı buydu. Henüz boşanma yasası çıkmadığından sevgili kızının bekârlığa yeniden dönebilmesi için büyükbabam birkaç milyon lira dökmüş olmalıydı. </p>
			<p>Evet, işler o kadar ileri gitmişti. Babam kesin olarak Roma’ya taşınmıştı; hiç olmayacak bodrum katlarında oturuyor, portatif yataklarda yatıyor, yemeğini kamp ocağında pişiriyordu. O yıllarda başkentte çılgınca süren <em>dolce vita</em><a class="si-noteref epub-type_noteref" href="#f15" id="ref_f15">15</a> kasırgasında çok yakışıklı bir erkek olmak dışında işi yoktu. </p>
			<p>Amerikan artisti gibi güzel, gizemli, her gerçek çapkın gibi karda yürüyüp izini belli etmeyen babam, sanırım yıllar boyunca arkadaşlarının ve kalplerini çaldığı kadınların sırtından geçindi. </p>
			<p>Ben de yaşamak üzere Roma’ya taşındığımda tanıştığım bazı hanımlar, soyadımı duyar duymaz şöyle nidalar atıyorlardı: “Ne Tamaro mu? Bu adda tanıdığım bir bey vardı...” Ve ben her birine, “Korkarım, babamdı,” demek zorunda kalıyordum. Beni şaşkınlıkla süzüyorlar ve, “Gerçekten mi? Gianni, bana çocukları olduğundan hiç söz etmemişti,” diyorlardı. </p>
			<p>Babam son derece kanaatkâr bir insandı; bu konuda ben de ona çekmişim. Özgür olabilmek için arzunun korkunç esaretinden azade olmak gerektiğini savunurdu. Yoksulluğun eşiğinde de, zenginliğin doruğunda da aynı kayıtsızlıkla yaşardı. Üstü açık mavi Pininfarina’nın yerini gene üstü açık bir Fiat 850 almıştı; o heybetli adam minicik kutuya sıkışır ve can yakmak üzere şehri gezerdi. </p>
		<div class="margin-top html5_section">
			<p>Onu görmek için annemle ilk kez Roma’ya gittiğimde sekiz yaşımdaydım ve aklım fikrim hayvanat bahçesine gitmekteydi. Erişkin çağlarımda birkaç kez de ağabeyimle gittim babama. Bu gezilerimizde bizi en mutlu eden şey, babamızın bize pazar tezgâhlarından aldığı ve Trieste’de bulmanın mümkün olmadığı Amerikan malı giysilerdi. Kot pantolonlar, lacivert kazaklar Livorno’dan geliyordu; oradan aldığım sarı metal düğmeli bahriyeli ceketimi sadece yatarken çıkarıyordum. O ceket, yelkenli tepelerinde bir denizci olarak yaşayacağım gelecekteki hayatımın ilk işareti gibi geliyordu bana. </p>
			<p>Arada sırada ve giderek daha seyrek olarak babam, bizi görmek için Trieste’ye geliyordu. Her ziyaretinde, bir tatil beldesinden dönüyor gibi görünürdü. Paçaları saçaklanmış kotu, parmak arası terlikleri ya da Amalfi sahillerinde özel yaptırdığı sandaletlerle çıkagelirdi. Bize Marakeş’ten ya da Capri veya Taormina’dan geldiğini söylerdi. Gayet esmer teniyle –son yıllarda tedirgin edici biçimde Saddam Hüseyin’i andırır olmuştu– denizden şimdi çıkmış gibi görünürdü. Üzerindeki kumları ve tuzları silkeler, iki ya da üç gün baba rolünü üstlenirken ya şiddetli öfke nöbetlerini –özellikle ağabeyime– sergiler ya da hayatlarımızın mutlak boşluğu konusunda felsefi tefekkürlerle geçirdiği huzur verici anlar yaşardı.</p>
			<p>Moda olan farklı plajlarda ya da başka seçkin aylaklık mekânlarında geçirdiği uzun sürelerde Hint düşüncesine ilgi duymaya başlamış ve Krişnamurti’nin sadık bir okuru olmuştu. Yüzünde neredeyse hep belli belirsiz bir gülümseme asılı olsa da gözleri, karşısındakine asla gerçekten bakmazdı. Hatta Himalaya’nın yamaçlarına ait uzak görüntülere dalmış olduklarından seni görmezlerdi bile. </p>
			<p>Parasızlık konusundaki sürekli sızlanmaları umursamıyordu; babam bize tek bir lira vermez, annem bizim için tek bir lira harcamazdı. İşte o zaman iki annemiz olduğu sezinlemeye başladık: Bayan A ve Bayan B. Her biri ötekinin varlığını görmezden geliyordu. </p>
		</div>
		<div class="margin-top html5_section">
			<p>Bütün çocukluğumuz boyunca çok az yemek yedik. Yetişkin olduğumuzda da annemiz bizi öğle yemeğine davet ettiğinde, pişireceği elli gram makarnayla hayatta kalabilmemiz adına, gelmeden önce bir şeyler yememizi tembihlerdi. Başkalarının giyilmişlerini giyerdik ve bu giysiler hep yıpranmış olurdu. </p>
			<p>Sözün özü, onların katı ve inatçı ilkeleri savaşırken yenilen bizim iyiliğimiz oluyordu. “Senin için 100 liret bile harcamam!” Bütün hayatımız boyunca ailemizden duyduğumuz nakarat bu oldu. </p>
			<p>İşte özellikle de bu nedenle günün birinde –ilkokul dördüncü sınıftaydım– okuldan dönüp anne ve babamızı güler yüzlü, sevgi dolu bir ifadeyle, donatılmış bir sofra başında bizi beklerken bulmamız gerçek bir sürpriz oldu. </p>
			<p>İlk söz alan annem, “Çocuklar sizinle konuşmamız gerekiyor,” der demez bacaklarım titremeye başladı; çünkü “sizinle konuşmamız gerekiyor” genellikle çok korkunç bir haberin giriş cümlesi oluyordu. Ama o gün tuhaf biçimde sakindiler. Babamın alnında bir tek Hint tanrılarına özgü kırmızı <em>bindi</em> eksikti. Bu nedenle gerisini bir nebze sükûnetle bekledik. </p>
			<p>“Size güzel bir haberimiz var!” İçsel mutluluğun minik iç çekişi. “Bir kardeşiniz olacak.”</p>
			<p><em>Gonk!</em></p>
			<p>Ağabeyim ve ben ellerimizi yıkamak için sendeleyerek banyoya giderken birbirimize hayretle bakmayı sürdürüyorduk. Sofraya döndüğümüzde konuşmadan duramadım ve sonunda sordum:</p>
			<p>“Neden?”</p>
			<p>Sorum, güzelce kurulu sofranın üzerinde bir süre süzülerek dalgalandı, annem derin bir soluk aldı, Bayan A’nın tatlı bakışlarıyla bize baktı ve şöyle dedi: </p>
			<p>“İki kişi birbirini sevince bebek doğar.”</p>
			<p><em>Gonk! Gonk! Gonk!</em></p>
			<p>İşte hayatımın <em>koan</em>’ı o anda sahneye girdi! Tek bir eli çırpmakla bu açıklama arasında ne fark vardı ki? Her iki cümleye de bir yanıt bulabilmek için tümdengelimin güven verici yasalarından hızla çıkmak gerekirdi. </p>
			<p>İki kişi birbirini sevince bebek doğar.</p>
			<p>Bebek geliyordu.</p>
			<p>Peki ama birbirini seven iki kişi neredeydi? </p>
		</div>
		<div class="margin-top html5_section">
			<p>Bu <em>koan</em> –<em>Tek Ses İçin </em>kitabımdaki “Öyle Bir Çocukluk” öyküsünün sayfalarını buna adamıştım– içimde yankılanmayı sürdürse de ağabeyim ve ben aslında bu haberle mutlu olmuştuk. Annemize ağzını açtırıyor; oradan kardeşimize sesleniyorduk. Beşiğini, giysilerini, mutfağın yanındaki kileri, onun odası olarak hazırlıyorduk. </p>
			<p>Bayan A, şimdilik daha büyük bir rol üstlenmiş, Bayan B’yi geçici olarak depoya göndermişti. Sanırım annem, bu ilginç durumundan ötürü fiziksel bir neşe içindeydi. Derken kızamıkçığa yakalandı; yataktayken ne kadar mutsuz olduğu hâlâ aklımda. Bebeğini kaybetmekten ya da onun büyük bir özürle doğmasından korkuyordu; ağabeyim ve ben de onu oyalamaya çalışıyorduk. Anne ve babamız bizi görselerdi, yaklaşmamıza izin verselerdi, kesinlikle düşkün, tatlı, sevgi dolu çocuklar olacaktık. </p>
			<p>Daha sonra bana itiraf ettiğine göre annem bu gebelikle büyük bir yenilenme umuduna kapılmıştı. O daha olumlu, kendini annelikte gerçekleştirmek isteyen yanı, bu son dakika bebeğinin kocasını yumuşatacağını, on yıl önce kaçtığı yere geri getireceğini sanmıştı. </p>
			<p>Oysa bize açıklama yapmalarından birkaç gün sonra babam yeniden gitti ve Roma’da yaşanmakta olan <em>dolce vita</em>’nın kaygısız anaforları onu hızla yuttu. </p>
		</div>
		<div class="margin-top html5_section">
			<p>1966 yılının 8 Eylül günü kardeşim doğdu. Ağabeyim ve ben, Opicina’da, anneanne ve büyükbabamın birkaç yıl önce satın aldıkları ve yazı birlikte geçirdiğimiz evdeydik. Saat birde tutan sancıları yirmi dakika sürmüştü ve biri yirmi geçe doğum yapan annem, sanki bacaklarını esnetmek için gezintiye çıkmışçasına yürüyerek odasına dönmüştü. </p>
			<p>Gelişini kutlamak için ağabeyimle ben, bisikletle tura çıkmıştık ve babam da Alâeddin’in lambasından çıkan cin misali yeniden beliriverdi. Zayıftı, yanıktı, Porta Portese ikinci el pazarından aldığı takımı içinde gayet şıktı; kendinden geçmişçe beşiğe eğildi, coşkun erkekliğinin son ürününü inceledi ve derin bir iç çekişten sonra şöyle buyurdu: “Her evlat, Gökyüzü’nün bir armağanıdır.”</p>
			<p>O dönemde felsefi dünyası yeni ufuklara açılmıştı: bakışları Himalaya yamaçlarından daha ötelere uzanmış ve Tibet vadilerine ve doruklarına dikilmişti. Uzakdoğu Enstitüsü’ne kayıt olmuş, Çince öğrenmenin yanı sıra Taocu düşüncenin derinliklerine dalmıştı. Gökyüzü kavramına bayılıyordu. İçinde atalarımızın soluklarını barındıran gökyüzü, bizim babamızdı. Onun bilgelik bağışlayarak eyleme geçmesi için kendimizi eylemsizliğe bırakmalıydık. Madem göksel bir babamız vardı, dünyevi bir babaya gereksinme duymamalıydık. Biyolojik baba tek bir şey yapabilirdi: “Gökyüzü” dediğimiz büyük babanın eylemlerini sonlandırması için insani olarak ona müdahale etmemek ve eylemsizliğe teslim olmak. </p>
		</div>
		<div class="margin-top html5_section">
			<p>Erkek kardeşim Lorenzo’nun –Peder Dietrich tarafından kutsanan– vaftiz fotoğrafı, beni, annem ve babamla gösteren tek fotoğraftır; kundaktaki bebeği kucağıma almış olarak tarçıni yapay deriden büyük bir koltukta oturuyorum, üzerimde kahverengi bir elbise var –çocukluğumun tek şık giysisiydi, parça bir kumaştan dikilmişti ve ben şiddetle nefret ederdim– annem, babam koltuğun arkasından bize bakıyorlar; ağabeyim Stefano koltuğun koluna tünemiş, üzerinde ceket ve kravat, yüzünde ise benim doğumumdakinden çok daha bezgin bir ifade var. </p>
			<p>Vaftiz töreninden neredeyse hemen sonra babam <em>Wú Wéi</em><a class="si-noteref epub-type_noteref" href="#f16" id="ref_f16">16</a> (eylemsizlik) ilkesini ânında yürürlüğe koyarak yeniden görünmez oldu. </p>
			<p>İşte –adı Giovanni Battista olan ve Uzakdoğu zevzekliklerinden hoşlanmayan– büyükbabamın sabrı o zaman taştı. Bir ömür çalışarak biriktirdiği varlığıyla damadının yarattığı ziyan ve aptallıkları örtmek için on yıldan fazla zaman harcamış; kızına ve şimdi de sayıları ansızın üçe çıkan torunlarına o bakmıştı.</p>
			<p>Artık melodiyi değiştirme zamanı gelmişti; o dönemlerde bunu yapmanın tek yolu, kim bilir kaçıncı para dolu çantayı hazırlamak ve Monsignor Milioni’yi aramaktı. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f14"><a class="si-backref" href="#ref_f14">14</a>. (İt.) Milyon. (Y.N.)</div>
	<div class="si-footnote html5_aside epub-type_footnote" id="f15"><a class="si-backref" href="#ref_f15">15</a>. (İt.) Tatlı hayat. (Y.N.)</div>
	<div class="si-footnote html5_aside epub-type_footnote" id="f16"><a class="si-backref" href="#ref_f16">16</a>. Taoizmde önemli bir kavram. (Y.N.)</div>
  </div>
  </body>
</html>