<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>7</h1>
			<p>Bir kuşaktan ötekine, genler aracılığıyla bizlere iletilenler hakkında ne biliyoruz? Görünürde çok şey biliyoruz ve bilgi sürekli artıyor ama gerçekte hâlâ hiçbir şey bilmiyoruz. </p>
			<p>Babamın soyunu düşündüğümde; o büyük apartman kapısında yüzümüze vuran dondurucu soğuğu ve tanıdığım bütün tiplerin sevgisizliğini, kuşaktan kuşağa sadakatle iletilmiş o birkaç mikron ipliği aklımdan geçirmeden edemem.</p>
			<p>Karpatların dondurucu soğuğu, Uralların dondurucu soğuğu, Kurganların dondurucu soğuğu, rüzgârla bozkırlardan inmiş halkların Adriyatik Denizi’nin sıcak kıyılarına yerleşmeleri, Transilvanya’nın dondurucu soğuğu, şatoların kuytularında uyuya kalmış vampirler, Slivovitz içerek ve masallar anlatarak Balkanlar, ülke ülke gezen o canlı ölüler geliyordu aklıma. </p>
			<p>Halamın ölümüne ilişkin gerçeği otuz yaşlarımda, bir rastlantı sonucu öğrendim. </p>
			<p>Roma’da, arkadaşlarımın evinde yemekteydim; sofrada yanımda oturan yaşlıca hanım –o zamanlar tanınmış biri değildim– peçeteyi alışımı gördü ve adeta haykırdı:</p>
			<p>“Marisa’nın elleri!”</p>
			<p>“Büyük olasılıkla doğrudur,” diye yanıtladım. “Yeğeni olduğuma göre!”</p>
			<p>Bunun üzerine o hanım, yirmi yıldır merak ettiğim hikâyeyi anlattı bana. Marisa, bu hanımın en yakın arkadaşıydı; liseyi birlikte okumuşlardı ve hayatının son günlerini birlikte geçirmişlerdi. Halam o zamanlar Floransa’da Fen Fakültesi’nde okuyordu. Sofra arkadaşım ise Trieste’ den Venedik’e taşınmıştı. </p>
			<p>Noel tatili için evine dönüş yolunda Marisa, arkadaşıyla birlikte olabilmek için birkaç günlüğüne Venedik’e uğramıştı. Orada belki soğuktan, belki yol yorgunluğundan ağır bir gribe yakalanmıştı; bunun üzerine kendini daha iyi hissedinceye kadar Venedik’te kalmak için izin isteme amacıyla babasını aramıştı. Ama sert bir adam olan babası –ensesi katı, bıyıkları kısa– dinlemeye bile yanaşmamıştı. “Noel dediğin aileyle kutlanır! Bu kuralın istisnası olmaz!”</p>
			<p>Bu nedenle Marisa ağır hasta olarak, Venedik’ten Trieste trenine binmiş, esen boranın, 1936 yılının trenlerinde yaşanan dondurucu soğuğun altında yola çıkmıştı. Eve geldiğinde Noel’in kutlandığı öğle yemeğine katılmış –hepsi kiliseye şiddetle karşı olduklarına göre neyi kutladıklarını da hiçbir zaman anlayamadım– ve sonra yatağına uzanmıştı. Birkaç gün sonra da aynı yatakta uykudan ölüme geçiş yapmıştı. </p>
			<p>Evde yalnızdı, babası kafeye gitmişti, annesi de arkadaşlarıyla buluşmaya. Öğle yemeği saatinde eve döndüklerinde artık soğumuş bedenini bulmuşlardı. Gizemli salgın, kötü kader dedikleri bir zatürreeden başka bir şey değildi. </p>
			<p>Arkadaşından ayrıca Marisa’nın özgür, bağımsız, asi, büyüleyici bir insan olduğunu ve köpeklere tutkuyla bağlı olduğunu da öğrendim. Müziği de çok seviyordu ve yaşadığı sürece orkestra şefi Bruno Walter’la mektuplaşmıştı. </p>
			<p>İşte böylece o akşam, boşluğunu doldurmam gereken kalıp olan Marisa hala nihayet gerçek bir varlığa, kendimle pek çok benzerliğini bulduğum kişilik özelliklerine sahip bir insana dönüştü. Bazı gizemli nedenler yüzünden o DNA kırıntısı –dondurucu soğuk, buza dönüşen lenf ve buna bağlı içsel Sibirya– onda ortaya çıkmamıştı ama benimkinden farklı biçimde olsa da onu kırılgan kılan bu kırıntının noksanlığı olmuştu. Soğuk, onu buyrukların katılığı, yetkelerin küstahlığı, Darwin inancının çılgınlığıyla vurmuştu.</p>
			<p>Ancak birkaç yıl önce onun mezarını aramaya çıktım. Kar serpiştiren kurşuni bir havada bütün mezarlığı enine ve boyuna dolaşmak zorunda kaldım. Biz Tamaro ailesi olarak boşluktan doğmuş bir boşluk olduğumuzdan hiçbir mezarlık konusunda bilgilendirilmemiş; ailemin nereye gömüldüğünü bilmemiştim. Babamın soyundan gelen atalarımın zombi gibi dünyayı dolaştıklarını sanıyordum. </p>
			<p>Ama sonunda onu buldum.</p>
			<p>Çevresinde ağır bir zincir bulunan taşın üzerine adı basitçe kazınmıştı. Ne bir çiçek, ne bir süs; sadece gotik bir romana yakışır biçimde biten otlar ve çalılar vardı. Sunu için hazırlanmış incecik saksı taş doluydu. Yağmurla biriken su donmuş ve taşları içine hapsetmişti. Yanımda getirdiğim gülü içine koymam mümkün olmadı. Böylece adının ve o kısacık hayatı gösteren tarihlerin üzerine bıraktım çiçeğimi. Sonra arkama bile bakmadan, koşarak uzaklaştım. </p>
			<p>Katılığın ve çılgınlığın tatlı kurbanı Marisa!</p>
		<div class="margin-top html5_section">
			<p>İki yıl boyunca gittiğim anaokuluna ilişkin tek tük anılarımın hepsi, sosyalleşme konusundaki beceriksizliğim yüzünden hüzünlü ve karışık. </p>
			<p>Oysa anaokulunun ilk senesinden önceki yaz çok heyecanlı bir dönem olmuştu. Yakında bir çantam, defterlerim olacaktı, kalem kutuma renkli kalemlerimi dizecektim, nihayet ben de ağabeyimin birkaç yıldır geçtiği o ciddi suratlı koca kapıdan girebilecektim. </p>
			<p>Gerçeği söylemek gerekirse okulun binası hiç de heyecan verici değildi. Şimdi çocuklar için hazırlanan mekânlar çok ışıklı, çok renkli oluyor; pencereleri özellikle süsleniyor. Benim çocukluğumda ise loş, asık suratlı yerlerdi ve görünümleriyle neşe ve eğlence sunmaktan çok uzaktılar. </p>
			<p>Okulum kırmızı tuğladan, dikdörtgen biçiminde yapılmış bir yapıydı; üzerlerinde birer aslan bulunan iki tehditkâr kule, kız ve erkek öğrencilerin girişini gösteriyordu; bahçenin çevresi ise keskin bir çitle kapalıydı. Ağır ve kocaman tahta kapı, karanlık bir canavar ağzını andırıyordu. İçeri giren çocuklar sanki canavar tarafından yutuluyor gibiydiler. Yani hiç davetkâr bir görünümü yoktu. Eğitim yerinden çok cezaevine benziyordu ama bu görünümü bile benim eşikten geçme arzumu engellemiyordu. </p>
			<p>İlk gün spor salonunda toplanan büyük kalabalığı, ellerindeki listeye bakarak ve yüksek sesle öğrencilerini yanlarına çağıran öğretmenleri, sınıfların teker teker salondan çıkmalarıyla cılızlaşan kalabalığı çok iyi hatırlıyorum. </p>
			<p>Benim adım bir türlü okunmuyordu!</p>
			<p>Beni ya unuttuklarını ya da okula istemediklerini düşünmeye başlamıştım ki, “Tamaro Susanna!” çağrısını işittim. Adeta dans eden adımlarla arkadaşlarımın yanına koşarken aslında bacaklarım titriyordu ama gene de içimde daha büyük bir güç vardı. </p>
			<p>Bu kapıyı aşınca artık hiçbir şeyin eskisi gibi olmayacağını biliyordum. Okumayı, yazmayı öğrenecektim, kafamda dönüp duran ve ağabeyimin yanıtlayamadığı bütün soruların yanıt verecek birini bulabilecektim. </p>
			<p>Sorular!</p>
			<p>Hayatımın karabasanı, takıntısı, gündüzlerimi gecelere bağlayan, çoğunlukla bir ağa, bir düğüme dönüşen o kırmızı iplikti. Evet, içeride ipin ucunu bulabilecektim, birisi onu benim elime verecek ve düşüncelerimin oluşturduğu çile çözülecek, bir düşünceler uçurtması halini alacaktı. İpin ucunu elimde tutacaktım ve onlar hafif bir esintiyle yükselecek, renkli, uzun, püsküllü kuyruğuyla çok yükseklere ulaşacaklardı. Güzelliklerini seyretmek için burnumu biraz havaya kaldırmam yetecekti. </p>
		</div>
		<div class="margin-top html5_section">
			<p>İlk iki yıl harikaydı. Öğretmenim, Soldati<a class="si-noteref epub-type_noteref" href="#f6" id="ref_f6">6</a> Öğretmen –ilk defa bir isim gerçeğe uymuyordu– işini çok seven, neşeli ve sakin bir insandı. Alfabe, satırlar, çizgiler, eğriler, sayılar, çarpım tablosunda birler, çarpım tablosunda ikiler, sonbaharla gelen kestaneler ve üzümler, pencerenin önündeki tasta, pamuk içinde yetiştirilen fasulyeler dönemi başlamıştı. </p>
			<p>Donuk İngiliz kışlasına sıkıştırılmış ama minik Capri ışıltısı yayan o birkaç yıl, gerçekten bir şeyler öğrenebildiğim yıllar oldu. Fonda hep neşeli <em>Funiculi funicula </em>şarkısı çalar gibiydi. Hatta ciddi derecede çekingen bir insan, konuşmakta büyük güçlük çeken bir çocuk olduğumu bile unutmuştum. </p>
			<p>Ağabeyim ve ben, mevsim ve hava koşullarına aldırmadan okula yürüyerek gidip geliyorduk. </p>
			<p>Arada sırada yolda karşımıza çıkan bir bey, bizi akvaryumunu görmeye davet ediyordu. Bu bana oldukça ilginç bir öneri olarak görünüyordu ama ağabeyim, ona yanıt bile vermiyor, dümdüz yürümeyi sürdürüyordu. </p>
			<p>O zamanlar pedofilinin ne olduğu bile bilinmezdi ama çocuklar yabancılarla konuşmamak, şekerleme ve benzeri önerileri kabul etmeme konusunda sıkı tembihliydiler. </p>
			<p>Okula varmadan hemen önce fırına girer ve beslenmemizi alırdık. Tabii ki paraları ağabeyim idare ediyordu ve ilk günden başlayarak beni kandırmaya başlamıştı.“Sen hastasın,” deyip duruyordu bana, “karaciğerin hasta bu nedenle içi boş ekmek yemen gerekiyor.” Böylece teneffüste ben ikiye kesilmiş ve içi boş ekmeğimi kemirirken o iki kat kakaolu krema sürülmüş ekmeğini yiyordu. </p>
		</div>
		<div class="margin-top html5_section">
			<p>Altı, yedi yaşında olduğum o yıllar, göreceli olarak nefes alabildiğim yıllar oldu. Hem Gianna hem de öğrenmenin yarattığı aydınlık umut ve sevgili öğretmenimin sevgi dolu anaç varlığı vardı. Henüz buzdağıma inmemiştim, henüz ötekiler gibi bir çocuk olduğumu sanıyordum. Hatta sınıfımdan, yanımızdaki apartmanda oturan bir kızla arkadaşlık bile kurmuştum. Daniela benim olmadığım her şeydi: Fiziksel olarak güçlüydü, dışa dönüktü, girişkendi ve bütün bunlar yetmezmiş gibi Lady adındaki bir Dalmaçyalı köpeğin sahibiydi; <em>101 Dalmaçyalı </em>döneminde bu son derece önemli bir şeydi. </p>
			<p>Sadece annelik yapan, kızının okuldan dönüşünü pirzola ve patates kızartarak bekleyen, yeşil çekik gözlü bir annesi vardı. Daniela ile öteki kızlar gibi her türlü oyunu oynamak konusunda mutlak bir hevesim ve hatta biraz da serüven merakım vardı; bu merak bende daha çok düşüncede olsa da o, bunu uygulamaya çevirmekte çok ustaydı. </p>
			<p>Botla Venedik’e gitmeye karar verdiğimiz günü hatırladıkça hâlâ dehşete kapılıyorum. Günler boyunca bu konuda hayaller kurmuştuk. San Marco Meydanı’na varmak, benim –uçacağını varsaydığımız– minik şişme bottan inmek, bir kenara park etmek, güvercinlere yem vermek ve geri dönmek istiyorduk. </p>
			<p>Gerçekten şahane bir girişime benziyordu. Bir gün cidden denize açıldık ama ne yazık ki akıntıların varlığını o anda fark ettik. Kürek çekiyorduk, kürekleri gayretle çekiyorduk ama bot tam ters yöne gidiyordu. San Marco Meydanı’ndaki güvercinlere ait imge o anda kısa süre önce televizyonda seyrettiğimiz Robinson Crusoe imgesine dönüşmek üzereydi. Günümüzde oyun peşinde canını veren çocuk sayısının az olmasına hep şaşırırım. </p>
		</div>
		<div class="margin-top html5_section">
			<p>Üçüncü sınıfın ilk ekim günü.</p>
			<p>Yaz tatilinden sonra sınıfıma dönüyorum; evden neşeli adımlarla çıkıyorum ama beş saat sonra yüreğim çelik bir kapana sıkışmış olarak dönüyorum. Zemin gene çökmüştü; öğretmenim yoktu, o karanlık girdap onu da yutmuştu; sanki Norveç’in Maelstrom anaforu daimi olarak benim çevremde dönüp duruyordu. </p>
			<p>Soldati Öğretmenim yok olmuştu, sınıfım yok olmuştu, arkadaşlarım çevredeki sınıflara dağılarak eriyip gitmişti.</p>
			<p>Sanırım bir ay kadar ağladım.</p>
			<p>Uyanıyor ve ağlıyordum, yemek yiyor ve ağlıyordum. Okula gidiyor ağlıyordum. Ödevlerimi yapıyor ve ağlıyordum. Azıcık uyuyordum, uyandığımda yastığım hep ıslak oluyordu. Annem bile sonunda acımış ve kulağıma şöyle fısıldamıştı: “Ölmedi, sadece emekli oldu.”</p>
			<p>O ekim ayında, bir parçam –umut etmiş, hayal kurmuş olan parçam– bütünüyle ölmüştü. O günden sonra artık onunla birlikte yaşamayı öğrenmem gerektiğini biliyordum. Belki bir süreliğine gizli tutabilirdim ama sonra güçlü çürüme kokusu gerçek durumumu başkalarına da açık edecekti. </p>
			<p>Yeni öğretmenimin ailevi sorunları vardı ve bu nedenle davranışları benim alıştığımdan çok farklıydı. Bağırıyordu, en küçük bir şeyde sabrı taşıveriyordu. Onun haykırışları arasında şeytanminaresine dönüşüyordum. Kabuğumun içine giriyor, girişi kapatıyordum. </p>
			<p>Duymuyor, bilmiyor, görmüyordum. </p>
			<p>Arada sırada uzaktan açıklamaların, bağırışların, teneffüsteki gülüşmelerin, beni artık ilgilendirmeyen her şeyin uzak bir yankısı çarpıyordu kulağıma. </p>
			<p>Beden eğitimi dersinde bir trampet ritmine uyarak uygun adım yürüyorduk. İleri, geri, geri, ileri, sağ yana, sol yana, geri dön! Ben adımımı bir türlü ritme uyduramıyordum, hep yanlış tarafa dönüyordum. Üst alt, sağ, sol, çevremdeki mekân benim için bütünüyle anlaşılmazdı. Risk mekânı, tehdit mekânıydı. </p>
		</div>
		<div class="margin-top html5_section">
			<p>Yazınsal yaratıcılığım kesinlikle gizlenmekten yanaydı. Serbest düşünceleri yazmak gerektiğinde güneş varsa, “Bugün hava güneşli,”; yağmur yağıyorsa da, “Hava yağmurlu ve soğuk,” yazıyordum. Bugün pek moda olan özgür ifade, beni mutlak bir korku durumuyla karşı karşıya getiriyordu. </p>
			<p>Oysa sayılar beni rahatlatıyordu. Oradaydılar ve ezelden beri orada duruyorlardı. Bir elde beş parmak vardı ve bu bütün dünyada geçerliydi. İki el varsa on parmak oluyordu ve bu da evrensel bir doğruydu.</p>
			<p>Aynı şey katı madde için de geçerliydi. Bir top toptu, zar zardı, sadece bir deli böylesine belirgin bir gerçeği yadsıyabilirdi. </p>
			<p>Kabuğumun sessizliği içerisinde düşüncelere dalarak vardığım sonuca göre, var olan her nesne aynı zamanda bir sayısal değere sahip olmalıydı ve hepsini bir araya getirince de hep aramış olduğum o sonuca yani sayıların sayısına, her şeyi içeren ve her şeyi yaratabilecek olan sayıya varabilecektim. </p>
			<p>Böylece önünde uzun bir iş uzandığını bilen birinin alçakgönüllülüğüyle saymaya başlamıştım. Hedefe varmak için bildiğim tek yol buydu. Günün serbest olduğum her ânında sayıyordum. Akşamları bir kâğıda ulaştığım rakamı yazıyordum ve ertesi sabah oradan hareket ediyordum. Babam varken de, yokken de sayıyordum; annem gözlerindeki bantla boşluğa bakarken de, yemek pişirmek için onu çıkarttığında da sayıyordum; paten pistine yüzüstü serildiğimde de sayıyordum, gecenin eşiğinde de; yolda, otobüste, büyükbabamların masasının altında hep sayıyordum. </p>
			<p>Sayıyordum ve o sayılar benim günlerimin Minos Labirenti’nin odadan odaya uzanan, köşeden köşeyi dönen altın ipliği haline gelmişti. O ipliği izliyordum, günlerim bir anlam, bir yön kazanıyordu, ne tarafa gideceğimi, neden gideceğimi anlıyordum; çünkü şimdilik kimse bana bitkin düşüren sorularımın yanıtlarını verememişti. Sadakatle, sabırla, gizli bir mutlulukla saydım. Sabahlardan bir sabah uyandığımda zihnimde çok korkunç bir soru belirinceye kadar saydım. Bütün öteki sayıları içerecek ve öteki sayıları yaratacak olan o en büyük numarayı nasıl tanıyacaktım? Hani tilt oyun masalarındaki gibi o sayıya gelince bütün ışıklar yanacak mıydı?</p>
			<p>Yoksa?..</p>
		</div>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f6"><a class="si-backref" href="#ref_f6">6</a>. (İt.) Asker. (Ç.N.)</div>
  </div>
  </body>
</html>