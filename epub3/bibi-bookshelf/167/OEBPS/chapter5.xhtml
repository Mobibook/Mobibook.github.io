<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>5</h1>
			<p>Uçmak evet. </p>
			<p>Uzaklara doğru uçmak; kemiklerimin içinin kuşlarınki gibi boş olması, bronşlarım yerine hava kesesi bulunması hayali. Bir sabah beton balkonun kenarına gelecek, herkesin şaşkın bakışları arasında –bak şu işe, kim derdi ki, kız uçmayı öğrenmiş– atlayacak ve aşağıdaki bahçenin üzerinde büyük çemberler çizecektim. Sonra yükselecektim, çok yükseklere ulaşıp kentin evlerini, oyuncak tahta küplerim gibi minicik ve düzgün kutular olarak görebilecektim. </p>
			<p>Bu yüksekliğe ulaştıktan sonra da nerelere uçacağıma karar verecektim. Doğuya, boranın indiği o dağlara gitmeyi güvenlik nedenleriyle hiç düşünmüyordum. Deniz daha çekici bir seçenek olarak görünüyordu. Ağabeyim, bana ne kadar güneye gidersem havanın o kadar ısınacağını söylemişti; hem güneyde İstanbul vardı...</p>
			<p>İstanbul! İsmi bile beni hayallere sürüklemeye yetiyordu.</p>
			<p>Ne yazık ki bütün çabama karşın havalanma konusunda pek aşama gösteremiyordum; bu nedenle uçuşumu İki bin yılına ertelemeye karar verdim. </p>
			<p>“İki bin yılında uçabileceğimize inanıyor musun?” diye soruyordum ağabeyime.</p>
			<p>“Elbette uçacağız,” diye yanıtlıyordu beni; “Düşünceyle uçacağız. Bir kayığa oturacağız ve o da bizimle uçacak.”</p>
			<p>“Motoru, direksiyonu olmadan mı?”</p>
			<p>“Ne direksiyonu olacak ne başka bir şeyi. Düşünmek yetecek.”</p>
			<p>Küçük bir fikir yürütmeden sonra yeniden soruyordum.</p>
			<p>“İyi ama İki bin yılında ben hâlâ yaşıyor olacak mıyım?”</p>
			<p>“Tabii ki, kırk üç yaşında olacaksın o zaman!”</p>
			<p>Tamam da ben kırk üç yaşıma kadar nasıl dayanabilecektim?</p>
		<div class="margin-top html5_section">
			<p>Birbirleri için yaratılmadıkları doğrulanan annem ve babam, bu süre içinde yeni bir sürece girmişlerdi. </p>
			<p>Babam eve aralıklı olarak gelmeye başlamıştı; bazen vardı bazen yoktu ve yok oluşuyla ilgili bir açıklama da yoktu. Bu pek büyük bir değişim yaratmamıştı çünkü varken de konuşmazdı. Gözünde güneş gözlüğüyle koltuğunda oturur ve boşluğu seyrederdi. Annem de bir başka koltukta, koyu renk camları olan gözlüğünün ardından boşluğa bakardı. Ama günün birinde gözleri hastalandı ve gözlük yerine korsanlarınki gibi koyu renk bir bant takmaya başladı. </p>
			<p>Biz de görünür olmaya çalışıyorduk.</p>
			<p>Gürültü yapmıyor, konuşmuyor, rahatsız etmiyor, saçma isteklerde bulunmuyorduk. </p>
			<p>Sanırım babamın çocuk konusunda neredeyse fiziksel bir tepkisi vardı; çocukları güçsüz, anlamsız, özellikle de rahatsız edici varlıklar olarak görüyordu. İki çocuğu olduğunu anımsayınca da beklenmedik öfke nöbetleri geçiriyordu. Biz de o zaman soluğumuzu tutarak parmaklarımızın ucunda yürüyorduk. Neyse ki ağabeyim, holdeki halıyı kullanmakta çok mahirdi. O öne oturuyordu, ben de arkasına ve o halı çok uzaklara ulaşıyordu. Gemi halı, tren halı, uçan halı bizi bir anda İstanbul’a götürüyordu. </p>
		</div>
		<div class="margin-top html5_section">
			<p>Bir aile oldukları düşüncesini zihinlerinden silince annem ve babam hayatlarını yönlendirebilecekleri yeni yollar hayal etmeye çalıştılar. Sanki evimiz otobüs garı gibiydi. Bir araca biniyorlar, bir başkasından iniyorlardı; kimi zaman yalnız kimi zaman da bir arkadaşlarıyla keşif tutkularını tatmin etmeye çalışıyorlardı. Arada sırada valiz değişimi yaparken giriş holünde karşılaşıyorlardı. Yüz ifadeleri hep gergin, hep üzgündü. Bütün bu gelişgidiş hareketlerinde kendilerine ait iki paketi hep unutuyorlardı. </p>
			<p>Bu paketler bizdik.</p>
			<p>Kaldırımda duruyor, bir işareti, bir sesi, bir ıslığı, birilerinin dönüp bir şey söylemesini; ya da birinin, üzerinde gideceğimiz adresin yazılı olduğu bir kartonu boynumuza asmasını bekliyorduk. </p>
		</div>
		<div class="margin-top html5_section">
			<p>İşte biz öylece durmuş, yolu gösterecek birini beklerken Gianna girdi hayatımıza.</p>
			<p>Gianna öğleden sonraları, üç buçukla yedi arası geliyor ve bizimle ilgileniyordu. Şimdi olsa ona <em>baby-sitter</em> denebilirdi belki ama o zamanlar doğrudan Almanca <em>Fräulein</em>’dan çevirerek “Küçükhanım” deniyordu. Üç yaşımdan yedi yaşıma kadar yanımızda kaldı ve bir küçük hanımdan çok bizim için bir kurtarma salı oldu. Holdeki uçan halıdan, doğrudan onun üzerine atladık ve tembelhayvan gibi yumuşak tırnaklar çıkartıp ona yapışıp kaldık.</p>
			<p>Gianna gençti, nazikti, sevgi doluydu.</p>
			<p>Bize şımarık maymunlar değil sevilecek çocuklar olarak davranıyordu. Yetişkin yaşlarımda sık sık düşünmüşümdür; eğer ağabeyim ve ben gencecik yaşımızda, şehir dışında bir tuvalette kolumuzun damarına batırdığımız uyuşturucu iğnesiyle can vermediysek, bunu onun varlığına borçluyuz. </p>
			<p>O, bizim şehri enine boyuna birlikte dolaştığımız rehberimiz Vergilius idi. Hava nasıl olursa olsun dışarı çıkardık. Darwin’e göre çocuk dediğin meteorolojik değişimleri kesinlikle umursamamalıydı. Yazın tişört ve sandaletle, kışın bora saatte yüz kilometre hızla eserken bedenimizin çevresinde bayrak gibi uçuşan yıpranmış Loden paltolarımızla beton apartmanımızdan çıkar ve dünyayı keşfetmeye giderdik. </p>
			<p>Rive Mahallesi’nde uzun yürüyüşler yaptığımızda yanımızdan geçen yavaş ve dumanlı trenlerin denizin büyük bölümünü engellediğini; güvercinler için mısır satan yaşlı bir kadının oturduğu Unità Meydanı’nda mola verişimizi; bacaklarımızı aşağı sarkıtarak, limanın bulanık suyunun karanlığında kaybolan o saydam ipin ucuna ne takılacağını merak ederek elimizde olta, rıhtımda oturduğumuz öğleden sonralarını anımsıyorum. Ve sonra misina gerilince nasıl gerildiğimi de çok iyi anımsıyorum; çünkü, “Öldürmeyeceksin!”<a class="si-noteref epub-type_noteref" href="#f4" id="ref_f4">4</a> benim için en baştan beri en kesin emirdi. </p>
		</div>
		<div class="margin-top html5_section">
			<p>Gianna, çocukluğumun özel mekânı olan rıhtımın yanındaki Akvaryum’u keşfetmemizi sağlamıştı. Bu kırmızı tuğla yapının bir yanını, annemle alışverişe gittiğim Balık Hali olarak zaten biliyordum. </p>
			<p>Halde sesler olağanüstü biçimde yankı yapardı; ağır bir balık kokusu olurdu ve ben hep birbiriyle çelişen duygulara kapılırdım. Daha ileride iyi tanıyacağım yanım, birbirinden çok farklı hayat formları görme düşüncesiyle heyecanlanırdı; öteki iyi bildiğim, uykusuz ve ölüme yakın yanım ise; solungaçların kasılırcasına genişlemesine, çırpınışlara, sıçrayışlara, giderek zayıflayan kuyruk darbelerine, giderek donuklaşan o gözlere hiç dayanamazdı. </p>
			<p>Hayatımın ilk ve en metafizik ağlayışlarından birini Balık Hali’nde yaşadım. Bir kasa peygamberdevesi karidesinin minik kara tahta yaftasına üç ünlem işaretiyle “Canlı!!!” yazılmıştı. Bu acıya tanıklık etmek, çaresizce kıvranan, çok sayıdaki bacağını oynatan, solungaçlarını ağız gibi açan, duyulmayan çığlıklar atan o yaratıklara dayanmak nasıl mümkün olabilirdi? </p>
			<p>Bütün bu ıstırap nasıl seyredilir ve nasıl umursamaz davranılabilirdi? </p>
			<p>Ve hangi nedenle onlara böyle bir acı çektirilirdi?</p>
			<p>Benim solungaçlarım da onlarınkiyle birlikte titreşiyordu; minik ayakları yüreğimi delmeye hazır oklar haline gelmişti. </p>
			<p>Çevreme bakınarak, benim gibi dehşete kapılmış başkalarını görmeye çalıştım ama tek görebildiğim zavallı ve hâlâ canlı hayvancıkları sarımtırak kesekâğıtlarına sokup teraziye koyan konuşan, gülüşen insanlardı. </p>
			<p>Devasa halin uğultulu gümbürtüsünde ben ve dünyanın bütün acısı, savunmasız ve yapayalnız olarak karşı karşıya duruyorduk. </p>
		</div>
		<div class="margin-top html5_section">
			<p>O andan sonra, uykusuz gecelerimin kurtlarına ve iskeletlerine bir de peygamberdevesi karidesleri eklendi. İskeletler dans ederken o deniz böcekleri perdelerin üzerinde bir aşağı bir yukarı yürüyordu. Perdeler kumaştan değil kesekâğıdından olduğundan adımları ince bir hışırtı yaratıyordu. Hışırtıdan çok tiz, çok tiz bir çığlık gibiydi. Onları duymamak, yüreğimi patlatmalarına izin vermemek için parmaklarımla kulaklarımı tıkamak zorunda kalıyordum. </p>
			<p>Akvaryum ise bu anlamda beni rahatlatan bir yerdi. Halde can çekişen balıkların aynıları burada besleniyor, tehlikelere karşı korunaklı biçimde yaşıyordu; ayrıca bir tabela üzerinde adları da yazıyordu. </p>
			<p>O zamanlar Akvaryum’da, küreselleşmiş dünyanın çocuklarının alıştığı üzere çok renkli balık örnekleri yoktu; limanın dışındaki sularda yaşayan boz renkli sıradan balıklar yüzüyordu burada. Kayabalıkları, karagözler, sardalyeler, izmaritler, kefaller, levrekler karşımızda, yosun dekorları arasında yüzüyordu. Bizi heyecanlandıran onların görünümü değildi –güvende olduklarını bilmek iyiydi elbette– ama içinde köpekbalıklarının ve mantaların yüzdüğü büyük havuzdu. Bir de köpek kulübesini andıran ve önünde minik havuzu bulunan evlerinde yaşayan bir çift penguen vardı. </p>
			<p>Dişi penguenin adını –belki de pek genç öldüğünden– anımsamıyorum ama erkek olan Marco’yu benim yaşımdaki bütün Triesteliler hatırlar; çünkü şehrimizin adeta bir kahramanı gibiydi. Uzun yıllardan beri orada yaşıyordu ve hava güzel olunca köpek yavrusu gibi Akvaryum’un önündeki rıhtım boyunca yürüyüşe çıkartılırdı. </p>
			<p>Mantaların havuzu kare biçimindeydi, içi çini kaplıydı; bu küçük havuzun çevresine yerleştirilmiş ahşap tabureler, çocukların oturup içini seyretmelerine yarıyordu. Köpekbalıkları, türlerinin en küçükleriydi, mantalar da vatozdu belki ama o zamanlar bunu bilmiyordum ve onlara korkunç canavarlar gözüyle bakıyordum. </p>
			<p>Köpekbalıklarının beni yiyebileceklerini biliyordum. Ama mantaların sivri kuyruklarıyla ölümcül bir sarsıntı yaratabileceklerini bana ağabeyim anlatmıştı. Ağabeyim, kişiliğinin belirgin yanlarından biri olan örtülü sadizmini üzerimde denemekten de geri kalmazdı. “Elini suya sok,” derdi ikna edici bir ses tonuyla, “bakalım bir şey olacak mı?” Ama ben ellerimi paltomun ceplerinden asla çıkartmazdım. Pek çok kez onun davetlerine uymuş ama sonunda bir tuzakla burun buruna gelmiştim. </p>
			<p>Bu ziyaretler sırasında penguene acırdım. Hayatını bir köpek kulübesi ve içi su dolu küvet arasında geçirmesindense buzlar üzerinde yaşamasının çok daha iyi olacağını düşünürdüm. Balıkların tutsaklığı ise onların kurtuluşu anlamına geldiği için beni pek etkilemiyordu. Ben bile küçük, rahat bir mekânda yaşamayı, düzenli olarak beslenmeyi, beklenmedik olaylardan korunmayı, sürekli mavi bir loşlukta yaşamayı isterdim gibi geliyordu. </p>
		</div>
		<div class="margin-top html5_section">
			<p>Gianna’yla şehrin farklı yerlerindeki buz pistlerine giderdik. Kışın, karanlığın erken indiği günlerde bizi eve yakın olan Rosmini Meydanı’ndaki piste götürürdü. Uzun günlerde ise San Michele Parkı’nda bulunan, o zamanlar benim gözüme müthiş görünen inişli yokuşlu olağanüstü heyecanlı buz pistine ya da en uzaktaki Villa Revoltella’ya giderdik. </p>
			<p>Bu gezilerde, ağabeyimin en önemli görevi, beni en kötü biçimde düşürmeye çalışmak; benim en önemli görevim de ayakta durabilmek ve canımı kurtarabilmekti.</p>
			<p>Yazları, Ausonia Plajı’na gittiğimizde de roller değişmezdi. Orada ise beni hızla çekmek ya da itmek yerine başımı suyun altına batırmayı alışkanlık edinmişti. İnsanın soluk almadan suyun altında ne kadar kalabileceği en büyük merakıydı. Su altı dalış şampiyonu Enzo Maiorca’ nın ünlü olduğu yılları yaşıyorduk ve kimse bakmadığı zaman sanırım beni de sualtı şampiyonu yapmaya çalışıyordu. Üstelik bu denemelerini evde de sürdürüyor ve başımı ya küvetin ya lavabonun ve hatta klozetin içinde suya batırıyordu. </p>
			<p>Bu deneylerden çok korkuyordum. Benimle balık halindeki balıklar arasında bir fark yoktu. Ters yönlerde de olsa onlar da, ben de hayatta kalmaya çalışıyorduk; açılmış solungaçlarla, sıkışmış akciğerlerle çaresizce oksijen arayışındaydık. </p>
		</div>
		<div class="margin-top html5_section">
			<p>Ausonia Plajı’ndaki anıların içinde tek tük babam da yer alıyor. Çok küçük olmalıyım, çevremdeki su gerçekten karanlıktı, yakındaki limanın artıkları yüzünden mazot lekeleriyle sıvanmıştı. Beni onun sırtına koymuşlardı ve kollarımı boynuna dolamıştım. Babam, iskelenin demir merdivenlerinden ayrıldı ve bana açık deniz gibi görünen suda yüzmeye başladı. </p>
			<p>Yunus gibi yapışmıştım sırtına. Çevremdeki karanlıktan korkuyordum ama aynı zamanda onun hareketlerindeki güveni hissediyordum ve bu beni rahatlatıyordu. Onun inanılmaz güçlü, kudretli olduğunu düşünüyordum ve çok kısacık bir süre içinde ve bir daha asla yinelenmeyen bir duyguyla babamın temelde güvenebileceğim bir insan olduğu izlenimine kapılmıştım. </p>
		</div>
		<div class="margin-top html5_section">
			<p>Gianna, bizi büyükbabamların evine de getirir, götürürdü. </p>
			<p>Gianna’yla minik bir dondurma yemeye giderdik. Paramız buna yetmediğinde sadece boş külah alır ve dondurma tadını hayalimizde eklerdik. </p>
			<p>Yağmurlu öğleden sonralarında Gianna’yla televizyonda <em>Rin Tin Tin’in Serüvenleri</em>’ni izlerdik. “Yihuuu, Rinty!” en sevdiğimiz naramızdı. </p>
			<p>Gianna’yla çizgi romanlar okur, Lego evler kurardık. </p>
			<p>Gianna, mutfak masasında bize ikindi kahvaltıları hazırlardı. </p>
			<p>Ekmeğe ya marmelat sürerdi ya da tereyağı sürüp üzerine dişlerimizin altında harika çıtırtılar yaratan tozşeker serperdi. </p>
			<p>Gene Gianna’yla balkonda oturup gemileri çeken römorkörleri seyrederdik. Bu gemiler İstanbul’dan, Süveyş Kanalı’ndan, Polinezya’dan yani ağabeyimin coğrafi hayalinden kaynaklanan yerlerden geliyor olurdu. </p>
			<p>Gianna’yla mutluyduk.</p>
			<p>Bora olsa camlar sarsılsa bile Gianna yanımızdaysa Trieste’de değil Capri’de olurduk. </p>
			<p>Gianna, bize sevildiğimizi hissettirirdi.</p>
			<p>Tam saatinde çaldığı kapı zili, Pavlov’un mutluluk saatlerinin ziliydi. Gözler parlar, tükürük artar, mutluluğun başladığı duygusu yaşanırdı. </p>
			<p>Sonra bir sonbahar gününde, ben ilkokul üçteyken zil sessiz kaldı.</p>
			<p>On beş otuz beş, on beş kırk, on beş kırk beş. Kaygıyla mutfaktaki saate bakıyordum; on beş elli, on beş elli beş. Saat on altı olunca salonda, her zamanki gibi tek başına boşluğu seyreden annemin yanına gittim. </p>
			<p>“Gianna gelmedi,” dedim çekine çekine.</p>
			<p>O da boşluğu seyretmeye ara vermeden yanıtladı beni: </p>
			<p>“Gianna artık gelmeyecek.”</p>
		</div>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f4"><a class="si-backref" href="#ref_f4">4</a>. On Emir’den biri. (Y.N.)</div>
  </div>
  </body>
</html>