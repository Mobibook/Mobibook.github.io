<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>28</h1>
			<p>1976 yazı sona ermek üzereydi; babam benim dünyaya gelmeme sebep olması dışında hayatının ender iyi işlerinden birini yaptı. Roma’da sinema yönetmenliği eğitimi veren bir okul olup olmadığını soruşturdu. </p>
			<p>Okul vardı, hatta devam edenlere burs verilmesi de söz konusuydu. Tek sorun, girilmesi ve elbette kazanılması gereken sınavdı. Evet, öyküler anlatmak istediğimi biliyordum ama sinemaya özellikle düşkün biri değildim. Trieste’deyken Cappella Underground Sineması’nda gösterilen deneysel filmlere giden anneanneme ve arkadaşı Maria’ya sık sık eşlik ederdim; hepsi buydu. </p>
			<p>Bunun yanı sıra entelektüel yetilerim konusunda özgüvenim son derece düşüktü ve bir sınava katılma düşüncesi beni mutlak panik haline sokuyordu.</p>
		<div class="margin-top html5_section">
			<p>Ama kimi zaman kader, ilerlememiz için bize görünmez tekmeler atar; ilk aşamanın postayla gönderilecek bir deneme olduğunu öğrenince korkum ve utancım azaldı. Böylece kâğıdı, kalemi aldım ve beni bu okulda okumaya yönelten nedenlerimi yazdım. Üzerime düşeni yapmış, tasamı rafa kaldırmıştım. </p>
			<p>Eylül ayında beni sözlü sınava çağıran mektubu alınca şaşırıp kaldım! Bunun üzerine Cappella Underground Sineması sorumlularından birine başvurdum ve bir öğleden sonramı sinema dünyasına ilişkin kavramları mümkün olduğunca anlamaya çalışarak geçirdim. </p>
		</div>
		<div class="margin-top html5_section">
			<p>Sınav günü saat tam dokuzda Roma Deneysel Merkez binasının önündeydim ama öteki adayları görünce madenî kaplar arasında bulunan bir çömlek olduğumu hissettim. Hepsi yaşça benden büyüktü, hemen hepsinin bir üniversite diploması vardı, pek çoğu önceki yıllarda da bu sınavı denemişti ve daha da önemlisi, benden farklı olarak hepsi tutkulu birer sinemaseverdi. </p>
			<p>Beklerken birisi babacan bir tavırla omzuma vurdu ve şöyle dedi: “Üzülme, daha gençsin, yeniden denemek için daha çok şansın olacaktır!”</p>
			<p>Kurulun toplandığı odanın kapıları önümde açıldığı an –uzun bir masa ve pek çok kişi anımsıyorum– mümkün olan tek şeyi yaptım: Hemen ve yüksek sesle konuyla yakından uzaktan ilgim olmadığını itiraf ettim. Ayrıca öğrenilmesi gereken her şeyi bilenlerin bu okula devam etme arzularının ne kadar yersiz olduğunu da eklemekten geri kalmadım. </p>
			<p>Ben sadece öyküler anlatmayı öğrenmek istiyordum. </p>
			<p>Kurulun gülümsemesi hâlâ gözlerimin önünde. O âna dek gelip geçmiş olan bilgiçlerden sonra benim saflığım bir gün ışığı gibi gelmiş olmalıydı. Sınava giren en genç aday olduğum kesindi: Belgelere göre genç, bakan gözlere göre toydum. </p>
			<p>Açıklamamı duyunca kır saçlı bir bey –onun Miklós Jancsó olduğunu sonradan öğrendim– içinde siyah beyaz tuhaf resimler olan koca bir kitabı aldı, önümde açtı ve şöyle dedi: “Bir öykü uydur!” Pek çok fotoğrafın üzerinden geçtik ve ben pek çok öykü uydurdum. Bitince hiç yorumsuz çıkmam söylendi. </p>
		</div>
		<div class="margin-top html5_section">
			<p>Trieste’ye döndüğümde Roma parantezini ebediyen kapattığıma inanarak anneannemin yanında divana uzandım ve yeniden romanlar okumaya başladım. Anneannem, bayıldığı lokum kutusu gibi kitapları da birbiri ardına yutardı ve o bekleme ve durağanlık aylarında bu tutkusu bana da bulaştı. </p>
			<p>Günün birinde postacı geldi, bana bir telgraf uzattı ve bu telgraf bende bir yaylım ateşi etkisi yarattı. </p>
			<p>Sınavı geçmiştim!</p>
			<p>Bin adayın katıldığı sınav sonucunda okula yirmi kişi alınacaktı ve bunlardan biri ben olmuştum; birkaç hafta içinde Roma’ya taşınmam gerekecekti. Panik. Mutlak ret. “Sinema umurum değil, o korkunç şehre asla gitmeyeceğim!” diye bağıra çağıra dolaşıyordum evin içinde. </p>
			<p>Hayatımın o noktasında, kışı bir divana uzanarak ve okuyarak geçirmek seçeneklerin en iyisi gibi görünüyordu; minderler ağırlığım altında yavaş yavaş ezilecek, yaylar zamanla deforme olacak ve hâlâ evimde olan o divan, ağırlığımı kendi maddesine katacaktı; yanardağ küllerinin zavallı Pompei halkının bağrına basması ve onları taşlaştırması gibi bir durum söz konusuydu. </p>
			<p>Kitaplar kitapları izleyecek, günün birinde ben de dirseğime dayanarak, “Kendini tanı!” diyebilecektim; çünkü kitaplarla ilerleyen yolun beni o yöne ulaştıracağını yavaştan anlamaya başlamıştım.  Tam o günlerde Oblomov okumaya dalmıştım ve onun hayata bakış açısının mutlak olarak en iyisi olduğuna ikna olmuştum. </p>
			<p>Sırf bu yolculuk için anneannem bana yeni bir kazak, gömlek ve pantolon hediye etti, bunları ötekilerle birlikte büyükbabamın –dönem filmlerinde görülen büyük ve sert deri– bavuluna yerleştirdi, biletimi satın aldı, iki sandviç hazırladı ve beni Roma trenine bindirdi. </p>
			<p>Deniz göz erimimden yitinceye dek <em>Aklı Bir Karış Havada </em>kitabımın kahramanı Ruben gibi bir pencerenin önünde hareketsiz dikildim. Kazağımın mavisi, güneşin aydınlattığı o engin yüzeyin rengine karışıyordu. </p>
			<p>Duino şatosunun önünden geçerken yüreğime bir sızı saplandı. Tam şimdi bir şeyler sezinlemeye, tam şimdi orada, içimde bir kök oluşmaya başlamışken yeniden tanımadığım ve olasılıkla düşman bir dünyayla yüzleşmek üzere yola çıkmak zorunda kalmıştım. </p>
			<p>Roma yetmişli yılların Roma’sıydı; Tatlı Hayat buharlaşmış, yerini protesto yürüyüşleri, kavgalar, gece gündüz şehri dolaşan sirenler almıştı. </p>
			<p>Binbir dokunaçlı başkentte beni bekleyen babamdı.</p>
			<p>Altı yıl rötarla da olsa nihayet gidip onunla yaşama hayalimi gerçekleştiriyordum. </p>
			<p>Bu arada, onun hayatında da değişiklikler olmuştu. Yerleşme umuduyla Çin’e gitmiş ama karşı cinsle ilişki kurabilmek için uçağa binip hafta sonları Hong Kong’a gitmesi gerektiğini öğrenince İtalya’ya dönmüş, Çince öğrenmeyi de bırakmıştı. Artık kırk altı yaşındaydı ve durumu her geçen yıl giderek belirsizleşiyordu; yakın bir arkadaşı, yayıncılıkta düzeltmen olarak bir iş bulmasına yardımcı oldu. Hayatının o noktasında gündelik çalışma boyunduruğu altına girmeye razı oldu. </p>
			<p>Benim umulmadık ve beklenmedik gelişim –sadece on gün önce uyarabilmiştim– onun için mavi göklerde çakan bir şimşek olmuş olmalıydı. </p>
			<p>Ne var ki altı yıl öncesine göre bir avantajım vardı: Artık büyümüştüm ve benimle ilgilenmek zorunda değildi. Hatta yüreğinin derinliklerinde –hatta o kadar derinlerde de olmayabilirdi– benim onunla ilgileneceğimi umuyor olabilirdi. Çorak duygu dünyasında kız kardeşi Marisa’nın bıraktığı boşluk yerli yerinde duruyordu. O benim Pamuk Prenses gibi şarkılar söyleyerek, sabunları köpürterek yerleri silip süpüreceğimi, kokusu apartman girişine uzanacak makarnalar pişireceğimi; bense nihayet bir baba bulacağımı umuyorduk. </p>
			<p>Birbirimizi karşılıklı olarak hayal kırıklığına uğrattık. </p>
			<p>Yeniden bodrum katında ve sadece tek kişinin yaşayabileceği gayet dar bir eve taşınmıştı. Evde tek bir yatak odası, bir banyo, minicik bir mutfak ve salonumsu bir mekân vardı; her şey inanılmaz tertipli ve inanılmaz kirliydi. Bense dağınık ama temiz ortamlarda yaşama eğilimi gösterdiğimden bu durum bizim iki farklı dünyada karşı karşıya gelmemize neden oldu. Benim için portatif bir yatak aldı ve salona yerleştirdi. </p>
			<p>Maharetini mutfakta göstererek onu şımartacak bir kız evlada sahip olma hayali ilk ayda suya düştü; yıllarca berduş hayat sürdürmekten tek bilebildiğim konserve açabilmekti. Bu nedenle o gene hazır yemekler satın almayı sürdürmek zorunda kaldı; tek fark <em>supplì</em>’leri ve <em>polpetta</em>’ları<a class="si-noteref epub-type_noteref" href="#f28" id="ref_f28">28</a> artık yalnız başına değil kızıyla yiyor olmasıydı. </p>
			<p>Birbirimizi az görüyorduk. </p>
			<p>Cinecittà’ya ulaşmak için ben seherle evden çıkıyordum; o ise o saatte işte olduğundan –ya da bana öyle söylediğinden– eve çok geç dönüyordu. Uykusuzluk çekmeye başlamış olduğundan salona geliyor, minik televizyonunu açıyor, aralıksız sigara tüttürerek bütün gece portatif yatağımın ayakucuna oturup film izliyordu.</p>
			<p>Kimi zaman pazarları birlikte lokantaya gidiyorduk; sanki şehir dışı geziye çıkmış duygusu yaşayabilmek için Flaminio, Portuense gibi başka mahallelere uzanıyorduk. Bu gezmelerimiz öncesinde daima giysilerim hakkında söyleyecek bir şey buluyordu. Ona göre Pamuk Prenses olmamın yanı sıra Jessica Rabbit’in öncüsü gibi görünmeliydim: file çoraplar, ince ve yüksek topuklu ayakkabılar, derin dekolteler ve leopar desenleri bekliyordu benden. </p>
			<p>Bu konuda son derece talihsizdi çünkü ben daima deplasmana çıkmış Çekoslovak Ulusal Takımı atleti gibi giyinirdim ve garsonlar babamı deli etmek istercesine “Delikanlı ne yer?” diye soruverirlerdi. </p>
			<p>Daha o zamandan ayaklarım 42 numaraya ulaşmıştı ve dükkânlara gidip ayakkabı sorduğumda sadece iki tür soruyla karşılaşırdım: “Hediye mi olacak?” veya, “Alman mısınız?” Bu da yetmezmiş gibi ellerim de büyüktü, kollarım uzundu, omuzlarım genişti ve bunlar bana onun genetik armağanlarıydı; belimin ince olacağına dair ise hiçbir umut yoktu. </p>
			<p>Jessica Rabbit’in ne ruhuna ne bedenine sahip olabildim; teşhir edilen değil gizli tutulan dişilik benim için her zaman daha değerli olmuştur. Anneannemi mutlu edecek biçimde sevgili kıtlığı yaşamadım, hatta hayatımın bir noktasına kadar tam tersi bir sorunla başa çıkmaya çalıştım. </p>
			<p>Babam ayaklarıma bakarak, “Yoksa başka bir ayakkabı mı giysen?” der, bense yanıt olarak umursamazlıkla omuzlarımı silkerdim. </p>
			<p>Gene de o benim nasıl giyinmem ve davranmam konusunda net bir fikre sahipken ben bir babanın nasıl olması gerektiğine ilişkin gayet az şey biliyordum; sahip olduğum karışık düşünceleri hiçbir zaman aydınlatma şansım da olmadı; çünkü babam benmerkezcilik marazına yıllar geçtikçe daha fazla yenik düştü. Bana hiçbir şey sormuyor, beni görmüyor, beni ilgilendirebilecek şeyler hakkında hiçbir şey söylemiyordu. Eğer o öğle yemekleri sırasında karşısında kızı değil de üzerine iki göz çizilmiş bir karton olsaydı da onun için aynı şey olacaktı. </p>
			<p>Boş anlarında, mesela kuzu etini keserken onun sıkıcı monologlarının arasına sızarak okuldan, arkadaşlarımdan, hayallerimden söz etmeye çalışırdım; ben ağzımı kapar kapamaz o plağını tam kaldığı yerden çalmaya devam ederdi. Bozuk bir pikap gibi –benim ve ağabeyimin verdiğimiz adla– aynı 33’lük plaklarını hiç durmadan çalar dururdu. O dönemde liste başı plakları gene, Timur ve Cengiz Han’ın Çin ve Orta Asya steplerindeki akınlarıydı. Sürekli söz etmekten hoşlandığı ikinci konu ise Çin ideogramlarının dünyasıyla ilgiliydi; onun görüşüne göre gerçekliği açıklayabilmek söz konusu olduğunda bu ideogramlar bizim 21 harfimize oranla çok daha yetkindi. Sonra sıra İtalyan siyasetine geliyordu ve konuyu daima şu cümleyle tanımlıyordu: “Palyaço çetesi.” Bazı 45’lik plaklar da vardı; bunlar arasında Hindistan’daki kaplanların, Abruzzo bölgesindeki kahverengi ayıların sorunları en gözde olanlardı. Onları korumak için bunca para harcamak yerine neden kimse eline silahı alıp bu hayvanları temizlemeyi düşünmüyor diye çok merak ediyordu. </p>
			<p>Zaman içinde onunla yapılacak her türlü sohbetin mayınlı bir tarlada yürümekten farklı olmadığını anladım: Takıntılı konularından birinin açılmasını engellemek için adımımı nereye atacağıma dikkat etmeliydim. Ağzımı açmadan bu cümlemin onun zihninde harekete geçirebileceği ve eyleme dökebileceği bütün mantıklı ve mantıksız bağlantıları dikkate almak zorundaydım. Söyleyeceğim sözün o monologlardan birini başlatacağını hissedersem, konuyu hızla değiştiriyordum. </p>
		</div>
		<div class="margin-top html5_section">
			<p>Çok gençtim, çok deneyimsizdim –bir baba kırıntısına olsun sahip olabilmek için çok arzuluydum– ve onun alkolik olduğunu anlayamadım; bir bağımlılığın esiri olan herkes gibi o da yanındaki kişiyi fark etmekten acizdi. Çocuklar ana babalarına hayranlık duymak ister, onlarla gururlanma gereksinmesi duyarlar; onlarda buna layık olabilecekleri bir şeyi hayal bile etseler yapışmaktan geri durmazlar; sonra çok sevdiğim <em>Yüreğimin Sesini Dinle </em>kitabımın bir sayfasında anlattığım üzere bu hayallerinin gerçek olmadığını anladıklarında hayatlarına yayılan duygu, küçük düşme ve utanma olur.</p>
			<p>Ortak yaşamımızın ne kadar sürdüğünü hatırlamıyorum; tek bildiğim bir noktada başka bir hal çaresi bulduğumdur: Şehir dışında öğrencilerin yaşadığı döküntü bir apartmanda bir oda kiraladım ve az sayıda eşyamı alıp oraya taşındım. </p>
			<p>Deneysel Merkez’de aldığım eğitim ne yazık ki boğucu düzeye varmış ideolojiyle çalkalanıyor ve bulanıyordu. Aslında film yönetmeni, burjuva ve bireyci toplumun hastalıklı ürünü olarak görüldüğünden yönetmenlik eğitimi verilmez olmuştu. Büyük bir hayretle okumakta olduğum okulun üç yılının sonunda kazanacağım en demokratik ve proleter unvanın “görsel-işitsel iletişim memuru” olacağını öğrendim. Bunu daha önceden bilseydim doğrudan Radyo-Elektrik Okulu’na giderdim!</p>
			<p>Sonunda diplomama hak kazandım ama bunu gösteren belgeyi teslim almamayı yeğledim; video teybin fişini takmayı bilmezken böyle bir belgeyi duvara asmam komik olurdu. O yıllarda kurgu, fotoğraf, sahneleme, oyunculuk gibi bireysel dersler yoktu; çünkü gerçekten demokratik bir dünyada herkes her şeyi yapmayı bilmeli, kimse ötekinden üstün olmamalıydı. </p>
		</div>
		<div class="margin-top html5_section">
			<p>Elbette benim anlatmak istediğim öyküler kimseyi ilgilendirmiyordu. En revaçtaki konular, maden işçilerinin çalışma koşulları, fahişelerin demokratik mücadele hareketi ve Güney Amerika diktatörlükleriydi. Ben bu konulara aşina olmadığımdan, ikinci yılda sınav konumu seçme zamanım geldiğinde daha çok yabancılardan oluşan ve çizgi film laboratuvarı kurmakta olan bir öğrenci grubuna katıldım. </p>
			<p>Grubun beyni, otuz yaşını geçmiş olduğundan genç bir adam diye niteleyeceğim bir Arjantinli’ydi. Kısa sürede yakın arkadaş olduk. İtalyan bir sevgilisi vardı, şiir yazıyordu. Sık sık evlerine gidiyor, geç saatlere kadar onun dizelerini dinliyordum. Sonradan Arjantin’e dönen, yönetmen değil ama yazar olan Enrique, olağanüstü ve zengin Latin Amerika edebiyatı evrenine açılan büyük kapım oldu. </p>
			<p>Her gün Cinecittà’ya gitmek ve dönmek için kullandığım ulaşım araçlarında geçirdiğim dört saatimi roman okuyarak değerlendiriyordum. Oturuyordum ya da ayakta demirlere tutunuyordum, ani frenlerle bir öne bir arkaya savruluyordum, ev kadınlarının şişko bedenleri ve iktidarsız erkeklerin ölü elleri arasında sıkışıyordum; ama hiç birini umursamadan, dikkatimi dağıtmadan kahramanlarımın serüvenlerini yaşamayı sürdürüyordum.</p>
			<p>Hafta sonlarında Enrique ile benim gibi beş parasız, taşralı arkadaşlarla şehrin sinemateklerini dolaşıyorduk. Nitelikli sinema söz konusu olduğunda onlar gerçekten altın yıllardı: Wim Wenders, Fassbinder, Tarkovski, Truffaut; her gösteri bir heyecan, bir keşif, yeni zihinsel açılımlar anlamına geliyordu. Bütün bu zenginlik, bizi mutlu bir heyecana sürüklüyor; ülkenin içine gömülmüş olduğu dehşet iklimini unutmamızı sağlıyordu. </p>
		</div>
		<div class="margin-top html5_section">
			<p>Lise öğrencisi Giorgiana Masi, Garibaldi Köprüsü’ndeki çatışmada vurulup öldüğü gün, olay yerine çok yakındım; göstericiler arasında değildim, sadece doktor muayenesinden dönüyordum. Saldırıları, göz yaşartıcı bombaları, silah seslerini ve kepengini indirmeden bir an önce bir kafeye sığınışımı çok iyi hatırlıyorum. </p>
			<p>Aldo Moro’nun kaçırıldığını Deneysel Merkez’e gelir gelmez öğrenmiştim. Dersler iptal olmuştu ve ben başımı ellerimin arasına alıp merdivenlere oturmuştum. Birkaç saat sonra devlet darbesi olacağını, hepimizin canını kurtarmak için bir yerlere kaçmak zorunda kalacağımızı sanmıştım. </p>
			<p>Evden sabolarımla çıktığım için pişman olmuştum, bunu hiç yapmazdım; deprem günü de ayağımda sadece parmak arası terliklerim vardı. Basamaklarda otururken hayatımın filminin “Terliklerle Kaçış” olabileceğini düşünmüştüm. </p>
			<p>Bu arada birkaç kez babamın bodrumunda molalar vermek şartıyla evimi değiştirmiştim. En uzun dönemi adeta komün halinde yaşayan üşütüklerin arasında geçirdim. Kentin tarihsel merkezinin bir çatı katında, birbirimizin üzerine yığılmış durumda, şiirsel bir devrimcilik harmanında yaşıyorduk. Tavan arasının aslında yaşanılabilir bir hali yoktu, yağmur çok yağdığında elimizdeki tasları dört bir yana dizmek, yataklardaki yorganın üzerine muşamba sermek zorunda kalıyorduk; su damlalarının parlak yüzeyde <em>şıp şıp </em>diye sıçrama sesiyle uyumaya çalışıyordum. </p>
			<p>Merdivenlere yakın minicik bir tuvaletimiz, bir o kadar minik bir de mutfağımız vardı. Fırınla lavabo arasına bir küvet sokuşturulmuştu; artık sadece antikacılarda kaldığını düşündüğüm, içine girip oturulan cinsten bir küvetti bu. Birimiz yemek pişirirken, öbürümüz de utanma sorunu yaşamadan yıkanıyorduk. </p>
			<p>Canım köpeğim Bella’yı nihayet Roma’ya getirebilmiştim; evi başka bir kara köpekle paylaşmak zorundaydı ama neyse onunla hemen anlaştı. Bugün olsa bizi köpekli punk olarak tanımlarlardı; ama o zamanlar sadece tuhaf zamane kiracılarıydık. </p>
		</div>
		<div class="margin-top html5_section">
			<p>O evde, muşambanın altında ilk kez <em>Suç ve Ceza</em> romanını okudum. Bitirdiğimde başka hiçbir belirti olmamasına karşın ateşim fazlasıyla yükseldi. Çektiğim hastalığın nedeni, henüz okumuş olduğum sözlerden başkası değildi. </p>
			<p>Aramızdaki en büyük kişi, kırk yaşındaydı ve bana Tevrat’ta sözü edilen Metuşelah’tan<a class="si-noteref epub-type_noteref" href="#f29" id="ref_f29">29</a> bile yaşlı görünüyordu. İşçinin Gücü grubunun militanlarındandı ve sanırım ciddi birkaç eyleme de karışmıştı ama aslında eski ve soylu ailelerin birine mensuptu. Yolda yaşlı ve mütevazı bir hanımın ona saygıyla sarılıp “Markiz” diye hitap ettiği gün çok utanmıştı. Militanlığına karşın rafine ama yoksullaşmış bir kişiydi. Operayı çok severdi ve köpeğine Callas’ın aryalarını izleyerek şarkı söylemeyi öğretmişti. Edebiyat hakkında derin bir bilgisi vardı ve Baudelaire’in “<em>Il faut être toujours ivre</em>,”<a class="si-noteref epub-type_noteref" href="#f30" id="ref_f30">30</a> cümlesini kendine motto olarak seçmişti. Uyanır uyanmaz kahve niyetine tıraş losyonu içebilirdi. Odasını paylaştığı kız arkadaşı bir oyuncuydu; bense tavan arası odamı Gallarate’li bir balerin adayıyla paylaşıyordum. </p>
			<p>Ev sahibinin mottosunu hepimiz paylaşıyorduk. </p>
			<p>Daima ve bütünüyle bir şeylerle bölünüyorduk. Bu nedenle Moro’nun kaçırıldığı gün Cinecittà’ya sabolarla gitmiştim. </p>
		</div>
		<div class="margin-top html5_section">
			<p>O yıllar deyince aklıma büyük –ama hüzünlü olmayan– bir kargaşa geliyor. Mutlak ve neşeli bir anarşi içinde gerçeklikle hiçbir ilişki kurmadan yaşıyorduk. Şiirler okuyor, oyunlar sahneliyor, kılık değiştiriyor, geceleri köpeklerimizle boş sokakları arşınlıyor, aryalar söylüyorduk. </p>
			<p>Düşündüğümde, o düzensiz kargaşa dönemini hayatım boyunca kendime verdiğim tek tatil dönemim olarak görüyorum. Bir sünger darbesiyle acılı geçmişimi silmiştim; gelecek hakkında artık kendimi sorgulamıyordum. Ahtapot gevşekliğiyle, savsaklanmış güzelliğinin kötü şöhretiyle, “Yaşa ve bırak yaşasınlar” tavrıyla Roma, çocukluğumun o yıpratıcı sertliğine bir panzehir gibi gelmişti. Vidalar, kafesler, zırhlar gevşiyorlardı. Nedenini bilmiyordum, bu değişim konusunda bir yargıya varmak merakında da değildim. Sadece kendimi yiyip bitirmekten vazgeçmiştim. Yaşıyordum, o kadar; bu da yeniden soluklanmam için yeterliydi. </p>
			<p>Kafka da birkaç yıllığına Napoli’ye yerleşseydi eminim daha uzun ve mutlu yaşardı. </p>
			<p>Küreselleşme döneminde yerlerin insanlar, sanatçılar ve yapıtları üzerindeki etkisi hakkında düşünmek gülünç görünebilir ama gerçekten de öyledir: Dışarıda olan, kesinlikle içeride olanı belirler. </p>
			<p>Günün birinde o kargaşanın ortasında, ezoterizm konusunda şöhrete sahip bir kişi beliriverdi. Az ötede konusunda uzman bir kitapçı işlettiğinden bize sık sık yemeğe gelirdi. Simya ve kabaladan söz etmeye meraklıydı ve onun konuşmaları beni “Prag Gizemleri”ne yöneltti.</p>
			<p>Göreceli sakin bir öğleden sonra beni yanı başına oturttu –hep çok alçak sesle konuşurdu– ve bana doğum tarihimi sordu. Ertesi gün yeniden belirdiğinde, “Seninle konuşmalıyım,” dedi. </p>
			<p>Biraz tedirgin olsam da gidip yanına oturdum. Bana yıldız haritamı göstererek, “Sana bir şey ifade ediyor mu?” diye sordu. </p>
			<p>Başımı salladım, hayır, hiçbir şey anlamıyordum. </p>
			<p>Benim için –ateş, toprak, su, tepe, evler, orta gökyüzü, karşıtlıklar, üçgenler gibi– gayet gizemli deyimler kullanarak bir süre konuştuktan sonra, resmin bir noktasına dokundu ve bir gözlemde bulundu:</p>
			<p>“Görüyor musun, tam burada oluyor...”</p>
			<p>“Ne oluyor?” diye sordum merakla.</p>
			<p>“35-40 yaşları arasında hayatında hiç beklenmedik ve çok güçlü bir değişim oluyor.”</p>
			<p>“Ölüyor muyum?”</p>
			<p>“Hayır, ünlü bir sanatçı oluyorsun!”</p>
		</div>
		<div class="margin-top html5_section">
			<p>Bu öngörü, beni büyük bir huzursuzluğa soktu. Evet, görsel işitsel iletişim okuyordum ama bu yol, benim çok yüce bulduğum sanata uzanacak gibi görünmüyordu. Henüz pek saf aklımla ancak bir müzisyeni üstün sanatçı olarak tanımlayabiliyordum. Bu nedenle çaresiz bir ses tonuyla şöyle dedim: “İyi ama ben tek bir çalgı bile çalamıyorum ki!” Sonra da oda arkadaşımı düşünerek, “Ayrıca dans etmeyi de bilmiyorum,” diye ekledim. </p>
			<p>Konuğum bir sfenks gibi devinimsiz durmayı sürdürüyordu. </p>
			<p>Bu kehanetle sersemlemiş olduğumdan, “Bari bir şey daha söyle,” diye çıkıştım ona, “bir işaret, gidebileceğim bir yön göster.”</p>
			<p>Sfenks gözlerini kıstı, gözbebekleri parlak topluiğne başları gibiydi.</p>
			<p>“Söyleyemem,” dedi. “Yol senin yolun. Doğru zaman geldiğinde anlayacaksın.”</p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f28"><a class="si-backref" href="#ref_f28">28</a>. (İt.) Pirinç kroketi ve köfte. (Y.N.)</div>
	<div class="si-footnote html5_aside epub-type_footnote" id="f29"><a class="si-backref" href="#ref_f29">29</a>. Eski Ahit, “Yaratılış” kitabında (5:27) 969 yıl yaşadığı öne sürülen kral. Nuh Peygamber’in büyükbabasıdır. (Y.N.)</div>
	<div class="si-footnote html5_aside epub-type_footnote" id="f30"><a class="si-backref" href="#ref_f30">30</a>. (Fr.) Her zaman sarhoş olmak gerek. (Y.N.)</div>
  </div>
  </body>
</html>