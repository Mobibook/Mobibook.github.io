<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>29</h1>
			<p>Mızrak atılmış, zehir içime sızmıştı. Yıldızlar, önümde yüce bir kader uzandığını söylüyordu. Yıldızlardan hiçbir şey anlamıyordum, özgüvenim yerlerde sürünüyordu ve ben başıma felaketlerden başka büyük bir şey gelebileceğini düşünemiyordum. Gene de o birkaç kelime, beni büyük bir huzursuzluğa sokmuştu. </p>
			<p>Benimle dalga geçmiş olma olasılığı bir an için bile aklımdan geçmedi; öyle şakacı bir tip değildi ve bunu yapması için bir neden de yoktu. Olsa olsa eliyle bir yengeç tutmuştu. </p>
			<p>Evet, belki de söz konusu olan bir yengeçti; o minik kıskaçlarıyla; o düşünce günlerce, aylarca zihnimi kurcaladı. </p>
			<p>Şimdilerde bir kelebeğin geçirdiği dönüşümlere şaşırmıyoruz. Elektroniğin olağanüstülüğü yüzünden körleştiğimizden bu inanılmaz değişim bize konu kıtlığı çeken yaşlı bir öğretmenin anlatısı gibi görünebiliyor. Kozadan kelebek çıkar, kelebek kozadan çok daha güzeldir. Bu dönüşümün her aşamasında gösterdiği karmaşıklığı ve sonsuz zamanı oturup düşünmüyor olmamız gerçekten yazıktır; eriyip giden bir varlıktan, maddeleşen bir varlık çıkar ortaya. Sonunda gözler önüne çıkan, bir illüzyon gösterisinden farklı gelmez bize: Mendil, sihirbazın mendili silindir şapkaya girer ve oradan bir tavşan çıkar. İşte o kadar! </p>
			<p>Beni yazıyı keşfetmeye ulaştıran bütün yolları, bu sayfalarda anlattıktan sonra sürecin, kelebeklerin dönüşümüne eşlik edenden farklı olmadığını anlıyorum: deri değiştirme, ipekten koza örme, parçaların krizalit gölgesinde erimesi ve sonradan yenilerinin oluşması, çıkan antenler, kocaman ama toplanmış ve ıslanmış, henüz açılamayan ve uçamayan kanatların belirmesi. </p>
			<p>Hiçlik bilincine varmadan, son derece zorlu hayatımda bütün bu süreçlerden geçmiştim. Beklenmedik bir biçimde, astrolojik öngörü krizaliti delmiş, krizalitle birlikte o âna dek gözlerimin önünde bulunan perde de delinmişti. </p>
			<p>Beden oluşmuştu ama kanatlar henüz kozanın nemiyle ağırlaşmış durumdaydı. O geçici devinimsizliğin tutsağı olarak antenlerimin gücüne sahiptim.</p>
			<p>Onlar, hayatımın en büyük armağanlarıydı; görülmeyeni görmeme, algılanması mümkün olmayanı duymama onlar yardım ediyordu. </p>
		<div class="margin-top html5_section">
			<p>Tatil ansızın sona ermişti, ıstırap çekenler arasındaki yerime dönmüştüm. Birdenbire artık arayışa geçme zamanının geldiğini anlamıştım ama neyi nerede arayacağımı bilmiyordum. Tek bildiğim, artık harekete geçmem gerektiğiydi. </p>
			<p>Günlerimin ana teması hiddet oldu. Nerede olursam olayım, ne yaparsam yapayım kendimi olduğum yere yakıştıramıyordum. Bir yerlerde bir başka yer vardı ve benim toprağımın orası olması gerektiğini biliyordum ama buna ilişkin hiçbir yönerge, beni harekete geçirecek bir işaret göremiyordum. </p>
			<p>Kuyruğu tutuşmuş tilki gibi, yanmaktan kurtulmak için hızla koşuyordum; kumlarda yuvarlanıyordum, nehirlere dalıyordum ama yangın benim peşimi bırakmıyordu. Onun parlak ışığı yüzünden geceleri de gözlerimi kırpamaz olmuştum. Artık bana uyku, dinlenme yoktu. Gecelerim yeniden iskeletlerin, hayaletlerin, deniz böceklerinin geceleri olmuştu. </p>
			<p>Yirmi yaşımın karanlığında eski ve sevgili dostlar olan onlar artık beni korkutamazdı; şimdi hiçliğin daha yalın ve korkunç görüntüsü, durgun sessizlikte varoluşu yiyip bitirmeye başlamıştı. Onun donuk girdabının her ânın içinde gizlenmiş olduğunu hissediyordum, çevremdeki hayatın çok kötü oynanan bir komedi olduğunu görüyordum; sonunda kimse alkışlamayacak olduktan sonra bu kadar hareketin nedenini çözemiyordum. </p>
			<p>Ölüm, her ânımın öğretmeniydi ve bu nedenle biz insanların emin olabileceğimiz tek gerçeklik olduğuna inanıyordum – hâlâ da inanıyorum. </p>
			<p>Gene de...</p>
			<p>Gene de gerçekliğin birdenbire perdeyi –bir mimoza o güneşsi rengiyle şehir dışındaki bir duvarın önünde patlayıverirdi– kaldırabileceğini ve kuşkucu gözlerimize başka bir düzeyi gösterebileceğini fark etmeye başlıyordum. </p>
			<p>Şaşırmanın, tutuluveren nefesin düzeyiydi bu. </p>
			<p>Evet, başka şeyler var, gündelik hayatın kıvrımları arasında hazineler saklı olabilir; sanatçı onu arayan madenciden başkası değildir. Yeryüzünün derinliklerine inmesi, dehlizlerde el yordamıyla ilerlemesi, umutsuzluğa düşmesi ve sonra heyecanla, “Ah!” diyerek buluşun heyecanını yaşaması gereken, sanatçıdır. Elinde cevherle yeryüzüne çıkacak, yüzeyde kalmış olanlara onun görkemli ışıltısı gösterecek olan odur. </p>
		</div>
		<div class="margin-top html5_section">
			<p>Bana eşlik eden ateşimle o yaz Carso’ya döndüm ve bir panayırda Marko’yla karşılaştım. Benden bir yaş küçüktü ve Zagreb’de sinema yönetmenliği eğitimi alıyordu. Aynı dünya, aynı tutkular, aynı öfkeler...</p>
			<p>Bir anda kaynaştık ve yol sürecinde ayrılmaz iki dost olduk. <em>Anima Mundi</em> romanımda anlattığım pek çok şey, onunla arkadaşlığımızın esinidir. Saatlerce kafede oturuyor, mezbahaya giden iniltili hayvan kamyonlarını seyrediyorduk. Doğu Avrupa’dan gelip ülkenin anayolundan geçen Tır konvoylarının zehirli egzoz gazlarını içimize çekerek oturuyorduk. Bütün yerel şaraphaneleri dolaşıyorduk. Carso, Orsario, San Leonardo tepeleri bizimdi. </p>
			<p>İçimizde yanan kor ateşle hiç durmadan yürüyorduk; bütün konuşmalarımızın anafikrini sanatın gizemi oluşturuyordu. Sınırı aşıyor, şair Kosovel’in evine hac ziyareti yapıyorduk; ölümün gölgesinin hâlâ hissedildiği o sade evde, en sevdiğimiz şiiri okuyorduk: </p>
			<blockquote>
				<div>
				<span>Ben bir çemberin</span>
				<span>Kırılmış yayıyım.</span>
				<span>Bir heykelin</span>
				<span>Bozuk figürüyüm.</span>
				<span>Birilerinin</span>
				<span>Suskun fikriyim.</span>
				<span>Ve ben gücüm</span>
				<span>Burukluğun yerle bir ettiği. </span>
				</div>
			</blockquote>
			<p>İçimizde büyük bir çatlak vardı ve bütün bu hareketlerimizin altında onu onarma eğilimi yatıyordu. </p>
			<p>Tezahürler peşinde avcılardık. </p>
			<p>Bu örtünün kalkabileceğini biliyorduk, kalkmasını istiyorduk, uzun ve uykusuz gecelerimizde onun düşmesini bekliyorduk. </p>
		</div>
		<div class="margin-top html5_section">
			<p>Ama bir metafor diriltebilseydi bize sonsuz ölüler,</p>
			<p>Gösterirlerdi kim bilir, boş fındıklardan sarkan </p>
			<p>Kedicikleri</p>
			<p>Ya da baharla kara toprağa serpilen yağmuru.</p>
			<p>Ve bizler,</p>
			<p>Yükselen mutluluğu düşleyenler,</p>
			<p>Biz ki neredeyse altüst edici o hisleri duyumsardık</p>
			<p>Bir mutlunun düşüşünde.<a class="si-noteref epub-type_noteref" href="#f31" id="ref_f31">31</a> </p>
		</div>
		<div class="margin-top html5_section">
			<p>Sınır kulelerinden Duino Kayalıkları’na uzanan, bizim dünyamızdı. Roma’nın çaresiz hiddeti o tepelerde bambaşka bir şeye dönüşüyordu. Rüzgâr peşimizdeydi, rüzgâra karşı fırlatılmıştık, rüzgâra terk edilmiştik. Rüzgâr, şifamız, plasentamız, besinimiz, görüşümüz. Rüzgâr, sinir sistemimizin yoldan çıkmış güçsüzlüğü. </p>
			<p>Bora, Uralların mağaralarından bize esintilerinin arasına gizlediği sözcükleri getiriyordu; bunları ucuz bijuteriler gibi gelişigüzel masamıza fırlatıyordu. Kimi İtalyanca, kimi Slovenceydi; birazı bana, birazı onaydı. Ortasına oturup eşeliyorduk, o parçacıklar bir yapbozun kayıp parçalarıydı, ellerimizi dirençle, heyecanla sokar karıştırırdık. Zamanı gelince kapıyı açacak, temel oluşturacak sağlam kilit taşı olmayı üstlenecek sözcüğün onlar arasında gizlenmiş olduğunu biliyorduk. </p>
			<p>Marko da yazar oldu. Kafede rastlaştığımızda gençliğimizden bu yana tek bir gün bile geçmemiş gibi hissederiz. Şiirden ve sanattan, pazarlama projeleri değil gerçek şeyler olarak söz ederiz. </p>
		</div>
		<div class="margin-top html5_section">
			<p>Neşeli ve iyimser bir meşrebim olmasına, hayatın zevklerine düşkünlüğüme karşın, günlerimin çoğunluğuna damgasını vuran hüzün olmuştur. Öncelikle insani, sonra da yaratıcı hüzündür bu. </p>
			<p>“Bir roman yazmak istiyorum,” diyen ve sonra da bir fincan kahve karşısında sana bütün konuyu sayıp döküveren insanlara nasıl da imrenirim!</p>
			<p>Ben ezelden beri yaratıcılığımın mutlak kararsızlığı içinde yaşamışımdır. Yirmi kitap yayımlamış olmak kararsızlık, tedirginlik, tutacağım yol hakkında tereddüt biçimindeki koşullarımı bir milimetre bile yerinden oynatmamıştır. </p>
			<p>Yazmaya başlamadan ve astrolojik kehanetin anlamının bu olduğunu anlamadan önce mutlak bir acı dönemi yaşadım. Omuzlarımda biriken korkunç bir enerji hissediyor ama buna bir ad, bir çehre veremiyordum. Gecenin yalnızlığında söz konusu olanın sanat değil delilik olacağı korkusu çöküyordu yüreğime. Çıtırtılar, ıslıklar, küçük düzenlemeler: Barajın istila baskısı altında çökmeye başlayacağının işaretleriydi bunlar. </p>
			<p>Sonunda bir mayıs sabahı yürüyerek Sisto Köprüsü’nden geçerken baraj çöktü. Ne olduğunu açıklamam çok zor. Sadece şunu söyleyebilirim: Sözcükler ansızın zihnimin içinde akmaya başladılar. </p>
			<p>Baullari Meydanı’ndaki bir kırtasiyeciye koştum, turuncu kapaklı bir defter ile bir tükenmezkalem aldım ve az ilerideki bir basamağa oturdum ve yazmaya başladım. İlk cümlelerimden biri şuydu: “Telleri açıkta bir antenim.”</p>
			<p>Otuz yıl geçti ve son vermedim. </p>
		</div>
	</div>
	<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f31"><a class="si-backref" href="#ref_f31">31</a>. Rainer Maria Rilke, <em>Duino Ağıtları</em>, “10. Ağıt”, çev. Nazan Tüysüzoğlu, Notos Kitap Yayınevi, 2013. (Ç.N.)</div>
  </div>
  </body>
</html>