<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>13</h1>
			<p>Küçüklüğümden beri beni araba tutar. </p>
			<p>Carso Tepeleri’ne yaptığımız gezilerde, sürücü koltuğundaki büyükbabam, beni öğütleriyle uyarırdı: “Dik otur, karşıya bak, pencereni aç!..” Bütün bunlara rağmen mide bulantısı ve baş dönmesi önlenemez hızla yükselir ve biraz sert bir dönemeçten sonra olanlar olurdu.</p>
			<p>Aynı türden bulantı, sanatsal gezilerinde anneme eşlik ederken de ortaya çıkardı. Anne olmanın yanı sıra genç kızlığından beri beslediği bir başka hayali de Venedik’te bulunan Güzel Sanatlar Akademisi’ne devam edebilmek olmuştu. Eski kafalı bir adam olan babası, buna izin vermemiş ve o da âşık olduğu adamla nikâh masasına oturuvermişti. </p>
			<p>Düzen dağılmaya başlayıp ev istasyonun bekleme odasına dönüşünce annem onu nihayet “Sanat Ülkesi”ne götürecek olan otobüse binmeye karar verdi. Çocuk doktorunun erkek kardeşi ünlü bir heykeltıraştı ve onun sayesinde kendi kuşağının ressamlarıyla görüşmeye başladı. Sık sık onlarla çıkar oldu. Aslında genç, şirin ve hayat dolu bir kadındı. Evliliğin süprüntüsünü sırtından atmak için eğlenme yolunu seçmesi gayet normaldi. </p>
			<p>Bir akşam gittiği partiye bizi de götürmüştü. Olasılıkla meteorolojik gerekçelerle –saatte 150 km hızla esen boraya karşı otuzuncu katta olmak hiç de sevimli değildir– Trieste’de çok az sayıda yüksek bina vardır; Rive bölgesinde yükselenlerden biri de bu nedenle Gökdelen diye adlandırılır. </p>
			<p>Parti tepedeydi. Pek çok kişi vardı; mini etekli ve enginar modeli saçlı kızlar, paçası kıvrık blucinli erkekler, deli gibi caz müziği çalan bir pikap, fazlasıyla sigara dumanı, aşırı sayıda içki şişesi, kahkahalar ve kadeh sesi vardı. Biz girişteki bir divana park edildik ve uykuya dalana kadar da orada oturduk. </p>
			<p>Sanat dünyasında yaşanan o yıllarımız sürekli divanlarda, koltuklarda, farklı iskemlelerde bırakılmak şeklinde yaşandı. </p>
			<p>Annem bu arada o dönem bienal yöneticisi olan Umbro Apollonio ile arkadaş olmuştu ve böylece Venedik’in Lido’su yaz boyunca ikinci evimiz haline geldi. Bitmek bilmeyen öğle yemeklerinin, sonu gelmez akşam yemeklerinin, ebedi bekleyişlerin, itiraz edemeden katılmak zorunda olduğumuz anlaşılmaz konuşmaların can sıkıntısını hâlâ hatırlıyorum. </p>
			<p>Apollonio’nun kızı Gabriella bazen bizi parka götürürdü ama bu hoş geziler çok kısa sürerdi. Öğle ve akşam yemeklerinin dışında bir de sergiler vardı. <em>Bienal in primis.</em> Ve bir sergiye gitmek saatlerce bir iskemleye tünemek ve önünden geçen göbeklerle bacakları seyretmek anlamına gelirdi. Arada sırada yabancı bir çehre üzerime eğilir ve, “Sen de büyüyünce annen gibi sanatçı olacak mısın?” diye sorardı. Ben buzdağı-kız; çukur-kız olduğumdan ağzımdan çıkan “hayır” son derece cılız olurdu ama aslında içimde bir kükreme gibi yankılanırdı: “HAYIIIIR!” Asla sanatçı olmayacaktım, dünyada hiçbir nedenle bunu yapmazdım. Neden canımı öyle sıkmak zorunda kalacaktım ki? </p>
			<p>Kaldı ki onların hepsi ressam olmalarına karşın fırçalarından tuvallerine yansıyan hiçbir şeyi tanıyamıyordum ve buna çok şaşıyordum: ne bir ağaç, ne bir ev, ne bir yüz görebiliyordum. Sadece küpler, daireler, çizgiler, eşkenar dörtgenler, üçgenler, ağırlıklı olarak siyah ve beyaz renkler, ya da saydam, naylon ipliklerle tavandan sarkan parlak metaller, dönen levhalar sergileniyordu. </p>
		<div class="margin-top html5_section">
			<p>Altmışlı yılların başlarıydı ve geometrik soyutluğuyla Optik Sanat yıllarıydı. Oyunda başrol, yüreğin değil retinanındı; güzel ruh artık deneysel psikolojinin inceleme alanında kalmıştı. Bu akımın kurucusu Victor Vasarely’nin takıntısı buydu ve daima yenilenen geometrik şekillerle herkes onun peşine takılmış gibiydi; hepsi birbirinden anlaşılmaz olan bu şekiller benim gözlerime yaklaşmakta olan korku dalgalarının habercileri olarak gözüme görünüyordu. Bu tablolar bana deneysel psikolojiden çok sindirim sistemi deneyleri gibi görünüyordu. Kusturur mu? Kusturmaz mı? Olasılıkla yapıtların değerlendirilmelerinde kullanılan kriter buydu. </p>
			<p>Annemin bir sergisinden; hiyeroglif benzeri geometrik şekillerle çevrelenmiş devasa, turuncu küpü hâlâ hatırlıyorum. Ama dış yüzeyin görüntüsü hiçbir şey sayılırdı. Gözünü bir tür dürbünle yanlarından birine yaklaştırınca küp dalgalanmaya başlıyordu; öyle ki kutunun içine gizlenmiş olan optik oyun, sonsuz sayıda optik oyun oluşturuyordu ve bu Carso yolunda değil, Stelvio yolunda yaşadığım o şiddetli bulantıyı bile aratacak şekilde altüst ediyordu beni. </p>
			<p>En azından sevgili çizgi romanlarımız, bizim öcümüzü alabiliyordu. Miki’nin ve Donald Amca’nın yaşadıkları kentte, Daisy, Mini ve Clarabella da modern sanat sergilerinde gidiyor, anlaşılmaz karalamalar karşısında kendilerinden geçiyorlardı ama neyse ki Gufi ya da Donald Amca, toy yorumlarıyla o anlamsız çiziktirmelere bakıp gerçeği dile getiriyorlardı. </p>
			<p>Benimle birlikte bütün o optik sanata tanıklık etmiş olan ağabeyim, birkaç yıl önce gittiği Finlandiya’dan, o bunaltıcı günlerin anısına üzerinde şöyle yazan bir tişört getirmişti: “Modern Sanat Müzesi’nden kaçmayı başardım!”</p>
			<p>İşte o günlerde, bizim yapmak istediğimiz gerçekten oydu. Güncel ve gerçek olandan; sergilenen gerçeklikten, gerçeğin güncelliğinden binlerce fersah uzağa kaçmak istiyorduk. O cafcaflı sözlerle süslü, şatafatlı can sıkıntısı dünyasından kaçmak. Öğleden sonralarımızı yere uzanarak ve savaşların, bombardımanların, patlamaların, Kuzeylilerin kalelerinin, Kızılderili saldırılarının, şömineli ve ağaçlı minik evlerin, yıldızlı göklerin; bizim çocuk gözlerimizde hâlâ anlamı olan şeylerin resmini yaparak geçirmek istiyorduk. </p>
		</div>
		<div class="margin-top html5_section">
			<p>Sanatsal aydınlanma yürüyüşünde annem hiçbir şeyi ihmal etmiyordu. Kusursuz bir anne olma hayalini gerçekleştirme yolunda ahmakça kaybettiği zamanı telafi etmesi gerekiyordu. Böylece bir akşam eline aldığı kitapla divana uzandı ve aynı divanda ve aynı kitapla yıllar boyunca yattı. </p>
			<p>Okumaya ayrılan zaman kutsaldı. </p>
			<p>Gürültü yapmak yasaktı, bir gereksinme duymak yasaktı, ağabeyimin bana uyguladığı şiddete karşı hayatta kalma çabalarım yasaktı. Evin içinde, terliklerimizle, sessizce kayıyorduk; aramızda konuşmak için cenazelerdeki gibi alçaltıyorduk sesimizi. </p>
			<p>Fısıltılar, mırıltılar, iç çekişler. </p>
			<p>Yere uzanıyor, oradan annemi seyrediyorduk. Kitabın beyaz kapağında bıyıklı bir beyin resmi vardı ve üzerinde de adı yazıyordu: Marcel Proust.</p>
			<p>Zaman içinde o bıyıkları ve sevimsiz gülümsemesiyle Signore Proust yeminli düşmanımız, gizli toplantılarımızın konusu haline geldi. Annem, bizimle geçirebileceği bütün zamanı o adama ayırıyordu ve biz, bunun nedenini anlayamıyorduk. </p>
			<p>O sayfalarda bu kadar ilginç ne yazabilirdi? Bunlar da optik sayfalar mıydı? Satırlar, onu hipnotize mi ediyordu? </p>
			<p>Birkaç ay sonra, keyifli bir gününden yararlanarak anneme bunu sorduk: “Ne zaman bitecek bu kitap?”</p>
			<p>“O bitti zaten,” dedi bize; “bu başka.”</p>
			<p>Şaşkınlık içinde baktık ona. Signore Proust hep orada, beyaz kapağın üzerindeydi ve kitabın adı da aynıydı ama annemiz başka bir kitap olduğunu söylüyordu. </p>
			<p>Yoksa bizimle dalga mı geçiyordu?</p>
			<p>Bu ötekini, bir başkası, onu da daha başkası izledi. Zamanla hüzünlü bir teslimiyete kavuştuk. Dikkat çekme konusunda bu bıyıklı tiple mücadele edemeyecektik çünkü belli ki Signore Proust’un elinde –Marcel/Marcello adı bile bize iğrenç geliyordu– bulunan kâğıtlar, bizimkilerden çok daha iyiyiydi. </p>
			<p>Büyüdüğüm zaman annemi <em>Kayıp Zamanın İzinde </em>konusunda sorguladım. “Onu bir kerede okudum,” diye yanıtladı beni “ve bitirir bitirmez baştan başladım, her cümlesinin derinliğine tadına varabilmek için.” İşte bizim <em>Kayıp Zamanın İzinde</em>’mizin sonsuz zamanı, aydınlığa kavuşmuştu. </p>
		</div>
		<div class="margin-top html5_section">
			<p>O dönem, aynı zamanda bizim bir sanatçıyla tanıştığımız dönemdir. Doğruyu söylemek gerekirse Bienal’de pek çok sanatçıyla tanışmıştık tabii –Miela Reina’yı ve Getulio Alviani’yi anımsıyorum– ama onlar, aşağı yukarı annem yaşında olan, bizimle yiyip içen insanlardı; bu nedenle sanatçıyla otobüs şoförü arasındaki fark, benim için pek açık seçik değildi. </p>
			<p>Sanatçılığı, bütün ötekiler gibi bir meslek sanıyordum ve sanatçı ya da otobüs şoförlüğü arasında seçim yapmam gerekseydi, ben ikinciyi seçerdim.</p>
			<p>Ama günün birinde çok özel bir şey oldu. Annem bizi mutfağa çağırdı ve şöyle dedi: “Bu akşam yemeğe çok büyük bir sanatçı geliyor.”</p>
			<p>Konunun daima fiziksel boyutuyla ilgilenen ağabeyim “Ne kadar büyük?” diye sordu. </p>
			<p>“Çok büyük. Çok büyük bir şair geliyor.”</p>
			<p>Bu bilginin ardından hayvan terbiyecisi annenin yapmamız ve yapmamamız gerekenler listesini dinlemek zorunda kaldık. Soluk almanın dışında hiçbir şeye iznimiz yoktu. Günün geri kalanını her zamanki uğraşlarımla geçirdim. Çok büyük olduğuna göre şair, zaten uzun boylu bir insan olan babamdan daha da uzun olmalıydı. Acaba bizim kapıdan geçebilecek miydi yoksa cücelerin mağarasına girer gibi eğilmek zorunda mı kalacaktı? Ya iskemleler? Ya masa? Ona uygun olacak mıydı? Üç ayıcığın yuvasına giren Altın Saçlı Kız’la aynı duruma mı düşecektik? Öğleden sonra daldığım düşünceler sonucunda onun belki de yanında dev koltuğunu da getireceğine karar verdim. </p>
			<p>Hem sonra şair ne demekti?</p>
			<p>Şiirle tek ilişkim ikinci sınıfta aldığım beş idi. Ekim ayıydı ve Kristof Kolomb’un başarısını öven “Üç Karavel” adlı şiiri ezberlememiz istenmişti. Öğretmen, adımı söyleyince, ayağa kalktım ve dilim tutuldu. Karavel sözcüğü yerine aklıma sadece karamel sözcüğü geliyordu ve ondan sonrası mutlak boşluktu. </p>
			<p>Öğleden sonra ağabeyime sordum: “Sence bizi sözlüye kaldırır mı?” Ağabeyim, “Hayır, sanmıyorum,” dedi ama o da söylediğine pek inanmış gibi değildi. </p>
			<p>Nihayet akşam yemeği saati geldi. Zil çaldı, kapı açıldı, ufak tefek, biraz öne eğilmiş, saçları kırlaşmış, yüzü çizgilerle dolmuş ama mavi gözleri, baktığı yeri delip geçen bir bey göründü. Annem gayet saygılı bir tavırla ve sanki kırılacak bir nesneymiş gibi paltosunu aldı. </p>
			<p>Bize tabii ki onlarla yemek yeme izni verilmedi ama şair sofraya oturur oturmaz ikimizi de yanına çağırdı. Benden kâğıt isteyince koşarak telefonun yanındaki ajandayı alıp geldim. Ona uzattım; o cebinden büyük siyah bir dolmakalem çıkarttı, kapağını açtı ve yazmaya başladı...</p>
			<p>Olağanüstü bir sihir sayesinde yazdığı bütün sözcükler yeşildi.</p>
			<p>Sırrını anlamıştım!</p>
			<p>Şiirler yeşil sözcüklerdi!</p>
			<p>Ertesi gün okulda nihayet anlatacak ilginç bir şeyim vardı. Bir önceki akşam keşfettiğimi paylaşmak için sabırsızlanıyordum; elimi kaldırdım ve şöyle dedim: </p>
			<p>“Öğretmen Hanım, çok büyük bir şairle tanıştım!”</p>
			<p>“Ah öyle mi? Adı neydi?”</p>
			<p>“Ungaretti. Giuseppe Ungaretti!”</p>
			<p>Öğretmen, hayal kırıklığına uğramışçasına başını salladı.</p>
			<p>“Neden bu kadar yalancısın?”</p>
			</div>
		</div>
  </body>
</html>