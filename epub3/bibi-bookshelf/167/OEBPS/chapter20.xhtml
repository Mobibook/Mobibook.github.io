<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>20</h1>
			<p>Zamanla, artık yetişkin olduğumda, annemin iki büyük travma yaşamış olduğunu ve bütün hayatının bu iki sarsıntı çevresinde halkalandığını anladım. </p>
			<p>Kuvvetli bir deneyime tepki vermenin çeşitli yolları vardır: İsyan edilebilir, kaçılabilir; silinebilir ve zamanla dönüp üzerinde işlenebilinir, bu inceleme işinin bizi günün birinde az ya da çok uzağa taşıması; günlerimize baskı yapmış o sağır ıstırabı eriterek olayı sindirebilmemiz umulabilir; başımıza gelen olumsuzluklarla, onları sorgulayarak, bize sordukları soruyu anlamaya çalışarak yüzleşebiliriz ya da zafer takı gibi üzerimize gerilmiş olan o anıların gölgesinde yaşayabilir, bütün varoluşumuzu onun çevresinde konuşlandırabiliriz. </p>
			<p>Annemin hayatına eşlik eden iki zafer takından birincisi doğumuna ve büyümesine tanık olan villanın bombalar altında yok olması, ikincisi ise evliliğinin de aynı biçimde paramparça dağılmasıydı. Bütün varoluşu süresince annem günün birinde bir villada oturacağı ve mutlu bir evliliği olacağı hayaliyle yaşadı. </p>
			<p>Villaya sahip olabildi; hatta minik bahçesinin girişine Villa Veneziani’nin, bombaların sıcağından ve alevinden kurtulmuş olan demir parmaklıklı kapısını takmayı bile başardı. </p>
			<p>Üç evlilik yaptı ve biraz daha uzun yaşayabilseydi kesinlikle dördüncüsünü de denerdi. Ama o odalarda mutluluğun yaşandığı konusunda derin kuşkularım var. </p>
		<div class="margin-top html5_section">
			<p>İşte, Monsignor Milioni düşünceli bir edayla Rive semtinde gezinir, evdeki akşam davetleri bizi delirtirken beşinci sınıfı bitirme sınavlarından geçtim ve hiç aşina olmadığım bir hafiflik duygusuyla beni Elysion Çayırları’ ndan ayıran yazla yüzleşmeye hazırlandım. </p>
			<p>Temmuz ayının başında Grado’da bir pansiyona gidip kısa süreli bir tatil yapar, sonra da Trieste’deki apartmanın bahçesinde öteki çocuklarla oynardık; Ağustos ayını ise Opicina’da sevgili kuzenlerimle birlikte anneannemin evinde geçirirdik. </p>
			<p>Ağustos, bizim için gerçekten şahane bir dönem olurdu; beş çocuk sabahtan akşama kadar açık havada oynardık ve ağabeyimle bugün hâlâ hatırladığımız üzere o evde nihayet karnımız doyar, adam gibi yemekler yerdik. </p>
			<p>Ama 67 yılının yazında rutin ansızın altüst oluverdi. Okul biter bitmez, kardeşim Lorenzo’yla ilgilenmesi için yanımıza gelmiş olan Anna’yla birlikte, onun bugün Hırvatistan’a ait olan bir adada yaşayan yaşlı teyzesinin yanına gönderildim. </p>
			<p>Orada hayatımda ilk –ve son– kez kayalıkların üzerinde bir denizyıldızı buldum: Kırmızı renkteydi ve kolları tüp biçimindeydi; şimdiye dek Grado denizinin kumlu dibinde bulduklarım yassı ve beyazımsı olurdu; bu nedenle bu beklenmedik parıltı karşısında dayanamadım. Bunu Trieste’ye götürüp ağabeyime göstermek istiyordum; kumsaldan döner dönmez bir tas aldım, içini mutfak tuzu erittiğim suyla doldurdum ve o şahane hayvanı yavaşça içine bıraktım. </p>
			<p>Ertesi sabah artık beyazlaşmış olan cansız yaratığın suda süzüldüğünü görünce ne büyük bir hayal kırıklığı ve acı yaşamıştım. Bu arada kırmızı rengini suya vermişti ve bu renk günlerce, aylarca bir cinayetin imzası gibi yüreğimi dağladı. </p>
			<p>Her sabah denize gidiyorduk; kayalık, soğuk, güzel denizi çevreleyen çamlıktan hiç durmadan ağustosböceklerinin korkunç ve daimi ötüşü duyuluyordu. Öğleden sonraları panjurları kapalı evin loşluğunda dinleniyorduk. </p>
			<p>Anna, kimi zaman beni dondurma almak için limana kadar götürüyordu. <em>Sladoled. </em>Dondurmayı var eden büyülü sözcük buydu işte. Nasıl da hoşuma gidiyordu bu terim! Bizim aptal “dondurma” sözcüğümüzden çok daha güzel ve anlamlıydı. Dondurmayı yalarken dilimizin çıkarttığı ses bu değil miydi: <em>Slad Slad.</em></p>
			<p>Benim için Hırvatistan’da geçirdiğim günler mutsuz sayılmazdı, bir geçicilik hali söz konusuydu. O zamana dek tanıdığım ve hayatta kalmama izin vermiş olan olaylar düzeni ansızın sert bir dönemece girmişti: Başka türlü bir şeyle yüzleşmekte olduğumu seziyordum ama sanki parmak ucumda yürürmüşüm gibi hissettiğim hafif dengesizlik duygusu bir yana, hiçbir şey göremez olmuştum. </p>
		</div>
		<div class="margin-top html5_section">
			<p>Trieste’ye döner dönmez bu belirsizlik hali derin bir kaygıya dönüşüverdi. Mayomu çıkartıp anorağımı giydim ve birkaç gün sonra bavulumu yeniden elime almak zorunda kaldım. </p>
			<p>İstikamet: Avusturya’da bir <em>kinderheim.</em></p>
			<p>Annem ve akşam yemeklerinin konuğuyla bindiğim Fiat 850’nin arka koltuğunda yaptığım bitmek bilmez seyahat; dönemeçler midemi bulandırıyordu, sıcak midemi bulandırıyordu, çok kısa süre sonra yaşayacağım terk edilme duygusu midemi bulandırıyordu. </p>
			<p><em>Kinderheim</em>, dağda, şimdiden başka çocuklarla dolmuş bir tür çiftliği andırıyordu. Neyse ki tanıdığım biri vardı ve odamı onunla paylaşacaktım: Annemin en yakın arkadaşının kızıydı bu. Benden bir yaş büyüktü ve şimdiden –bana tümüyle uzak olan– duygusal ilgiler geliştirmişti. O bütün zamanını Liala’nın<a class="si-noteref epub-type_noteref" href="#f18" id="ref_f18">18</a> romanlarını okuyarak, bense ağlayarak geçiriyordum. </p>
			<p>Kampın yöneticisi olan ve sürekli sentetik bluzlar giyen, yıkanmaktan pek hoşlanmayan hanımın avutmak için bana sarıldığı anlar, gözyaşlarımı tutabildiğim yegâne anlardı. </p>
			<p>Kimseyle yakınlık kuramıyordum, Almanca konuşmak konusunda hiç hevesli değildim. Tek tesellim, bir oğlanın yardımıyla kirpi yakalamayı öğrenmiş olmaktı. Bir tane yakalayabilmiş ve odamıza götürmüştüm. Onu sofradan artan yiyeceklerle besliyordum: Omlet, elma, tas içinde süt veriyordum. Bir gece hayvanı olduğundan gündüzleri kutusunda uyuyor, bütün gece odayı arşınlıyordu. </p>
			<p>Çevremde bana sıcaklık duygusu yaşatan bir tek oydu. Ona sarılmak isterdim ama ne yazık ki dikenliydi! Bu nedenle, bana izin verdiğinde tek yumuşak noktası olan karnını okşuyordum. </p>
			<p>Boş zamanımı ortak salonda kâğıttan kaleler yaparak ve anneme mektuplar yazarak geçiriyordum. Ölümünden sonra bu mektuplarımı bir kurdeleyle bağlanmış olarak bulmuştum. Çocuk elimin çarpık satırları sürekli artan bir çaresizliği yansıtıyordu. “Nasılsın, ne yapıyorsun, kardeşlerim nasıl?” gibi giriş sözlerinden sonra ilk çatlaklar beliriyordu: “Senden bir haber aldığımda daha çok mutlu olayım diye beni şimdiye dek aramadığını ya da yazmadığını biliyorum.” Ardından ufak düzeltme denemeleri geliyordu: “Bugün sana çok güzel bir hediye aldım, sürpriz olması için ne olduğunu söylemeyeceğim; biliyorum sen de beni aramayarak böyle bir sürpriz yapıyorsun, ama ararsan sana söyleyecek birkaç sözüm var... Beni unutmuş gibi numara yapman da güzel... Senin için çiçekler topladım ama korkarım sen görünceye kadar solacaklar...” Ben yazıyordum ve gözyaşlarım damla damla dökülüyor, kalemin mürekkebini dağıtıyordu. </p>
		</div>
		<div class="margin-top html5_section">
			<p>Orada, o yağmurlu dağların arasında, o ter ve soğan kokusu içinde, sadece kirpinin dikenleriyle avunabildiğim yalnızlığımda inanılmaz bir şey olmuştu: Buzdağı erimeye başlamıştı. Onu eriten, güneşin kucaklaması değil içimde tutuşan bir yangın olmuştu. Alevsiz, soğuk, atom bombası gibi amansız bir yangındı bu. O gözyaşlarında kurtuluştan çok yeni ve daha zorlu bir hapishanenin tasarısı vardı. Erimenin yanı sıra buz yeni bir özellik geliştirmişti: Işığı geçirir olmuştu. Işık hayattı, umuttu, bir noktada, bir anda bir sıcaklık ışınının girebilme boş hayaliydi. </p>
			<p>Neyse ki günün birinde Signorina Anna’dan bir kartpostal geldi: Cocker spanyel cinsi bir köpek ve bir kedi yavrusu resminin arkasına sevgi dolu birkaç söz yazmıştı. Bu kartpostal, beni kampın sonuna kadar su yüzeyinde tutabilen cankurtaran oldu. Yastığımın altında onunla uyuyor, gündüz bir an bile yanımdan ayırmıyordum. </p>
			<p>Yola çıkma ânı geldiğinde buzdağı-kız yok olmuştu ve onun yerini geçici olarak paspas-kız almıştı. Orada öylece hareketsiz duruyordum, inceciktim, dikkat çekmiyordum, neredeyse soluk almıyordum – sadece çiğnenmeyi bekleyerek zemine uzanmış bir tür dilbalığıydım. </p>
			<p>Trieste’ye döndüm ama kendi evime değil, anneannemin evine gittim. </p>
			<p>“Evimiz artık yok,” dedi annem. “On gün kadar sonra başka bir şehre taşınıyoruz ve bu kişi –meyhaneci sesli adam– yeni hayat arkadaşımdır.”</p>
		</div>
		<div class="margin-top html5_section">
			<p>Bu arada Monsignor Milioni görevini tamamlamıştı. Annem yıllar sonra onunla buluşmalarını yâd ederken, “Zeki, işini iyi bilen bir kişiydi,” derdi, “sohbet etmesi son derece zevkli biriydi.” Evliliğin iki kahramanıyla, tanıklarla görüşmüş, yanıtları değerlendirmiş, koca ciltleri devirmiş, milyonluk çantayı sahiplenmiş –muhtemelen akrabası olan Signor Bonaventura gibi– ve nihayetinde annemle babamın nikâhının artık geçerli olmadığını ilan etmişti. </p>
			<p>Eylül ayında yeni bir şehre taşındık. </p>
			<p>Yüreğimde ağır bir sıkıntıyla kiralanmış olan yeni eve girer girmez –Bir villaydı!– bir buz dalgasının omurgamdan yukarı tırmandığını hissettim. Annemden bana geçen ileriye bakabilme yeteneğim sayesinde yeni durumun olumlu yönlerini görmeye çalıştım. Her şeyden önce yeni evin bir bahçesi vardı, nihayet barınaktan bir köpek almama izin veriliyordu ve ayrıca annem âşık olmuştu, minik kardeşim vardı ve komşularımızın gözünde mutlu bir aile olarak görünecektik. </p>
			<p>Bir aile!</p>
			<p>Çocukların içinde bu gerçekliğin arzusu nasıl da derinlerde köklenmiştir. Ben de kendimi bu adam babammış gibi kandırabilir, nihayet dingin bir sıradanlığa kavuşabilirdim. Aslında bu adam bana karşı nazik, çok nazik davranmaya başlamıştı ve ben de çığırtkan kuş yüzünden tuzağa düşen kuşlar gibi avlanmıştım. On yaşındaydım ve doyurmaya hasret kaldığım çok büyük bir sevgi açlığım vardı; elimden başka ne gelirdi ki? </p>
			<p>Böylece bu yeni durumda, birkaç ay boyunca gerçekten mutlu oldum. Dadanmış bir atsineği gibi huzurumu kaçıran sabit bir düşünce, bu mutluluğumu gölgeliyordu.</p>
			<p>Babama ne olmuştu?</p>
			<p>Ya günün birinde döner, yerini bir başkasının aldığını öğrenirse ne yapardı?</p>
			<p>Kızmasa bile geldiğinde nerede uyurdu? Bahçede mi, üstü açık arabasında mı? Ya da nerede?</p>
			<p>O dönemde geniş aile düşüncesi henüz yoktu ve bu nedenle önümde geniş bir ufuk canlandıramıyordum. İşte bu yersiz soru uzun ve maceracı bir nehir misali içimde aktı durdu. Tırmanıyor, yükseliyor, alçalıyor, yeniden coşuyordu; tam yok oldu derken şiddetle yeniden beliriyordu; ben onu geri kovuyordum, o başka noktadan sızıyordu. </p>
			<p>Sonunda bir öğleden sonrasında kararımı verdim: Artık zamanı gelmişti! Annemle birlikte çıktığımız alışveriş dönüşünde bütün cesaretimi topladım. On adımda bir –şimdi, şimdi– diyordum kendime ama sesim çıkmıyordu. Ancak ev uzaktan görününce paspas-kız derin bir soluk aldı ve sorabildim:</p>
			<p>“Merak ettiğim bir şey var...”</p>
			<p>“Nedir?”</p>
			<p>“Füzeler gibi, icat edilen bunca modern şey arasında acaba bir de... bir... bir üç kişilik yatak var mıdır?”</p>
			<p>Annem yolun ortasında duruverdi ve dehşet içinde bana baktı.</p>
			<p>“Ne saçmalıyorsun?” dedi buz gibi bir sesle. </p>
			<p>Son gücümle içimde kalanları döktüm: “Yani... düşünüyorum da... babam geldiğinde.... Nerede uyuyacak?”</p>
			<p>Annem yeniden yürümeye başladı ve, “Baban bir daha asla gelmeyecek” diye kestirip attı. </p>
			<p>“Neden?”</p>
			<p>Annemin sırtı, “Sacra Rota<a class="si-noteref epub-type_noteref" href="#f19" id="ref_f19">19</a> böyle karar verdi,” diye yanıtladı beni.</p>
			<p>“Ne karar verdi?”</p>
			<p>“O hiçbir zaman var olmadı.”</p>
			<p>Yayının sonu. </p>
		</div>
		<div class="margin-top html5_section">
			<p>Sonraki günlerde ağabeyimden birkaç bilgi kırıntısı daha edinebildim. Kutsal Daire Roma’da, San Pietro Meydanı’ndaki binalarda oturuyordu ve insanlar arasındaki ilişkiyi sonsuza dek yok etmek gibi bir gücü vardı. </p>
			<p>Uzun aylar boyunca Kutsal Daire, yarı uyur yarı uyanık geçirdiğim anlarımı meşgul etti; San Pietro’nun bronz kapılarının açıldığını, daire biçimindeki o canavarın karşımda beliriverdiğini görür gibi oluyordum; devasa boyutlardaki bir tekerlek gibiydi ve dişlileri yerinde jiletler vardı ve ortasındaki delikten aşırı tütsü dumanları çıkıyordu. Hiç de kutsal bir hali yoktu. </p>
			<p>Bir anlık kararsızlıktan sonra o devasa, dişli tekerlek kilisenin merdivenlerinden iniyor, alanda bulunan herkesi eziyordu; herkes o keskin bıçaklardan kurtulmak için dört bir yana kaçıyordu; çaresizlik çığlıkları arasında herkes bir sütunun ya da çeşmenin ardına sığınmaya çalışıyordu; başaramayanların kaderi belliydi: Keskin jiletler herkesi eziyor, biçiyor, babalar çocuklarından, karılar kocalarından ayrı düşüyordu; olasılıkla kana susamış bu canavarın kurbanları arasında kuzenler ve anneanneler de vardı.</p>
			<p>Anlaşılan o gün babam da San Pietro Meydanı’nda gezmeye gitmek gibi bir aptallık yapmıştı.</p>
		</div>
		<div class="margin-top html5_section">
			<p>Babamın gerçek ölümünden sonra, artık bir yetişkin olarak Kutsal Daire gizemini çözmeye karar verdim. Üç çocuğun doğmuş olduğu bir evliliği iptal etmek nasıl mümkün olmuştu?</p>
			<p>Bu iptal davasının tanıklarından biri olduğunu bildiğim birini ziyarete gittim. Babamın çocukluk arkadaşlarından olduğundan onu çok iyi tanırdım.</p>
			<p>“Monsignor Milioni’ye gitmeden önce,” dedi bana, “benden duymak isteyeceği ve zaten doğru olan şeyleri söylemeye karar vermiştim. Ona dostumun kesinlikle güvenilir biri olmadığını, içkiye düşkünlüğünü, çapkınlığını yani tam bir serseri olduğunu anlatacaktım ama ağzımı açar açmaz Monsignor Milioni bir işaretle beni susturdu. ‘Hiçbir şey bilmek istemiyorum. Bana tek bir şey söyleyin: Mason mudur?’ diye sordu.” </p>
			<p>“Evet, öyledir,” dedim. </p>
			<p>Kutsal Daire kararını verdi. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f18"><a class="si-backref" href="#ref_f18">18</a>. Asıl adı Amalia Liana Negrelti Odescaki Cambiasi olan, 1897-1995 arasında yaşamış İtalyan roman yazarı. (Y.N.)</div>
	<div class="si-footnote html5_aside epub-type_footnote" id="f19"><a class="si-backref" href="#ref_f19">19</a>. Roma Katolik Kilisesi’nde boşanmalar için başvurulan üst mahkeme. (Y.N.)</div>
  </div>
  </body>
</html>