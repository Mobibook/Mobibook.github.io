<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>12</h1>
			<p>Anneannem olağanüstü akıllı bir kadındı. Keskin zekâsının yanı sıra küçümseme içermeyen ironi yeteneğine de sahipti. Bu farklı kadın, kesinlikle zamanından çok daha ileride yaşıyordu; büyükbabamızla evlenmesinin nedeni olarak ailemizin genetiğini düzeltme niyetini sık sık dile getirirdi. Pek çok hayranı olduğunu anlatırdı ama o erkekler gevşek elleriyle, titrek sesleriyle hiç de umut vaat etmiyorlardı. </p>
			<p>“Bir dans sırasında büyükbabanızla karşılaştığımda bir erkeğin gerçekten ne demek olduğunu anlayıverdim.”</p>
			<p>O dönemlerde, Orta Avrupa kökenli, kentsoylu bir ailenin genç kızının, Orta İtalya dağlarından gelen bir erkekle evlenmek istemesi aşağı yukarı günümüzde Kürdistan’dan kaçak gelmiş bir mülteciyle evlenmek istemesiyle eşdeğerdi. Henüz reşit olmadığından bu tutkusunu engellemek için ailesi, onu Londra’daki fabrikalarında çalışan dayısının yanına yollamıştı. Zamanın ve uzak mekânın yardımıyla beğenilmeyen bu koca adayını unutacağını düşünmüşlerdi. Ama öyle olmadı ve anneannem on sekiz yaşını doldurunca Trieste’ye döndü ve kökeni karanlık o yakışıklı subayla evleniverdi. O alaycılık kokan esprisinin temelinde sanırım gerçek payı da vardı. </p>
			<p>Trieste’deki evimin duvarında tek bir siyah beyaz aile fotoğrafı asılıdır. 1930 ya da 1931 yılına aittir ve verandada bütün torunlarınca çevrelenmiş olarak oturan büyük büyükannem Olga Moravia’yı gösterir. Kucağında en son doğan iki bebek, annem ve kuzini Dora vardır. O resim aileme duyduğum muhabbet ya da özlem nedeniyle değil sadece bir uyarı niteliğinde asılıdır orada.</p>
			<p>Bahriyeli giysileri içinde gülümseyen o kız ve erkek çocukların çok büyük bölümü kıyıcı bir kaderin orağınca biçilip gittiler. Uyuşturucular, intiharlar, alkoller, savaşlar, zulümler, zihinsel rahatsızlıklar her birini zamanından çok önce silip süpürdü. </p>
			<p>İlk çağlardan bu yana hayatta kalmaya alışık olan büyükbabamın kanı, <em>dadıların</em> sıkı gözetiminde büyüyen o minik bahriyelilerinkinden çok farklıydı. Onda enerji, güç, sağlık ve bunun yanı sıra bütün zorluklara meydan okuyarak daima ve ne olursa olsun ileri gidebilme inadı vardı. Soluksuz kalma çalışmalarımda beni ağzımı açmak zorunda bırakan belki de bu güçtü. Hayatımın pek çok karanlık ânında bana daima ve mutlaka ilerleme, işlerin farklı bir yön alacağı umudunu veren de büyükbabamın bu gücü olmalıydı. </p>
			<p>Anneannem, yelesi süslü bir midillinin çektiği gezinti arabasıyla okula giderken fabrika çevresindeki işçi mahallelerinde nasıl utandığını; büyükbabam ise çevredeki vadilerde birkaç kangal sosis aşırmak için kaç türlü cambazlık yaptığını anlatırken benim içimde, doldurulması mümkün olmayan bir zaman mekân boşluğu belirirdi. </p>
		<div class="margin-top html5_section">
			<p>Küçüklüğümde pazar günleri kuzenlerimle öğle yemeğine onlara giderdik. Babaannemin aksine, anneannemin hem evini çok iyi hatırlıyorum hem de o kapıdan her girdiğimde içimi nasıl bir ferahlık sardığını. Koca tabaklarda yediğimiz spagettiler, büyükbabamın aileye kattığı etnik bir yemekti; ayrıca özel olarak biz çocuklar için hazırlanmış eğlenceler de olurdu: bir kutu renkli boya kalemi, beyaz kâğıtlar, bir resimli kitap, büyükbabamdan izin alma koşuluyla, ahşap konsolunda duran pikapta defalarca çalarak dinleyebileceğimiz üç plak bunlardan bazılarıydı. </p>
			<p>Plaklardan biri Bambi’nin, ikincisi ise “Mompracem Kaplanları”nın<a class="si-noteref epub-type_noteref" href="#f11" id="ref_f11">11</a> öyküsünü anlatırdı; üçüncü plak ise, İtalyancaya <em>Pierino Porcospino</em> olarak çevrilen <em>Struwwelpeter</em> adlı bir Alman klasiğinin dehşet verici şarkılarını çalardı. </p>
			<p>O öykünün kitabı da kutunun içinde dururdu ve belleğim, kalemle çizilmiş o resimleri inatla saklıyor. Öğretici niyetleri olan, son derece soğuk örneklerle, çocukların, çevresini tedirgin eden yabani varlıklardan erdemli gençlere dönüşebileceklerini anlatan bir kitaptı. Farklı öykücüklerin tümü, yapıcı bir örnekle sonuçlanıyordu. Kendinden geçmişçesine parmağını emen bir çocuğun arkasında ansızın elinde koca makas tutan bir terzi beliriyordu; adam çocuğun parmağını olduğu gibi kesiyor, zavallı çolak çocuk yerdeki kan gölünde yatan parmağını seyrediyordu. </p>
			<p>Ağabeyimin bile tüylerini ürperten bu olaydan sonra tatlı Lisetta’nın öyküsü geliyordu. Lisetta da biraz yaramazdı. O, parmak emmiyor ama anne ve babasının yasaklamasına karşın kibritle oynuyordu. Bir numaralı resim: pek neşeli bir ifadeyle kibritlerle oynayan Lisetta; iki numaralı resim: Lisetta’nın giysilerinin tutuşması; üç numaralı resim: Lisetta’dan geri kalan iki kırmızı ayakkabı ve kül yığını önünde gözyaşı döken iki minik kedi. Ya çorbasını içmek istemeyen Gasparino’ya ne demeliydi? Her gün binbir naz ve şımarıklık yapan o pırıl pırıl çocuk, birkaç kare sonra başucuna bir haç dikilmiş yerdeki toprak yığınına ve dumanı tüten bir kâse çorbaya dönüşüyordu. </p>
			<p>Filippo adındaki çocuğun masalına ait olan ve ağabeyimle birlikte söylediğimiz şarkıyı bugün bile anımsıyorum. <em>Bir öne bir</em> <em>arkaya salınan Filippo / Bir öne bir arkaya salınırken uçup yok olan Filippo! </em>Evet, Filippo yemek yerken iskemlesini bir öne bir arkaya sallardı ve annesinin sürekli uyarmasına kulak asmazdı. Sonunda kaçınılmaz son gerçekleşirdi. Masa, üzerindeki her şeyle oğlanın üzerine devrilir ve Filippo, bunların altında can verirdi. </p>
		</div>
		<div class="margin-top html5_section">
			<p>Kitabın kapağını şimdi bile gözümün önüne getirdiğimde –iğrenç kokan, saçları hiç taranmamış, el tırnakları neredeyse ayaklarına değecek kadar uzamış pis bir oğlan– hâlâ derin bir tedirginlik duyarım. Kuralların biraz da olsa dışına çıkan çocukların kaderinde ölüme kadar varan acımasızlık, sadizm, insafsızlık vardı. </p>
			<p>O günlerin tek karanlık noktasını oluşturan bu kitap dışında anneannemlerin evinde battaniyeleri ve temizlik bezlerini gerip iskemlelerin arasına ev kurmaya ve bütün öğleden sonrayı orada geçirmeye bile izin vardı. Büyükbabam ne Darwinci ne de hayvan terbiyecisiydi; sadece çocukları çok severdi. Bize karşı sert olmayı bilse de her zaman olumlu bir yaklaşımı vardı. Hayat – sanırım öyle düşünürdü – içinde zaten yeterinden fazla güçlük barındırıyordu ve çocukları üzmek için yenilerini icat etmeye gerek yoktu. Anneannem, çeşit çeşit pişirmeyi severdi ve öğleden sonraları biz torunları için palaçinkalar yapardı. </p>
			<p>Bütün çocukluğum boyunca onunla özel bir ilişkim olmadı. Benimle ilişki kurmanın mümkün olmadığını, artık yetişkin olduğumda bana söyleyen de kendisi oldu. Bir keresinde “Sana baktığımda bile korkardım,” dedi. “Ulaşılmaz bir dünyaya diktiğin bakışlarınla mutlak bir sessizlik ve devinimsizlik halindeydin.”</p>
			<p>Acaba nereye uzanıyordu o bakışlarım?</p>
			<p>Uzanmaması gereken yerlere. </p>
		</div>
		<div class="margin-top html5_section">
			<p>İlk Komünyonuma eşlik eden ağlamam, son büyük ağlamalarımdan biri oldu. Henüz bilmiyordum ama kısa bir süre sonra en beklenmedik durumlarda şakır şakır akıttığım gözyaşlarım artık kuruyacak ve o sıvı özleri buz katılığına dönüşecekti. Buzdağım, Paskalya yumurtası kalıbı gibi uslu uslu bekliyordu beni. Onun içine girmek ve kapıları kapatmak yetiyordu. </p>
			<p>Dökülmemiş bütün gözyaşlarım, kişiliğimin çevresinde yoğunlaşarak delinmez bir zırh oluşturdu. Buzdan ve saydam duvarım sayesinde hayata devam edebildim. Artık hiçbir duygu beni zedelemiyordu. Emirlere uyan bir robot olmak istiyordum, olmuştum. Umursanmazlıktan bıkan kurtlar ve cadılar da yavaş yavaş çekip gittiler. </p>
		</div>
		<div class="margin-top html5_section">
			<p>İkinci çocukluğumun <em>modus vivendi’</em>si<a class="si-noteref epub-type_noteref" href="#f12" id="ref_f12">12</a>, daha doğrusu hayatta kalma yöntemi, umursamazlık oldu. Hiçbir şeye bağlanmama, hiçbir şey hissetmeme yolunu seçtim. Bu hale ulaşmak için yıllarca yoksunluk çeken, bitkin düşürürcü alıştırmalar yapan, meditasyon maratonlarına katılan insanlar varken ben, son derece doğal yöntemlerle varmıştım hedefe. </p>
			<p>Sekiz-dokuz yaşımdayken benimle Küçük Buddha arasında hiç fark yoktu. Arzum yoktu, tutkum yoktu. Bir şeyler hissetmek, bağlanmak sadece bitimsiz bir dizi ıstırap çekmek anlamına geliyordu. </p>
			<p>Herkese esrarengiz bir gülümsemeyle, mutlak uysallıkla, görünürde sabit bir bakışla yaklaşıyordum. Arada sırada çevremde fazla telaş yaratmamak için çocukların ilgisini çeken şeylerle ilgilenirmiş gibi yapıyordum. Hayat aşağıda, vadilerde akıp giderken ben bir dağın doruk noktasında oturuyordum. Bütün o karmaşasından, rüzgâr değişimlerinden bana ulaşan yalnızca onların yankısı –kaybolmuş bir ineğin mölemesi, bir otomobil freni– oluyordu. </p>
			<p>Kurtlar, cadılar, iskeletler zihnimdeki yerlerini Filipinler’in yakınlarında, Büyük Okyanus’ta bulunan, yaklaşık on bir bin metre derinliğindeki Mariana Çukuru’na bıraktı. Buzdağları konusunda olduğu üzere, bu keşfimi de “Uluslar ve Ülkeler” kitabım sayesinde yapmıştım. Bu devasa derya uçurumu, dehşet verici bir huni gibi yeryüzünün en karanlık derinliklerine doğru iniyordu. </p>
			<p>Kısa sürede günlerim ve gecelerim o girdabın gürültüsüyle doluverdi. <em>Vuooom, vuuuoommm, vuuom. </em>Adriyatik Denizi’nden çok uzakta olsam bile onunla aramda kaderce belirlenmiş derin bir ilişki olduğunun farkındaydım. </p>
			<p>Bir insanın oraya inmesi ve dibe ulaşmayı başarmasının üzerinden henüz birkaç yıl geçmişti. Yüzünde maske, ayağında paletle değil, yuvarlak bir denizaltı olan batiskafla ulaşmıştı dibe. Batiskafın adı “Trieste” idi ve bunun nedeni elbette duygusal bir rastlantı değildi; benim doğup büyüdüğüm evin birkaç yüz metre ötesinde bulunan San Marco tersanesinde inşa edildiği için bu adı almıştı. Ben ilk adımlarımı atarken, ne olduklarını bilmeden ürkütücü tersane sirenlerine kulak verirken, meğer onlar aşağıda <em>güm güm </em>diye, bu büyük keşfe çıkacak batiskafı yapıyorlarmış. </p>
			<p>1960 yılında ben yuvaya başlarken batiskaf, bir yüzbaşı ve okyanusbilimci Jacques Picard’la yavaş yavaş derinlere iniyordu. Saatlerce süren inişten sonra on bir bininci metreye doğru yirmi dakika durmuşlardı. Sadece ikisi derinliklere inmişti, daha doğrusu öyle olduğunu sanıyorlardı ama aslında ben de yanlarındaydım. Aradaki tek fark, onların o gün yeniden yüzeye çıkmalarıydı; ben bir süre daha o çukurda yaşamayı sürdürdüm. </p>
			<p>Girdap, çukur, hiçlik.</p>
			<p>On bir bin metre derinlikte, iki bin beş yüz kilometre genişlikteki derya uçurumu Everest’ten üç bin metre daha büyüktü. Üstelik Everest kayaların sağlamlığı üzerinde durur, yükseklere, açık göklerin ışığına ve boşluğuna doğru uzanırken çukur karanlığa iniyor, merkezî girdap hareketi yüzünden yakınlarına gelen her şeyi acımadan içine alma ve yutma tehlikesi barındırıyordu. </p>
			<p>On bir bin metre. </p>
			<p>Acaba ışık kaç metre derinliğe ulaşabiliyordu?</p>
			<p>Ausonia Plajı’nda bile suyun derin olduğu noktalarda dibe baktığımda korkardım. Grado’da kumlu dibin berraklığı, yavaşça oynayan yosunların hareketi görülürdü ama orada sadece pek çok şey gizleyebilecek bir karanlık vardı. Kurtların yerini kolayca köpekbalıkları alabilirdi; zaten denizşeytanları da verdikleri sarsıntıyla cadılardan daha kötüydü. Ama bin, iki bin, beş bin metreye onlar bile ulaşamazdı. Su sütununun basıncı onları ânında paramparça ederdi. </p>
			<p>Deniz çukuru boş değildi, canavarlar yaşıyordu orada. </p>
			<p>Dipte ışık yoktu ama o korkunç yaratıklar fosforlu olduklarından biz onları görebiliyorduk. Ne görüyorduk? Öncelikle kocaman ve sivri dişler, kuyruklar, devasa çene kemikleri, yüzgeçler, mızraklar, zehirli oklar, ansızın şişiveren karınlar... </p>
			<p>Mariana Çukuru’nda varoluş, en derin ve çıplak gerçekliğini sergiliyordu. Yaşamak karşılıklı yok etmektir. Yok etmek ve yok edilmek. Çukur daimi hareketli karanlığıyla yalana mahal vermiyordu. </p>
			<p>Mariana Çukuru, Büyük Okyanus’taydı ama günlerin sahte sükûnetine dağılmış başka Mariana çukurları da vardı. Herkes her şey yolundaymış gibi numara yapsa da sürekli bir uçurumun kenarında olduğumuz aşikârdı. Ayağın kayması için bir hiç, küçücük bir dalgınlık yeterdi ve işte o zaman o uğursuz pırıltıların, mızrakların, dişlerin, okların vahşeti arasına düşmek işten bile değildi. </p>
		</div>
		<div class="margin-top html5_section">
			<p>Bir gün yüzme dersinden önce acayip bir şımarıklık yaptım. Beni havuza götürecek kişi anneannem olduğu için bundan yırtabileceğimi düşünmüştüm. Bir yandan cılız bedenimi oradan oraya çarpan boraya da karşı koymaya çalışarak Fiat 600’ün kapısına sıkı sıkı yapışmıştım. Sonunda bitkin düşüp kendimi yere attım. Neyse ki anneannemde hayvan terbiyeciliği merakı yoktu; beni kolumdan sürükleyerek soyunma odasına götürmeyi aklından bile geçirmediği için ben hâlâ asfaltta tepinirken, “Tamam o halde, bugün havuz yok!” dedi. </p>
			<p>Ama otomobili çalıştırmadan gözlerini bana dikti ve, “Ne oluyor? Yolunda gitmeyen nedir?” diye sordu. </p>
			<p>Buzdağı-kızın boş bakışlarıyla gözlerimi arabanın camından ayırmadım. “Hiç,” dedim. “Bilmiyorum, yok bir şey,” diye yineledim titreyerek.</p>
			<p>Aslında nedenini gayet iyi biliyordum. Havuzun dibinde koskocaman bir tıpa vardı ve o tıpa her an yerinden çıkabilirdi. İşte o zaman müthiş hızlı bir girdap oluşacaktı. Elimizde batmamak için kullandığımız tahtalar olsa bile birkaç saniye içinde çukur bizi yutacaktı. Benimki şımarıklık değil, kötü kaderden kaçma çabasıydı. </p>
			<p>Ancak çok yıllar sonra, yetişkin yaşlarımda Jacques Picard’ın yüzeye dönüşte verdiği demeci okudum:</p>
			<blockquote>
				<p>Dipte mutlak karanlıkla karşılaşacağımı sanmıştım oysa belli bir noktaya geldiğimde dibin ışıklı ve aydınlık görünüşü karşısında şaşırıp kaldım.</p>
			</blockquote>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f11"><a class="si-backref" href="#ref_f11">11</a>. <em>Le Tigri di Mompracem</em>. İtalyan yazar Emilio Salgari’nin serüven romanı. (Y.N.)</div>
	<div class="si-footnote html5_aside epub-type_footnote" id="f12"><a class="si-backref" href="#ref_f12">12</a>. (Lat.) Yaşam tarzı. (Y.N.)</div>
  </div>
  </body>
</html>