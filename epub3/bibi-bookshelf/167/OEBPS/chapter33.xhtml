<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>33</h1>
			<p>Babam Giovanni ve annem Anna Livia –annem aile dostu James Joyce’un Ulysses’inin Anna Livia Plurabelle’si anısına bu adı taşırdı– şimdi Orta İtalya tepelerinin birindeki küçük bir mezarlıkta yan yana dinleniyorlar.</p>
			<p>Mezar taşının üzerindeki fotoğrafında annem ışıltılı biçimde gülümsüyor; babam ise düğün gününde olduğu üzere başka bir tarafa bakıyor. Mezarlarının önünde bir bank var ve ziyarete gittiğimde oraya oturup, onlarla zaman geçiriyorum. </p>
			<p>Baharda anneme en sevdiği çiçekleri götürüyorum, kışın gülünü buduyor, ölü yaprakları topluyorum. Yüzlerine bakıyor ve onlardan bana kalanın ne olduğunu anlamaya çalışıyorum. İkisi de varlık içinde ölmedikleri için bana maddi olarak pek az şey bıraktılar. Babamdan ahşap bir Buddha heykeli, gene ahşap bir Hint fili, kitapları, üçüncü el arabası, bankada yatan ve tazminatından geri kalan üç-beş kuruş, 1978 yılının otobüs pasosu ve bir kutu tabak takımı kaldı. Annemin mirası ise yaşlı ve öfkeli foksteriye köpeği –kır evime geldiğinde ilk iş olarak en sevdiğim iki kedimi paraladı– iki yüzüğü, yemek tarifleri defteri, bir yün yumağı sepeti –bütün kazaklarımdan arta kalan yumaklar– ve gene bir kutu tabak takımı oldu. Anlaşılmaz bir nedenle iki yemek takımı neredeyse aynı: Puglia yöresine ait seramik tabaklar. </p>
			<p>Maddi mirasın azlığına karşın karakter olarak aldığım miras, inanılmaz zengin. Artık ben de hayatımın yarısını aşmış olduğumdan anne ve babamdan çok şey aldığımı anlıyorum. </p>
			<p>Annemden güçlü karakterimi, zorluklardan daima ve her şekilde dudaklarımda bir gülümsemeyle yeniden dirilme özelliğimi, neşemi, hayatın her ânına tutku duymayı almışım. Ayrıca elleri kullanarak yapılan şeylerden; yemek, bahçecilik, resim, nakış gibi işlerden keyif almak, onunla paylaştığım bir özelliğim.</p>
			<p>Babamdan ise ele geçmezliğimi, başkalarının pek meraklı olduğu dışsal olan her şeye duyulan umursamazlığı, her türlü iktidar hilesinden, insanlar arası ilişkileri saptıran bütün riyadan uzak durmayı almışım. Ben de onun gibi ilişkileri asla bir amaç belirleyerek kurmuyorum ve yaşamıyorum. Onun gibi her türlü tanımdan uzak, özgür yaşam sürüyorum. Omuzlarıma yükledikleri ağır olumsuzluk safrası içimde kimi zaman dayanması zor bir ıstırap hali yarattı ama gene de bu safra sayesinde olduğum kişi olabildim. </p>
			<p>Uysal bir insansam bunun nedeni aynı zamanda inanılmaz vahşi olabilmemdir. Cesursam bunun nedeni içimde egemen olan duygunun korku olmasıdır. Pek çok kişinin yüreğine dokunan öyküler yazabiliyorsam bunun nedeni benim yüreğimin daimi olarak açık ve dünyanın tedirginliklerini, çelişkilerini, ıstıraplarını kucaklamaya hazır olmasıdır. </p>
			<p>Yaşamak, daimi bir dönüşüm yürüyüşüdür; bu da insan olmanın işaretidir. Hayvanlar masum bir döngü içine gömülmüştür, oysa bizler hep daha ileri gitmeye, hatalarımızı ve kusurlarımızı anlamaya, onları meziyete dönüştürmeye koşullanmışızdır. </p>
			<p>Karanlığın içinden çekip çıkardığımız Işık’ın içimizde hep daha fazla yer kazanması için mücadele etmek, gerçek özgürlük arayışı içine girmiş her insanı bekleyen görevdir. Annem ve babam, bana hayat denen armağanı vermeselerdi ben bu olağanüstü serüvenle yüz yüze gelmeyecektim, bu nedenle onlara ebediyen minnettarım.</p>
			<p>Ve Gianna, çocukluk ikindilerimizin mutlu yoldaşı, hayatta kalabilmemizi sağlayan sevgi kaynağı ne oldu?</p>
			<p>Onu yitirmiş olma düşüncesine bir türlü razı olamamıştım. Trieste’den geçerken hep sokakta rastlama umudu taşır, bir iz, bir işaret bulma umuduyla telefon rehberini karıştırırdım. Bir keresinde anneme de sormuştum: “Gianna’dan hiç haber almamış olman mümkün mü?”</p>
			<p>“Evlenip Avustralya’ya yerleştiğini duymuştum,” dedi baştan savarcasına.</p>
			<p>Avustralya! Onu orada nasıl bulurdum?</p>
			<p>Artık yüreğimde bu boşlukla yaşamaya kendimi razı etmişken birkaç yıl önce resmî internet sayfama bir e-posta geldi. Gianna’nın hayat arkadaşı Umberto’dandı. Bana, Gianna’nın ölüm döşeğinde olduğunu, hayatı boyunca “çocuklarını” yeniden görebilme arzusuyla yaşadığını ama rahatsız etmekten çekindiğini, onu hatırlayıp hatırlamayacağımızdan bile emin olmadığını yazıyordu. Ölümünden önce ona bu mutluluğu tattırabilir miyim, diye sorarak bu mektubu gizlice yazdığını da ekliyordu. </p>
			<p>Bu e-posta hem benim hem ağabeyimin içinde dehşetli bir heyecan fırtınası yarattı. O anda kırk yıldan beri incecik bir buz katmanı üstünde yürümüş olduğumun ayırdına vardım. Şimdi buz kırılmıştı ve biz altımızda açılan uçuruma yuvarlanıyorduk. Terk edilmişliğin, avuntu bilmeyen acının uçurumuydu bu. </p>
			<p>Gianna, Avustralya’da değil, Trieste’ye birkaç kilometre uzaklıkta, çocukken beni çok sarsmış olan Redipuglia Şehitliği’nin sonsuza uzanan basamaklarına yakın bir yerde yaşıyordu. </p>
			<p>Hemen onu görmeye koştum. Otomobilde çok heyecanlıydım. “Nasıl olacak?” diye soruyordum kendi kendime; “aramızda gene bir sıcaklık yaşanacak mı, yoksa bir formalite buluşması mı olacak bu?” Hayatı hakkında hiçbir şey bilmiyordum; bizimleyken çok gençti; belki de ortak bir söz bulamayacağımız kadar farklı bir insan olmuştu. </p>
			<p>Evini bulduğumda nasıl da rahatladı içim!</p>
			<p>Bembeyaz ve pırıl pırıl bir köy eviydi; önündeki çayırda kediler ve köpekler uyukluyordu; minik bir bostan, bir muşmula ağacı ve minik bir bağ çevreliyordu evi.</p>
			<p>İçeri girdiğimde Gianna, onu ısıtan mırıl mırıl üç-dört kedinin arasında yatıyordu. Bana, bütün kitaplarımı okuduğunu ve hepsini çok sevdiğini söyledi, bütün o yıllar boyunca beni izlemişti. Sevgili hayat arkadaşı Umberto’yla birlikte, benimle aynı tutkuları paylaşıyordu: bisiklet gezileriyle, çadır tatilleriyle, bostanıyla, bağıyla, yürüyüşlerle, hayvanlarla paylaşılan sade bir yaşam... Bütün hayatı boyunca hemşire olarak çalışmıştı ve emekli olduğunda, tersanelerden emekli olan hayat arkadaşıyla Avrupa’yı yürüyerek dolaşmaya başlamışlardı.</p>
			<p>Gianna son derece özgür ruhlu bir insandı, demek ki çocukluğumda bu yüzden ona bu kadar kanım kaynamıştı. Elini son bir kez ellerimin arasında tutabilmiş olmak, benim için olağanüstü bir lütuf oldu. </p>
			<p>Son kitabım <em>Sonsuza Kadar</em>’ın yayımlanmasından iki gün önce öldü. Ömrünün kitabı okumaya yetişemeyeceğini anlayınca Umberto’dan kitabı alıp mezarına koymasını istemişti. </p>
			<p>O bunu yaptı ve böylece nihayet beraberiz. Sonsuza Kadar. </p>
		<div class="margin-top html5_section">
			<p>Bu sayfalarda andığım bütün insanlar arasında en uzun ömürlüsü, en hastalıklı olan Maria oldu; anneannemin can dostu, benim yaşlı <em>triumvira</em>’mın orta direğiydi o. </p>
			<p>2011 yılının Mart ayında, yüz üç yaşındayken öldü. </p>
			<p>Çok kısa bir süre önce onu görmeye gitmiştim. Yıllardır evden çıkmıyordu ve bir tekerlekli iskemlede yaşıyordu. Her ziyaretimi çocuksu bir sevinçle karşılıyordu: “Ne şekersin!” diyordu, “Beni hiç unutmuyorsun!”</p>
			<p>Yaşlı insanlara özgü biçimde dikkati gelip, gidiyordu; gözlerine artık perde inmişti ve gözlerinde bebeklerinki gibi bir matlık vardı. Bütün gün oturup penceresinin önündeki çıplak ağacı seyrediyordu; serçelerin, baştankaraların, üveyiklerin gelip, onun pencere önüne döktüğü kırıntıları yemesini seyretmek, büyük mutluluğuydu. </p>
			<p>O sabah odası loştu. Bir iskemle alıp yanına oturdum; ona hiçbir zaman “sen” diye hitap etmeye cesaret edememiştim: okulda, üzerinde mavi öğretmen önlüğüyle yan sınıfımdan çıkışı hâlâ gözümün önündeydi. </p>
			<p>“Maria, zamanınızı nasıl geçiriyorsunuz?” diye sordum. “Günler öyle uzun ki!”</p>
			<p>Yanıt vermeden önce dönüp beni uzun uzun süzdü, sonra gülümsedi: “Şükrediyorum! Öğrencilerime, bütün öğrencilerime şükrediyorum ve onları, özellikle daha çok ihtiyacı olanları kutsuyorum.”</p>
			<p>“Hepsini hatırlıyor musunuz?” diye sordum.</p>
			<p>“Tek bir çehreyi bile unutmadım.”</p>
			<p>Sonra sessizliğe gömüldü. Yel uğulduyordu, eski ahşap pervazları sarsıyor, karşıdaki ağacın dalları havayı çizmek istercesine titriyordu.</p>
			<p>Ansızın kollarını göğe doğru kaldırdı, ellerini bir orkestra şefi gibi sallayarak şöyle dedi: “Ve sonra hayata şükrediyorum! Ağaçlara, çuha çiçeklerine, boraya, üveyiklere ve serçelere, çocuklara, otlara şükrediyorum ve tümünü kutsuyorum! Çünkü her şey kutsaldır ve bir lütuftur.”</p>
		</div>
	</div>
  </body>
</html>