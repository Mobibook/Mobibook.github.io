<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>21</h1>
			<p>Yeni kentte, yeni ailemle yaşadığım o ilk aylar, ortaokula girişim, belleğimde, ormanın ortasına sızan bir ışık huzmesi olarak kalmış. Kendimi mutlu hissediyordum; şimdiye dek hiç tatmadığım bir mutluluktu bu ve önceki on yıl içinde arzu ettiğim her şey gerçekleşmişti. </p>
			<p>Bir babam, bir bahçem, bir köpeğim, hayat arkadaşına âşık mutlu bir annem vardı; Elysium Çayırları olmasa bile okulumda korkmadığım bir edebiyat öğretmenim vardı ve konuştuğu zaman, beni düşündüren şeyler söylerdi. </p>
			<p>Belki de düzensiz aile durumumdan ötürü –o zamanlar bu önemliydi– okulda pek iyi bir sınıfa seçilememiştim; H ya da daha aşağı bir şubedeydim. Bütünüyle kızlardan oluşan sınıfımda üst sınıftan kalan pek çok çocuk vardı; bunlar güneyden gelen ailelerin kızlarıydı. Kendimi rahat hissediyor hatta sınıfta parlamayı bile başarıyordum. Sessiz ve uysal bir sıra arkadaşım vardı; o yıllarda en iyi arkadaşım o olmuştu. </p>
			<p>O döneme ait siyah beyaz bir polaroid fotoğrafı hâlâ saklıyorum; sanırım onun evinde çekilmişti; ben yatakta oturuyorum, tüy yumağı köpeğim Red’e sarılmışım. Köpeğimin kızıl sarı renkte tüyleri, seterlere özgü bedeni ama çok kısa bacakları vardı. </p>
			<p>O fotoğraftan mutlu olduğum anlaşılıyor. </p>
			<p>Bir başka polaroidde aynı yatakta, arkadaşım Marina oturuyor; belli ki kendi resmini çekme modernliğinin olmadığı günlerde o öğleden sonrasını anımsamak için birbirimizin resmini çekmiştik. </p>
		<div class="margin-top html5_section">
			<p>Bu son yıllarda, ailenin çocuklar için çok da önemli olmadığı düşüncesi ortak bir kanı olarak yerleşti. Babalar, anneler, kız ve erkek arkadaşlar, üvey kardeşler, öz ve üvey nineler, büyükbabalar onların gelişimi için neşeli ve zararsız bir fondan başka bir şey değildir, diye düşünülüyor. Aslında bunun vicdanları susturmak için uydurulmuş büyük bir palavra olduğunu düşünüyorum. </p>
			<p>Çocukların her şeye uyum sağlayabildikleri ve her durumda ayakta kalmayı başarabildikleri doğrudur ama aslında ruhlarının derinliklerinde tek bir arzuları vardır: tercihen birbirini seven bir anne ve babaya ve kardeşlere sahip olmak. Hayat, hayatı arzular; insani varoluş yürüyüşündeki adımlarını koruyabilmek için –en azından şimdiye dek öğrenebildiğimiz kadarıyla– kuşakların düzgün akışı sırasında kendini tanıyabilmek ister. </p>
			<p>İşte, o umulmadık mola aylarında paspas-kız biraz toparlandı; soluk alıyor, hareket ediyor, hatta gülüyordu; akşamları yastığına sarılarak uyuduğunda nihayet gelecek hayalleri kuruyordu. Uçurumların, iskeletlerin olmadığı bu gelecekte diline ve zihnine gem vurulmayacak, yalnızlık ve korku yaşamayacaktı. </p>
		</div>
		<div class="margin-top html5_section">
			<p>Her ikisi de grafiker olan annem ve yeni arkadaşı, bağımsız bir iş kurmuşlardı ve görünürde iş bütün enerjilerini emiyordu; akşamları geç saatlerde döndüklerinde yataklarının üzerinde benim bıraktığım çiçekleri ya da üzerine bir kalp çizilmiş pusulaları buluyorlardı. “Sizi seviyorum! Sizi seviyorum! Sizi seviyorum!”</p>
			<p>Mutluydum, gerçekten mutluydum. </p>
			<p>Pazarları sık sık, bütün gerçek aileler gibi kırmızı 850 ile kırlara giderdik ve ben ertesi günü okulda nihayet şöyle yazabilmiştim: “Dün annem ve babamla güzel bir gezi yaptım...” Annem yanında hayat arkadaşıyla, puseti iterek gezintiye çıktığında insanlar onlara hayranlıkla bakarlardı. “Ne güzel bir çift,” derlerdi, “ne de güzel bir oğulları var!” Küçük kardeşim onların aşklarının bir meyvesi gibi karşılandı ve ben de bu duruma uyum sağlamaya çalıştım. Soyadı sorunu vardı tabi ama buna da bir çözüm bulacaklarından emindim. Babam hiç var olmadığı için günün birinde, bir giysiyi çıkartır gibi, onun soyadından sıyrılmak da zor olmayacaktı.</p>
			<p>Bu beklenmedik iyimserlik rüzgârıyla, neredeyse beni Madagaskar’a götürecek olan yelkenli düşüncesini bile terk edecektim. Hayatımın duygusal boyutunun bilinçli efendisi konumuna vardığımda baskın duygu olarak yeniden merhamete sarıldım. Hayatımın yeni ufkunda doğabilimleri değil, tıp eğitimi yer alıyordu: acıyı dindirmek ve şifalandırmak. Bundan daha güzel bir görev olamaz gibi geliyordu bana. </p>
			<p>Çocuk hekimi olmak, evlenmek ve çok sayıda çocuk sahibi olmak istiyordum. Neşeli seslerle dolu, aydınlık bir evin hayalini kuruyordum. O andan itibaren hayatıma ışık ve sevgi yön verecekti; bundan emindim. </p>
		</div>
		<div class="margin-top html5_section">
			<p>Kırda ev satın alanlara bilirkişi uzmanlığı yapan, böcekbilimci bir arkadaşım var. Satıcı, evin niteliklerini istediği kadar övebilir ama en tehlikeli tuzaklar kirişlerin arasında gizlenir. Bu nedenle bir uzman bakışa gerek vardır. Arkadaşımın ifadesine göre tahtakurtları gizemli hayvanlardır. Yalnız başlarına, karanlıkta ve yıllar boyunca çalışırlar; karanlıkta çiftleşir, karanlıkta ürerler. Sen bir eve girersin, çevrene bakarsın, her şey mükemmel görünür sonra basit bir rüzgâr darbesi kapıyı hızla çarpar ve ansızın çevren talaş ve toz dolar. Tahtakurtları titiz bir sabırla işlerler; maddenin olduğu yeri boşluğa dönüştürürler; onlardan kurtulabilmek için tek bir şey gereklidir: varlıklarından bir an önce haberdar olmak. </p>
			<p>Ben fark etmiş miydim? Fark etmemiş miydim?</p>
			<p>Ya annem, fark etmiş ve görmezden mi gelmişti? </p>
			<p>Yoksa tam da bu durum ona cazip geldiğinden sürdürmüş olabilir miydi?</p>
			<p>Atasözleri ne kadar doğrudur! Önemli olan ilk izlenimdir ve onu ilk görüşümdeki izlenimim olumsuz olmuştu ama sonra masala inanmak istemiştim; annem inanıyordu ve ona emanet edilmiş olan bizler de peşinden gidiyorduk. Bu hayal öyle güzel, öyle rahatlatıcıydı ki; karanlıklar nihayet dağılmıştı ve uzaklaşırlarken Bayan B’yi de yanlarında götürmüştü. </p>
		</div>
		<div class="margin-top html5_section">
			<p>Ne var ki gün geldi, koca kulaklarım sayesinde evin sessizliğinde hafif ve daimi bir gürültü duymaya başladım: <em>tık, tık, tık. </em>Ne hayvanı bu diye düşündüm. Tahtakurdu mu? Yoksa ölümün saati mi?</p>
			<p>Gerçeği söylemek gerekirse ilk aylarda bazı sinyaller vardı ama ben bunları umursamamıştım; ağabeyime ilk sapanını hediye ettiğinde onu, camları ya da karşısına ne çıkarsa kırma konusunda kışkırtmıştı; sonra küçük bir 22 kalibreliği de aynı amaçla vermişti eline. “Bunu kullanmayı bilmezsen erkek sayılmazsın; yok edemezsen erkek değilsin,” demişti.</p>
			<p>Ağabeyimin elbette bu anlamda teşvik edilmeye gereksinmesi yoktu ama onların iki erkek olduğunu, bunların beni ilgilendirmeyen konular olduğunu düşünmüştüm; birkaç çıtırtı, birkaç talaş tozu saçma kirişlerden dökülüyordu. </p>
			<p>Sonra dağ gezisi dönüşü bir başka olay anımsıyorum: yol, korkunç bir uçurumun yanından ilerliyordu; o ise bayağı çakırkeyifti ama benim korkumu algılıyordu; yolda bir barda durdu, benim içmemesi için yalvarmama karşın birbiri ardına <em>grappa</em> kadehlerini yuvarladı. Sonra iyice sarhoş kafayla yeniden direksiyona geçti ve gaza sonuna kadar bastı; patinaj yapıyor, dönemeçlerde dümdüz gidiyor, karşıdan gelen arabalara çarpmaktan son anda kurtuluyordu. Bir mucize eseri eve sağ salim vardık ama ben günlerce derin bir dehşet duygusu içinde yaşadım. O sefer, masalın dalga boyutuna kendimi yeniden ayarlamam gerekmişti. </p>
			<p>Onun çılgınlıklarını durdurmayı gene yaşlı olsa da belli bir otoriteyi sürdürmekte olan büyükbabam başardı; ayda bir pazar günü anneannem ve büyükbabam Trieste’den bize yemeğe geliyorlardı ve bu da bir şekilde kontrole yarıyordu. Sonra ansızın büyükbabam ölüverdi ve onun ölümüyle her şey bozuldu. Masal bir anda buharlaştı, perde açıldı ve korkunç durum gözler önüne serildi. Soyadını almayı hayal ettiğim adam, aslında paranoyak, sadist bir sapıktı. Dört bir yanda düşmanlar görüyor, bütün dünyadan, dünyada en yakınında olanlardan yani bizlerden nefret ediyordu. </p>
			<p>Ağabeyimin ve benim, silinmesi olanaksız çok büyük bir suçumuz vardı – biz babamızın, zamanını Marakeş kumsallarında yanmakla geçiren, püsküllü bermudalarla ve parmak arası terliklerle dolaşan o adamın çocuklarıydık. Yinelemeyi alışkanlık haline getirdiği şekliyle, bir sapığın, bir serserinin, bir piçin evlatlarıydık. </p>
			<p>Monsignor Milioni’nin mühürlerinin onun için bir önemi yoktu; hiçbir iptal gerçeği silemezdi: Babamız bizim yüzlerimizde, sözlerimizde, soluklarımızda yaşıyordu. Ve her bir gün bizim yüzlerimizde, davranışlarımızda, soluklarımızda yenilgiye uğratılıyordu. </p>
			<p>Bu şiddetli öfke patlamaları karşısında annem kayıtsız ve etkisiz kalıyordu, bizi korumuyor, tek söz etmiyordu. </p>
			<p>O günlerde Bayan A ve Bayan B’nin artık var olmadıklarını keşfettim; hayatımıza yeni biri girmişti: Bayan C. Bayan C, bir böcekbilimcinin cam tüp içinde koza ören böceklerini gözlemlediği dikkatle izliyordu bizleri. Böceklere ya da belki son fırtınadan sahile vuran enkaza benziyorduk. Bizi de önceki hayatından peşi sıra sürüklemek zorunda kalmıştı ama bunu yapmamış olmayı yeğlediği belliydi. </p>
			<p>O yıllarda, Bayan C’nin içinde bir de Bayan D, onunda bir Bayan E ve hatta başkalarını barındırdığını fark ettim. Biz bir kadının değil, bir Rus matruşkasının çocuklarıydık; birini açıyordun, içinde daima bir başkası oluyordu; her bir yeni bebek bir öncekine benziyordu. B, C, D ve E olasılıkla uysal ve masum A’yı öldürmüşlerdi ve o şimdi Cennet’te battaniye örüyordu. </p>
			<p>Bu kayıtsızlık sadece bizim için değil, kendi anne ve babası için de geçerliydi. Anneannemin ve büyükbabamın ziyaretinin ertesi günlerinde evde bir kıyamet kopuyordu, tekmeler atılıyor, kapılar çarpılıyor, nesneler fırlatılıyordu; bunlara eşlik eden iğrenç sövgüler, benim kafamı karıştırıyordu:</p>
			<p>“Ben evimde sabun istemiyorum!” diye haykırıyordu manyakça. “Soframda abajur istemiyorum!”</p>
			<p>Bu iki masum nesnenin anneannemle ne ilgisi olabileceğini anlamam zaman aldı. “Sabun” ve “Abajur” özellikle acımasız hakaretler gibi görünmüyordu ama günün birinde onun vahşi bir Yahudi düşmanı olduğunu, ailemin anne tarafının damarlarında akan Yahudi kanından nefret ettiğini, sözünü ettiği nesnelerin anneannemin dönüşmekten kurtulduğu ve bizlerin de günün birinde dönüşeceğimizi umduğu nesneler olduğunun bilincine vardım. </p>
			<p>Annemin, kendi annesi için yapılan bu hakaretlere tepki vermemesi beni şaşırtıyordu. Ben onun yerinde olsaydım, “Böyle konuşmana izin vermem!” diye haykırırdım ve sonra onu tekmeleyerek kapı dışarı ederdim. </p>
			<p>Oysa o rıza gösterircesine sessizce gülümsüyordu.</p>
		</div>
		<div class="margin-top html5_section">
			<p>O zamanlar on bir yaşımdaydım ve psikiyatrik el kitabı bilgisi benim ufkumdan çok uzaktaydı; şiddet uygulayan sadistlerin ve paranoyakların örümceklerinkine çok benzeyen bir becerilerinin olduğunu bilmiyordum: Avlarını belirliyor, yavaşça ve fark ettirmeden ipek ipliklerini dokumaya başlıyorlar; gizli silahları nezaket ve kendini adama olduğundan kısa süre içinde seçilmiş olan kişi artık bu sevgi dolu özen olmadan yaşayamayacağını fark ediyor; bu arada iplik dönüyor, dolaşıyor ve artık tutsak olan ama çırpınmaya başlayan avını sarıp sarmalıyor. Doğada, örümcek ağından daha esnek ve dayanıklı başka madde yoktur.</p>
			<p>O akşam yemeği davetlerinden sonra her şey sadece bu şeytani planı yürürlüğe koymak üzere yürütüldü ve başka şehre taşınmak son adım oldu. </p>
			<p>Şah mat.</p>
			<p>Av sonunda artık ağa dolanmış, anne ve babasından ayrılmış, arkadaşlarından ve aşina olan her şeyden uzak düşmüş ve bir biçimde kurtuluş yolu arayabilecekken, örümcek acele etmeden işinin ikinci kısmına girişir: Avını önceden kurguladığı bir yavaşlıkla yemeye başlar. </p>
			<p>Bir gün yalnız olduğumuzda anneme sordum: “Bu bey neden bize bu kadar kötü davranıyor?”</p>
			<p>“Çünkü o bir dâhi” diye yanıtladı beni. “Onun yanında yaşamak bizim için büyük bir onur.”</p>
			<p>Bu terimi duyunca aklıma Mozart geldi; çocuk kültürümle tanıdığım tek dâhi oydu. Bu nedenle pragmatik bir çelişkiyle sordum: </p>
			<p>“Bir müzik aleti çalıyor mu?”</p>
			<p>“Hayır,” diye yanıtladı beni. “Ama istese hepsini çalabilir.”</p>
			<p>İşte o zaman mahvolduğumuzu anladım!</p>
		</div>
		</div>
  </body>
</html>