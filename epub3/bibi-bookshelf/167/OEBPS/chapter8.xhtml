<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>8</h1>
			<p>Tanrı dünyayı yedi günde yaratmış ve bu büyük işin sonucunda daha alnından ter damlarken, ellerinin tozu üzerindeyken, artmış olan her şeyi bir çuvala doldurmuş ve tonlarca sivri taşı sevdiği meleklerden birine emanet ederek şöyle demiş: “Git bunu evrenin ötesine at!”</p>
			<p>Melek, onun sözünü dinlemiş, kendi için gayet hafif olan bu ağırlığı yüklenip bilinen toprakların ötesine ulaşmak üzere uçmaya koyulmuş. Bütün melekler gibi huzurluymuş, ıslık çalarak uçuyormuş ve çevresinde olup biteni pek umursamıyormuş. İçlerinden birinin –en güzel, en sevilen– meleğin Yaratan’la anlaşmayı bozduğunu anımsamıyormuş; işte bu yüzden Lucifer’in şaka yapmak için sessizce peşinden geldiğinin farkında değilmiş. Şimdi Trieste’nin yükseldiği yerin üzerinden uçarken Şeytan ona yaklaşmış, çuvalı altından bir bıçakla kesivermiş ve evrenin bütün artık döküntüsü, büyük bir gümbürtüyle yere inmiş ve aşağıdaki o güzelim topraklar çorak ve keskin bir taşlık halini almış. İşte birileri bu taşlık üzerinde şehir kurmak gibi gayet kötü bir karar almış ve birisi de –yani ben– burada doğmak gibi gayet berbat bir iş yapmış. </p>
			<p>Sivri taşlar, keskin taşlar.</p>
			<p>Dokunulması mümkün olmayan ama toz gibi insanın içine dolan taşlar. </p>
			<p>Gözlerde taşlar, yürekte taşlar.</p>
			<p>Sünger gibi hem sıvıyı hem keyfi içine emen taşlar.</p>
			<p>Uzun dokungaçlarıyla insanı yakalayan ve karanlık dehlizlerine çekmeye hazır ahtapotları andıran taşlar. </p>
		<div class="margin-top html5_section">
			<p>Bize okulda anlatılan bu söylenceden kuşku duymak mümkün mü? Bu toprakların kısmetine düşen kaderin gerçekten çetin olduğu düşüncesinden sıyrılmak mümkün mü? Müzik dersinde, üzerimizde kolalı önlüklerimiz, kurdelelerimiz ve ucunda plastik uçuçböcekli tokalar takılı örgülü saçlarımızla dizilir ve “Yüzbaşının Vasiyeti” marşını söylerdik. </p>
			<blockquote>
				<div>
				<span>Ve birliğin yüzbaşısı</span>
				<span>Orada yaralı, ölümü bekliyor</span>
				<span>Askerlerine haber yolluyor</span>
				<span>Gelip onu görsünler istiyor. (...)</span>
				<span>“Buyurun yüzbaşım.”</span>
				<span>“Geldik emrinizdeyiz.”</span>
				<span>“Emrediyorum, size</span>
				<span>Cansız bedenimi beşe bölün.</span>
				<span>Birinci parçayı yurduma verin</span>
				<span>Unutmasın bu askerini.</span>
				<span>İkinci parçayı taburuma</span>
				<span>Unutmasın yüzbaşısını.</span>
				<span>Üçüncüsünü anneme</span>
				<span>Unutmasın oğlunu</span>
				<span>Dördüncüsünü güzelime</span>
				<span>Unutmasın ilk aşkını</span>
				<span>Ve sonuncuyu dağlara</span>
				<span>Üzerinde açsın güller, çiçekler.”</span>
				</div>
			</blockquote>
			<p>Gümüşi seslerimiz, yüzbaşının kesilecek parçalarını sayarak çınlardı sınıfta. Aynı tutkuyla “Piave Mırıldanıyordu”yu ve Birinci Dünya Savaşı’nı anlatan başka şarkıları da söylerdik. “<em>Tapum, tapum, tapum</em>,” diye haykırırken atkuyruklarımız, örgülü saçlarımız, kurdelelerimiz de tempoya uyardı. </p>
			<p>Bizler, Birinci Dünya Savaşı kültürüyle büyüdük. Daha biteli yirmi yıl bile olmayan İkinci Dünya Savaşı’nın adı anılmıyordu. Zaten, okuldaki mayın tehlikesini gösteren levhalar misali her ailenin yaşadığı yıkımlar, acılar, gömülmüş nefretler bu savaşın varlığını yeterince anımsatıyordu. Şehitleri örten toprak hafifti, neredeyse kum gibiydi. O kum örtünün altında hâlâ korlar görünüyordu; külün altından arada sırada parıldıyorlardı, yeniden alevlenmeleri için hafif bir üfleme yetecekti. </p>
			<p>İkinci Dünya Savaşı bizi adım adım izleyen büyük, sessiz hayaletti. İlki ise bizim fizyolojik habitatımız halini almıştı. Şarkılarını söyleyip kahramanlarına sinema yıldızları gözüyle bakmamızın yanı sıra savaşın yaşandığı yerlere anma gezileri düzenleniyordu.</p>
			<p>Yedi yaşımdayken bizi Redipuglia’ya götürdüler. Son derece geniş ve beyaz basamaklar servilerle çevriliydi. O merdivenleri tek tek tırmandık. </p>
			<p>“Bu toprağın altında ne var biliyor musunuz, kızlar?”</p>
			<p>“Hayır, Öğretmen Hanım.”</p>
			<p>“Ölülerin kemikleri var. Ve kaç tane biliyor musunuz? Yüz binden fazla!”</p>
			<p>Cılız bir ses, “Peki neden evlerinde değiller?” diye sordu.</p>
			<p>“Çünkü büyük çoğunluğunun dönecek evi yok. Sevdikleri için gözyaşı bile dökemeyen nice anne, nice eş var.”</p>
			<p>“Neden peki?”</p>
			<p>“Çünkü o askerlerin ölüleri öyle paramparça olmuştu ki, her birinin adını bilmek çok zordu.”</p>
			<p>“O zaman şimdi buraya gelebilirler değil mi?”</p>
			<p>“Tabi. Bu iyi bir şey.”</p>
			<p>Merdivenleri tırmanıyordum ve kemiklerin ayaklarımın altında çıtırdadığını hissediyordum; adımlarını tereddütle atıyordum; sanki o bembeyaz mermerde bir çatlak ve çatlağın arasındaki kol kemiğini, kafatasını, çene kemiğini, bacak kemiğini görüverecek gibiydim. </p>
			<p>Onca kemiği kim getirmişti oraya? Ve nasıl dağıtmışlardı? Gözlerimin önüne çubuklarla oynanan mikado oyunu geliyordu. Hani elini açarsın ve çubuklar rastgele dağılır. Demek ki kemiklere de biri aynı şeyi yapmıştı. </p>
			<p>Yüz bin ölü deyince kim bilir ne çok kemik oluyordu. Bir zamanlar o kemiklerin çevresinde et vardı, onlara bacak, pazu, kol, baş deniyordu ve o başın içinde de kesinlikle pek çok düşünce vardı. </p>
			<p>En tepeye vardığımda şarkıdaki yüzbaşının kendini parçalara böldürmekle iyi yaptığına karar verdim. Burada kalsaydı belki annesi ve nişanlısı onu bulamayacaklardı ve bir başkasının kemikleri üzerinde ağlayacaklardı. </p>
			<p>Gene de o parçaların nasıl bölüştürüleceğini hayalimde bir türlü canlandıramıyordum. Yoksa askerlerinin elinde bir testere mi vardı? Belki de köpeklerin bir lokma yemeği paylaşmak için yaptıkları gibi herkes bir tarafından çekiştirmişti.</p>
			<p>Peki hangi parçanın kime gönderileceğine kim karar vermişti? </p>
			<p>Hem nasıl göndermişlerdi; postayla mı acaba?</p>
			<p>Olamaz, diye düşünüyordum kendi kendime; posta yeni bir buluştur. O zamanlar her yere yürüyerek ya da atla gidiliyordu; askerler yüzbaşının bir parçasını sırt çantalarına atıp atlarını doludizgin koşturmuş olmalılar. </p>
			<p>O zavallı ölülerin kemikleri üzerinde yürüyor olsam da, o dönemi son derece uzak bir çağ olarak hayal ediyordum. Aslında Büyük Savaş’ın bitiminden bu yana daha elli yıl bile geçmemişti. </p>
		</div>
		<div class="margin-top html5_section">
			<p>Redipuglia gezisini, Oslavia gezisi izledi. </p>
			<p>Orada, Gorizia yakınlarındaki bir tepenin zirvesinde silindir biçiminde taş bir yapı vardı. O çok büyük ve aydınlık mekâna girilince tavana kadar yükselen minicik çekmeceler dikkat çekiyordu; burası anneannemin şeker ve un sakladığı kileri andırıyordu. </p>
			<p>Bana güvercinlerin yuva yapabileceği harika bir yer olarak görünmüştü.</p>
			<p>“Burası nedir biliyor musunuz, kızlar?”</p>
			<p>“Kemik deposu, Öğretmen Hanım.”</p>
			<p>“Peki bu çekmecelerde ne var?”</p>
			<p>Artık öğrenmiş olduğumuzdan bir ağızdan yanıtladık: “Kemikler var, Öğretmen Hanım.”</p>
			<p>Sonra hep birlikte dışarı çıktık, alçak taş duvarlara oturduk, minik torbalardaki öğle yemeğimizi yedik –burası vatan için kutsal bir yer olduğundan sessizce ya da alçak sesle konuşarak yiyorduk– ve sonra o sıcakta yeniden otobüse doluştuğumuzda sandviç, boğazımdan aşağı inmiyor; boğazımda tıkanan bir yumru yukarı çıkmaya çalışıyordu. Midem bulanıyordu, başım dönüyordu, kendimi hiç iyi hissetmiyordum; gayet derin bir mutsuzluk halindeydim. </p>
		</div>
		<div class="margin-top html5_section">
			<p>Kuşağımın büyükbabalarının büyük bölümü gibi annemin babası da Birinci Dünya Savaşı’na katılmıştı. Ailemizin tek gerçek “İtalyan”ı oydu. Orta İtalya dağlarında son derece yoksul bir ailenin pek çok çocuğundan biri olarak doğmuştu; çok küçük yaşında hayatta kalmayı başarmak için nelerle yüzleşmesi gerektiğini öğrenmişti. Uyanık bir çocuk olduğundan mahalle papazı, onun manastıra ya da rahip okuluna gönderilmesini salık vermişti ama büyükbabamın hevesleri gayet dünyevi olduğundan bu daveti reddetmişti. On beş yaşına geldiğinde Ventotene’de yaşamaya ve bölgenin cezaevinde gardiyan olarak çalışmaya başlamıştı bile. Kendi kendine çalışarak dışarıdan düz lise diploması almış ve Modena Harp Akademisi sınavlarına girmişti; toplumda ilerlemek isteyen ama ailesinin durumu elvermeyen gençlerin o dönemde ya Kilise’ye ya da orduya katılmaktan başka çareleri yoktu. Dört yüz aday arasında on dokuzuncu olan büyükbabam, Modena’ya taşınmış ve dört yıl sonra genç bir subay olarak akademiden mezun olmuş. Ne büyük şanssızlık! Yıl kaçmış? 1914.</p>
			<p>Üzerinden bir yıl geçmeden kendini cephede bulmuş. Trieste yakınlarındaki Asiago Yaylası ve Carso’da savaşmış. Defalarca yaralanmış ama güçlü yaradılışı sayesinde hep hayatta kalmayı başarmış. </p>
			<p>Büyükbabam da pazar günleri bizi gençliğini harcadığı yerlere geziye götürürdü ama onunkilerin tadı, okulla yaptığımız gezilerden çok daha farklı olurdu. Bize kemiklerden ya da olağanüstü kahramanlıklardan söz etmezdi; üstlerinin buyruklarını yerine getirmek için emrindeki askerleri kesin olan ölüme göndermek zorunda olan genç bir subayın yürek paralayıcı ve acıklı duygularını anlatırdı. Canlarını kurtarıp evlerine sağ salim dönmek isteyen meçhul askerlerin, övgüyle anılan Enrico Toti, Cesare Battisti, Scipio Slataper’den haberleri bile yoktu. </p>
		</div>
		<div class="margin-top html5_section">
			<p>Şimdi yaşadığım küçük kasabada Birinci Dünya Savaşı anısına dikilmiş bir anıt var; gezilerim sırasında Sicilya’dan Piemonte’ye kadar hemen her bölgede, her şehirde gördüğüm anıtlara benziyor bu da. Altı yüz elli bin şehit; tek arzuları yaşamak olan altı yüz elli bin can!</p>
			<p>Büyükbabam, Cardano Çatışması’na da katılan subaylar arasındaymış. Valsugana’da düşman taburun büyük bölümü Çek askerlerinden oluşuyormuş. Çekler, Triestelilerin büyük bölümü gibi boyunduruk altında olduklarından Habsburg İmparatorluğunun vesayetinden sıyrılmak istiyorlarmış. Böylece bugün olsa istihbarat operasyonu olarak nitelendirilebilecek bir eylem sonucu Çek subaylar, İtalyan subaylarla anlaşmış ve onların tek bir kurşun bile atmadan Trento’yu ele geçirmeleri için plan yapmışlar. Bu nasıl mümkün olacakmış? Önceden belirlenmiş bir gece, Çek birlikleri ilaçla derin bir uykuya daldıklarında İtalyanlar engelle karşılaşmadan ilerleyecek; sağ salim ve zaferle Trento’ya gireceklermiş. Anlaşmalar yapılıp plan tespit edilince aşçıbaşının karavanaya kattığı “manda deviren” diye tabir edilen uyuşturucu sayesinde Çek taburları derin bir uykuya daldıklarında, İtalyan subaylar gayet tedirgin bir halde, karanlıkta ilerleme emrini bekliyorlarmış. </p>
			<p>Bir saat beklemişler, iki saat beklemişler ve hiçbir şey olmamış. Şafak sökerken hâlâ ellerinde tüfekleriyle siperde bekliyorlarmış. Çek taburu uyanmış, “Ah ne güzel uyuduk,” diye gerinirlerken Trento, Avusturya’nın muzaffer kalesi olarak duruyormuş.</p>
			<p>Ne olmuş peki?</p>
			<p>İtalyan komutan bütün geceyi kavga ederek geçirmiş. Subayların hiç biri şehre ikinci kişi olarak girmeyi kabul etmemiş. Kişisel nefretler, çekememezlikler, kıskançlıklar, inatlar, dar kafalılıklar, siyasi fırsatçılık peşindeki sapıkça düşünceler geceyi mahvetmiş. Sonunda hiçbir şey yapılamamış. Silahlar, kahramanlar, çekmeceler ve merdivenler dolusu kemikler bizim olmuş!</p>
			<p>Bu olayı anlatırken büyükbabamın acısı ve öfkesi hâlâ hissedilirdi. Askerî anlamda beceriksiz, insani anlamda suçlu olarak nitelediği komutanlarına hiç saygı duymazdı. Bir keresinde Avusturya taburunun papazının konuşmak için onların siperlerine geldiğini hatırlıyordu. Gözlerinde yaşlarla yalvararak, “Lütfen,” demişti “Böyle öldürtmeyin kendinizi. Hepimiz Hıristiyanız, başka canları bu şekilde öldürmek istemiyoruz. Siz kendinizi, bizim mitralyözlerimizin önüne atıyorsunuz!” Büyükbabam da onunla ağlamıştı. Ama yukarıdan gelen emirler vardı. Bu emirleri çiğnemek mümkün değildi çünkü saldırı ânında birliğinin ardına bir jandarma müfrezesi dikiliyordu. “Savoia!”<a class="si-noteref epub-type_noteref" href="#f7" id="ref_f7">7</a> nidası duyulduğunda Avusturyalılar tarafından delik deşik edilmek üzere ortaya atılmayan erler onlar tarafından arkasından vuruluyordu. Ardıç gibi, bıldırcın gibi, kasaplık hayvan gibi öldürülüyordu. </p>
			<p>Büyükbabam hayatını kurtarmıştı çünkü subay olduğu için elinde silahıyla “Savoia!” diye haykırarak siperden ilk fırlayan oluyordu. Saniyeler söz konusuydu, reflekslerin hızı önemliydi. Onun bacakları arasından geçen kurşunlar, askerlerinin başına ve göğsüne yağıyordu. Hepsi ölüyordu. </p>
		</div>
		<div class="margin-top html5_section">
			<p>Bu gezilerimiz beni okul gezilerinden farklı bir biçimde sarsıyordu. Aynı öykünün iki yönünü, iki farklı anlatımını görüyordum. İlki seni dışarıdan bakmaya, gururlanmaya, kahramanlık, fedakârlık gibi yücelik kokan sözler söylemeye, tumturaklı konuşmalar yapmaya itiyordu. İkincisi ise siperin örtüsünü kaldırmaya, olayların arkasına ve altına bakmaya, bütünü içinde gerçeklik yolunun hangisi olduğunu çözmeye yönelik duygular tatmaya zorunlu kılıyordu. </p>
		</div>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f7"><a class="si-backref" href="#ref_f7">7</a>. 1861-1946 arasında İtalya Krallığı’nı yöneten hanedan. (Y.N.)</div>
  </div>
  </body>
</html>