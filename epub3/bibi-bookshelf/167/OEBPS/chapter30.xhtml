<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>30</h1>
			<p>Otuz yıldan bu yana günlük tutuyorum; çünkü günlük prelüddür, maden ocağıdır, her türlü yazı biçimiyle yüzleşmek için gerekli olan kazıdır. </p>
			<p>Sisto Köprüsü’ndeki o an ile ilk romanımın serimi arasında ne kadar süre geçti bilmiyorum. Bu arada şiirler de yazdığımı anımsıyorum ama daha yazarken bile bunun bir geçiş istasyonu olduğunun farkındaydım. Benim kaderim farklıydı. </p>
			<p>Ama bildiğim gene Mayıs ayıydı ve ben, 23 yaşımdaydım. </p>
			<p>O zamanki sevgilimle Viyana’da bir hafta geçirmiştim ve son akşam <em>Sihirli Flüt </em>operasını izlemeye gitmiştik. <em>Gece Kraliçesi</em> aryasını söylerken başımın içinde bir şeyler oldu. Ertesi sabah Uzakdoğu’dan gelen sevgilimi havaalanında uğurladıktan sonra yapayalnız kaldım ve eve dönmek istemediğimi fark ettim. </p>
			<p>O zaman karşımda hareket eden otobüsler gördüm ve Illmitz’e giden dikkatimi çekti. Adı –Illimitz, limit– hoşuma gitti ve bindim.</p>
			<p>Alçak, bataklık göllerle çevrili kasaba Macar ovasının sınırında bulunuyordu, çatılara leylekler yuva yapmıştı. Bir pansiyona yerleştim, yanımdaki defteri açtım ve yazmaya başladım. Yirmi gün boyunca aralıksız yazdım ve son sayfaya geldiğimde elimdekinin bir roman olduğunu anladım. </p>
			<p>Trieste’ye dönünce bunu anneanneme bildirdim: “Bir roman yazdım”. Bunu söylerken ses tonum sanki “Berbat bir iş yaptım” der gibiydi. </p>
			<p>Direnmek için elimden geleni yaptım, dikkatimi bu projeden ötelere çevirmek için epey uğraştım ama sonunda o olağanüstü güç, benim direncimi kırmayı başardı. </p>
			<p>Anneannem yazdıklarımı okudu. “Taraf tutuyor olabilirim ama bence çok güzel,” yorumunu yaptı. Sonra okuma sırası arkadaşı Maria’ya geldi ve o iade ederken, “Harika!” dedi.</p>
			<p>Bu noktada, adımlarımı dikkatle izleyen yaşlı ve sevgi dolu <em>triumvira</em>’nın<a class="si-noteref epub-type_noteref" href="#f32" id="ref_f32">32</a> üçüncü üyesine sıra geldi ve yazdıklarım, Letizia teyzeye gitti. </p>
			<p>Letizia teyze! </p>
			<p>O yıllarda kapımı çalan iblisi azimle tekmelemem onun sayesinde değil miydi? Yazmış olma düşüncesinden bile utanıyordum, sanki başkalarınca eğitilmiş bir ata vahşiymiş gibi atladığım duygusuna kapılmıştım. Letizia teyzenin babası da işlerinden geri kalan zamanlarında kitaplar yazmıştı. Hiçbir yayıncı yayımlamaya layık bulmadığından sonunda hepsini cebinden ödeyerek bastırmak zorunda kalmıştı. Hayatının iki düzlemini birbirine karıştırmamak için de, takma ad kullanmıştı. </p>
			<p>Ettore Schmitz yerine Italo Svevo adını seçmişti. </p>
			<p>Bu nedenle yazmaya utanıyordum, olanaksız değilse bile aynı aileden iki yazarın çıkmış olması bana gülünç görünüyordu. Ayrıca hısımlık hastalığından mustarip bir ülkede, yaptığım adilik gibi görünüyordu; sanki kazanan kişinin arabasına atlamak, onun için yakılmış ışıldakların ışığıyla aydınlanmak ister gibiydim. </p>
			<p>Her neyse, Letizia teyze de kitabı okudu ve bana verirken şöyle dedi: “Gerçekten iyi bir yeteneğin var!”</p>
			<p>Defterimi daha sonra Roma’da o mutsuzluk yıllarımın yorulmak bilmeyen ve sadık arkadaşı Irene’ye okuttum. Onun duygulu ve sevgi yüklü varlığı sayesinde büyük sıçramayı başarmış olduğumu söyleyebilirim: Elimi çocuk gibi sımsıkı tutan biri olmasaydı uçurumun kenarında yürümem kolay olmayacaktı. Onun da hoşuna gitti. </p>
			<p>Anneannem gerçek bir yazarsam başka yazarlarla görüşmem gerektiğini söyleyerek beni tanıdığı tek yazara götürdü. Adı, Giorgio Voghera’ydı. </p>
		<div class="margin-top html5_section">
			<p>Voghera, sabahlarının büyük bölümünü neşeli arkadaş grubuyla Caffé San Marco’da geçiriyordu. Sadık dostları arasında kuzini Alma Morpurgo ve Piero Kern vardı. Kafe, sonradan restorasyona uğramış olduğundan şimdikinden çok farklıydı. Her şey tozluydu, döküntüydü, gömlekleri ter lekesi içindeki garsonlar, ellerinde çelik tepsilerle sağa sola koşturuyorlardı. </p>
			<p>Toplaşanların yeri sabitti; Voghera –artık kalmamış olan– sağ dipte, köşede oturuyordu. Atmışlı yıllarda Einaudi Yayınevi’nin “Triesteli Adsız” ismiyle yayımladığı “Sır” adlı kitabın gizemli yazarının Giorgio Voghera olduğu fısıldanırdı. O bunu ısrarla reddeder, aslında matematikçi babasının eseri olduğunu ve kendi çocukluk günlükleri arasına sıkıştırmış olduğunu söylerdi. Her neyse, yazarı kim olursa olsun ben, bu kitabı okumuş ve çok sevmiştim; hep düşüncelere dalmış olan, tereddütler içinde yaşayan o çocukta kendimi bulmamam olanaksızdı. </p>
			<p>Ayrıca Voghera’yla ortak bir tutkumuz, doğabilimleriydi. <em>Kibutz</em>’da geçirdiği yıllarda tavukların davranışlarını uzun uzadıya incelemişti ve bu konuda epey konuşmuştuk. Hayvanların ve insanların etolojisi genellikle söyleşimizin ana konusunu oluşturuyordu. Hiç yalnız olmazdık ve sabah saatleri boyunca değişkenlik gösteren bir insan çemberinin içinde sohbet ederdik. <em>Il Piccolo </em>gazetesinin o günkü kare bulmacasını ya da resfebe bilmecesini hep birlikte çözerler; ölüm ilanlarına yorumlar yaparlar, Witz’in romanının tefrikasını okurlar, Singer’in son kitabı üzerinde ya da Konrad Lorenz’in köpekler hakkındaki kuramı üzerine tartışırlardı. Kuzini Alma, son dizelerini tumturaklı bir tavırla okur, o gün ortalıktaki üşütük toplantıya burnunu sokar ve yanıtlanması olanaksız sorular sorardı. Voghera hep kötü tıraş edilmiş sakalı, lekeli kazaklarıyla başı hafifçe sallanırken herkesi dinler ve kâhin gibi herkese bir yanıt verirdi.</p>
			<p>Grubun tek genç üyesi bendim ama bundan bir rahatsızlık duymuyordum çünkü çocukluğumdan beri yaşlılar arasında yaşamak, benim mutluluğum olmuştu. </p>
			<p>Caffé San Marco’nun o köşesi artık sönmekte olan bir Avrupa kültürünün son toplantılarına sahne oluyordu. Evlerde bilgisayar yoktu ve hayatlarda gölgenin varlığı hâlâ seziliyordu. Bayağılığın, tüketiciliğin, araçları mazur gösteren amaçların, dört bir yana yayılmış narsist başkahramanlığın, sürekli yanan ama tam anlamıyla aydınlatamayan ışıkların, zihinlerin evrensel olarak yönlendirilmesinden, bilgiye dönüştürülmüş enformasyondan henüz çok uzaktık. Sadece anneannem bir noktada şöyle demeye başlamıştı: “Biliyor musun, öleceğim için mutluyum; çünkü dünyanın gidişatı hiç hoşuma gitmiyor.”</p>
			<p>O hastalandığı zaman sabahları Caffé San Marco’ya gitmez oldum; çünkü Trieste’de kaldığım kısa sürelerde enerjimin tümünü anneannemin bakımına harcıyordum. Buna gerçekten üzüldüm; çünkü Giorgio Voghera, kitapları ve kişiliğiyle gerçekten serüvenimin önemli yoldaşlarından biri oldu. </p>
			<p>O da kitabımı okumuş ve çok sevmişti. Bobi Bazlen dostu olduğundan, Luciano Foa’yla hâlâ görüştüğünden kitabımı kendiliğinden Adelphi Yayınevi’ne yollamıştı. </p>
			<p>Beni Milano’ya davet eden bizzat Foa oldu. “Kitap ilginç,” dedi nazik bir dille, “ama biz ne yazık ki sadece ölmüş yazarları yayımlıyoruz.”</p>
			<p>Ölümünden önce Voghera’yla vedalaşamadım ama sanırım bir yerlerde, bir başka kafede, bir başka boyutta, ebediyen titreyen başıyla dostlarına şöyle diyordur: “O kızın yetenekli olduğunu söylemiştim size...”</p>
		</div>
		<div class="margin-top html5_section">
			<p>Bu arada Letizia teyze de iş edinmiş ve kitabı yazdığı bir notla tanıdığı bütün yayıncılara yollamıştı. “Sanırım yeğenimin belli bir yeteneği var,” demişti. Ama herkes olumsuz yanıt vermiş, yazdığı satırları yaşlı bir insanın duygusallığı olarak yorumlamıştı. Onlara göre ben de babası Italo Svevo gibi, kitaplarımı kendi cebimden bastırmalıydım. </p>
			<p>İnternet henüz gerçeklik haline gelmemişti ve seksenli, doksanlı yıllarda mantar gibi biten yazın ajanslarıyla ve günümüzde edebiyat dünyasını süsleyen pek çok hoşlukla ilişkiler <em>on-line </em>olarak kurulamıyordu. Bir yayıncı aramak, postaneye gitmek, dosyayı göndermek ve birkaç ay sonra gidip geri almak anlamına geliyordu. </p>
			<p>Evimizin altındaki postanede çalışan memure hanım benim bu girişimlerime bayılıyordu. Gişede belirdiğim anda, anaç bir tavırla, “Haber var mı?” diye soruyordu. Başımı hep sallamak zorunda kalıyordum. “Hayır, yok.” O zaman yüzüne üzgün bir ifade yerleşiyordu. </p>
			<p>Acaba sekiz yıl boyunca paketlerini damgaladığı o göndericinin sonunda milyonlarca kişi tarafından okunan bir yazar olabildiğini fark etmiş midir? </p>
		</div>
		<div class="margin-top html5_section">
			<p>Ettore dayım ve ben, aynı burçtandık, ikimiz de yaydık; aynı dar görüşlü ama yetenekli Veneziani ailesine mensuptuk; Trieste’de, aynı şehirde büyümüştük; ikimiz de inatçı yayıncıların reddine uğramıştık; Letizia Teyze ve onunla aynı villada yetişmiş ve bir süre Londra sürgününü de paylaşmış olan Elsa ninenin sevgisiyle sarmalanarak yaşamıştık; ikimize de İtalyan kültürünü temsil etmeyen yazarlar gözüyle bakıldı; aile mezarlığımızı ve Abramo Moravia ve Sara Levi gibi iki atanın genetik mirasını paylaşıyorduk. </p>
			<p>Yapıtlarımızın kesiştiği noktalar da çoktur. Onun romanındaki köpek Argo, <em>Yüreğinin Götürdüğü Yere Git </em>kitabımdaki köpek Argo’dur; <em>Zeno’nun Bilinci </em>adlı yapıtındaki Malfenti evinin en genci Augusta; <em>Yüreğinin Götürdüğü Yere Git </em>romanımda anne Augusta’dır. </p>
			<p>Psikanalize uzanan yolla yüzleşmemiz de birbiriyle ilişkilenmiştir ve benzeri şekilde gelişmiştir. Bir gün sofradayken <em>Yüreğinin Götürdüğü Yere Git</em> romanında anlatılan anneanne Olga’ya, insanın rüyasında spagetti görmesinin ölümden korktuğu anlamına geldiğini çünkü spagettilerin ölümden sonra onun bedenini yiyecek olan solucanları temsil ettiğini söylerler. Bunun üzerine o yemeyi sürdürerek ve gayet sakin bir tavırla, “Peki rüyamda kalın makarnalar görürsem ne olacak?” diye sorar. </p>
			<p>İşte ailemin psikanalize yaklaşımı buydu, komik bir oyun, neşelenmek için bahane gözüyle bakılırdı; sonsuz bir <em>witz</em> ve <em>boutade</em><a class="si-noteref epub-type_noteref" href="#f33" id="ref_f33">33</a> kaynağı, olsa olsa edebî bir eğlence olabilirdi ama hiçbir gerekçeyle pratik geçerliliği olamazdı. Dayım sık sık, “İçinin nasıl olduğunu göstermesi bir erkeğe yakışmaz!” derdi. </p>
			<p>Büyük ninem Dora’nın erkek kardeşi Bruno, uzun süre Freud’un hastası olmuştu. Eşcinseldi ve o dönemde bir hastalık olarak görülen bu durumu iyileştirdiği söylenen Viyanalı doktorun adı Trieste’ye kadar ulaşmış, o da kalkıp Avusturya’ya gitmeye karar vermişti. </p>
			<div class="letter html5_article">
				<p>Senin, Doktor Freud’a görünmeni desteklemiştim –diye yazıyor babası Gioacchino– başlangıçta işe yarıyor gibiydi ama öyle olmadı; sonra Doktor Groddeck’e gitmene bir anlam veremedim, şimdi de yepyeni bir doktor bulmuşsun; ama ortada sonuç yok. Net ve işe yarar bir sonucun alınamadığı bu tedavileri sürdürmenin faydası nedir anlamıyorum. Hem çok uzun sürüyor hem de ne zaman bitecekleri belli olmuyor. Bu sana bir servete mal oldu ve böyle giderse daha çok servet harcanacak...</p>
			</div>
			<p>İşte Italo Svevo’nun ve sonra da benim XX. yüzyıl psikanalizinin önemli varlığıyla tanışmamız ve yüzleşmemiz, bu bakış açısıydı. James Joyce, günün birinde Ettore dayıma, “Buna gerçekten ihtiyaç duyarsak,” demişti, “günah çıkartırız.”</p>
			<p>Anne tarafımdan ailem, XIX. yüzyılın ortasından XX. yüzyılın ortasına kadar uzanan dönemi bir akanyıldız gibi aştı ve sahneye çıkışları Avusturya-Macaristan İmparatorluğu’nun o pek renkli, karmaşık ve derin kültürünün ortasında yaşandı. </p>
			<p>Büyük büyük büyükbabalarımdan birinin bulduğu gizli ve başarılı formül sayesinde dünyanın bütün gemilerinin dış cephelerine özel bir cila sürdüler ve <em>nouveaux riches</em><a class="si-noteref epub-type_noteref" href="#f34" id="ref_f34">34</a> oburluğuyla dönemlerinin sanat ve düşünce dünyasını ihya ettiler. Villa Veneziani divanları yıllar boyunca müzisyenleri, filozofları, yazarları ve şairleri ağırladı. Şimdi haklarında kitaplar yayımlanan, seminerler düzenlenen bu insanlar, o zaman sadece çay içmeye gelen dostlar, tanıdıklardı. </p>
			<p>Ailem tarafından cilalanan gemiler arasında Titanik de vardı ve böylece büyük ninem eşiyle ilk geziye davet edildi ama gebe olduğunu öğrenip, buna bağlı bulantıları da artınca daveti reddetmek zorunda kaldı. </p>
			<p>Belki de bu nedenle, atalarımın atlattığı tehlikeler sayesinde ben dünyaya büyük ve açık, geminin batacağı sinyallerini almaya hazır kulaklarla geldim. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f32"><a class="si-backref" href="#ref_f32">32</a>. (Lat.) Üç kişilik yönetici heyeti. (Y.N.)</div>
	<div class="si-footnote html5_aside epub-type_footnote" id="f33"><a class="si-backref" href="#ref_f33">33</a>. (Alm., Fr.) Espri. (Y.N.)</div>
	<div class="si-footnote html5_aside epub-type_footnote" id="f34"><a class="si-backref" href="#ref_f34">34</a>. (Fr.) Sonradan görme, yeni zengin. (Y.N.)</div>
  </div>
  </body>
</html>