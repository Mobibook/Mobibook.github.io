<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>15</h1>
			<p>Her hayatın altından akan gizli bilgelik, doğru şeylerin, doğru anlarda gerçekleşmesini sağlar. Geçip giden günlerin somutluğu içinde bu makul yasanın farkına varmak zordur ama belli bir yaşa gelince insan geriye dönüp baktığında ve olayların akışını gözden geçirdiğinde, düzenli biçimde görünen ve gözden yiten o esrarlı ipliğin, günlerimizin gelişimini birbirine dokuduğunu görmesi çok daha kolay olur. </p>
			<p>Doğabilimleri, benim için suyun dibini boylamamdan hemen önce fırlatılmış bir can simidi oldu. İçinde büyüdüğüm denetlenemez çılgınlık dünyası bir anda düzen kazandı. Bu düzen, istikrar, huzur, başkalarınca önceden çizilmiş yolda yöntemsel ilerleme anlamına geliyordu. </p>
			<p>İlk iş olarak, adları sahiplenmeye giriştim. Adlara sahip olmak bir şekilde gerçeğin efendisi olmak anlamına geliyordu. Kurbanı değil, efendisi! İlgim minerallerden tek merkezli geniş halkalarla bilimlerin başka alanlarına kaydı. </p>
			<p>Her şeyden önce kuşbilimine, sonra böceklere, ağaçlara, çiçeklere, mikro memelilere, mikro olmayan memelilere merak sardım. Bıkıp usanmadan Abanoz’dan Zeytin’e satır satır okuduğum ansiklopedim elimden düşmüyordu. Bugün bile bazen sabahları; <em>yerdomuzu: orikteropus, zümrütgillerden: beril </em>gibi, zihnimin derin kıvrımları arasında süzülmeyi sürdüren bilgi kırıntılarıyla uyanırım.</p>
			<p>Doğum günlerim, Noel yortuları derken zamanla ansiklopedime başka kitaplar da eklendi; bunların başında da iki büyük Brehm cildi geliyordu. Bugün adı tek tük anılsa da Alfred Brehm, o günlerde doğabilimi meraklıları arasında gerçek bir şöhretti. O iki cilt, benim için gerçek bir uçan halı oluşturmuştu. Onları açıyor, üzerlerine uzanıyor, olağanüstü dünyalara doğru uçuyordum. Brehm’i Jules Renard izledi; onun peşinden de kınkanatlı bokböcekleri öyküleriyle Fabre geldi. Bu böceklerden birini iş başında görmek için neler vermezdim. Bu ancak büyüdüğüm zaman, Apenin Dağlarının çorak bir otlağında yürürken kısmet oldu bana. </p>
		<div class="margin-top html5_section">
			<p>O yaz, Grado kumsalında deniz kabukları toplamaya başladım. Her biri, biçimindeki olağanüstü güzelliğiyle beni daha çok şaşırtıyordu. Minerallerde olduğu gibi burada da fizik ve kimya el ele vererek akıllara hayallere sığmayan, sihirli bir şeyler yaratıyorlardı; çünkü kışın ortasında ve kendi odamda kulağımı dikenli salyangoz denen bu deniz kabuğuna dayadığımda denizin uğultusunu duyabiliyordum. Minerallerden farklı olarak bunların içinde hayat vardı. Bu kabuk, içinde barındırdığı canlı varlığın salgılarıyla mimari başyapıtlar oluşturma yetisine sahipti. </p>
			<p>Hangi bilgisayar kartı, barok bir katedrale eş değerde kemer ve kubbelere şekil verebilen bir karındanbacaklıyla karşılaştırılabilir? Hint Okyanusu’nun atollerinin birinde ya da Amazon Ormanları’nın ortasında değil de Trieste’de doğmuş olmam en büyük üzüntümdü!</p>
			<p>Hortis Meydanı’nda bulunan Doğabilimleri Müzesi’ni sık sık ziyarete gidiyordum. İçeride başka pek çok şeyin yanında büyük bir deniz kabukları koleksiyonu vardı –vardı diyorum çünkü müze artık taşındı ve yerel siyasilerin körlüğü yüzünden parçalandı– ve ben saatlerce tek tek bu kabukları inceler, uzak denizlerden gelen her şeyin yerel denizden çıkanlardan kesinlikle daha üstün bir güzelliğe ve bütünselliğe sahip olduğuna hayret etmekten bıkmazdım. </p>
			<p>Aynı şey kelebekler için de geçerliydi. Bizim buralarda görmeyi hayal edebileceğim türler olsa olsa, <em>Vanessa, erik kırlangıçkuyruğu, imparator kelebeği </em>iken, Amazonlar’da fosforlu çarşafı andıran türler uçuşuyordu: Bu koca kelebeklerin göz alıcı parlaklıkta renkleri, uçurtma gibi kuyrukları vardı. </p>
			<p>Sonra, Darwin’in büyük serüvenini öğrendim ve günün birinde benim de onun izini süreceğim aşikâr oldu: bir yelkenliye binecek, Avrupa’nın kurşuni havasını ardımda bırakarak tropik adalara doğru yol alacaktım. </p>
			<p>Yıllarca <em>beagle </em>cinsi bir köpeğimin olmasını arzu etmemin ardında yatan neden, o büyük kâşifin dünyayı dolaştığı teknesinin adının bu olmasıydı. </p>
			<p>Üç yelkenli teknelerin artık denizlerde dolaşmadığını, onların yerini uçakların ve helikopterlerin aldığını aklıma getirmedim bile. XIX. yüzyılın ikinci yarısının kâşifleri, yelkenlilerle ulaşıyorlardı hedeflerine. </p>
		</div>
		<div class="margin-top html5_section">
			<p>Benim doğa merakım, XIX. yüzyılda sadece çocuksu ve saf bir keyif için yolculuk eden, toplayan ve araştıran, kültürlü ve meraklı beylerin merakından farklı değildi; hâlâ da öyledir. </p>
			<p>Doğa tarihi, çevremizde bulunan her şeye karşı duyduğumuz çocuksu merakın sonucu değilse nedir? </p>
			<p>Doğabilimcinin adımları, insanoğlunun en kendiliğinden adımlarıdır; çünkü türümüzün ilk günlerinden itibaren hayatta kalabilmek için bizi çevreleyen her şeyi tanımayı öğrenmek zorunda kaldık. Bir ot yiyorum, yaşamayı sürdürüyorum; ama öteki otu yiyorum, karnım ağrıyor ve ölüyorum. Bir hayvanı yakalamak için de, bütün her şeyden önce onun nerede ve nasıl yaşadığını öğrenmem gerekir. </p>
			<p>Ama bunun ötesinde –yani hayatta kalmanın birinci aşamasını aştıktan sonra– bu gözlem türü insanı bir başka koşula; hayret etme haline ulaştırır. Ansızın bir şeye şaşırırım ve çabalarımın karşılığı, bu şaşkınlığımda gizlidir. Bulmayı tahmin etmediğim bir şey bulurum. Ya da gördüğüm bir şey öylesine beklenmedik bir güzellikle donanmıştır ki soluğum kesilir. İşte bunu hiç beklemiyordum! Burada bulabileceğimi bilmiyordum! Bu kadar güzel olduğunu hiç düşünmüyordum!</p>
			<p>Doğabilimlerinin istediği, kendini hayretin kollarına bırakmandır.</p>
			<p>Sadece kitaplardan tanıdığım bir hayvan ya da bitkinin gerçeğini görebilmek, benim için bugün hâlâ olağanüstü bir heyecan kaynağı oluşturur. Sadece lemurlara dokunabilmek için kalkıp Madagaskar’a kadar gittim. Ama ne yazık ki ay-ayı göremedim. Galapagos adasında ünlü ispinozlar çevremde uçuşurlarken mutluluktan ağladım. Afrika’da, bir su birikintisi başında anneleriyle su içen tüylü kafalı fil yavrularını gördüğümde de aynı duyguyu yaşadım. </p>
			<p>Yapmış olmak için yolculuk yapmaktan hoşlanmam ama tek bir hayvan görebilmek uğruna binlerce kilometre yol yapmaya katlanırım. Önümüzdeki yıllarda balinaları ve beyaz ayıları seyretmenin keyfini yaşayabileceğim bir yere gitmeyi hayal ediyorum. Koalalar da niyet listemin en tepesinde. Burunları ne kadar yoğun koku alabiliyor, anlamak istiyorum. Ve sonra doğa harikalarının özeti anlamına gelen ornitorenkle burun buruna gelmeyi hayal ediyorum; ama Avustralya, benim uçamayacağım kadar uzak görünüyor. </p>
			<p>Yıllar boyunca hayal gücümü etkileyen her şeyi not ederek, çizerek doldurduğum defterlerim oldu. Bunu yapmayı sürdürebilmek için hayatımın biraz daha sakinleşmesini dört gözle bekliyorum. </p>
			<p>Roma’da benzerleri arasına sıkışmış bir taş yapıda yaşadığım uzun yıllar boyunca gümüşçünleri –kitaplar arasında yaşayan o minicik böcekler–; banyonun ışığını yakar yakmaz fayansların arasına kaçan tespihböceklerini inceleyerek etkinliğimi sürdürdüm. En minik canlı türlerinin bazılarının boy gösterebilmeleri için evi her zaman biraz kirli bırakıyordum. Pazarları odamın tek penceresinden sarkıyor, saatler boyunca aşağıdaki kemirgenlerin sosyalleşmelerini seyrediyordum; geceleri ise Rahip Spallanzani’nin dâhice araştırmalarını hatırlayarak yarasaların çıkardığı ultrasonik sesleri algılayabilmek için kulak kabartıyordum. </p>
		</div>
		<div class="margin-top html5_section">
			<p>Sekiz-dokuz yaşımdan sonra doğayı incelemek ve tanımak günlerimin takıntısı halini aldı. Evime ziyarete gelenler ortalıkta yazın dünyasına ilişkin ne kadar az işaret bulunduğuna şaşarlar. Ne gösterişli kitaplıklar, tasarım nesneleri, ne de entelektüel seçkinlik ve zekâ simgesi olan plaketler, ödüller bulunur evimde. Ama dört bir yanda kuştüyleri ve yuvaları, uçuçböceklerini ve kelebekleri yavrulatmak için hazırladığım yuvalar, solucan beslediğim minik teraryumlar, su semenderlerini yaşatabilmek için akvaryumlarım, yaykuyrukları ve büyüleyici diyatomeleri gözlemleyebilmek için mikro havuzlarım görülebilir. Bütün bunlar da kalemtıraşların, büyüteçlerin, dürbünlerin, bahçe makaslarının, kedi ve köpek tüylerinin, çamurun ve evin her köşesinden serbestçe sarkan büyük opiliones örümceklerinin oluşturduğu yaratıcı bir dağınıklıkla süslenmiştir. </p>
			<p>İşim nedeniyle yaptığım yolculuklarda beni ağırlarken hoşnut etmek isteyen nazik ev sahipleri modern sanat müzelerine geziler düzenlerler ve bu beni ne yazık ki hiç de mutlu etmez. Bilmem nedendir, belki de bir sanatçının başka sanat türleriyle ilgilendiği düşünülür. </p>
			<p>Bu tür davetleri başımın ağrıdığını ya da çok yorgun olduğumu söyleyerek reddederim. Ama yalnız kalır kalmaz otelden süzülür ve Optik Sanat’ın kimilerine yaşattığı hazzın daha büyüğünü tadabilmek için bir büyük akvaryum, doğabilimleri müzesi, hayvanat bahçesi aramaya çıkarım.</p>
		</div>
		<div class="margin-top html5_section">
			<p>Bir keresinde söyleşimizin sonunda bir gazeteci bana şöyle demişti: “Sanırım, özyaşamöykünüzün başlığı ‘Yazmak İstemeyen Kız’ olabilir”. Ben de, “Sanırım öyle,” diye yanıtlamıştım. </p>
			<p>Yetişme çağımın büyük bölümünde yazmanın, yazının ya da sanatın herhangi bir türünün benim kişiliğimle ilgili olabileceğini aklımın ucundan bile geçirmedim. Tutkum bambaşkaydı; her canlının adını öğrenmeye takmıştım aklımı. Tutkum, isimleri birbirlerine bağlayan ilişkiyi keşfetmekti. Benim için gezinti sırasında adını bilmediğim bir bitkiyi, çiçeği ya da böceği keşfetmek büyük bir tedirginlik oluşturuyordu – hala oluşturuyor. Bu tedirginlik, onun adını ve kimliğini keşfettiğim anda da sona eriyor. </p>
			<p>Şimdi yazarken –öğle saatleri– gerçek bir baykuş odamın az ötesinde ötüyor ve bu, beni yazmaktan alıkoyuyor. Neden gün ortasında ötüyor, diye merak ediyorum. Yanıtını bilmiyorum. Ama eninde sonunda buna bir karşılık bulmalıyım. </p>
			<p>Her şeyin nedenini bulmak, görülen her şeyin birbiriyle ilişkisini keşfetmeyi bilmek, tutkulu bir doğaseverin ana görevidir. </p>
			<p>Bir yazarın görevi de bu olmalıdır belki. </p>
			<p>Keşke bütün kuramlardan, yapılardan, tekniklerden önce; çevremizdeki dünyayı deşifre etme konusundaki bu çocukça arzumuz daim olsaydı. Canlı madde, bana öyküsünü anlatır ve bu öyküden yola çıkarak ben başka öyküler yaratabilirim. </p>
			<p>Kökeni ve anlamı anlamak, yönü bilebilmektir. </p>
			<p>Bunu en baştan bilmek mümkün değildir ama yol bir iz, bir çizik, bir tüy sayesinde yavaş yavaş bulunabilir. </p>
			<p>Ağır ağır, iskambil falındaki gibi her açılan kartla ulaşılabilir.</p>
			<p>Doğabilimlerine tutkum, yazımın derinliklere uzanan köküdür. Her bir cümlemin ardında böcekbilimcinin yavaşlığı ve sakinliği vardır. </p>
			<p>İncelerim ve sorgularım; sorgularım ve incelerim. </p>
			<p>Hem kendimi hem çevremde yaşayan gerçekliği sorgularım. </p>
			<p>Ahlakçılık kaidesi üzerinde ayakta dikilmediğim gibi duygusallığın görüntüyü deforme eden merceklerini de takmam gözüme. </p>
			<p>Tahlil ederim, not alırım ve sonunda anlama ulaşmaya çalışırım. Şişirilmiş uçuşlar bana göre değildir. Benim hareket alanım olan arazi, gerçeğe sadakattir. </p>
		</div>
		<div class="margin-top html5_section">
			<p>Evrenin sıradışı ihtişamına girmek beni çevremdeki insanların dünyasının anlaşılmazlığından kurtardı. </p>
			<p>Gündelik varoluşun uyumu bozuldukça ben kendimi daha fazla mineraller, yumuşakçalar ya da böcekler dünyasının kucağına atıyordum. Ve onlar bana kollarını daha fazla açtıkça ben sorularımın sırasını değiştirmem gerektiğini fark ediyordum. </p>
			<p>“Dünyayı kim yönetiyor?” şeklindeki sorumun yerine artık, ‘Fizik, kimya, matematik nereden kaynaklanıyor? Nesnelere somut istikrar dahilinde var olma izni veren yasalar nereden kaynaklanıyor? Karanlığın içinde süzülüyor ve birilerinin onları kullanmasını mı bekliyorlardı yoksa rastlantıyla mı doğmuşlardı?” alıyor.</p>
			<p>Oldukça dağınık bir kişi olarak yaptığım deneyime göre, düzenin rastlantısallıktan doğması son derece zordu.</p>
			<p>Peki o halde?</p>
			<p>Yumuşakça kabuğunun dairesel helis eğrisi biçimindeki kabuğu rastlantıyla doğmuş olabilir miydi? </p>
			<p>Böylesine şaşırtıcı bu yapı, içinde güzellik adındaki bir başka ilkeyi de barındırmıyor mu? </p>
			<p>Ve güzellik, hayranlığın ani irkilmesi değil de nedir? Ansızın hiç beklemediğim bir şey var oluveriyor ve bu bir şey doğrudan benim yüreğime bir darbe indiriyor. </p>
			<p>Henüz bilmiyordum ama ilk andan beri güzelliğe susamış bir ruhtum. Ve güzelliğin, gerçeklik özlemini de sadık bir köle misali içinde barındırdığını da bilmiyordum.</p>
		</div>
	</div>
  </body>
</html>