<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>31</h1>
			<p>Toplumda yaşanan değişim hızı, kaçınılmaz olarak yazın dünyasına da yansıdı ve yazar olmak, ötekiler gibi bir meslek halini aldı; kurnazlığın, becerinin ve kendini medyaya sunma yeteneğinin, çoğu zaman gerçek yeteneğin yerini aldığı bir meslek hem de. </p>
			<p>Tatilde kumsaldayken sürükleyici ve iyi kurgulu bir kitabın yazarına derin minnet duyarım ve, “Bir kitabın okuru azsa güzeldir ve değerlidir,” biçimindeki –bu da küresel bir yalan çünkü bütün büyük klasikler hem çoksatar, hem uzun satar– her türlü ahlakçı ve entelektüellik yaklaşımdan uzak dururum; “Bir roman sadece bu mudur?” diye kendime sormadan da edemem. “Kitap saf bir oyalanma yöntemi midir?”</p>
			<p>Birkaç yıl önce, büyük bir yayınevi yöneticisinin benim birkaç basit soruma yanıt verirken, “Kaç para istiyorsan söyle. İstediğin parayı öderim ama bil ki benim için sen ya da bir başkası aynı şeysin. Senin gibisinden bin tane bulurum ben,” deyişi karşısındaki mutlak şaşkınlığımı hâlâ hatırlıyorum. </p>
			<p>Bir yayıncıda daima çeki değil insani ilişkiyi ve profesyonelliği aramış olan ben, ne diyeceğimi bilemedim. İşimle, dünyanın en eski mesleği arasında bu kadar sıkı bir bağ olduğunu hiç fark etmemiştim. Ne kadar istiyorsun? Seni satın alırım, seni satarım. Satmazsan da seni başımdan atarım, hemen bir başkasını, senin yerini tutacak birini bulurum. Otomobili durdurmak, pencereyi biraz indirmek yeter. </p>
		<div class="margin-top html5_section">
			<p>Bir çoksatar, patlar patlamaz ardından da taklit furyası patlıyor. <em>Yüreğinin Götürdüğü Yere Git </em>kitabımdan sonra adında “yürek” sözcüğü barındıran veya başkahramanı anneanne olan kitaplar yayıldı ortaya. Şahane bir kitap olan <em>Uçurtma Avcısı</em>’ndan sonra topaç atıcıları, kelebek avcıları gibi nafile haykırışlar, talihsiz Ortadoğulu çocukların acıklı serüvenleri duyulur oldu. </p>
			<p>Elbette taklitlerin hiç biri, okurun ne yüreğine ne de zihnine ulaştı; çünkü bunun gerçekleşmesi şaşırtıcı bir serim kurnazlığının ya da iyi bir pazarlama projesinin değil, gizemli bir simyanın sonucudur. </p>
			<p>Pazarlamanın elinde büyük bir güç vardır tabii; televizyon programlarının seçici yönlendirmesi de gayet etkilidir; ama nihayetinde olayların büyük çoğunluğunda bunlar çabuk parlayıp sönen ateşlere benzer. </p>
			<p>Zaten yayınevleri, okuru, manipüle etmesi kolay, özelliği olmayan bir kitle olarak gördükçe ona büyük bir saygı göstermedikleri ortadadır. Kitapların, aynı makinelerin kullanılarak, sonsuza dek değilse de uzun bir süre benzerlerinin yapılabildiği nitelikli ayakkabılar olduğu düşüncesi ne yazık ki yayıncılık dünyasının pek çok yöneticisinin sabit fikridir. Oysa bir kitap, güzel bir kitap çok daha derinlikli, hassas ve yönetmesi zor bir şeydir. Ne siparişle yazdırılır ne de siparişle okutulur. </p>
			<p>Sanırım ortamda pek çok kişi, benim başarısız olduğumu düşünüyordur; çünkü <em>Yüreğinin Götürdüğü Yere Git </em>kitabımın milyonlarca satmasından sonra bir daha benzer başarıda bir kitap üretmedim. Bense bunun tam tersini bir başarısızlık olarak addederdim. Elbette bir değil on devam kitabı yazabilirdim ama nitelik ve yoğunluk hep düşerdi; ayakkabıları birbiri ardına satar, elimdekiler bitince de üzerinde adımın yazdığı kutuları piyasaya sokardım. Ama edebiyatın ana amacının para kazanmak olduğunu bir an için bile düşünmedim. Okurlarımın zekâsına ve duyarlılığına her zaman büyük saygı duydum. Onları yolunacak tavuk gibi değil, yolculuğumuzun bir etabını birlikte kat ettiğim kimseler olarak gördüm. Kaldı ki yeteneğim konusunda her zaman korku ve ürperti hissettim; ona asla, hiçbir biçimde ihanet etmemeye çalıştım. </p>
		</div>
		<div class="margin-top html5_section">
			<p>Peki o halde, yazmak ne anlama gelir?</p>
			<p>Yeteneği bir armağan olarak düşündüğümde, bu armağanın yayılabileceği yollardan biri olarak genetiğin varlığını düşünmeden edemem. Ettore dayı ile beni birbirimize bağlayan ortak atamız Abramo Moravia bir entelektüel değil, kasaptı; Yahudi toplumunun törensel kesimini yapan bir <em>şehita </em>idi. Yivsiz bıçağını eline alır, gayet mahir bir hareketle hayvanın yemek borusunu, soluk borusunu, boynunun kara damarını tek bir darbede keser ve  bilincini bir anda yitirmesini sağlardı. Sonraki adım kanını akıtmak, akan kanı toprağın çekmesini sağlamak, bedende kalanı suda dağıtmaktı. </p>
			<p>Kusursuz bıçak, emin el, daimi olarak hayat/ölüm dönüşümü içinde olmak –gücünü anlayışımızdan ve bunu izleyen korkudan alan bir eylemi yapmanın kesinliğine bağlı olan umursamazlıkla merhamet arasında askıda kalmak– kasaplığın ve yazarlığın ortak özellikleridir. Anatomiyi çok iyi bilmek, merhamet sahibi olmak gerekir; ama bu merhametin elin titretmesine, kesiği boş yere işkenceye çevirmesine izin verilmemelidir. </p>
			<p>Yazmak didiklemektir.</p>
			<p>O zorbalığın her an tutsağı olan özyaşamı ve gözlerimizin önünde oluşan gerçekliği didiklemektir. Ama Nihilist didiklemeden farklı olarak bu, her an anlam kazanan bir didiklemedir. Karanlığı onaylamak değil, ışık taşımak için yapılan bir didiklemedir. </p>
			<p>Ettore dayım, yirminci yüzyılın büyük dehşeti yaşanmadan ölme şansına sahip oldu. Görünürde sakin kentsoylu hayatında o zamana dek öylesine sağlam olan o dünyanın çıtırtılarını işitmişti. Dehşetten az sonra doğmuş olan ben o çıtırtıların, çatırtılara dönüşmüş olduğunu öğrendim. </p>
			<p>Yazmak, hiçbir şeyin gözlerini kamaştırmasına izin vermeyerek acımasızlıkla ama aydınlıkla olayların derinlerine inmek anlamına gelir. Tendonları, kaslardan ayırarak, bıçakla her yağ gölgesini kesmektir. “Güzel sözcükler”e karşı kesinlikle aşk duyulmamalı, bizi ötelere sürüklemeye hevesli narsizmin sirenlerine karşı kulaklar mutlaka tıkanmalıdır. </p>
			<p>Yazdığım bütün kitaplar insanın yüreğine yapılan derin bir yolculuktur – insan yüreği, keşfetmemiz için bize verilmiş en karmaşık, meçhul ve büyüleyici kıtadır. </p>
			<p>Bütün kitaplarım, bunu yapmaktan hoşlandığım için değil karanlığın ansızın ve gizemli bir biçimde ışığa dönüşebileceği noktayı bulabilmek amacıyla karanlığın içinden geçer. </p>
			<p>Bütün kitaplarım, yolunu yitirmenin ve huzursuzluğun topraklarını karış karış inceler; çünkü insan bir yolu olmadığını anladığı anda kendine bir yol aramaya başlar. İnsanlığa ancak temel veri olarak huzursuzluk kabullenildiğinde gerçekten girilmiş olur.</p>
		</div>
		<div class="margin-top html5_section">
			<p>Standart basitleştirme dönemlerinde yaşıyoruz, bunun sonucu olarak tedirginlik, duyguların en dışlanmışı oluyor. Mutsuz olabilirsin, hatta olmalısın; çünkü onları satın almanı fısıldayan bütün nesneler, mutluluğun yerini tutabilenlerden başkası değildir ama tedirginliğe izin yoktur; çünkü sorular üreten bir haldir ve bu sorular hep yanıt bekler ve yanıtlara sahip olabilmek için İbrahim Peygamber gibi yollara düşmen gerekir ve yolculuğun sonunda belki de sana huzur verenlerin nesneler değil, yüreğinden fışkıran duyguların derinliği olduğunu keşfedersin. </p>
			<p>İşte inanıyorum ki kitaplar bize bu yolculukta eşlik etmek için vardır; bizi sürecin çetinliğinde rahatlatırlar. Bizimle vardırlar, bizimle kalırlar çünkü insan her şeyden önce bellektir ve hayatı, ondan önce gelen kuşakların hayatıdır. Buna ikna olmuş olmasaydım bir gün bile yazı masamın başına oturmaz, buna inanmasaydım günlerimi bu ciddi zorbalığa feda etmezdim. </p>
			<p>Öyle çünkü didiklemenin ötesinde yazı aynı zamanda sağlığın yitirilmesi, olağanüstü bir fedakârlık anlamına gelir. Zamanın gerisinde olduğumu hatta bir dinozor sayılabileceğimi biliyorum; çünkü bu düşünceler ve konular çağımızın hiper yüzeysel hızı tarafından çoktan çiğnendi. Buna karşın bu inatçı düşüncede direnmeyi sürdürüyorum. İnsanın güzelliğe gereksinmesi vardır. </p>
			<p>Bu açıklık olmadığı sürece önümüzde uzanan sadece, <em>Homo hominis lupus</em><a class="si-noteref epub-type_noteref" href="#f35" id="ref_f35">35</a> inanışının, barbarlığın dünyasıdır. Ve kelime –temel kelime–, güzelliğin ortaya çıktığı formlardan biri, insanoğlunu kırılganlığına bağlayan tedirgin edecek kadar derin bağıdır. </p>
		</div>
		<div class="margin-top html5_section">
			<p>Şimdi aklıma birkaç yıl önce gördüğüm bir rüya geldi. Ferrara olduğunu bildiğim, kırmızı tuğla yapılardan oluşan bir kentteyim. Eski çağlarda bir gece; henüz otomobiller yok, hava çok soğuk ve yoğun biçimde kar yağıyor. Ansızın ardından ışık ve sıcaklık yayılan bir kapı fark ediyorum, oraya girmeye karar veriyorum ve merdivenden inmeye başlıyorum; insanlarla dolu salona varıncaya dek dolambaçlı yollardan, çeşitli yokuşlardan iniyorum. Burası bir fırın, bu nedenle gece vakti açık ve bu nedenle kapıdan ışık ve sıcaklık yayıyor. Beyaz önlüklü insanlar, ateşin çevresinde didiniyorlar; kimse beni fark etmemiş gibi görünürken adamın biri ansızın yanıma geliyor, elime fırından henüz çıkmış bir bisküvi tepsisi tutuşturuyor ve şöyle diyor: “Bunları yüzeye götür!” Bisküvilerin şekilleri bir tuhaf. İyice inceleyince bunların İbrani alfabesinin ilk üç harfi olan <em>alef, bet, gimel </em>olduklarını anlıyorum. Söz dinliyorum, dışarı çıkar çıkmaz, karın altında inanılmaz bir şey oluyor. Bisküviler sayısız aleve dönüşüyor. </p>
			<p>Umudumuz, alev alabilecek sözcüklere duyulan özleminin yeniden içimize dönmesidir.</p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f35"><a class="si-backref" href="#ref_f35">35</a>. (Lat.) İnsan, insanın kurdudur. (Y.N.)</div>
  </div>
  </body>
</html>