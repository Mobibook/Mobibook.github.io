<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>4</h1>
			<p>Capri’de doğmakla Trieste’de doğmak aynı değildir. </p>
			<p>Capri’de eninde sonunda biz yeğenleriyle ilgilenecek tatlı bir teyze; sandalıyla gezdirecek sevimli bir kuzen; üzüntümüzü fırından çıkardığı sıcak <em>calzone</em>’leriyle dindirecek bir nine bulabilirdim.</p>
			<p>Capri’de denizin hoşluğunu seyredebilir, yasemin ve limon çiçeklerinin kokusuyla mest olabilir, annemle pazara giderken hayatın renklerden ve seslerden oluşan bir serüven olduğunu düşünebilir, bu neşeli, hafif serüvenin yaşanmaya değer olduğuna hükmedebilirdim. </p>
			<p>Trieste’de bu mümkün değildi. </p>
			<p>O yıllarda Trieste içine kapanık, donuk, sevimsiz, dumanlı bir kentti.</p>
			<p>Rive’den Campo Marzio’ya doğru yavaş yavaş yol alan trenlerin dumanıydı bu.</p>
			<p>Hâlâ kentin bir bölümü üzerine nükleer bir mantar gibi yükselen Demir Döküm Fabrikası’nın dumanıydı.</p>
			<p>Kömürlü kaloriferin dumanıydı.</p>
			<p>Ve Tarih’in dumanıydı.</p>
			<p>Irksal nefretin, etnik nefretin dumanıydı.</p>
			<p>Istria ve Dalmaçya’dan gelen göçmen gemilerinin dumanıydı. </p>
			<p>Birinci Dünya Savaşı sırasında kentimizin yeniden İtalya’ya ait olması için hayatlarını feda eden milyonlarca insanın dumanıydı. Trento ve Trieste. Kaç kez, “Birbirlerine yakındırlar, değil mi?” diye sorulduğunu duymuşumdur. </p>
			<p>Vladivostok’ta, arkamıza tünemiş olan komünizmin dumanıydı. </p>
			<p>Anavatana dönmüş olmanın aslında bir kandırmaca olduğunu anlamanın yarattığı hayal kırıklığının dumanıydı.</p>
			<p>Bütün bu dumanlar, belki Capri’de olabileceği üzere dış gösterilerle patlamıyorlardı; içten içe patlayıp soğuk bir zehir oluşturuyorlardı. Ve damarlarımızda kanla beraber bu zehir dolaşıyordu.</p>
			<p>Bu sessiz dumanları ben de çekiyordum içime.</p>
			<p>Bu toksik maddeler, gözeneklerimden içime sızıyordu. Arsenik, siyanür, radon, amyant soluyordum. İlk yıllarımdan beri, ben hiç fark etmesem de bunlar benim lenflerimde birikmişti, kanıma karışmıştı ve kandan da her hücreme taşınıyordu. Zehir benim motorumun yanma odası olmuştu.</p>
		<div class="margin-top html5_section">
			<p>Gündüzleri sıradan çocuksu tutkuların peşinde geçiriyordum. Ağabeyimle apartmanın bahçesine inip komşu çocuklarla oynuyordum; oyunlarda bana maskot veya direk rolü düşse de büyüklerin dünyasına kabul edildiğim için mutluluk duyuyordum. </p>
			<p>Onların en sevdikleri oyun kızılderilicilik ya da kovboyculuktu ve benim rolüm de –söylemeye gerek olmasa da– ölü olmaktı. “Şimdi sen ölüyorsun!” diyorlardı bana ve ben uslu uslu uzanıyordum yere. Ya da tabanca şekline sokarak uzattıkları elleriyle bana ateş ediyorlardı ve o zaman hızla yere yapışmak zorundaydım. İkinci yöntem ise bir direğe bağlanmak, Kızılderililerin attıkları oklara ve, “Geber köpek!” nidalarına hedef olmaktı. </p>
			<p>İlk ölümlerimde, henüz profesyonel olmadığım için kendi kendime ürkekçe soruyordum: “Acaba yeniden doğar mıyım?” Numaranın gerçekliğe dönüşebileceğinden korkuyordum. Ya rol yapıyorum derken gerçek bir ölü sanılırsam? Belki de insan fark etmeden, yanlışlıkla bir durumdan ötekine kayabilirdi. Böylece hep tek gözüm açık ölüyor ve gerekirse, “Uyumuyorum, ölü değilim, canlıyım. Sadece oyun oynuyorum!” diye bağırabilmeye hazır oluyordum. </p>
			<p>Bu uzun ölü rollerim sırasında pek merak ediyordum: “İnsan hayatta kaç kez ölebilir? Bir kere mi, defalarca mı?” Ve bu soru, en can alıcı soruya bağlıydı. Bu dünyaya gelmeden önce neredeydim? Neredeydim, kimdim, nasıldım?</p>
			<p>Fırtınalı bir gecede doğduğumu bilsem de, o olayın arkasında titreşen farklı bir şeyler olduğunu hissetmemem mümkün değildi. Sanki bir çiçek dürbünüyle geçmişe bakar gibiydim; bir katmanın ardında göz kamaştırıcı renklerle bir başka katman vardı. O katmanın silinip benzersiz güzellikte bir başkasının ortaya çıkması için çiçek dürbününü sallamak yeterliydi. Onu çevirince de ışıklı manzara bir kez daha değişiyor, önceden sezinlemenin olanaksız olduğu görüntüler sergiliyordu.</p>
			<p>İşte o zaman kendime, “Bir hayatın ardında kaç hayat olabilir?” diye soruyordum.</p>
			<p>Onlar gerçekten benim annem ve babam mıydılar yoksa yeni bir temsildeki figüranlar mı?</p>
			<p>Ve söz konusu olan bir temsil idiyse, bu sahnedeki rolüm neydi?</p>
			<p>Ve bütün bunlardan sonra başkaları da olacak mıydı?</p>
			<p>Günün birinde ölecektim, cenaze törenim olacaktı ve –az sayıda– birileri ağlarken ben başka bir yerde, başka bir beşikte uyanacaktım. Bu belki de tropik bir adanın palmiyeleri altına kurulmuş sazdan bir beşik olacaktı ve çekik gözlü annem ve babam, bana daima gülümseyeceklerdi. Ve ben de onlara gülümseyecektim, telaffuzu zor yeni adım söylendiğinde bakacak, kumsalda hoplayıp zıplamayı, deniz kabukları toplamayı öğrenecektim.</p>
			<p>Arada sırada geceleri yüreğime, zihnime saplanan korkunç bir şey yüzünden sıçrayarak uykumdan uyanacaktım. Bir uğultu daha doğrusu bir uluma sesi duyar gibi olacaktım. Vahşi bir yelin uluması. Karlı, buzlu, kurt suratlı, cadılı, gülümsemeyen ve çocuklarını kucaklamayan yetişkinlerin olduğu bir rüzgâr olacaktı bu. Ağlayarak, ter içinde uyanacaktım ve o zamanki annem ile babam hemen yanıma koşacak, beni avutacaklardı. “Hepsi geçti,” diyerek serin dudaklarıyla alnımdan öpeceklerdi. </p>
		</div>
		<div class="margin-top html5_section">
			<p>Bunun pek çok geçişten biri olması düşüncesi beni bir şekilde rahatlatıyordu. Hayat, piyangodan farklı değilse biraz sabırlı olmalı ve yeni çekilişi beklemek gerekiyordu. Herkesin bu gerçeklik konusunda bilgi sahibi olduğunu sanıyordum. </p>
			<p>İlkokul birdeyken arkadaşlarımdan birine, “İyi ama sen daha önce nerede yaşıyordun?” diye sormuştum. “Hep Trieste’de yaşadım.” “Hayır, daha önce,” diye ayak diremiştim aptalca. “Öteki evinde, öteki anne ve babanla yani!” Bana yanıt vermek yerine inatla defterini silmeyi sürdürmüştü. </p>
			<p>Silmek!</p>
			<p>İşte benim de yapmam gereken tam da buydu; çünkü zihnim inanılmaz çoklukta ve büyüklükte şeylerle doluydu.</p>
			<p>Biri benim başımın içinde biri de dışında olmak üzere iki dünya olduğunu ve bu iki dünyanın ender olarak çakışmaya niyetlendiklerini anlamaya başlıyordum. </p>
		</div>
		<div class="margin-top html5_section">
			<p>Anaokul ve ilkokulla toplumsal hayatıma başlamamla, sosyal olmak denen şeyin benim hayat programımda kesinlikle yer almadığını herkesin anlaması bir oldu. Ben kendi düşüncelerime gömülmüş olarak yaşıyordum ve toplumsallığın yazılı olmayan yasalarını anlamam mümkün olmuyordu. Kızların hali iyice sevimsizdi: Sürekli perilerin, prenslerin; takılmaların, alınmaların; birbirlerinin ardından konuştukları minik fesatlıklar dünyasıydı onlarınki. Bütün bu gerçeklikler hiçbir şekilde bana uymuyordu; onlarda hep bir yüzeysellik, yapmacıklık ve sahtecilik seziyordum. Bahçedeki oyunlarda Kızılderili kız olmaktan, çadırda Kızılderili reis için çamurdan köfte yapmaktan çok memnunken yuvada bana verilen prenses rolünden son derece mutsuz oluyordum. </p>
			<p>Erkek çocukların oyunlarını seviyordum; çünkü bu oyunlarda hep ölüm vardı. Ve daha o zamandan ölüm bana tek gerçeklik garantisi olarak görünüyordu.</p>
			<p>O dönemde beni, ölüm kadar heyecanlandıran bir tutkum da, Mio marka peynirlerin içinden çıkan küçük üç boyutlu plastik kartlardı. Bu küçücük janjanlı kartları şöyle bir kımıldatınca üstteki şekil yok oluyor, alttan başka bir şekil beliriyordu. Bu kartlardan iki tanesini ele geçirmiştim ve hazine gibi saklıyordum. </p>
			<p>Demek ki doğruydu; bir gerçekliğin arkasında daima bir ikincisi gizleniyordu ve işte bu durum beni rahatlatıyordu. </p>
			<p>Uçmayı öğrendiğim rüyam da o döneme aittir. Takıntılı bir doğam olduğundan her gün alıştırma yapıyordum. Bahçede yüreğim patlayıncaya kadar koşuyordum ve iyice hızlandığımda, kollarımla havayı dövmeye başlıyordum. Sonra doğru ânı yakaladığımda uçağın tekerleri gibi ayaklarımı yerden kesmeye çalışıyordum. </p>
			<p>Kimi zaman ağabeyim de bu çabalarıma tanıklık ediyordu. </p>
			<p>Sonunda umutla, “Uçtum mu?” diye soruyordum.</p>
			<p>“Evet. Sanırım birazcık uçabildin,” diyordu beni mutlu etmek için.</p>
		</div>
	</div>
  </body>
</html>