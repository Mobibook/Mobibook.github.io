<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>22</h1>
			<p>Yaşadığımız ev, pek çok kişide hayranlık duyguları uyandırıyordu; atmışlı yıllarda varlıklı bir aile tarafından inşa edildiğinden dönemin öncü mimarisinin bütün özelliklerine bir saygı duruşu niteliğindeydi; sözün özü cam, tuğla, keskin açılar, kare çizgiler birlikteliğinin soğuk bir sergisiydi. Benim içinse, huzurla rahatlayabileceğim, düzenimi kurabileceğim bir köşesi olmayan, o son derece insani ve aynı zamandı hayvani inimde, yuvamda olma duygusunu tadamadığım devasa, beton bir kutudan başka bir şey değildi.</p>
			<p>Pek çok konuk ağırlamak üzere tasarlanmış villanın çok büyük bir salonu, hatta davetlere ve akşam yemeklerine sıklıkla katılacak konuklar için bir gardırobu ve kızıl mermer banyosu vardı. Elbette bu akşam yemekleri ve davetler bizde asla gerçekleşmedi; çünkü hiçbir yabancıya günlük yaşantımıza tanıklık etme hakkı tanınmıyordu.</p>
		<div class="margin-top html5_section">
			<p>Zamanımın büyük bölümünü bahçede Red’le geçiriyordum. Büyük bir yer değildi ama dünyadan gizlenebileceğim gölge köşeleri vardı. İnsanlarla konuşmak benim için her daim ne kadar zor olduysa sanki Kral Süleyman’ın yüzüğüne sahipmişim gibi hayvanlarla iletişim kurmak o kadar kolay olmuştur. </p>
			<p>O zamana dek sadece kırmızı balıklarım ve bazı hamsterlerim olmuştu. Şehir çocuğunun sahip olmasına izin verilen biricik hayvanlar bunlardı. Gerçeği söylemek gerekirse, Trieste’de kısa bir süre için kedimiz de olmuştu; ben ve ağabeyim, Shapur’u çok seviyorduk ama hayvanlardan kesinlikle nefret eden babam için hayvanlar da çocuklar gibi ilgilenilmesi gereken ve sonunda zaman kaybından başka bir şey olmadığı anlaşılan şeyler sınıfına dahil olduğundan; üç aylığına eve uğradığı dönemlerin birinde kedi ayaklarına dolanınca, “Ya ben ya kedi!” şeklinde gürledi. Böylece sevgili Shapur’umuz veterinere götürüldü ve bir iğneyle Manitu’nun yeşil çayırlarında mırıldanmaya yollandı.</p>
			<p>Aslında kent hayatımızın içinden hızla bir köpek de geçivermişti. Annemin hayranlarından biri tarafından evimize getirildiğinde dişi çoban köpeği Manon, sadece kırk günlüktü. Onu gördüğüm anda yüreğimin nasıl yerinden hopladığı hâlâ aklımda: göbeği tir tir titreyen, beyaz kürkten bir toptu. Ağabeyim ve ben ona, o da bize deli olmuştu. Ne yazık ki biz çocuklardan başkasını sevmiyordu ve büyüyünce bir sorunlar yumağına dönüşeceği fark edilmişti. Bu nedenle Manon da günün birinde ufkumuzdan silinip gitti. </p>
			<p>O dönemde köpeğim Red’in yanı sıra bir de içinde kanaryalar, serçeler ve eğittiğim bir muhabbetkuşunun bulunduğu bir de kuş evim vardı. Bir yerlerde Mike Tyson’ın kuş yetiştirmeye özellikle meraklı olduğunu okumuştum; denetlenemeyen bir şiddet duygusunun kendisini ele geçirdiğini hissedenler için kuş bakımının ciddi bir panzehir olduğu bilinir. </p>
			<p>Şimdi de çok büyük bir kuş evim var ve bu ötücü dostlarımla ilgilendiğimde gerçek anlamda bir rahatlama hissediyorum. </p>
		</div>
		<div class="margin-top html5_section">
			<p>O yılları yeniden zihnimden geçirdiğimde içimde oluşan büyük değişimi net biçimde görebiliyorum; masumiyetim ansızın un ufak olmuştu. Ötekilerden yüksek tonda bir notaya basılmıştı ve bu notanın sesi, onu cam gibi paramparça etmişti. Artık beni koruyan buzdağıma sahip değildim. Hatta paspas-kız bile değildim. Şimdi olduğum üzere saf durulukta, dünyanın gündelik fesatlıklarından uzakta bir doğam vardı. Kötülük hayal etmeyi bilmiyordum, zaten aklıma da böyle bir şey gelmiyordu. O zamana dek günlerimin ana teması merhametti. Merhamet yüzünden ağlıyordum, merhamet yüzünden rahat, huzur bulmadan yaradılış ve dünyanın mantığı yüzünden kendimi sorgulayıp duruyordum. </p>
			<p>Mariana Çukuru’nun varlığını unutmuyordum, onun o kara anaforu günlerimin içinde biteviye uğulduyordu ama o âna dek onu sadece yüksekten seyretmiş, şöyle bir yüzeyine eğilmiştim. </p>
			<p>O günlerde, o aylarda, o yıllarda gaz kaçağını fark etmek için madene indirilen ve grizuyla yavaş yavaş zehirlenip ölen kanaryalar gibi bedenim de şerrin korkunç enerjisini emmeye başlamıştı.</p>
			<p>Vahşi, parlak ve son derece kudretli kötülük. </p>
			<p>Artık her şey, bakışlarım karşısında çırılçıplaktı; kişiliğim ve saf, dondurucu yıkım gücüm karşılıklı dikilmiş birbirlerini süzüyorlardı. </p>
			<p>Yıllar önce bir saklambaç oyununda gizlendiğim buğday tarlasındaki gibi gene yapayalnızdım. Başakların arasında eğilmiş beklerken ayaklarımın dibinde çöreklenmiş kara bir yılan görmüştüm. Kaçmak ya da haykırmak yerine olduğum yerde kalıp gözlerimi ona dikmiştim. O da gözlerini bana dikmişti. Bakışlarımız birbirlerine mıknatısla yakalanmışçasına öylece durmuştuk. Oyun bitmişti, arkadaşlarımın bana seslenen ve giderek telaşlanan seslerini duyuyordum. Güneş alçalmaya, çevremdeki buğdayları turuncuya boyamaya başlamıştı. İşte ancak o zaman yılan miskin miskin gevşedi, halkasını açtı ve tarlanın içinde süzülüp yok oldu. Ben de ancak o zaman başakların arasından çıktım, kendimi onlardan çok uzak ve sersemlemiş hissederek beni arayan arkadaşlarıma doğru koştum. </p>
		</div>
		<div class="margin-top html5_section">
			<p>Ama bizimki koşulların eşit olmadığı bir mücadeleydi. Ben on bir-on iki yaşlarımdaydım, yalnızdım, bana yardım edecek kimsem yoktu. Artık liseye başlamış olan ağabeyim sanki buharlaşmıştı, onu göremez olmuştum. 1968 ve sonrasının sıcak yılları yaşanıyordu ve o, evde kalıp hakaret işitmek, tekme yemek yerine sevgilileriyle oynaşmayı ya da barikatlar arasında koşmayı yeğliyordu. </p>
			<p>Ben, mutlu aile tablosunun temsilinden başka bir niteliği olmayan, bırakıldığı odada tek başına, sürekli açık televizyonun karşısında oturan, burnu hep sümüklü, birazcık ilgi gösteren herkese hemen gülümsemeye hazır küçük kardeşimle ilgileniyordum. </p>
			<p>Bir kış günü hastalandı ve bakımsızlık yüzünden hastalığı ilerledi; büyük hasar yaratacak bir zatürreeden son anda kurtarılabildi. Bir aydan uzun bir süre hastanede kaldı; ağlıyordu, iğne olmak istemiyordu, rahibe-hemşirelerden korkuyordu. Eve döndüğünde onun da artık paspas-çocuğa dönüşmüş olduğundan emindim. </p>
		</div>
		<div class="margin-top html5_section">
			<p>Bu arada elimden geldiğince hayatta kalma mücadelesi veriyordum. Evin dışında çok zaman geçiriyordum; henüz gönül işleriyle ilgilenmediğimden, yaş ve zihin olarak barikatlardan da uzak durduğumdan, öğleden sonralarımı köpeğimle yürüyerek ya da bisikletimle en uzak mahallelere giderek geçiriyordum; sürülmüş ya da çıplak tarlalardan geçiyor, tren hattı boyunca kilometrelerce yol alıyordum. Mümkün olan her fırsatta bir okul arkadaşıma yatıya gidiyordum. Nerede olduğum ya da ne yaptığım kimsenin umurunda değildi. Çocukluğumu ve ergenliğimi mutlak bir terk edilmişlik içinde yaşadım. </p>
			<p>Bir süre spora tutundum; hareket etmek beni her zaman mutlu etmiştir zaten; hafif atletizmle ilgileniyor, her gün koşmak, sıçramak, mızrak atmak, yani hayatta kalabilmek için kırmızı tartan piste gidiyordum. Hep o mavi keten ayakkabılarımla antrenman yaptığımdan bir doğum günümde biraz daha sağlam spor ayakkabı almalarını istedim. Ayakkabı geldi ama ayağıma dört numara büyüktü. Bunu söylemeye cesaret edemedim, “Sen de hiçbir şeyi beğenmiyorsun,” şeklinde vereceklerinden emin olduğum tepkiyi kaldıramayacaktım. İçini pamukla doldurdum ve Gufi gibi koşarak yarışlara katıldım. Nihayet bir altın madalya kazandığımda ve zaferle eve döndüğümde annemin tek tepkisi şu oldu: “Nasıl oldu da kazandın?”</p>
			<p>Ayakta kalabilmek için hepsiyle ve her şeyle mücadele ediyordum ama eşitsizlik giderek artıyordu, yenilgi hep artıyordu. Hava kirliliği yüzünden kum gibi dağılan arkeolojik kalıntılar gibi benim her bir parçam da günbegün dağılıyordu; onların yıkılışlarını işitiyor, sıva parçalarının ayaklarımın dibinde birikişini seyrediyordum; ama bu sonu gelmez yıkımı durdurmak için elimden hiçbir şey gelmiyordu. </p>
			<p>Bu arada okulda giderek daha başarısız oluyordum; saatler boyunca başımı kitaplardan kaldırmıyordum ama hiçbir şey anlayamıyordum. Artık liseye geçtiğimden hoşgörüsüz öğretmenlerle karşı karşıya kalmıştım; benim bu yavaşlığımın zekâ eksikliğinden daha farklı bir nedenden kaynaklandığını düşünemeyecek kadar dar görüşlü eğitimcilerdi. </p>
			<p>Kimse bir gedik açamadı, kimse bana elini uzatmadı, kimse bana belli belirsiz de olsa tek bir umut vermedi. Böylece kısa süre içersinde ben de zekâmın noksanlığına inandım ve gelecekle ilgili tasarılarım hızla daralmaya başladı: ne tıp ne üniversite ne de başka bir şey görünüyordu ufukta. </p>
			<p>Kendime hedefler koyabilmek için anaokulu öğretmeni ya da bahçıvan olabileceğimi düşünüyordum; öğretmenleri, ağabeyime satış görevlisi olmasını öğütlemişlerdi ama ben insanlarla temas kurma konusunda yetenekli olmadığımın farkındaydım. </p>
			<p>Her geçen gün içimdeki çılgınlığın yükseldiğini, onunla mücadele edecek gücümün ise giderek düştüğünü hisseder olmuştum. </p>
		</div>
		<div class="margin-top html5_section">
			<p>Derken babam yeniden hayatımızda sahne almaya başladı. Otelde kalıyor, yola çıkmadan önce bizi öğle yemeğine çıkarıyordu. Bakışlarını Tibet’ten, Orta Asya steplerine çevirmişti: Aklı fikri Cengiz Han ve krallığındaydı; sofraya oturduğumuzda ilk yemekten tatlıya kadar bize Moğolların hayatlarını ve etkinliklerini anlatıyordu. Arada sırada Çince sözcükler söylüyor, eliyle havaya Çin alfabesinden harfler çiziyordu. </p>
			<p>Ağabeyim, bundan yararlanarak tıka basa karnını doyuruyor, ben ise babamın bir an için olsun, benim bakışımı fark etmesini umuyordum.</p>
			<p>Ama o benim bakışımla değil, bedenimle ilgiliydi. </p>
			<p>Bir gün şort giydiğimde duygulanmış bir ifadeyle şöyle mırıldandı: “Bu bacaklarla bütün erkekleri deli edeceksin!” Bir babanın kızıyla konuşabileceği konular konusunda pek deneyimli değildim ama hoş bir iltifat niyeti taşısa da bu gözlemi beni derinden yaraladı. </p>
			<p>Gene de benim babamdı ve sonunda mutsuzluğumun dibe vurduğu bir gün kâğıdı, kalemi alıp ona yazmaya karar verdim. Bu uzun mektupta, ayrıntılara girmeden o evde çok rahatsız olduğumu, Roma’ya onun yanına taşınmak istediğimi söyledim. Milioni ne derse desin, o benim babam değil miydi? Hem canımın onu görmek istemediği bir gün kulağıma o çapkın kedi sesiyle eğilip, “Neden gelip benle oturmuyorsun civcivim? Biz ikimiz birbirimiz için yaratılmışız,” diyen o değil miydi?</p>
			<p>Mektubu büyük bir gizlilik içinde yazdım ve gene büyük bir gizlilik içinde postaya vermek için evden çıktım. Ertesi gün okuldan döndüğümde annem açtığı mektubumla karşıma dikildiğinde nasıl şaşırdığımı ve nasıl korktuğumu hiç unutmuyorum. </p>
			<p>“Bir arkadaşım bulmuş ve bana getirmesinin iyi olacağını düşünmüş! Bu evde mutlu değilsen, bunu arkamdan iş çevireceğine yüzüme söyleyebilirdin. Baban konusuna gelince hayallerini hemen yıkmak zorundayım; istersen telefon edip bu arzunu ona söyleyebilirsin ama yanıtı kesinlikle ‘hayır’ olacaktır. Siz onun umurunda bile değilsiniz.”</p>
			<p>Yayının sonu. </p>
			<p>Kaçış yolunun sonu.</p>
			<p>Umudun sonu. </p>
		</div>
		<div class="margin-top html5_section">
			<p>Yetişkin olduğumda, bir gün babam bana hayatımızda onun yerini alan adamın ciddi dengesiz biri olduğunu bildiğini; çünkü ilkokuldan beri onu tanıdığını itiraf etti. Yeni erkek arkadaşının o olduğunu öğrendiğinde, anneme hemen bir mektup yazdığını, onun şiddet seven, acımasız ve deli bir erkek olduğunu söyleyerek hemen ayrılmasını telkin ettiğini söyledi. Ama annem çoktan örümceğin ağına dolanmıştı ve kestirip atmıştı: “ Ne diyorsun sen? O dünyanın en harika adamı!”</p>
			<p>“Ya biz?” diye sordum babama. “Bizi hiç mi düşünmedin?”</p>
			<p>“Sizi mi?” dedi bir an bile utanmadan; “Siz hayatta kalmayı öğrenmek zorundaydınız.”</p>
			<p>Darwinci yanını unutmuştum. </p>
			<p>Gene yetişkin çağımda aynı soruyu anneanneme de sordum.</p>
			<p>“Neden hiçbir şey yapmadın?” </p>
			<p>“Öyle mutlu görünüyorlardı ki,” dedi bana. “Hem entrikacı kayınvalide gibi görünmek istemiyordum.”</p>
			<p>Sadece, vaftiz annem Letizia teyzem bir şeyler sezinlemişti. “Bu mutlulukta yolunda gitmeyen bir şeyler var,” demişti. </p>
		</div>
		</div>
  </body>
</html>