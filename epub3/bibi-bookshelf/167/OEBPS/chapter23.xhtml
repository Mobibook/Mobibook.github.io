<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>23</h1>
			<p>Letizia teyze, doğduğum eve yakın otururdu ama gene de ona ailenin öteki üyeleri gibi ne sokakta ne de bir kafede rastlayabilirdim. Onu ziyarete gittiğimizde bizi salonunda, hava iyiyse de bahçesinde kabul ederdi. Bambi adındaki küçük <em>pinscher </em>köpeği kucağında yaşardı. </p>
			<p>Evi çok gölgeli bir bahçeye bakardı; belki de bu nedenle onu sadece yıldız gibi parlayan gözlerinin aydınlattığı bir loşluk içinde hatırlıyorum. </p>
			<p>Letizia teyzenin üç oğlu olmuş, savaşta üçünü de yitirmişti. İlki Rusya’da yok olmuştu, ikincisi onu aramaya gitmiş ve bir daha geri gelmemişti; üçüncüsü ise savaşın son günlerinde, şehrin ortasında bir el bombasıyla can vermişti. </p>
			<p>Evine adım attığım an, derin bir sarsıntı duygusu sarardı beni. O zamanlar ne olduğunu tam anlayamıyordum; bana sadece oğullarının uzak bir ülkede kaybolduğu ve kendisinin onları aramayı sürdürdüğü söylenmişti. Sık sık mektuplar, istihbaratlar alırdı ve bunların tümü, içinde yeni bir umut ışığı yakardı. </p>
			<p>Anneannem bana, haber verecekleri iddiasıyla ortaya çıkan –ama sonradan hepsi yalan haber çıkan– çakalların ondan para sızdırmaya çalıştıklarını anlatırdı. </p>
			<p>Gene de oranın, çocuklara uygun bir ev olmadığı aşikârdı. Dört bir yanda kitaplar, tablolar, halılar, gümüşler, kadife kaplı divanlar ve kuyruklu bir piyano vardı: Orada, anneannemin evindeki gibi koşuşturmamız söz konusu bile olmazdı. Bütün ziyaret süresi boyunca kımıldamadan ve edeple koltuğun ucunda oturur, büyüklerin konuşmalarını dinlerdim; bunlar hemen hemen hiçbir şey anlamadığım sohbetler olurdu. Daha çok ailevi konulardan ya da Letizia teyzenin babası Ettore amcadan söz ederlerdi. </p>
			<p>Ettore amca, Marisa halamın kaderini paylaşırmış gibi görünüyordu.</p>
			<p>Hiç ortada yoktu ama hep vardı. </p>
			<p>Halamdan farklı olarak ise, salonda güzel bir portresi asılıydı: iriyarı, bıyıklı, bakışlarında kötülük olmayan bir beydi. </p>
			<p>Letizia teyzenin boğuk ve harika bir ses tonu vardı; “baba” derken sesindeki titreşim, bütün odaya yayılırdı. Çocuk gözlerime mitoloji tanrıçaları kadar güzel görünürdü: esmerdi, bembeyaz ve muntazam dişleri vardı, parlak gözleri ışıl ışıldı –sanki göz bebeklerine pırlanta, yakut, topaz gibi değerli taşlar kakılmıştı– kulak memeleri, ağır küpeler takma alışkanlığından uzamıştı. </p>
			<p>Benim vaftiz annem olsa da –yani dışarıda fırtına uğuldarken beni kucağına alarak Tanrı’ya Işık yolunda bana eşlik etmeye söz vermiş olsa da– çocukluğum boyunca onunla özel bir yakınlığım olamadı. Söz gelimi anneanneme söyleyebildiğim gibi, karnımın acıktığını, ikindi kahvaltısı istediğimi, ya da karnımın ağrıdığını asla aktaramadım. Hizmetçi, içecek bardaklarını getirdiğinde teşekkür ederek sessizce içeceğimi yudumlardım. </p>
			<p>Ona ziyarete gitmemiz söz konusu olunca mideme bir düğüm atılmış gibi olurdu; bu düğüm ancak kapısı arkamızdan kapandığında ve gündelik hayhuyumuza gömüldüğümüz zaman çözülürdü. </p>
			<p>Letizia teyze bana karşı her zaman çok nazikti ama o nezaket, evine girdiğimde içimde büyüyen tuhaf kaygıyı yatıştırmaya yetmezdi. İçerideki havanın yoğunluğu bir başka türlüydü ve o teyze, bir manastır başrahibesinin otoriter ciddiyetine sahipti. Orası bir evden çok tapınaktı; ancak hangi ayin kutlanıyordu, onu da anlamıyordum. Mısır’dan Çıkış gecesinde olduğu gibi Melek’in çoktan geçtiğini, kuzunun kanıyla kapımın sövesine değil de benim alnıma işaret bırakmış olduğunu henüz bilmiyordum. </p>
		</div>
  </body>
</html>