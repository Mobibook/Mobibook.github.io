<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>14</h1>
			<p>Gerçekliği inceleme yolunda ilerlerken sekiz yaşlarımda bende önemli bir değişim oldu. O âna dek deneyimlediklerim sonucunda hayatın bir kaos olduğunu, keyfiyete göre aktığını anlamıştım. Ne bir anlam vardı, ne de günleri birbirine bağlayan kırmızı bir iplik. Sanat dünyası hiçbir destek sunmuyordu. Duygular dünyası ise devasa bir bataklıktan farklı değildi; insanları birbiri ardına yutuyor ve onları sonsuza dek yok ediyordu. </p>
			<p>Göklerde Oturan Kişi’ye gelince o da pek güven telkin etmiyordu. Biz insanlara verdiği çılgın buyruklar dışında –hiç birini unutmamıştım– şehirde ileri geri yürürken aklımı kurcalayan bir başka sorunla yüzleşmiştim. </p>
			<p>Büyükbabamlara giderken kocaman ve harika mavi kubbeleri olan büyük bir kilisenin önünden geçiyorduk. Ön cephesinde yer alan ve altın varaklı mozaiklerle resmedilmiş melek, bir elinde kılıç, öteki elinde de terazi tutuyordu. </p>
			<p>Bunun Sırp-Ortodoks kilisesi olduğu söylenmişti bana. </p>
			<p>Büyükbabamların penceresinden ise, bombeleri daha küçük olsa da başka mavi kubbeler görünüyordu. </p>
			<p>O da bir sinagogdu.</p>
			<p>Eve dönerken önünden geçtiğimiz, iki yanında iki çan kulesi olan beyaz bir yapı vardı; bir Noel tatilinde oradan, bir haçı izleyerek sıra halinde yürüyen insanlar çıkmıştı. Küçük kortej Audace Rıhtımı’na ulaştı ve rahip gibi görünen kişi sanki bir anda çıldırmış gibi haçı denize atıvermişti. Gençler hemen soyundu ve onu almak için pis kokan ve buz gibi soğuk suya atlayıverdiler. </p>
			<p>Bunun Rum-Ortodoks kilisesinin bir ayini olduğunu söylediler. </p>
			<p>İşte, çözmem gereken sorun o anda karşımda belirivermişti. </p>
			<p>Tek bir Tanrı mı vardı, yoksa pek çok mu?</p>
			<p>Pek çok tanrı varsa, gökleri nasıl paylaşıyorlardı? Yoksa orada da tel örgüler, Carso’daki gibi kimlik göstermemiz gereken sınırlar mı vardı? Benim ailemde üç farklı din bir aradaydı: Yahudi, Katolik ve Ortodoks. Hepimizin Cennet’te bir araya gelmemiz mümkün olacak mıydı? Yoksa ağdaki ya da duvardaki bir delikten yararlanarak uzaktan birbirimize el sallamak zorunda mı kalacaktık? </p>
			<p>Bu arada Teslis konusundaki sorunumla yeniden yüzleşmek zorunda kaldım. Onlar üç kişiyse yönetim hangisindeydi? Sırayla mı yönetiyorlardı yoksa her biri tek bir konuyla mı ilgileniyordu? Kendi müritlerinin bulunduğu alanı yönetmeleri bana mantıklı geliyordu. Her birinin kendi kuralları ve yasakları vardı. </p>
			<p>Peki o halde doğayı kim idare ediyordu?</p>
			<p>Güneş her sabah doğuyor, her akşam batıyor ve dünyanın öteki tarafından doğuyordu. Mevsimler şaşırmadan birbirini izliyor, bitkiler ve hayvanlar bu değişime mutlak doğallıkla uyum sağlıyorlardı. </p>
			<p>Böyle bir bütünlüğü kim yönetiyordu? </p>
			<p>Kendimi ne kadar sorgularsam sorgulayayım Tanrı’nın mutlak kudreti ve gerçek varlığı hakkında hiçbir yanıt bulamıyordum.</p>
		<div class="margin-top html5_section">
			<p>Düşüncelerimi daimi olarak yukarıya yönelik tuttuğum onca yıldan sonra, ansızın yön değiştirdim ve gözlerimi yere diktim. Mademki yukarıyı pek anlayamıyordum belki yerde olup bitenleri anlayabilirdim. İnsanları değil, o konu mayınlı bir alan olduğundan ve bir süredir oradan da çekildiğim için şimdi gerçek şeyleri inceliyordum. </p>
			<p>Taşları, tohumları, çiçekleri...</p>
			<p>Kendimi bildim bileli asfaltın içinden çıkan otlar beni büyülerdi; bunlar ya Gianna’nın bize madalya ya da kolye yaptığı yapışkanotları olurdu ya da o gri asfaltın arasından güneş gibi doğan karahindibalar. Kaldırım sertti, çiçeklerin sapları incecikti ama o yeşil ve narin, koptu kopacak saplar mücadelelerini kazanmış, bir gedik açarak ışığa uzanmışlardı. Demek ki aşağıda, araştırmaya değecek ilginçlikte bir şeyler vardı. Dış görünüş henüz adını bilmediğim bir şey tarafından alt edilebilirdi. </p>
			<p>Ad!</p>
			<p>İşte o günlerin üzerinde asılı duran büyük sorum buydu. Ansızın adını bilmediğim pek çok şey olduğunu fark ettim. “Şu minik kuşlara bak!” diyorlardı bana ama o kadar çok kuş vardı ki; kimi kahverengi, kimi gri, kimi ağırlıklı olarak sarıydı ve hepsi birbirinden ciddi biçimde farklı kuşlardı. Aynı şey otlar için de geçerliydi; her biri ötekinden değişikti ama tek bir adla sıradanlaştırılıyorlardı. </p>
			<p>İşte o zaman bakışlarıma takılan her şeyin, bir ad taşıma onuruna sahip olması gerektiğini düşündüm. </p>
			<p>Yedi yaşımda Almanca öğrenmeye başladığımda ad konusunda kendimi epey sorgulamıştım. Anneannemin, gacırtılı gucurtulu, adeta hortlaklı kocaman bir evde oturan yaşlı arkadaşına derse gidiyordum. Orada loş bir ortamda, sevimsiz bir masanın ucuna yerleşip, Birinci Dünya Savaşı’ndan hemen sonra basılmış gibi görünen kitap eşliğinde o çok sert hanımla bir saat geçiriyordum. </p>
			<p>O dönemde ileri öğrenim yöntemleri olmadığından her şey ezberleniyordu. <em>Der Ball, der Hund, die Kuh, die Mutter, der Bruder, das Kind. </em>Eve döndüğümde bu adlar beynimin içinde dönüp durmayı sürdürüyordu. </p>
			<p>Almanca dışında kulaklarım Fransızcaya da aşinaydı; çünkü anneannemin annesi Marsilya doğumluydu ve özellikle biz çocukların ve hizmetçilerin anlamaması gereken şeyler konuşurken hep İtalyanca ile Fransızcayı harmanlardı. Annem ve anneannem de bizi konuşmalardan uzak tutmak gerektiğinde bu yönteme başvururlardı. </p>
			<p>Bir gün okuldan döndüm, masanın altına yattım ve düşünmeye başladım: Benim bu üzerimdeki nedir?</p>
			<p>Bir masa mı, <em>das Tisch mi yoksa la table</em> mı?</p>
			<p>Nesneyi oluşturan ad mıdır, yoksa adı mı nesne oluşturur?</p>
			<p>Masayı yapan tahta mıdır, dört bacağı mıdır, üzeri midir, yoksa adı mıdır?</p>
			<p>Ya aynı adı bir başka dilde, bir başka sesle söylersem onun doğası değişir mi, aynı mı kalır?</p>
			<p>Peki ya bir şeyin adı yoksa?</p>
			<p>Ve nihayet, nesnelerin adlarına kim karar verir? Bebeklerin adlarını anne ve babaları koyar ama var olan ve ana babası olmayanlar nasıl adlandırılır?</p>
			<p>Soru işareti olarak ad zaten birincil düşüncemdi ama şimdi yeni bir döneme girmiştim. Bu bilmekle ilgili bir keşif dönemiydi; çünkü o noktada artık her şeyin adını öğrenmek istiyordum. Dünya anlam yoksunluğundan kıvranırken, bataklığın pis suyunda boğulmadan ilerlemenin tek bir yolu vardı. </p>
			<p>Düzen yolu. </p>
			<p>Nesneleri adlandırmak, onlara bir yazgı yüklemek anlamına geliyordu ve bu da bir biçimde çevredeki kaosa destek olmaya götürüyordu. </p>
			<p>Doğal bilimlere karşı duyduğum –ve hâlâ aynen süren– tutkum işte o anda başladı. Bakışlarımı yere çevirmem ilk iş olarak taşları keşfetmeme yol açtı. Altımızda yanan ateş topunun dış yüzeyini onlar oluşturuyordu; ayaklarımızı yakmadan yürüyebiliyorsak, bunu o taşlara borçluyduk. </p>
			<p>Ne var ki pazar gezmelerimizde tek görebildiğim Carso bölgesine özgü kireçtaşının inatçı donukluğu ya da körfezin minik kumsallarını örten, dalgaların aşındırdığı, cam ve seramik karışımı çakıl taşlarıydı. Bir fuarda keşfettiğim ve mucizevî bir biçimde bana alınan “Çocuklar İçin Bilim Ansiklopedisi” yardımıyla önümde kristallerin olağanüstü dünyası açılıverdi. Karşılaşmaya alıştığım tekdüze bozluk altında akla hayale sığmaz bir güzelliğin mücevherleri saklanıyordu demek ki. </p>
			<p>Ne var ki gözün görebildiği, güzelliğin sadece bir bölümüydü, estetik olanıydı. En gizli güzellik, bu yapıların var olmasına izin veren geometrik yasalardan oluşuyordu. Billurun eşbiçimli, altıgen, ortorombik, triklinik, monoklinik sistemleri bu maddenin benzersiz özelliklerini oluşturuyorlardı. Ve kitabın açıkladığına göre sadece bir müzede ya da kuyumcu vitrininde de rastlayabileceğimiz doğa harikaları değil bizi çevreleyen gerçekliğin büyük bölümü de bu ayrıcalığa sahipti. Sütümü içtiğim fincan, içine kattığım şeker de kristal sistemin bir parçasıydı; onlar da elektriksel güç sayesinde bir arada tutulan düzenli atom oluşumlarıydı. </p>
			<p>Kaos görünüşü ardında demek ki her şey, fiziğin ve kimyanın şaşmaz yasalarınca düzenlenmişti. Gözle görünmeseler de bir düzen ve mükemmellik işareti olan bu yasalar, benim için son derece güven vericiydi ve bu düzen ve mükemmellik sayesinde ortaya çıkan güzellik ve uyumu hiçbir Optik Sanatçı asla yaratamazdı. </p>
		</div>
		</div>
  </body>
</html>