<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>16</h1>
			<p>Bir süre önce, Trieste’de kaldığım bir gün, Ermeni kilisesini aramaya çıktım. Aklım teoloji öğretileriyle karıştırılmadan, yani sekiz yaşımdan önce, bazı pazar günleri Elsa ninemle bu kiliseye giderdim. Oraya varmak için ucunda uzaktan denizin göründüğü bir yokuştan indiğimiz ve kilisenin yanında Ermenilerin oturduğu çok büyük bir apartman olduğu kalmış aklımda. Ninemin, kiliseden hemen önce önünden geçtiğimiz ve loş bir bahçeyle çevrili villanın, Slataper’in evi olduğunu söyleyişini anımsıyorum. </p>
			<p>Böylece, boranın şiddetle estiği günlerin birinde o sessiz sokaklarda dolaşa dolaşa sonunda kendimi çocukluğumun ilk kilisesinin önünde buldum. Hatırladığımdan çok daha küçüktü ve perişan bir haldeydi. Öndeki minik bahçeye açılan küçük demir kapı kapalıydı, bakımsız kalmış ve yabani otlarla sarılmış çiçek tarhlarının üzeri boranın getirip fırlattığı plastik torbalar, kola kutuları, boş kek paketleriyle örtülüydü. </p>
			<p>Rüzgârın hırsından korunmak isteyen birkaç yoluk ve uyuz kedi de duvar dibine sığınmış uyuyordu.</p>
			<p>Ayinler de bir süredir terk edilmiş görünüyordu; Almanca konuşan Katolik cemaati işaret eden tabelanın da gerçeklikle bir ilgisi yok gibiydi. Elli yıl öncesinin görüntüsünü, şimdi karşımda bulunan manzaraya bağlayan tek unsur, kedi çişi kokusuydu. </p>
			<p>Koku!</p>
			<p>Yaradılıştan araştırmaya olan yatkınlığım yüzünden mi yoksa kocaman burnum sayesinde mi bilmem ama ezelden beri kokular, belleğimin temel dayanak noktasını oluşturmuştur. Gerçek kokularla –kirlilik– ve sentetik kokuları –doğal ekşiliği gizlemeye yarayan deodoranlar– eşit olarak paylaşmış olan zamanımızda koku duyumuzun rehberlik rolünü hayal etmemiz giderek zorlaşıyor. </p>
			<p>Oysa gerçekten öyledir. </p>
			<p>Göçmen kuşlar, gagalarına sırlanmış manyetit sayesinde güneşi ve yıldızları izleyerek binlerce kilometre yol alır, hedefledikleri erime varıncaya dek onlara yol gösteren gözleri değil koku duyularıdır. Yumurtalarını kırarak bu dünyaya geldikleri anda onları karşılayan kokular bütün kış boyunca belleklerinde saklanmıştır. Bu değerli kokular sayesinde doğmuş oldukları aynı yuvayı, aynı parkı, aynı ağacı bulabilirler. </p>
			<p>Kırlangıçların hep doğdukları yere dönmeleri gibi, ben de gündelik gerçekliğin içinde, değişik bir şeylerin gizlendiğini ilk kez algıladığım o yere; çok uzun yıllar önce Almanca konuşan Katolik cemaatini çatısı altında toplayan Ermeni kilisesine dönmüştüm.</p>
			<p>Çiş, küf, nem kokusu. </p>
			<p>Kış, soğuk ve ısıtılmamışlık kokusu. Çevremde tanımadığım pek çok kişi olurdu. Anneannem yanında ya boya kitabımı ya da karıştırabileceğim dergimi getirirdi; küçük kızın hiçbir şey anlamayacağı ayinde sıkılacağını tahmin ederdi. </p>
			<p>Ben diz taburesine oturur, sessizce ve kimseyi rahatsız etmeden vakit geçirirdim. Çizgi romanlarım, sunak masasında olup bitenlerden daha çok ilgimi çekerdi. </p>
			<p>Buna rağmen okumaya ara verdiğim bir an hep olurdu. Bu, çevreme mutlak denebilecek bir sessizliğin indiği andı. </p>
			<p>Ne öksürük ne sandalye gıcırtısı duyulurdu. Her şey dururdu. Ve beklenti yüklü bu sessizlikte ansızın gümüş bir çıngırak üç kez çalardı. </p>
			<p><em>Çling çling çling!</em></p>
			<p><em>Çling çling çling!</em></p>
			<p><em>Çling çling çling!</em> </p>
		<div class="margin-top html5_section">
			<p>Bu ses –<em>yakarışın tecelliyatı</em>– benim belleğimde Budist aydınlanmanın gongu gibi varlığını sürdürüyor.</p>
			<p><em>Çling! </em>Gerçeğin kabuğu sert ve mattır.</p>
			<p><em>Çling! </em>Ama bu sadece bir görünüştür. </p>
			<p><em>Çling! </em>Aslında içinde gizlenmiş bir esrar vardır! </p>
		</div>
		<div class="margin-top html5_section">
			<p>Sonradan Hıristiyanlığın kucağına sığınan pek çok Kudüs kızı gibi anneannem de ilköğretimini Notre-Dame de Sion rahibelerinin okulunda almış. Ama on yaşındayken Birinci Dünya Savaşı’yla birlikte ailesiyle Floransa’ya taşınmış ve orada Boboli Bahçeleri’ne yakın, güzel bir villada bulunan özel İngiliz okuluna verilmiş. Anneannem, okulu işleten iki genç hanımı şöyle anlatırdı: “Çok yakın arkadaş olmalıydılar çünkü onları hep salonun divanında kucak kucağa görürdüm.” </p>
			<p>Trieste’ye dönünce düz liseye yazılan ve iftiharla mezun olan ilk kızlardan biri olmuş. Notre-Dame de Sion dönemi, yüreğinde derin bir utanç izi olarak hep kalmış. <em>Yüreğinin Götürdüğü Yere Git </em>kitabımda anlattığım uçurumdan düşen minik kuzular öyküsü, onun eğitim sürecinden bir izdir. Özgür ve bağımsız bir ruh olduğu için o sınıflarda egemen olan yobaz ve cezaya dayanan ahlak iklimine çok zor katlanıyordu. </p>
			<p>Daha birkaç gün önce yaşlı kuzinlerimden biri olan Nadia Blitznakoff –Olga Moravia’nın torunları fotoğrafından, hayatta kalabilen iki kızdan biri– bana o okulda okuduğunu ama Ortodoks olduğu ve din derslerinden muaf tutulduğu için ruh sağlığını koruyabildiğini anlatıyordu. </p>
			<p>Genç bir rahibe, ona zaman geçirtmek için onu kulenin tepesine götürüyor ve orada tatlı bir dille inancın ve yüreğin ufkundan söz ediyormuş. </p>
			<p>“O konuşmalar için hep Tanrıya şükrettim,” dedi bir keresinde bana tam telefonu kapatacağımız sırada “eğer o derslere katılmak zorunda kalsaydım kesinlikle tanrıtanımaz olurdum.” </p>
			<p>Anneannem ne oldu bilmem ama dinî öğretilere düşkün olmadığı kesindi. Bunun çok da net bir gerekçesi vardı: okulda en fazla tanık olduğu şey ikiyüzlülüktü. İkiyüzlülük, gerçeği arayan kişinin yüzüne atılabilecek zehirlerin en korkuncudur. </p>
		</div>
		<div class="margin-top html5_section">
			<p>Gencecik bir anneden, tek bir kuşakta etkileyici boyutlarda sosyal sınıf atlayan –Marsilya’da yoksul bir bakkalken bütün dünyaya yayılmış bir sanayi imparatorluğu kurmuştu– bir ailenin içine doğan anneannem, benzeri bir durumun bütün kararsızlığını ve kırılganlığını yüklenmişti. Büyük ninemi ve on yedi yaşındayken doğurduğu kızını, yani anneannemi düşündüğümde XIX. yüzyılı XX. yüzyıldan ayıran o çok büyük uçurumu net bir biçimde görebiliyorum. </p>
			<p>Büyük ninem Dora’nın hayatında her şey yerli yerinde olmalıydı ve öyleydi. Kısa boylu ve tıknaz bedeni, güzel Sefarad yüzü, kara, yuvarlak ve iri gözleri, hayatı boyunca şan çalışmış birine özgü güçlü ve etkileyici sesiyle odalarda dolaşmasını görür gibi oluyorum. Kızıyla aynı apartmanda, altlı üstlü otururlardı; evinin linolyumla kaplı zemini pırıl pırıl parlardı; eve sinmiş olan leziz yemek, balmumu, naftalin ve naneşekeri kokusu bende belli bir ürküntü yaratırdı. </p>
			<p>O evin benim için en çekici yanı piyanoydu. Büyük ninem başka odaya geçer geçmez kapağını kaldırır, uzun yeşil örtüyü çeker, çalmaya başlardım. Belirlenmiş bir parça değildi elbette çaldığım; sadece içimden geçendi: İnce seslerde yağmurun gümüşi sesini arardım; kalın seslerde ise Mariana Çukuru’nun kuvvetli çekim gücünü. Ortada, elimin tam altındaki tuşlar ise gündelik düşüncelerimin çılgın çoksesliliğinin dışavurumuydu. Dora nine bu doğaçlama konçertonun notalarını duyar duymaz bir kartal gibi küçük odaya dalar, beni dönen tabureden indirir, yeşil örtüyü tuşların üzerine serer, kapağı indirir ve arzularımın nesnesini anahtarla kilitlerdi. </p>
			<p>Piyano çalmayı ne çok isterdim!</p>
			<p>Sürekli bir çalışma, zihnime ne kadar iyi gelirdi, kaosu güzelliğe dönüştürürdü, armoniyi tanımak ve ona egemen olabilmek bana nasıl huzur verebilirdi! Oysa izini sürebildiğim tek partisyon, mutlak uyumsuzluktu. </p>
			<p>Müzik her zaman ailemin kültürel mirasının bir parçası olmuştu. Büyük ninem Dora şarkı söylerdi, büyük büyük büyükbabam Bepi yalnız başına ya da kardeşleriyle oluşturduğu kuartette keman çalmanın yanı sıra Konserler Derneği’nin yöneticiliğini yapardı ve bu nedenle dönemin bütün iyi müzisyenleri, onların evinden geçerdi. Büyük ninemin erkek kardeşi Bruno bir dönem için başarılı bir müzik kariyeri sürdürmüştü, Ettore dayı kemanıyla üzerinde çalıştığı <em>chaconne</em><a class="si-noteref epub-type_noteref" href="#f13" id="ref_f13">13</a> için yıllarca odasına kapanmıştı. Elsa ninem de piyano çalardı ama kendi deyimiyle çamaşırlarını Arno Nehri’nde çalkalamış biri olarak kısa sürede bıkmış ve böylece ailenin müzisyen zinciri kırılmıştı. </p>
			<p>Aslında bu müzik mirasının yıkılmasının nedeni onun bıkkınlığı değil, 20 Şubat 1945 günü, o zamana dek ailece yaşadıkları villanın bir bombayla yerle bir olmasıydı. Kuyruklu piyano alev almış, notalar yanmış, kemanlar, viyolalar, viyolonseller birer ateş topuna dönüşmüştü; bütün kitaplar, tablolar, mobilyalar, iki kuşaktan beri o beyaz villada yaşamış her bireyin gerçekliğini oluşturan her ne varsa hepsi kül olmuştu. </p>
			<p>O dehşetli patlamadan, alevlerden kurtulan tek şey bir kutu yumurtaydı: Çiğ yumurtalar katılaşmıştı.</p>
			<p>Bomba, ailemin maddi belleğinin yanı sıra, zorunlu  olarak sürdürdükleri o seksen yıllık ortak yaşam boyunca oluşmuş insan ilişkilerinin bütüncüllüğünü de yok etti. </p>
			<p>Fabrika ve villa, çocukluk hikâyelerimin arasında gizemle süzülen kavramlar oldu. Ailemin El Dorado’su hepsini bolluğa ve mutluluğa kavuşturmuş ama sonra habis bir kaderle yok olmuştu; içinde oturanlar da şehrin dört bir yanındaki mütevazı dairelere sığınmak zorunda kalmışlardı. </p>
			<p>Annem, hayatı boyunca villada geçirdiği çocukluğun özlem yüklü anılarıyla yaşadı. Anneannem ise onun tam tersine bu bombayı göklerin bir armağanı olarak kabul ediyordu; çünkü o çok geniş ve çok renkli ailesinin boyunduruğu altında sürdürdüğü zorunlu ortak yaşamdan kurtulmuştu. Akrabalarla birlikte yaşamanın şeytani bir girişim olduğunu ve insanın bütün gücüyle buna karşı koyması gerektiğini düşünürdü. </p>
			<p>Annesi, Dora ninem ise sıradan bir apartmanın dördüncü katında, hiçbir şey olmamış gibi hayatını sürdürüyordu. Kendinden ve dünyasının değerlerinden son derece emin olduğundan, sofraya oturduğunda gümüş çanıyla hizmetçisini çağırırdı; o ufak yemek odasının dışında sayısız oda varmış, dışarıda bahçıvanlar beklermiş, ahırdaki soylu atların çekeceği güzel araba hazırlanmalıymış, arabacısı onu şehirde gezdirmek için elinde kamçısı kapıda beklermiş gibi yaşardı. </p>
			<p>Bombalar, Dora ninemin kendine güvenini sarsamamıştı; kızı ise çocukluğundan beri yüklendiği huzursuzluğu bu patlamayla daha da fazla sahiplenmişti. </p>
			<p>Dora ninem için varsıllığın ayrıcalıklarından şüphe duymak mümkün değildi ve yerindeydi. Oysa Elsa için bunlar mümkün olduğunca çabuk kurtulunması gereken ıvır zıvırdı. Büyükbabamla yaptığı evlilik, yüzeysellik ve riyayla derinlemesine kirlenmiş olarak algıladığı gerçekliğin karşısında sergilediği şanlı bir isyandan başka bir şey değildi. </p>
			<p>Düğün ne yazık ki onun huzursuzluğunu dindiremedi ve farklı bir kafeste tutsak olduğunu anladı. Hiçlikten çıkıp gelen bu adamla evlenerek ailesince aforoz edilen ve sefalete düşmek konusunda gözdağı verilen Elsa, kocasının becerisi sayesinde –bereket ağacına inananlardandı– kentsoylu ve rahat bir hayat sürdü; ama o, bu koşullara rağmen içindeki sıkıntıdan kurtulamadı. Bu sıkıntı yüzünden bencillik, zorbalık, kibir gibi en olumsuz özelliklerini gözler önüne serer oldu. Çevresinde, altında bir boşluk olduğunu hissediyordu ama bu boşluğu adlandıramıyordu. O odadan çıkan kulakları sağır edici sessizliği dinlememek için günlerini birbirinin aynı ve gereksiz gürültülerle dolduruyordu.</p>
			<p>Sonra ellili yaşlarına doğru ansızın zihninde ve yüreğinde bir kapı açılıverdi. Neyse ki Sion rahibeleri artık çok uzaktaydılar. Hıristiyanlığın şantajları, dar görüşlülüğü, sofu bayağılıkları belleğinde solup gitmişti. </p>
			<p>Auschwitz’ten canını kurtarabilmiş olan bir çocukluk arkadaşıyla karşılaştı. Görüşmeye, uzun öğleden sonralarını birlikte geçirmeye başladılar. “Başlangıçta,” diye anlatıyordu anneannem, “onu oyalamak için gidiyordum. Yaşadığı onca şeyden sonra buna gereksinmesi olduğunu sanıyordum. Ancak zamanla anladım ki, o bana değil, ben ona gereksinme duyuyormuşum. Zaman içinde onun saf bir ışık olduğunu, onun ışığının bugüne kadar tanıdığımdan çok daha farklı parladığını ve bana da değmeye başladığını fark ettim. Her şeyi görmüş olan sevginin ışığıydı o. Her şeyi içinde barındıran sevginin ışığı.”</p>
			<p>Huzursuzluk böylece son durağa vardı ve gerçek yüzünü gösterdi. Gerçekliğe duyulan susuzluk. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f13"><a class="si-backref" href="#ref_f13">13</a>. XVII. yüzyılda İspanya’da ortaya çıkan kıvrak dans ve bu dansa eşlik eden müzik. (Y.N.)</div>
  </div>
  </body>
</html>