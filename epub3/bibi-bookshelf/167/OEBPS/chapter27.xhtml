<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>27</h1>
			<p>Trieste’ye bir biçimde dönmüş olmak, köklerime dönmek anlamına geliyordu. Rüzgârın esişini özlemiştim; Carso’nun yokluğunun yarattığı boşluğu başka hiçbir şey dolduramamıştı. </p>
			<p>O sarplıkta, o kireçtaşlarının çetin beyazlığında Friuli ovasını çevreleyen tatlı Moren Tepeleri’nde olmadığı biçimde kendimi bulmuştum. Carso’da uçurumlar, gizli şeyler, zorluklar, çileler vardı; oradaki her şey, “bir şeye rağmen” yetişirdi. Yele rağmen, kısıtlı toprak yüzeye rağmen, susuzluğa rağmen...</p>
			<p>Carso Yaylası’nda hayat, bir “karşı” hayattı. Orada yüksek ağaçlar değil sadece kökleri çengelli çalılıklar yetişirdi. Hayat, var olabilmek için inatçılığını kabul ettirebilmek demekti. </p>
			<p>Kendimi bu koşullarla özdeşleştirmemem mümkün müydü?</p>
			<p>Bunun ötesinde Carso, o dönemde bölünmüş bir topraktı da. Bir zamanlar adı Yugoslavya olan ülkeyle sınır, benim yaşadığım yerden birkaç kilometre ötedeydi ve İtalya’yı örneğin Fransa’dan ayırana hiç benzemeyen bir sınırdı bu. Orada Batı sona eriyor, Doğu başlıyordu; Batı, özgür dünya anlamına gelirken, Doğu deyince özgürce yaşamaya izin vermeyen bütün o komünist ülkeler anlaşılıyordu. </p>
			<p>O dönemde –Osimo Antlaşması henüz imzalanmamıştı– yayla A ve B bölgelerine ayrılmıştı ve orada yaşayan bizler, büyük sınırlardan geçmeye gerek duymadan ileri– geri hareket edebilmek için <em>propusnica </em>diye bilinen bir geçiş belgesine sahip olmak zorundaydık. Ben küçükken anneannemle alışveriş etmek için sık sık B bölgesine geçerdik; orası daha ucuz ama aynı zamanda daha yoksul ve daha gri bir yerdi. </p>
		<div class="margin-top html5_section">
			<p>Yaşıtlarımın düşüncelerini değiştiren ideoloji sirenlerinin kulaklarımı sağır etmesine izin vermediysem komünizmin bir hayal değil, bunaltıcı bir gerçeklik olduğu ülkelerle erken ve gerçekçi bir ilişki kurmuş olmamın da etkisi vardır. Çocukluğumuzun bütün pikniklerine ve gezilerine, tatbikatlar, yanlış bir adım attığımız anda sırtımıza dayanması muhtemel mitralyözler ve tüfekler, gerçek kaya değil topların saklandığı yerlerin ağzını kapatan kamuflajlar olduğunu bildiğimiz kayalar, gezinti yapanlara değil gece gündüz sınırı geçmeye çalışanları arayan nöbetçilere ait köpek havlamaları damgasını vurmuştu. Sınırı geçenler ya bizim gibi piknikçiler ya da ciddi anlamda kararlı kaçaklardı. İnsanlar, Batı’da bizi hayalini kurmamız için kışkırttıkları o dünyadan kaçmaya çalışıyordu. </p>
			<p>Şiddetle kaygı kaynağı olmasının yanı sıra o zalim sınırın yayla boyunca şurasına burasına dağılmış derin çukurlar vardı ve bunlar, üzerinde bir haç bulunan taş şeritle mühürlenmişti. En iri ve kokulu siklamenleri toplamak için gittiğimiz bölgede bunların biri bulunuyordu.</p>
			<p>Günün birinde mermerin serinliğine oturmuş, elimde çiçek demetim, bacaklarımı sallandırırken anneanneme, “Bunun içinde ne var?” diye sormuştum. </p>
			<p>“Ölüler,” dedi bana. “Bunun içinde çok ölü var.”</p>
			<p>Her zamanki, tekdüze yanıt. Anneannem o gün İkinci Dünya Savaşı’yla ilgili olaylar konusunda açıklamalara girişmedi ama “Resimli Tarih” dergisinin doymak bilmeyen okuru ağabeyim, bu konuda beni bilgilendirdi. </p>
			<p>Bana, tutsakları ikişerli olarak birbirlerine bağladıklarını, kurşundan tasarruf etmek için sadece birine ateş ettiklerini, canlıların ölüyle birlikte çukura yuvarlandığını, günlerce öteki bedenlerin altında ezilerek can çekiştikten sonra öldüklerini anlattı. </p>
			<p>Ciddi duyarlılığımın elbette ihtiyaç duymadığı bu ayrıntının yanı sıra ağabeyim, beni Nazizmin gizemleri üzerine de bilgilendirmeyi görev edindi. Berlin <em>bunker</em>’leri<a class="si-noteref epub-type_noteref" href="#f24" id="ref_f24">24</a> onun takıntılarından biriydi. Beni inandırmak için sürekli, “Hitler’in gerçekten orada ölmüş olduğuna ilişkin hiçbir kanıt yok,” derdi. “Ne bedeni ne de kafatası bulundu!” Aslında siyanürle zehirlenmiş numarası yapmıştı ona göre. Ağabeyime bakacak olursak, Nazi diktatör, tedbirli bir kişi olarak Atlas Okyanusu’nun altından tüneller kazdırmıştı ve oradan güvendiği kişilerle birlikte Güney Amerika’ya geçmişti. And Dağlarında huzur içinde yaşıyordu ve yakında aynı tünelleri ters yönde kat ederek yeni bir orduyla rögar kapaklarından çıkacak ve Avrupa’yı ele geçirecekti. Onun bu anlatışıyla Nazi askerlerini büyük sıçanlar olarak hayal ediyordum; kara ve hassas burunlarıyla klozetin içinden çıkarak “<em>Snıff, snıff, snıff, burada Yahudi kokusu alıyorum,”</em> diyeceklerini sanıyordum. </p>
			<p>Letizia teyzeyi ve onun İkinci Dünya Savaşı konusundaki anlatısını da unutamam. Veneto bölgesinde, ailecek gizlendikleri kır evinin kapısı, öfkeli Alman asker mangası tarafından çalınmış. Ne yapmalı? Nihayet o kraliçe edasıyla açmış kapıyı; teyzem ve askerler uzun uzun birbirlerini süzmüşler. “Buyurun?” “<em>Haben sie Salami?</em>”<a class="si-noteref epub-type_noteref" href="#f25" id="ref_f25">25</a> Görünmeyen ama derin bir soluk almış. “<em>Salami? Aber natürlich!</em>”<a class="si-noteref epub-type_noteref" href="#f26" id="ref_f26">26</a></p>
			<p>Askerler oradan bereket ağacı gibi üzerlerinden sosisler sarkarak uzaklaşmış olmalılar. Sosis kangallarını omuzlarına asan kadının simasının güzel Ortadoğulu çizgilerini fark edemeyecek kadar aç ve yorgun olmalıydılar. Letizia teyzenin bunu anlatırken attığı kahkaha hâlâ aklımdadır: “Salam mı? Tabii ki! Jambon, sucuk, domuz paçası hepsi var...”</p>
			<p>Ama sıçanları kandırmak mümkün olmayacaktı! Onlar, bu aşağılık halka ait ortalıkta bulunan en minik molekülün bile kokusunu algılamak üzere eğitilmişlerdi. Demek ki klozetin kapağını akşamları hatta daha iyisi –<em>Tek Ses İçin </em>kitabının kahramanı gibi– gündüzleri de üzerine bir ağırlık koyarak kapatmak gerekecekti. </p>
		</div>
		<div class="margin-top html5_section">
			<p>O aylarda Carso Yaylası’nda dolaşırken Tarih’in çocukluk yıllarım boyunca ruhumda biriktirdiği bütün kaygılar, düşünceler su yüzüne çıktı; günlerin içinde tuzak kurmuş sonun kaygısı, olayları değiştirememenin kaygısı; bütün yaratılmışlar arasında kana en fazla susamış olan insan türüne ait olmanın kaygısıydı bunlar. </p>
			<p>Marche bölgesinin, Agro Pontino’nun ya da Capri adasının tatlı tepeleri arasında büyüseydim hayata ait duygum kesinlikle bambaşka olacaktı. Oysa ben bu somurtkan çalılıklar, kurbanlık insana susamış kayalıklar arasına asılı kalmıştım. Saatler boyunca sarımsı çayırlar ve çalılar; yabani asmalar, denize uzanan beyaz kayalıklar arasında yürüyordum. Sabah çıkıyor, akşam dönüyordum, Tanımadığım dolambaçlı yol, çukur, yıkıntı kalmamıştı. Bir şeyin peşinde mi koşuyordum yoksa bir şeyden mi kaçıyordum, bunu bilmiyordum. Gene de ilerlemeyi sürdürüyor, ansızın karşıma çıkan bir çiçekle duygulanıyordum. Bir kızılkantaron, bir dağlalesi güzel olanı hatırlatıveriyordu. </p>
			<p>Rüzgârlı günlerde boranın özel bir şiddetle saldırdığı boğaza gidiyordum. Orada dikiliyor, esintinin yaylımını bekliyor ve onun esmesiyle kollarını açıyor, kendimi onun kucağına atıyordum. Düşmem gerekirdi ama rüzgâr benimle olduğundan havada asılı kalıyordum. </p>
		</div>
		<div class="margin-top html5_section">
			<p>Uğuldayan, uluyan, izin istemeden bedeninin dengesini derinlemesine değiştiren rüzgâr. Konumun en aşikâr hali. Bükülüyorsun, sendeliyorsun, çaresizce bir şeye tutunmaya çalışıyorsun. Bu dikeylik sersemliğinde başka sarsıntılar gizleniyor. Lenf, kan, kafatasını saran madde aralıksız akmaya başlıyor, düşünceler birbirine karışıyor, bağlantıları kopuyor, bu görünmez kamçı altında duygular bir anda değişiveriyor, öfkeli atlar gibi şaha kalkıyor.</p>
			<p>Çin tıbbına göre “rüzgâr” elementi çok dengesizdir; çünkü onunla gözenekler açılır ve sapık esintiler içe kadar nüfuz eder. Batı tıbbı da farklı sonuçlara varmamış olmalı ki pek çok ülkede, şiddetli rüzgâr olan bir günde işlenen suçlara hafifletici bakışla bakılır. </p>
			<p>Anneannemlerin evi, Adliye binasının tam karşısındaydı: Faşizm yıllarında inşa edilmiş devasa ve ürkütücü bir yapıydı. Boranın şiddetli estiği gecelerde küçük bir kalabalığın onun büyük kapısının önünde toplaştığını anımsarım. Birer birer gelir, gecenin büyük bölümünü o asık yüzlü binanın cephesine doğru kaldırdıkları yumruklarıyla haykırarak geçirirlerdi; ben de boranın kudretine karışan seslerinin ninnisinde uyurdum. Cephedeki dekoratif heykellerden biri, elinde terazi tutuyordu ve aşağıda toplaşmış insanların protestosu da onaydı. İnsan dünyasında gerçekten adalet var mıydı? Buna yanıt verebilmek için hayata ilişkin bir bilgi kırıntısı bile yeterdi. O terazi ikiyüzlü bir uydurmacaydı. Yeryüzü adaletinin insanlarla ilgisi son derece sınırlıydı; adalet sarayları, belgeler, avukatlar ve yargıçlar bu gerçeği örtbas etmek için sahnelenen basit bir farstan başka bir şey değildi. İşte orada toplaşan insanları gücendiren ve yaralayan buydu. </p>
			<p>Sözün özü rüzgâr tencerelerin kapaklarını açar, yapmacık olanı teşhir eder, zorunlu yollarında giden düşünceleri şaşırtır, yönelebilecekleri yeni yönleri görmelerini sağlar. </p>
			<p>Yıllar önce tanıştığım bir araştırmacı, rüzgârın James Joyce’un yazılarını olumsuz biçimde etkilemiş olabileceği kanısı üzerine incelemeler yapıyordu. Rüzgârın sözdizimin üzerindeki etkisini anlamak için Triestelileri dinlemek yeterli olur: Hepsi sanki soluklarının derinliklerinde bir bora yaylımı gizlenmiş gibi son derece hızlı konuşurlar.</p>
			<p>Sözün kısası rüzgâr her türlü istikrarsızlığı beraberinde getirir ve kendimizi başka dünyalara göstermemize izin veren de bu istikrarsızlıktır. </p>
		</div>
		<div class="margin-top html5_section">
			<p>Ergenlik çağımda arkadaşım Luisa sayesinde şiiri keşfetmeye başlamıştım. Bizi yakınlaştıran, aynı okula gitmiş olmamız değil –o düz lise okuyordu– kolayca ve gizemli biçimde başkalarından farklı kılan o ince tatminsizlik duygumuzdu; kişiler birbirlerini koklar ve benzeş olduklarını sezinlerler, bu benzerlik ansızın her türlü kan bağından daha sıkı biçimde birleştirir. Nihayetinde, temelde insanoğulları arasındaki farklılığın en belirgin nedenlerinden biri budur: görünmez olanın karşısında tedirginlik duyma yeteneği veya onu hiç görmemek. Bu iki koşul arasında yeğlenecek olan elbette ikincisidir çünkü dünyanın bu mutlu körlerce yönetildiği, dünyaya onların egemen olduğu aşikârdır. Gene de ilki olmazsa hepimizin hayatı olağanüstü biçimde yoksullaşırdı.</p>
			<p>Sanat ve bilimin birbirine meydan okuyuşu bu tedirginlikten kaynaklanır. Tedirginler fazla söze gerek duymadan birbirlerine bağlanıverirler.</p>
			<p>Luisa ve ben, şiire âşık olmuştuk. </p>
			<p>Her ikimiz de okulda ikinci dil olarak Fransızca aldığımızdan özellikle Fransız şairlerini okuyorduk ve ergenliğin abartılı heyecanıyla onların dizeleri üzerine saatlerce tartışıyorduk. Villon, Baudelaire ve Rimbaud en beğendiğimiz şairlerdi; çünkü onlarda o zamanki halimizle mükemmel örtüşen bir aşırılık bulurduk. Büyüyünce Paris’e taşınmayı hayal ediyorduk; Fransa’nın başkenti, bizim efsane kentimizdi; büyük bir olasılıkla bugünün çocukları da Harry Potter sayesinde Londra hayali kuruyorlardır. Orada bohem hayatın anaforunda yaşayacaktık: Büyük aşklar, alkol, arada sırada biraz afyon ve gündeliğin sıradanlığından kesinlikle uzak bir hayat umuyorduk. </p>
			<p>Birlikte ne güzel günler geçirmiştik! Bizim için her şey fazla küçük, fazla sefildi. Luisa tepede, küçük ve şirin bir kasabada, üstgeçit yanında kalma şanssızlığına uğramış bir evde yaşıyordu. Sık sık onu görmeye giderdim ve orada bu ağır boz bulanıklıktan kaçmayı başardığımız an önümüzde uzanacak harika hayat üzerine hayaller kurardık. </p>
			<p>Luisa bir şekilde bu konuya sadık kaldı ve gerçek bir şairle evlendi; ölüm onları ayırıncaya dek kocasıyla mutlu bir yaşantı sürdüler. </p>
			<p>Şiirler okuduğumuz doğru ama yazıp yazmadığımızı hiç anımsamıyorum. O dizeler beni güçleriyle, sözcüklerinden sızan yıkıcı kuvvetleriyle heyecanlandırıyordu; ama gerçeği söylemem gerekirse içsel yankıları oldukça sönüktü. Rus şiiri bu konuda daha tatminkâr olsa da, zihnimin ve yüreğimin açılmasını sağlayan Alman şiiri oldu.</p>
			<p>Özellikle de Rilke’yle gerçekleşti bu. Carso Yaylası’nda yürürken günün birinde beyaz Duino falezlerine ulaştım ve <em>Duino Ağıtları</em>’nın rastgele bir sayfasını açtım. Şu satırları:</p>
			<blockquote>
				<div>
				<span>Kimdir bizi böyle tersine çeviren</span>
				<span>Her ne yapsak yolumuza çıkan birini andırırız?</span>
				<span>Görünce son tepeden bir daha vadisini</span>
				<span>Nasıl döner, duraklar, oyalanırsa – </span>
				<span>Öyle yaşıyoruz işte</span>
				<span>vedalaşıyoruz daima.<a class="si-noteref epub-type_noteref" href="#f27" id="ref_f27">27</a></span>
			</div>
			</blockquote>
			<p>Okuduğumda, ansızın iliklerimde ve larva formunda, bir yerlerde benimle sözcükler arasında bir kader belirlenmiş olduğunu anladım. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f24"><a class="si-backref" href="#ref_f24">24</a>. (Alm.) Sığınak. (Y.N.)</div>
	<div class="si-footnote html5_aside epub-type_footnote" id="f25"><a class="si-backref" href="#ref_f25">25</a>. (Alm.) Salam var mı? (Y.N.)</div>
	<div class="si-footnote html5_aside epub-type_footnote" id="f26"><a class="si-backref" href="#ref_f26">26</a>. (Alm.) Salam? Tabii ki. (Y.N.)</div>
	<div class="si-footnote html5_aside epub-type_footnote" id="f27"><a class="si-backref" href="#ref_f27">27</a>. Rainer Maria Rilke, <em>Duino Ağıtları</em>, “8. Ağıt”, çev. Nazan Tüysüzoğlu, Notos Kitap Yayınevi, 2013. (Ç.N.)</div>
  </div>
  </body>
</html>