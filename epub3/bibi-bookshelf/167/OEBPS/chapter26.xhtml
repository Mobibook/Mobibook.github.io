<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>26</h1>
			<p>Bu yürekler acısı olayların yaşandığı süreç içerisinde asla, tek bir an için bile sanatın bir şekilde benimle ilgisi olabileceği aklımın ucundan bile geçmedi. </p>
			<p>Derslerimdeki başarısızlığım, en basit şeyleri bile anlamayı becerememem yüzünden aptal damgasını yemiştim. Günlerimin geri kalanını Viyana Akıl Hastanesi Steinhof –ya da o dönemde Trieste’ye gelmiş olan Doktor Basaglia ile– geçirmenin dışında hayatta beni ne bekliyor olabilirdi? </p>
			<p>Bu arada yetişkin olarak artık bir karar vermem gerekiyordu. Canıgönülden yapmak isteyeceğim iş, orman bekçiliği olabilirdi: Günlerce yaya ya da at sırtında ormanlarda dolaştığımı, insanlardan uzak olmanın tadını çıkardığımı düşünüyordum. Ama o dönemde bu göreve kadınları almıyorlardı. Deniz seyahatleri de ilgimi çekiyordu. Gemiler ve dalgalar ailemin DNA’sında vardı ama orada da bir kıza uygun iş yoktu. </p>
			<p>Zar zor bitirmekte olduğum lisenin son yılında, ortaokuldan tanıdığım bir arkadaşım beni Rus şiiri dünyasıyla tanıştırdı. O dizeleri okurken Slav genlerimden miras kalan uzak teller titreşmeye başladı. </p>
			<p>Bunun üzerine başkalarına da inanılır bir ufuk sunmak için Rusça eğitimi almayı hayal etmeye başladım. Gelecekte çeviri de yapabilirim, diye düşünüyordum; bu da yalnız başına yapılabilecek bir etkinlikti. Ama kendim bile buna ikna olamıyordum. Her şeyden önce oturup ders çalışmak gerekiyordu, ben kendimi buna hazır hissetmiyordum; başarsam bile günlerimin geri kalanını yanımda sözlükle bir masa başında oturarak geçirecektim. </p>
			<p>Sağlığım için daha tehlikeli bir şey hayal bile edemezdim! Hayatım boyunca olağanüstü biçimde fiziksel tedirginlik çekmiştim; sürekli kaynayan zihnim yüzünden entelektüelin durağanlığını asla olumlu bir nitelik olarak göremedim. Açık mekânlarda hareket etmek bana oksijen, düşüncelerime istikrar sağlıyordu. </p>
			<p>Normal bir iş bulmam söz konusu değildi. Artık uyumsuzluğum konusunda gayet emindim; söz gelişi pastanede garsonluk yapsam ilk iki-üç gün iyi giderdi ama dördüncü ya da beşinci gün, pastayı edepsiz bir müşterinin suratına yapıştırabilirdim. </p>
		<div class="margin-top html5_section">
			<p>O zamana kadar sadece bebek bakıcılığı deneyimim olmuştu; insan, çocuklar karşısında savunmaya geçmek zorunda kalmadığı için fena gitmemişti ama gene de daimi işim olarak düşünemezdim. Öğretmenlik için sınava girebilirdim ama pasta konusu orası için de geçerliydi ve zaten ufukta sınav görünmüyordu. </p>
			<p>O yıllarda pek moda olan bir kitabın başlığını, ben de kendime soruyordum: “Ne yapmalı?”</p>
			<p>Bu arada efsanevi yetmişli yıllar yaşanıyordu ve yaşıtım gençler için seçeneklerden biri de devrim yapmaktı. Terörizm bütün boğucu huzursuzluk ve ölüm korkusuyla İtalyan toplumunun en ışıklı köşelerine kadar sızmıştı. </p>
			<p>Terörizmin dışında kudretli bir değişim rüzgârı her türlü ilişkiyi altüst edecek biçimde esmeye başlamıştı. Bir sevgilin varsa, ona âşıksan, ilişkinizde sıradan ve banal olan her şeyi yıkmalıydın. Hatta ona karşı beslediğin özel olma arzundan bile utanmak zorunda kalıyordun. Özel sahiplenme bayağılığının sonu gelmişti, artık hiçbir şey sürekli değildi; kıskançlık yasaktı çünkü bedenleri özel olarak sahiplenmek söz konusu olmamalıydı; çünkü bu durum, insanlık tarihi boyunca mutsuzluk yaratmıştı. </p>
			<p>Hepimiz hepimize aittik, herkes herkesindi, nihayet özgürdük. </p>
			<p>Karşımızda kırk yıldır zengin Batı’yı kandırmış olan Eğlence Ülkesi’nin<a class="si-noteref epub-type_noteref" href="#f23" id="ref_f23">23</a> harika kapıları açılmaktaydı. Özel seçimlerim konusundaki kararsızlığıma bir de özellikle karışık bir tarihsel dönemin kararsızlığı ekleniyordu. </p>
			<p>O aylar süresince miskinlik iblisinin esiri oldum. Her neredeysem, ne yapıyorsam, bir başka yerde olup bir başka şey yapmak istiyordum. </p>
		</div>
		<div class="margin-top html5_section">
			<p>Sonra günün birinde mucize gerçekleşti. </p>
			<p>Televizyonda, anneannemin çok sevdiği bir yönetmenin filmi yayınlanıyordu. Saat sekiz buçukta koca siyah beyaz televizyonun karşısındaki koltuğuna kurulmuş ve beklemeye başlamıştı; ben de evin içinde ileri geri yürüyüp duruyordum – içimdeki enerjiyi boşaltmanın tek çaresi buydu. </p>
			<p>Ne var ki bir süre sonra ben de oturdum. Gördüğüm sahnede, bir erkek çocuk kocaman bir hendeğin içindeydi ve bir çanı eritmeye uğraşıyordu. Müthiş bir çaba sergiliyordu ama kimse onun başarabileceğine inanmıyordu. Nihayetinde ergime gerçekleşti ve çocuk o zaman kendini yere attı ve hıçkırıklar içinde haykırmaya başladı: “Bunu daha önce hiç yapmamıştım... İlk kez oluyor... Asla yapmamıştım!”</p>
			<p>Film bittiğinde uzun süre koltukta oturup ekrana baktım. </p>
			<p>Ertesi sabah uyandığımda anneanneme şöyle dedim: “Şimdi biliyorum! Ne yapmak istediğimi biliyorum!”</p>
			<p>“Nedir o?”</p>
			<p>“Öyküler anlatmak istiyorum.”</p>
			<p>İzlediğimiz, Andrey Tarkovski’nin <em>Andrey Rublev</em> filmiydi. </p>
			<p>Birkaç ay önce Friuli depremi yaşanmıştı; üzerinde yaşadığım topraklar tam bir dakika boyunca şiddetli biçimde sarsılmıştı ve o çok uzun dakika boyunca bütün çocukluğumun ve gençliğimin dünyası yerle bir oldu. Bir yıl önce ailem yeniden Trieste’ye dönmüştü ama ben hayatlarımız birbirinden bağımsız olduğundan birlikte yaşadığımız yerde kalmıştım. </p>
			<p>6 Mayıs olağanüstü sıcak bir gündü; termometre 30 dereceyi gösteriyordu ve öğleden sonra ansızın burnum kanamaya başladı.</p>
			<p>Çökmesine ramak kalmış eskilikte bir evin en üst katını başka kız öğrencilerle paylaşıyordum ve bir süredir barınaktan aldığım Bella adlı yeni bir köpeğim vardı; o ve evimizin kedisi birkaç saatten beri tuhaf bir tedirginlik içindeydiler.</p>
			<p>Ansızın her şeyin titremeye başladığını hissettim. Önce Bella’nın kaşınıyor olabileceği geldi aklıma –yer döşememiz o kadar döküntü idi– ama onun odanın ortasında kocaman açılmış gözleriyle kımıldamadan beni süzdüğünü gördüm. </p>
			<p>Bir an sonra yeryüzü altüst oldu. </p>
			<p>Daha önce bir felaket yaşamayan, ilk anda ne olduğunu kavrayamıyor ve o anlarda düşünce değil içgüdü devreye giriyor; içgüdüm ise bana kaçmam gerektiğini söylüyordu. Ben de bu kadar eski bir evde aslında asla yapmamam gerekeni yaparak merdivenlere yöneldim. Birkaç basamak indikten sonra korkudan felç olmuş Bella’nın beni izlemediğini fark edip geri döndüm, onu tasmasından yakaladım ve kucağımda taşıyarak nihayet açık havaya kavuştum!</p>
			<p>Bir köpeğimi daha kaybetmeye dayanamazdım!</p>
			<p>Alt katlarda şaşkın ve yaşlı kadınların gecelikleriyle ne yapacaklarını bilemeden durduklarını gördüysem de “Ben gencim! Yaşamalıyım!” diyerek aralarından sıyrılıp kaçtım. Hayatta kalma içgüdüsü özür dilemeyen, izin istemeyen bir duyguymuş, anladım. On sekiz yaşımda yaşama arzusu elbette seksen yaşında olduğundan daha üstündür. </p>
			<p>Sokağa çıkınca kendimi çılgın bir kalabalığın ortasında buldum; herkes ne yapacağını bilemeden bir oraya bir buraya koşturuyordu. Sokaklar mutlak karanlığa gömülmüştü ve insanlar yıkıntıların üzerinde savruluyordu. </p>
			<p>Canımı kurtarmak için büyük bir meydana, yapıların üzerime yıkılamayacağı bir yere kaçmalıyım, diye düşündüm. Yolda o zamanlar âşık olduğum genç karşıma çıktı ve onunla birlikte şehir dışında, tarlaların sınırında yaşayan bir arkadaşımızın evine yöneldik. Bize haber verebilecek radyo ve televizyon yoktu, çevremdekilerden depremin merkezinin Kuzey Almanya olduğunu duyuyordum. Daha huzurlu bir dönemde olsaydı “nişanlım” diye nitelendirebileceğim erkeğin yanında toprağa uzandım, yerle bir olmuş Avrupa’yı, yıkılmış katedralleri, içlerinde koşuşturan kurtları görür gibi oldum. </p>
			<p>Biz bu haldeysek uygar dünyanın geri kalanı hangi koşullar içindeydi acaba?</p>
			<p>O gece gözümüzü yumamadık. Sarsıntılar sürüyordu. Bedenimizin altında toprağın hareketini hissetmek inanılmazdı. Ağaçlar, çatır çatır kıvrılıyor ve yeniden dikiliyordu; hiçbir esinti olmamasına karşın öne eğilmek ister gibiydiler. </p>
			<p>Sonra, gecenin zifirî karanlığında inanılmaz bir şey oldu: Az ötedeki dut ağacından ezgiler, cıvıltılar, ötüşler dökülmeye başladı. Hayatımda ilk kez bir bülbülün ötüşünü işitiyordum; cıvıldayışının soylu güzelliğini o hüzün ve ölüm ortamına karşılıksız olarak armağan ediyordu. </p>
			<p>Birkaç saat sonra gökyüzünde helikopterler görünmeye, yollarda ambulans sirenleri çalmaya başladı. </p>
			<p>Demek ki Avrupa yerinde duruyordu!</p>
		</div>
		<div class="margin-top html5_section">
			<p>Ertesi sabah ayrıldık. Ben tek bavulum olan köpeğimle, üzerimdeki şort ve tişörtle istasyona gittim ve Trieste’ye giden ilk trene bindim. Hayatımın son yıllarına ait olan her şey enkaz olmuştu. Maddi ve manevi anlamda enkaz bırakmıştım ardımda. </p>
			<p>Orada kalsaydım eminim önümde yalnızca iki yol açılacaktı: ya uyuşturucuya ya içkiye başlayacaktım – kişi kendini mahveden boşluğu, ona en kolay ulaşabileceği bu iki gerçekle doldurmayı seçebilirdi. O felaket sayesinde hayatım beklenmedik biçimde yön değiştirdi. </p>
			<p>Sonraki aylarda travma sonrası strese dayalı mutlak uykusuzluğa yenik düştüm. Anneannemin en yakın arkadaşı Maria uzun süre Çin’de yaşamış olan çok yaşlı bir akupunktur uzmanı tanıyordu. Gün aşırı, öğleden sonraları beyaz Renault’yla onun yaşadığı Muggia tepelerine gittik. Pencereleri körfeze bakan büyük odada beni karşılıyor, ben taştan yapılmış büyük bir Buddha başının önüne uzandığımda bedenime iğneler batırıyordu. </p>
			<p>Bütün oturum boyunca sessizliğimizi koruyor; Buddha, o ve ben, denizi seyrediyorduk. </p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f23"><a class="si-backref" href="#ref_f23">23</a>. <em>Pinokyo</em> romanına gönderme. “Eğlence Ülkesi”, öğretmenin, dersin, çalışmanın hiç olmadığı bir ülke. (Y.N.)</div>
  </div>
  </body>
</html>