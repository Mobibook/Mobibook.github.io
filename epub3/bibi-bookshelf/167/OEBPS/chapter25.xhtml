<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>25</h1>
			<p>Hayatımın büyük bölümünü, içime zerk edilen zehirden arınmakla geçirdim. hâlâ arada sırada beni iğnesiyle felç eden zarkanatlı böceği rüyamda görürüm. </p>
			<p>Ama zehir, homeopatik anlamda panzehir olarak da işe yaradı: Hile ve sahtekârlık sezdiğim ilişkileri hayatıma ne kabul ettim ne de sürmelerine izin verdim. Tabii ki bu işimi kolaylaştırmadı; çünkü insan ilişkilerinin, en azından vicdanın ışığında yürütülmeyenlerin büyük bölümünün temelinde az ya da çok görünür biçimde hile ve sahtekârlık bulunur. </p>
			<p>Çocukluğumun ve gençliğimin uzun inziva eğitimi, beni duygusallığın ayak bağlarından sıyrılarak kesinlikle özgür bir insan olmamı sağladı; gerçeğe susamış bir insan, nefsin, çıplaklığın aşikâr yalnızlığıyla yüzleşmeye cesareti olmayanların pek meraklı oldukları küçük ödülleriyle yetinmeyi bilmeyen biri olarak yetiştim. </p>
			<p>Hiçbir şeye tutunma.</p>
			<p>Hiçbir şey arzulama.</p>
			<p>Hiçbir şey bekleme.</p>
			<p>Hiç olmayı bil. </p>
			<p>Bu bilince varma umudu içinde, çilecilikle ilgili kaç kitap okumak, kaç inzivaya çekilmek, mürşidin çaldığı kaç gonga uymak gerekirdi kim bilir. </p>
			<p>Oysa benim dünyaya gelmem ve soluk almam yetti. </p>
			<p>Yetişkin yaşa vardığımda içimde mutlak bir boşluk vardı; sıradan insanlığın her türlü hevesinden kesinlikle uzaktım. Buzdağından paspasa, paspastan Mariana Çukuru’na atlayışla, bakışın soğukluğunun böcekbilimselliğine ulaşmak için uzanan yolu sabırla kat etmiştim. </p>
			<p>Duygusal bağlarım birbiri ardına yok edilmişti; köpeğim bile bu sağlıklı temizlikten canını kurtaramamıştı. Sıcak bir yapım olduğundan çevremdeki nefreti görmezden gelmeyi, güler yüzümle sevgi yaymayı denedim ama bu da mümkün olmadı. </p>
		<div class="margin-top html5_section">
			<p>Mistisizmin yolları, zorunlu geçiş olarak çöle ulaşmayı zorunlu kılar ve bu doğrudur; çünkü sadece çevrenin boşluğuyla, bütün yanılsamaların terk edilmesiyle, bizi farklı bir boyuta ulaştıracak olan patika görülebilir. Kargaşada, zihin dağınıklığında bu aşamayı geçmek mümkün olmaz. Eski geleneklere göre, toprağın tohumların yeni hayatını kabul etmesi için tarlalar, hasattan sonra yakılırdı. </p>
			<p>Çöl ise ara bir durumdur; özellikleri arasında tarafsızlık yoktur. Çöl serapların belirdiği, düşüncelerin zincirlerinden kurtulduğu, iblislerin belirdiği yerdir. </p>
			<p>Benim en sadık iblislerim şiddet ve korkuya ait olanlardır; hep bir arada dolaşır ve sürekli birbirlerinden korku ve savunma tepkisi, alt etme, yaralama, yok etme, ezme arzusunu üretirler. </p>
			<p>Şimdi bile, bazı özel sessizlik anlarında günlerimin kubbesi altında katilin adımlarının yankılandığını işitiyorum. Rousseau’nun, “İnsan doğuştan iyidir,” biçimindeki yanılgısını saf ruhlara, insanoğlunun gerçek doğasının yüzüne bakmak zorunda hiç kalmamış olanlara bırakıyorum. Şerrin uçucu, hafif, kokusuz ve görünmeyen bir doğası vardır; zorlamadan her yere sızar, insanlar fark etmeden onları işgal eder. Bu içsel seyir noksanlığından, bir günah keçisi arayışı doğar. Şer benim içimde değildir, ötekindedir; bu nedenle izlenmeli ve yok edilmelidir. </p>
			<p>İnsani yıkımın bütün formlarının çıkışı bu değil midir zaten? Oysa keçiyi çöle sürüklemenin ve törenle kayalıktan aşağı atmanın gereksizliğini fark etmek için bakışlarımızı dürüstçe kendi içimize çevirmemiz yetecektir. </p>
			<p>İblis gene de kesinlikle şarttır. Onun varlığı olmadan iyi duyguların iğrenç <em>belirsizliğinde</em> kalınır, içimizde kükreyen canavar pembe pelerinlerle örtülür. Yin ve Yang adıyla bilinen Taocu simgenin ustalıkla gösterdiği üzere siyah beyazsız, beyaz siyahsız olamaz. Hatta daimi bir devinim içinde sırayla birbirlerini yaratırlar ve her biri var olabilmek için içinde ötekinin ilkesini barındırmak zorundadır. </p>
			<p>Aşağı inmeden yukarı tırmanmak tavsiye edilmez; çünkü böyle bir gelişmede gerçek anlamda köklenme olmamıştır. Aynı şekilde kişi, yaşadığı günlerde gölgeli bölgelerinde katilin ayak seslerini işitmediyse yazı alanına girmesi de tavsiye edilmez. </p>
		</div>
		<div class="margin-top html5_section">
			<p>Hayatımın dağıldığı, bir evimin olmadığı o yıllarda anneannemle yeniden yakınlaştım. Daha doğrusu durumu nihayet anlayınca o bana yaklaştı ve bir ilişki kurmak için çaba gösterdi. Artık duygusal ilişkilerden söz etmek bile istemiyordum; bu nedenle çevremi saran o aşılmaz duvarda bir geçit açabilmek için gerçekten çok uğraşması gerekti. </p>
			<p>Beyaz Renault otomobiliyle, yaşadığım farklı yerlere geliveriyordu ya da yazları ben onun yayladaki evine gidiyordum. Vahşice çatışan iki güçlü karakterdik; onun bana sunmak istediği gerçekliği, ben yalnızca reddetmeyi biliyordum. Sinir sistemim fizyolojik olarak hasar görmüştü, gerili bir tel üzerinde yürüyordum, zar zor edindiğim dengemi yeniden tehlikeye atmak istemiyordum. </p>
			<p>Oysa yavaş yavaş, günbegün, bir oymacı maharetiyle, yüreğime ulaşmak için minik bir delik açmayı başardı. </p>
		</div>
		<div class="margin-top html5_section">
			<p>Onun bu mucizeyi başarmasının nasıl mümkün olduğunu sık sık sormuşumdur kendime; sanırım başka hiç kimse bunu beceremezdi. Kan ve akrabalık bağının ve annelik ruhunun –başkasıyla ilgilenmeyi içgüdüsel olarak bilmek– bunu etkilediğini düşünmüyorum; çünkü anneannem bu ruha da hiçbir zaman sahip olmamıştı. Nitekim çocuklarını doğurmasının arkasındaki nedenin kendi arzusu değil gelenekler olduğunu bana itiraf etmişti. </p>
			<p>En sonunda bizi bir araya getirenin, ilişkilerde hakikate ulaşma konusundaki ortak gereksinmemiz olduğunu düşünüyorum. Hayatı boyunca önce evlat, sonra eş ve kentsoylu anne olarak sürdürmek zorunda kaldığı ilişkilerin yüzeyselliği canını acıtmıştı. İnsanların o kor halindeki çekirdeğine ulaşmayı engelleyen mat kabuğu, perdeyi görüyor ama bunu nasıl kaldıracağını bilemiyordu. Auschwitz’ten kurtulan arkadaşına rastlayıncaya dek bu çekirdek gereksinmesi, onda söndürmeyi bilemediği daimi bir kor olarak yanıp tutuşmuştu.</p>
		</div>
		<div class="margin-top html5_section">
			<p>Ahlakçılıktan benim gibi tiksiniyordu, benim gibi sadece âdettendir, diye sevme zorunluluğundan nefret ediyordu. Bir ilişki kurmayı gerektiren neden akrabalık değil, daha derin bir şeyler olmalıydı. Gerçeğe doğru, gerçeğin içine yürünmeliydi. Ve bu yöne doğru yürümek tek bir anlama geliyordu: günbegün yalanı, çoktan düşünülmüş düşüncelerin, çoktan söylenmiş sözlerin aşikârlığının sürekli ve yapay sıkıcılığını silmek. Bu aynı zamanda daha derin olan, hiçbir şey beklemeyen, hiçbir şeyi ayırmayan, her türlü yargılama biçimi karşısında körlüğü seçen sevgi boyutuna girmekten korkmamak anlamına geliyordu. </p>
			<p>Pek küçük, ayırt etmeye, ayırmaya, nesnelerin yerleştirileceği tertipli çekmecelere, insanların kapatılacağı çitlere pek arzulu aklımıza bu tür sevgi, dehşetli bir korku salar çünkü bir şekilde bir <em>kenosis</em>’e, boşluğa dönüşür. </p>
			<p>Ama minicik yaşımda babamın beni eğitmiş olduğu hiçlikten farklı olarak –çorak, temiz, sadece yuvarlanan dikenlerin ya da rüzgârın attığı bir kutunun hareket ettiği çöl hiçliği– anneannemin bana sunduğu hiçlik, Auschwitz’ten gelen, onun bedeni ve sözleri aracılığıyla bana kadar ulaşan geçersizleştirmenin içinde kurtuluşun daimi olarak canlandırma, yenileme ilkesi bulunuyordu. </p>
			<p><em>Yüreğinin Götürdüğü Yere Git</em> kitabımın son satırlarını işte bu ilkeye ithaf etmiştim: “Dur, sessizce dur ve yüreğini dinle.”</p>
		</div>
		<div class="margin-top html5_section">
			<p>Anneannemle buluşmasaydım, alçakgönüllülükle benim yoluma çıkmasaydı kurtulamazdım. Belki o da Nazizmin elinden kurtulan arkadaşına rastlamasaydı günlerine bir anlam kazandıran kurtuluşu yaşayamayacaktı; o arkadaşı da kendi yolunda varoluşun farklı bir boyutunu ona iletme maharetine sahip biriyle karşılaşmış olmalıydı.</p>
			<p>Monadlar dünyasında hiç kimse kurtulamaz. </p>
			<p>İlerlememizi sağlayan, karşılaşmanın karşılıksız ve gizemli dinamiğidir.</p>
		</div>
		</div>
  </body>
</html>