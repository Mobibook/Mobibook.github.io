<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Her Melek Korkunçtur</title>
		<link href="main.css" rel="stylesheet" type="text/css"/>
	</head>
	<body class="epub-type_chapter">
    <div class="html5_section">
			<h1>24</h1>
			<p>Bir insanın gelişiminde, sadizm ve sevgisizlik derin bir yıkım yaratabilir ve bunu şifalandırmak da çok zordur. </p>
			<p>Deney yaparken bir nesne, güçlü bir darbeye maruz bırakılır: Neresinden ve ne şekilde deforme olacak? Çatlak ya da kırık olacak mı? Ya da patlayacak mı? Bunu kimse bilemez. Yapısının ne zaman ve hangi noktadan iflas edeceğini kimse tahmin edemez. Çöküşün gerçekleşeceği gerçeğinden başka bir şey yoktur. </p>
			<p>Elbette başlangıçta anlamazsın, bacaklarının üstünde dimdik durduğundan eminsindir, bir bukalemuna dönüştüğünün farkına varmazsın: derin, seni çevreleyen ortamın her tonuna uyum sağlamaktadır; bu değişim derin aracılığıyla yavaş yavaş emilir ve içine iner ve onu dönüştürmeye başlar; görünürde sakin sakin yürüyor gibi görünürsün ve gözlerinin artık senin gözlerin, yüreğinin senin yüreğin olmadığını henüz bilmezsin. </p>
			<p>Nefret, insanların içinde çok büyük gedikler oyar. Koch basili gibi günden güne akciğerlerini yer; sen insan olduğunu sanırsın ama bir mağaraya dönüşmüşsündür; ateşin hep düşüktür bu nedenle ısınma gereksinmesi duyarsın. </p>
			<p>İyi de yeryüzünün iliklerinde ateş yakmak nasıl mümkün olur? Hava alımı olmadığından oksijen kısa sürede tükenecektir; alevlerin yerine ateş duman üretecektir; duman karbonmonoksit yayacak ve sen ısınacağına hızla öleceksindir.</p>
			<p>Nefreti alev alan bir şey olarak düşünmek ne büyük hatadır.</p>
			<p>Yanan aşktır, nefret sadece dondurur.</p>
			<p>Hayatına kattığın tehlikeli aşırılıklar ise ısınma çabandan başka bir şey değildir. </p>
		<div class="margin-top html5_section">
			<p>Evdeki durum her geçen ay daha da zorlaşıyordu. Okuldan eve dönüyordum, sofraya oturuyorduk ve giriş cümlesi şu oluyordu: “Kızın beni öldürmeye çalıştı.”</p>
			<p>Bayan D, F, G, “Saçmalama,” diyeceğine ya da doğrudan psikiyatrik ilkyardım ambulansını çağıracağına tehlikeli biçimde susarak onaylardı. Adamın çeşitli yorumlarına bakılacak olursa ben, onun hayatına değişik yöntemlerle kastediyordum ama güvenilmez bir kişi olarak tercihim Borghese ailesinin şölenlerine yakışacak nitelikteydi: suya konan zehirler, yiyeceklere maharetle katılmış cam kırıkları ya da gözle görülmeyecek çivi parçacıkları... Sahip olduğum tek silah her sefer şunu yinelemekti: “Bu doğru değil!” Ama sesim aslında, “Kral çıplak!” diye bağıran çocuğun sesiydi. </p>
			<p>Masal, korku filmine, Grand Guignol<a class="si-noteref epub-type_noteref" href="#f20" id="ref_f20">20</a> “Dehşet” Tiyatrosu’na dönüşmüştü; daimi hayal dünyasındaydık; çünkü söylediklerinin gerçekliğin somutluğuyla hiçbir ilgisi yoktu. Olayların hakikati mutlak olarak bambaşkaydı; deliliğin değişime uğrattığı gerçeklikte madalyonun sadece iki yüzü vardı; dış dünyaya oynadığımız mutluluk masalı ve her gün değişen ama gene de tekdüzeliği aynı olan ve ev duvarları dahilinde oynanan korku filmi. </p>
			<p>Hani bir apartmanda cinayet işlendiğinde komşuların gazetecilere söyledikleri, daima mutlak bir şaşkınlık yaratacak cinsten olur: “Son derece mükemmel bir insandı, sakindi, eğitimliydi, hiçbir sorun yaratmamıştı.”</p>
			<p>Katil.</p>
			<p>Görüntüyü bozan aynalar labirentinde yaşıyordum sürekli. Başlangıçta görüntüme ait net bir anım vardı ama zamanla kendime ait her türlü gerçekliği yitirmeye başladım.</p>
		</div>
		<div class="margin-top html5_section">
			<p>Charles Darwin, bazı zarkanatlıların alışkanlıklarını gözlemlediğinde iyi yürekli tanrı inancını bütünüyle yitirdiğini anlatır. Böylesine acımasız, avlarını –genellikle leziz bir tırtılı– iğneleriyle felç eden ama öldürmeyen yaratıklar olabileceği düşüncesi onun bütün huzurunu kaçırmıştı. Bu özel böceklerin, kendi larvaları için canlı gıdaya gereksinmeleri vardır; canlı av üzerine bırakılan larvalar günbegün bununla besleneceklerdir. </p>
			<p>Gerçekle ilişki kurabilme olanaksızlığım beni yavaş yavaş o tırtıla dönüştürmüştü. Zehirli kargı yüzünden felç olmuştum, kımıldayamıyordum, yardım isteyemiyordum. Zaten bana kim yardım edebilirdi ki? Yabancıların gözünde temsilimizi falsosuz canlandırıyorduk. </p>
			<p>Yavaş yavaş, neyin doğru olduğu, neyin olmadığı konusundaki gerçeklik benim zihnimde de karışmaya başladı. Kimdim ben, çevremde neler oluyordu? Artık bunlara yanıt bulamıyordum. </p>
			<p>Bu arada babam yeniden yok olmuştu; bir yıldır ortalarda görünmüyordu, istesem de onu nerede arayacağımı, bulacağımı bilemiyordum. Ağabeyim, bir gün, “Hoşça kalın,” diyerek evden çıkmıştı ve okula gitmek ya da sevgisiyle buluşmak yerine motosikletiyle Danimarka’ya gitmiş, oraya yerleşerek bir dondurmacıda çalışmaya başlamıştı. </p>
			<p>Annemin olumlu yönlerinden biri, mutlak olarak kaygıdan azade olmasıydı. O akşam, oğlunun eve dönmemesi onu kesinlikle endişelendirmedi. Günlerin fırtınasında yelkenini keyifle idare etmesinin nedeni <em>“No news, good news,</em>”<a class="si-noteref epub-type_noteref" href="#f21" id="ref_f21">21</a> kalıbıydı.</p>
			<p>Günün birinde eve döndüm ve Red’in beni her zamanki gibi beklemediğini fark ettim. Mutfağa girdim ve yastığının toparlanıp bir kenara kaldırıldığını, madalyonlu kırmızı tasmasının kaloriferin sapına asılmış olduğunu gördüm. Annem yemek pişiriyordu, arkası dönüktü. </p>
			<p>“Köpek nerede?” diye sordum.</p>
			<p>Sebzeleri doğramayı sürdürdü, kızartma yapacaktı belki. </p>
			<p>Bana dönmeden, “Öldürmek zorunda kaldık,” dedi. “Hastaydı.”</p>
			<p>Köpek tabii ki hasta değildi, yalnızca varlığı rahatsız ediyordu. Zavallı, masum köpeğim, hayatımda kalmış olan tek sevgi kaynağım Red de ortadan yok olmuştu. </p>
		</div>
		<div class="margin-top html5_section">
			<p>Yaz gecelerinde güve kelebekleri lambaların çevresinde telaşla kanat çırpar; karanlık için yaratılmış bu böcekler beklenmedik ve şiddetli bir ışık karşısında uçuş yönlerini bütünüyle yitirirler.</p>
			<p>Ansızın, beklenmedik biçimde ben de yönümü yitirdim.</p>
			<p>Bunun üzerine psikiyatrların bekleme odalarında yaşamaya başladım. </p>
			<p>Annem, doğumumdan beri öteki çocuklardan farklı ağladığımı anlatıyordu, daha anaokulundayken öğretmenim bu masum saç örgülerinin altında zihinsel bir hastalığa sahip olabileceğim konusunda onu uyarmıştı. Nihayet kendisi de bu belirtilere razı olmuş, beni kurtarmak için elinden geleni yapmış ama başaramamıştı. Zaten ailede de pek normal olmayan vakalar görülmüştü. </p>
			<p>Nihayet bir hekim, annemin bu mahzun anlatımının sonunda bir sonraki oturuma kocasıyla gelmesini tembihleyince annem hızla ayağa kalktı ve, “Deli olan o, biz değiliz!” diyerek kapıyı çarpıp çıktı.</p>
			<p>Bir daha da o muayenehaneye adım atmadı. </p>
		</div>
		<div class="margin-top html5_section">
			<p>Bu olayın sonunda benim evden uzaklaştırılmama karar verildi. Böylece yatılı okullar, aile yanında konaklamalar, kiralık odalar biçiminde ilerleyen uzun bir sefere çıktım; üzülüyordum elbette ama bir yandan da rahatlamıştım. Nihayet huzur içinde uyuyabiliyordum, sakin sakin yemeğimi yiyordum; bunlar benim çok uzun süre önce yitirdiğim rahatlıklardı. </p>
			<p>Günün birinde o psikiyatr beni tesadüfen otomobiline aldı ve –bir sorum üzerine mi söyledi anımsamıyorum– tam ineceğim sıra şöyle dedi: “Annen ağır biçimde hasta.”</p>
			<p><em>Gonk! Gonk! Gonk!</em></p>
			<p>Bu cümleye bir cankurtaran filikası gibi yapıştım. Demek ki sezinlediğim her şey doğruydu. Bayan A, B, C, D vardı! Demek ki ben kabahatli değildim, bende bir delilik yoktu; doğumumdan başlayarak hayatımı inceden inceye saran karanlık, manevi bir takım koşulları belirlemişti. </p>
			<p>Hayatımın bu eziyet yüklü döneminin sonunu, o evde bazı doğum günleri ya da hayatın ferah dönemeçlerinde yapılan kutlamalardaki gibi kadeh kaldırarak bitirmek istiyorum.</p>
			<p><em>Cin cin, cin cin, prosit!</em><a class="si-noteref epub-type_noteref" href="#f22" id="ref_f22">22</a></p>
			<p>Kadehler havaya kaldırılır ve herkes bir ağızdan şöyle der: “Senin ölümün, benimkinden daha korkunç olsun!”</p>
			<p>Dinsizlik ve zalimlik okulu!</p>
		</div>
		</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f20"><a class="si-backref" href="#ref_f20">20</a>. Paris’te 1897-1962 yılları arasında var olan, sahnelenen şiddet, korku, sadizm temalı oyunlarla ünlü tiyatro. (Y.N.)</div>
	<div class="si-footnote html5_aside epub-type_footnote" id="f21"><a class="si-backref" href="#ref_f21">21</a>. (İng.) Haber olmaması iyi haberdir. (Ç.N.)</div>
	<div class="si-footnote html5_aside epub-type_footnote" id="f22"><a class="si-backref" href="#ref_f22">22</a>. Çincede ve Almancada “şerefe”. (Y.N.)</div>
  </div>
  </body>
</html>