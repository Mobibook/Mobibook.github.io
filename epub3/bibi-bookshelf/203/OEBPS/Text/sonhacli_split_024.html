<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sonhacli</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">Sonsöz</h1>

  <p class="normal">1917 senesi Aralık ayının 9. günü İngilizler Kudüs’e girmişlerdi. Bir anlaşmazlık neticesinde Türkler şehri hemen hemen muharebe etmeksizin boşaltmışlardı. Mekke’nin de düşmesinden sonra, İslâmların hemen 700 sene ellerinde bulunan bu iki mukaddes şehrin kaybı hilâfet ve Osmanlı İmparatorluğu’nun prestijine, İslâm âleminde hissedilir bir darbe indirmişti.</p>

  <p class="normal">Peyderpey gelen 7. Ordu’nun tümenlerinin ve Alman Asya Kolu’nun yardımıyla General von Falkenhayn, Yafa’nın kuzeyinde Avca sahili–Nablus güneyindeki tepelerle Eriha’nın doğu cihetindeki tepelerin oluşturduğu umumî hatta İngilizlerin ileri hareketini durdurabilmişti.</p>

  <p class="normal">1918 Şubat ayı sonunda General von Falkenhayn, Ordular Grubu Komutanlığını Mareşal Liman von Sanders’e devretmişti. Mareşal Sanders’in metin enerjisi, çok büyük düşman üstünlüğüne rağmen Türk mevzilerini altı ay daha elde tutmaya muvaffak olmuştu. İngilizler iki defa Şeria Nehri’nin doğu kıyılarındaki Türk mevzilerine büyük ölçüde hazırlanmış taarruzlar yapmışlar ve başlangıçta elde ettikleri başarılardan sonra, kanlı zayiatla geri atılmışlardı.</p>

  <p class="normal">General Allenby’nin Kudüs–Nablus şosesinin her iki tarafında ovada bulunan Türk mevzilerini yarmak hususunda giriştiği birçok taarruz tecrübeleri de aynı akıbete uğramıştı. Diğer taraftan da Liman von Sanders’in Şeria vadisindeki İngiliz mevzilerine karşı yaptığı taarruzlarda da bir başarı elde edilememişti.</p>

  <p class="normal">Bütün bu çetin savaşlarda, o aralık 146. Alman Piyade Alayı’yla takviye edilmiş olan, Asya Kolu<sup class="calibre7"><a href="../Text/sonhacli_split_063.html#footnote-322-20" id="footnote-322-20-backlink">[20]</a></sup> kendini göstermişti. Mareşalin ihtiyatı olarak bu kol muharebenin en kızgın noktasına atılmış ve orada seyrek Türk hatlarını desteklemeye memur edilmişti.</p>

  <p class="normal">Tahammül edilmez derecedeki sıcak –Şeria vadisinde termometre gölgede 56 dereceye kadar yükseliyordu– susuzluk, yetersiz iaşe, noksan giysi ve teçhizat, son derece lüzumlu olan subay, erat ve hayvan noksanının ikmal edilememesi Mareşalin, aylardan beri değiştirilmeksizin en ileri hatta bulunan kıtaatının mukavemetini gitgide kemirmişti.</p>

  <p class="normal">1918 senesi Eylül ayının 19. günü General Sir Edmund Allenby, iyice istirahat ettirilmiş ve sayısı yine çok üstün olan birliklerini kat’i taarruza geçirmiş ve bunlar ilk hamlede denizle dağlar arasında ovada bulunan ve çok zayıf olan kuvvetlerle tutulmuş Türk mevzilerini yarmışlardı. Böylece açılan gedikten İngiliz komutanı süvari tümenlerini ileriye sürmüştü. İngiliz süvarilerinin tazyiki ve uçaklarının takibi ve yan taraflardan Albay Lawrence’ın Bedevîlerinin sürekli tehdidi altında çetin muharebeler vererek Mareşal Liman von Sanders birliklerini Şam üzerinden Halep’e çekmişti. Burada mütareke bu çekilişe bir son vermişti.</p>

  <p class="normal">Suriye ve Filistin Türkiye için kaybolmuştu. Fakat bu kayıp bu memleketlerin müdafaasına memur olan ve hemen dört sene müddetle her türlü mahrumiyetler içinde sayı ve malzeme itibarıyla müthiş surette üstün bir düşmanla harikulâde bir şecaat ve mukavemetle dövüşen kıtaların kabahati değil, aksine kendi harp gayelerini, elinde bulunan harp vasıtalarıyla uyumlu bir hale sokmayan Türk başkomutanlığınındır. Çünkü bu komutanlık, Arabistan harp sahnelerine kesilmeden gidecek ve nakil kabiliyeti fazla bir demiryolunun süratle inşasını gerektiren bir enerji ile takip ederek temin edememiş ve Mısır’dan kendisini tehdit etmekte olan tehlikenin büyüklüğünü tam zamanında anlayamamıştır. Bununla beraber her bakımdan harbin sevk ve idaresi yönünden Türkiye’nin harp sahnelerinde yapmış olduğu fedakârlık hiçbir şekilde beyhude olmamıştır. Irak’ın inatla müdafaası, Süveyş Kanalı’na karşı yapılan Türk taarruzları ve sonrasında Filistin’in çetin müdafaası Büyük Britanya’yı tali derecede büyük kuvvetler sevketmeye mecbur etmiş ve bu suretle Fransa’da kat’i netice için harbetmekte olan kıtalarımızın yükünü mühim derecede hafifletmişti. İşte böylece Türk müttefikimiz harbin sonuna kadar kendisine verilmiş olan vazifeyi –büyük düşman kuvvetlerini bağlamak vazifesini– ifa etmişti.</p>

  <p class="normal">Almanya ile ittifakın bu harp sırasında en kuvvetli destekçisi olduklarını ispat etmiş olan Türk paşalarıyla hükümet adamlarını feci bir akıbet bekliyordu. Mütarekenin akdinden sonra Talat, Enver ve Cemal Türkiye’yi terk etmek mecburiyetinde kalmışlar ve Almanya’da dostane bir kabul görmüşlerdi.</p>

  <p class="normal">Talat Paşa, 1921 senesinde Berlin’de Hardenberg caddesinde öğleden evvel güpegündüz mutaassıp bir Ermeni tarafından revolverle katledilmişti.</p>

  <p class="normal">Enver Paşa 1922 senesinde Sovyet Rus kıtalarıyla yaptığı bir muharebede şehit düşmüştü. O, harbin son seneleri esnasında Panturan hareketinin en kuvvetli taraftarlarından olmuş ve bundaki gayesini, bütün Türk ırkından olan milletleri Osmanlı İmparatorluğu’yla birleştirmek teşkil etmişti. Enver, bu milletlerin kendi kendilerini idare etmek maksadıyla Türklerle meskûn memleketlerin serbest bırakılmasını Sovyet Rusya nezdinde beyhude yere tecrübe ettikten sonra Güney Türkistan’da bu gayeye varmak için bir ihtilâl teşkilatlandırarak bu uğurda şehit düşmüştü.</p>

  <p class="normal">Cemal Paşa ise, harbin sonuna tesadüf eden devrede, Afganistan Emîri nezdinde Afgan ordusunun yeniden teşkilâtlandırılmasına memur edilmişti. Almanya’da bulunan ailesini ziyaret ettikten sonra Kabil’e dönerken Tiflis’te 1922 senesinde bir cinayetin kurbanı olmuştu. Paşa, Gürcistan başkentinin ana caddesinde kendisine refakat eden iki arkadaşıyla beraber kurşunla katledilmişti. Onun katillerinin de Ermeniler oldukları söylenmektedir.</p>
</body>
</html>
