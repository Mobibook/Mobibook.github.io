<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">B</span>ir daha asla uyuyamayacağımı, bundan böyle ölüm vaktime kadar tüm gecelerimin pelerinli o kadının hayaliyle dolacağını sanmıştım, ama öyle olmadı.</p>

  <p>Aynı gece saraydaki balkonda yıldızların altındaki karyolama uzandığımda gözlerimi kapattım ve hemen derin ve rüyasız bir uykuya daldım. Sonra hatırladığım ilk şey, Phat Tur'un eliyle beni dürtüp uyandırmaya çalışırken söylediği sözlerdi.</p>

  <p>Yatakta doğrulunca güneşin ufuktan yükseldiğini, hizmetçi ve köle ordumun, firavun sarayının elçisi ve şahin mührünün taşıyıcısı olduğumu gösteren tüm kişisel ziynetlerim ve teçhizatımla Phat Tur'un arkasında sıralandıklarını fark ettim.</p>

  <p>"Kalkın lordum!" diye beni teşvik etti Phat Tur. "Kral Nemrut savaş konseyini topladı ve sizi özel meclise davet ediyor."</p>

  <p>Parlak sabah güneşi yüzünden gözlerimi kırpıştırdım. Dün geceki tuhaf ziyaretin hatıralarıyla bitkin ve karamsar olacağımı zannediyordum. Aksine kendimi öyle muhteşem hissediyordum ki buna ben de şaşırdım.</p>

  <p>"Madem majesteleri bekliyor, o halde söyler misin Phat Tur, neden burada bana aylaklık ettiriyorsun? Hemen işimize bakalım." Böylesi bir vakitte şaka yapabiliyor olmam, keyifli ve içi içine sığmayan ruh halimin göstergesiydi.</p>

  <p>Konsey odasına vardığımızda Sümer askeri liderlerinin çoğu toplanmıştı; hepsi resmi kıyafetlerini giyinmiş, nişan ve madalyalarını takmışlardı. Eksik olan tek kişi Kral Nemrut'tu. Uzun masanın başındaki boş tahtı, niyetinin, ittifak kurma önerimi ortaya koymadan müzakerelerden uzak durmak olduğunu bana gösteriyordu.</p>

  <p>Protokolü izleyerek hoş geldin konuşmalarına, Phat Tur'u tercümanım olarak kullanarak karşılık verdim. Hala diğer tarafın dillerini akıcı olarak bildiğimi öğrenmelerine hazır değildim. Sora Nemrut'u bize katılıp masaya gelmeye cezp etmek için can alıcı sözlerle müzakereleri başlattım.</p>

  <p>"Beyler, donanmanızın tüm denizlerdeki en heybetli donanmalardan biri olduğunun farkında olduğunuza eminim; gemileriniz en güçlüsü, subaylarınız en kabiliyetlisi ve denizcileriniz en yiğidi." Bu, abartılı iltifatlarımdan hoşnut olmuş gibiydiler. Girit hükümdarı Yüce Minos, açık ara daha büyük ve daha güçlü bir donanmaya sahipti. Deniz ticaretinin hacmi, Sümerlerinkinden katbekat büyüktü. Devam edip teklifimi sundum. "Hiksos sahtekar ve taht hırsızı Gorrab'la mücadelemizde kullanmak üzere büyük gemilerinizden en iyi altı tanesini satın almak istiyorum."</p>

  <p>Amiral Alorus, Sümer donanmasının başkomutanıydı. Özenle kıvrılmış sakalında beyaz çizgiler ve gözlerinin altında çok koyu halkalar olan, çarpık dişleri çürüklerden benek benek olmuş, uzun boylu, zayıf biriydi. Bir kaşını kaldırıp alaycı değil de kibarca eğlenmiş bir gülüşle talebimi anladığını gösterdi.</p>

  <p>"Lort Taita, ortak düşmanımıza karşı savaşma niyetinizi Kral Nemrut'un takdir ettiğini biliyorum. Ayrıca burada majesteleri adına konuştuğumu belirterek size tek bir savaş gemisinin bile masraflı bir kalem olduğunu hatırlatmak isterim. Söylediğiniz sayıda bir filoya gelirsek. .. " Aniden durup manalı şekilde başını iki yana salladı.</p>

  <p>"Değecek hiçbir şey ucuz değildir," diye onu tasdik ettim.</p>

  <p>"Firavunum da kralınız Nemrut'un bildiklerinin pekala farkında.</p>

  <p>Mısır çok nahoş bir konumda. Hiksoslar Akhenaten' den ta Orta Deniz’e kadar kuzeye doğru Nil Nehri'ne hakimler. Hiksos gaspçısı Gorrab'a karşı koyabileceğimiz açık deniz savaş gemimiz yok.</p>

  <p>Elimizde sadece nehir kadırgaları var ve onlar da Nil'e hapsolmuş durumda. Açık denizdeki filosuna sürpriz bir saldırı düzenleyebilirsek ona verebileceğimiz hasarı tahayyül edin."</p>

  <p>Yenimden bir papirüs tomarı çıkarıp masanın üstünde aramıza serdim. Amiral Alorus tomara şöyle bir üstünkörü göz attı, ama tomarda altı büyük Sümer savaş gemisinin isimleri ve özelliklerinin listelendiğini fark edince papirüsü kapıp hırsla incelemeye başladı. Sonunda tomarın üstünden başını kaldırıp bana baktı.</p>

  <p>"Bu bilgileri nereden buldun?" diye sordu sertçe. "Hepsi de çok gizli." Şimdi omuz silkip soruyu anlamamış gibi başımı iki yana sallama sırası bendeydi. Elbette bizim için listeyi Phat Tur'un casusları hazırlamıştı.</p>

  <p>"Bu araçları bize satmayı münasip görür müsünüz?" diye sordum sakin ve makul bir şekilde. "Ve eğer görürseniz, hangi fiyatı Kral Nemrut kabul edilebilir olarak düşünür?"</p>

  <p>"Müsaadenizi istiyorum." Alorus ayağa kalkıp başıyla beni selamladı. "Haliyle bu soruya cevap verebilmem için önce majestelerine danışmak zorundayım." Aceleyle konsey salonundan çıktı ve karşı duvardaki su saati aşağı yukarı bir saat geçmeden döndü.</p>

  <p>"Kral Nemrut benden, seçmiş olduğunuz bu gemilerin her birinin inşasının ve denize indirilmesinin yüz elli gümüş debene mal olduğunu size bildirmemi istedi. Şayet onları size satacak olsaydı ki bu çok mümkün görünmüyor, bundan daha düşük bir fiyatı kabul edemezdi," diye haber verdi Amiral Alorus. Phat Tur hala öneriyi tercüme ederken çabucak kafamdan bir hesap yaptım. Bir lakh gümüş, on bin debendi. Sadece tek bir heybemde kırk savaş gemisi almaya yetecek madenim vardı, ama Alorus’a karşı teklifim gemi başına yetmiş beş deben oldu. Alorus, kralla konuşmak için ikinci kez odadan ayrıldı ve yanında Nemrut'la birlikte döndüğünde kralın verdiğim fiyata gönüllü satıcı olduğunu anladım.</p>

  <p>Sabahın geri kalanında ve öğleden sonranın büyük bölümünde majesteleriyle birlikte Arap at tüccarları gibi pazarlığa tutuştuk. Nihayet Phamenoth ayının sonuna kadar Orta Deniz’in doğu kıyısındaki Sümer limanı Sayda'da bana teslim edilmek üzere altı gemi için beş yüz debene anlaştık.</p>

  <p>Kendince kurnazca bir satış olarak gördüğü bu pazarlıktan hayli memnun olan Kral Nemrut, anlaşmamızı kutlamak için o akşam verilecek özel ziyafete beni ve prenseslerimi davet etti.</p>
</body>
</html>
