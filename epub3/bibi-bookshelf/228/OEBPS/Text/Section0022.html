<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">Ş</span>afağın ilk ışıklarıyla El Havsavi’nin askerlerini ikinci defa ayırdığı noktaya ulaştık. Bu, çaresizlik göstergesiydi. Şimdiye dek ilk ayırmanın beni kuyruğundan atmadığına emin olmuş olmalıydı.</p>

  <p>Devemden inip izleri inceleyerek bedevilerin sayılarını tahmin ettim.</p>

  <p>Grupların birinde altı, diğerinde dört atlı vardı. Her at, iki kişi taşıyordu. Bu toplamda yirmi kişi ederdi. Ayrıca beş kişi de yaya olarak devam ediyordu.</p>

  <p>Başımı kaldırıp kuzeye dönen daha büyük grubun bıraktığı ayak izlerini takip ettim. Arkalarında çok iyi bildiğim küçük, narin ayak izlerini görünce kalbim yerinden fırlayacak gibi oldu.</p>

  <p>Tehuti yanlarındaydı.</p>

  <p>Ancak artık yayaydı ve iki Arap tarafından zorla sürüklendiğine dair izler gördüm. Hemen koşup prensesin ayak izlerini daha yakından inceledim. Çıplak ayaklarından birinin kanadığını görünce içimdeki ferahlık yerini öfkeye bıraktı. Kumların arasındaki sivri çakıltaşına basıp ayağını kesmişti.</p>

  <p>İzler açık ve kesindi. Tehuti’nin kuzeye giden grupla olduğundan en ufak şüphem yoktu; buna karşın öfkemin doğru tahlil etme yeteneğimi gölgeleyebileceğini biliyordum. İki kat emin olmak zorundaydım.</p>

  <p>"Ben seslenene kadar burada kal," diye Zaras'a seslendim.</p>

  <p>Onu bırakıp Tehuti’nin kendine has ayak izlerini izledim. Yalnızca yüz yirmi adım gitmiştim ki izler aniden kesildi; ama çok dert etmedim.</p>

  <p>Atlı Araplardan birinin, belki de bizzat El Havsavi’nin onu havaya kaldırdığını anlayabiliyordum. Muhtemelen şimdi yine birinin atının terkisindeydi. Bunlar sadece kati delillerle değil, aynı zamanda sağ elimde tuttuğum Hathor başından yayılan esrarengiz atmosfer tarafından da teyit edilmekteydi.</p>

  <p>Geri bakıp Zaras'a bana katılmasını işaret ettim. Getirdiği deveme binip kuzeye dönen ve Tehuti'yi yanlarına alan kafilenin izlerini takip ederek ilerlemeye başladık.</p>

  <p>Çöl zeminindeki hafif dalgalanmalardan birini aştık. Diğer yükseltinin tepesine ulaşınca Tehuti’nin altın kolyesinden yayılan mistik enerjinin gücünün azaldığını fark ettim. Aniden devemin dizginlerine asıldım. Uçsuz bucaksız kumullara yavaşça bakındım.</p>

  <p>"Canınızı sıkan bir şey mi var lordum?" Zaras devesini benimkinin yanına getirmişti.</p>

  <p>"Tehuti bu yoldan gelmemiş," dedim şüphe duymadan. "Çakal bize oyun oynadı."</p>

  <p>"Bu mümkün değil Taita. Prensesin ayak izlerini ben de gördüm. İmkanı yok," diye karşı çıktı.</p>

  <p>"Bazen aşikar olan yalandır, gerçeklerse saklı," dedim devemin başını çevirirken.</p>

  <p>"Ama anlamıyorum lordum."</p>

  <p>"Buna eminim Zaras. Asla anlayamayacağın o kadar çok şey var ki. Bu yüzden durumu sana izah etmek için daha çok zaman kaybedemem." Biraz kapris yaptığım muhakkaktı, ama hayal kırıklığımın acısını birinden çıkarmam gerekiyordu.</p>

  <p>Adamlar beni takip edip geri dönmek zorunda kalınca sessiz sedasız olsa da homurdandıklarını ve şikayet ettiklerini işittim.</p>

  <p>Zaras, homurdanarak onları susturdu.</p>

  <p>Tehuti’nin çıplak ayak izlerini, El Havsavi’nin atının terkisine bindirildiğinde kaybettiğim noktaya devemi sürdüm. İnip yuları adamlardan birine tutması için uzattım.</p>

  <p>Bir şeyi gözden kaçırdığımı biliyordum, ama hala ne olduğunu idrak edemiyordum.</p>

  <p>Yürüyerek bedevi askerlerin ikiye ayrıldıkları yere geldim; yeri dikkatle inceledim. Aksi istikamete giden hiç iz var mı, diye düşündüm. Yanıt, olmadığıydı. İkiye ayrıldıkları noktadan sonra dümdüz ilerlemişlerdi; geriye kimse dönmemişti.</p>

  <p>Bununla birlikte aykırı bir cevap aramam gerektiğini biliyordum, ama ne olduğunu çıkaramıyordum.</p>

  <p>"Tehuti, geri dönmüş olmalı," diye kendi kendime fısıldadım.</p>

  <p>"Prenses, ikinci grupla ilerlemedi, o halde geri geri gitmiş olmalı."</p>

  <p>Duraksayıp dediklerimi düşündüm. Neden "geri geri" kelimesini kullanmıştım ki? Bu bağlamda yanlışlı ve sözcük seçimim genelde kusursuzdu.</p>

  <p>"İnsan geri geri gidemez ki," dedim yüksek sesle. Çözüme çok yaklaştığımı biliyordum. "Ya geri döner ya da geri geri yürür ... " Yine aynı hatayı yapmıştım. Ama buydu! Bulmuştum!</p>

  <p>Koşarak Tehuti’nin çıplak ayak izlerinin sona erdiği yere döndüm.</p>

  <p>Artık neyi aramam gerektiğini bildiğim için aradığımı hemen bulmuştum. Diğer tüm askerlerle birlikte kuzey yönünde ilerliyormuş gibi görünen başka bir erkek ayak izi vardı. Ancak artık incelikli farkı ayırt edebiliyordum.</p>

  <p>Bu tuhaf ayak izleri, Tehuti'ninkilerin sona erdiği yerde başlıyordu. Diğer tüm izlerin üstündeydi. Bu izleri her kim yapmışsa ağır bir yük taşıyordu. Daha da önemlisi attığı her adımda sandaletinin topuğu geriye doğru kum fırlatmıştı ... oysa olması gereken kumu öne doğru fırlatmasıydı.</p>

  <p>"Bu izleri Çakal yapmış." Dikkatle inceleyince adeta ben konuşurken olan biteni görüyor gibiydim. "Önce, çetesinin ikiye ayrıldığı noktada Tehuti'yi yere indirdi. Onu atının önünde yürümeye zorlayıp kuzeye gidenleri izledi. İki yüz adım ilerledikten sonra atından indi. Atını, kuzeye giden haydutlarla gönderdi.</p>

  <p>Sonra Tehuti'yi yüklenip ilk grubun onu beklediği yere kadar taşıdı; ama bu defa kızı omzuna alıp geri geri yürüdü. İlk grupta onu ve Tehuti'yi bekleyen başka bir at vardı. Bu atla Tehuti'yi güneye giden ekiple götürüp bizi kuzey grubunu takip etmemiz için inandırdı. Hepsi öyle şeytani derecede karmaşık ve zekice ki." Yüzümde acımasız bir sırıtış belirdi.</p>

  <p>"Ama yeterince zekice değilmiş dernek ki," diye keyifle yüksek sesle söylendim.</p>

  <p>Allak bullak halde ve tam bir şaşkınlık ifadesiyle beni izleyen Zaras ve adamlarının hayreti, Tehuti’nin apaçık ayak izlerine sırtımı döndüğümde daha da artmıştı. Onları ardıma takıp bedevi grubun ikiye ayrıldığı yere döndüm.</p>

  <p>Güneye giden daha küçük grubu takibe başladığımızda Zaras’ın, en azından adamlarının itiraz etmesini bekliyordum. Ne var ki içlerinden hiçbirinin kararıma karşı çıkacak cesareti toplayamaması beni bir parça hayal kırıklığına uğratmıştı. Birlikte güneye doğru kat ettiğimiz her fersahta, elimdeki altın tanrıça kafasından yayılan sıcaklık giderek artıyordu.</p>
</body>
</html>
