<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">T</span>eb'den, benim için daima şanslı bir ay olan Epiphi ayının son günü ayrılmayı planlamıştım. Ne var ki kehanetlerine çok güvendiğim kahinime hacetimi henüz giderdiğim lazımlığı uzatınca dışkımı inceledikten sonra seçtiğim günün uğursuzluk getireceği ve o günden kaçınmak için bilhassa dikkat etmem gerektiği konusunda beni uyardı.</p>

  <p>Yoculuğun başlangıç gününü Mesore ayının ilk gününe ertelememi tavsiye etti. Onun kehanetlerini hep güvenilir bulmuşumdur. İstemeyerek de olsa bu tavsiyeyi kabul edip kervana katılacak herkese, elbette prenseslere de, gidiş tarihimizin ertelendiği haberini gönderdim.</p>

  <p>Bir saat olmadan ikisi birden saraydaki ikametgahıma davet ya da uyarı beklemeden daldılar. Baskının başında Tehuti vardı, ancak her zamanki gibi Bekatha tereddütsüz biçimde ablasına destek oluyordu.</p>

  <p>"Ah, söz vermiştin Tata! Tüm eğlencemizi mahvedecek kadar zalim nasıl olabildin Ta ta? Bunu ne zamandır dört gözle bekliyorduk. Artık bizi sevmiyor musun yoksa?"</p>

  <p>Zayıf karakterli biri değilim; hatta çoğu zaman iradem çelik gibidir; ancak prenseslerime karşı değil. Birlikte saldırdıklarında değil hiçbir erkek ben bile onlara karşı gelme cüretini gösteremezdim.</p>

  <p>Ertesi sabah erkenden, şafak vakti Nil’in karşı kıyısına geçtim, kanal boyunca at sürerek Kraliyet Darphanesi'ne ulaştım.</p>

  <p>Oraya gitme nedenim, ayrılış tarihimizin prenseslerin talebi doğrultusunda değiştirildiğinden Zaras’ı haberdar etmek ve ayrılmamızdan önce Zaras’ın, son on çuval gümüş mem sikkeyi kraliyet depolarına ulaştıracağından emin olmaktı.</p>

  <p>Yanımızda götüreceğimiz toplam gümüş miktarı on lakhı geçiyordu. Bu miktar bir savaş gemisi filosu inşa etmeye ve paralı askerlerden bir ordu kurmaya yeterdi. Hala kahinimin tavsiyesine kulak asmayıp böylesi muazzam bir serveti tehlikeye attığım için pişmanlık duyuyordum.</p>

  <p>Kraliyet Darphanesi'ne girdiğimde içerisi demirci gibi sıcak ve nemliydi. Dökümhaneden yükselen alevler adeta kükrüyor, çekiç sesleri kulakları sağır ediyordu.</p>

  <p>Atölye katının diğer ucunda Zaras’ı gördüm. Tuniğini çıkarmış, başının üzerine kadar kaldırdığı tunç balyozu savuruyordu.</p>

  <p>Kaslı kollan terden parıldıyor, yanaklarından sızan ter çenesinden damlıyordu. Yapılması gereken iş olmadığında aylak aylak durmaya katlanamayan tipik bir delikanlıydı. Yüksek askeri rütbesine rağmen sikke basma gibi vasıfsız bir işe tüm kalbiyle kendini vermişti.</p>

  <p>Bir süre keyifle izledim. Onu kaç haftadır hiç görmemiştim ve Dimyat’a müşterek seferimiz sırasında ona karşı ne kadar sevgi beslediğimi neredeyse unutmuştum. Hatta önümüzdeki uzun Babil ve Knossos yolculuklarında onu neden sağ kolum olarak seçmediğim konusunda içimde şiddetli bir pişmanlık sancısı hissettim.</p>

  <p>Zaras, ona baktığımı hissetmiş olmalıydı. Başını çevirince beni gördü. Çekici taş zemine fırlatıp elleri belinde, dökümhaneden çıkan duman ve buhar bulutları arasından bana gülümsedi.</p>

  <p>Arkadaş olmamıza rağmen, ağır adımlarla beni karşılamak için odanın diğer ucuna kadar geldiğinde selamlaşmasının sıcaklığı beni şaşırtmıştı. "Beni burada unutup çürümeye terk ettiğini sanmıştım, ama bilmem gerekirdi. Senin gibi birisi arkadaşını asla terk etmez. Zırhımı parlatıp kılıcımı bilettim. Hareket emri verdiğin anda seninle gelmeye hazırım."</p>

  <p>Apışıp kalmıştım, düşünmeden inkar etmemek ya da şaşkınlığımı belli edecek başka bir sersemlik yapmamak için kendimi zorladım.</p>

  <p>"Senden de bunu beklerdim," dedim. Yüzümdeki tebessümün ikna edici olmasını umut etmekten başka elimden bir şey gelmezdi. "Ama nasıl öğrendin ... " Neden bahsettiği konusunda hiçbir fikrim olmadığını belli etmeden sözümü kestim.</p>

  <p>"Tam da bu sabah Savaş Konseyi'nden bir emir eri emri bana getirdi. Ama elbette beni isteyeceğini biliyordum." Tekrar güldü, kahkahasının ne kadar hoş ve içten olduğunu hatırladım. "Yüksek yerlerde senden başka tanıdığım yok."</p>

  <p>"Emrin üstünde kimin mührü var Zaras?"</p>

  <p>"Adını yüksek sesle söylemeye çekiniyorum, ama ... " Gizemli bir havayla etrafa bakındı, sonra kalçasından sarkan keseye elini sokup küçük bir papirüs tomarı çıkardı; dikkatle ve derin bir saygıyla tutup bana uzattı.</p>

  <p>Tomarın mühürlendiği kraliyet kabartmasını görünce irkildim. "Firavun?" Firavunun böylesi önemsiz bir meseleyle şahsen ilgilenmesi beni şaşırtmıştı.</p>

  <p>"Ta kendisi." Zaras ciddiyetle tomarı açmamı izliyordu. Emir kısa ve açıktı.</p>

  <p>Derhal Lort Taita’nın doğrudan emri altına gir. Ölümün pahasına kayıtsız şartsız itaat edeceğin diğer talimatları ondan alacaksın.</p>

  <p>"Nereye gidiyoruz Taita?" Zaras sesini alçaltıp sabırsızlıkla fısıldadı. "Ve oraya ulaştığımızda ne yapacağız? Eminim birkaç çetin çarpışma olur. Haksız mıyım?"</p>

  <p>"Bu soruya zamanı geldiğinde cevap veririm. Şu an için daha fazlasını söyleyemem." Sertçe başımı iki yana salladım. "Ama sen hazırlıklı ol."</p>

  <p>Yumruğunu sıkarak beni selamladı, ama yüzündeki sırıtışı bastırmaya çalışsa da gözlerinin içi parlıyordu.</p>

  <p>Onunla görüşmek için geldiğim sikke meselesiyle baştan savma bir şekilde ilgilendikten sonra aceleyle saraya döndüm.</p>

  <p>Çaresizce firavunla konuşmak ve Zaras’ın görevlendirme emrini feshettirmek istiyordum; ne var ki ben dahi huzuruna habersizce ve davet edilmeden giremezdim. Birisinin huzura kabul edilmesi gerektiğinde izlenmesi gereken sıkı saray kuralları vardı.</p>

  <p>Doğruca kral katının bekleme odasına, birkaç düzine katibin yazı sehpaları önünde bağdaş kurup harıl harıl fırçalarıyla karalayarak firavunun emir ve mesajlarını yazdıkları yere gittim.</p>

  <p>Başkatip beni hemen tanımıştı, telaşla talebimi söyledim. Ama onun elinden bir şey gelmezdi.</p>

  <p>"Firavun bu sabah şafak vakti saraydan ayrıldı. Ne zaman dönebileceği konusunda tek kelime etmedi. Burada olsaydınız, sizinle konuşmak istediğini biliyorum. Belki dönmesini beklemek istersiniz Lort Taita?"</p>

  <p>Bu teklifi tam reddetmek üzereydim ki birden devletin yönetim merkezinin koridorlarında, firavunun karıştırılması imkansız sesinin yankılandığını duydum. Bekleme odasına hızla giren firavunun ardından üst kademeden görevliler ve memurlar sürü halinde içeri doluştu. Beni görür görmez yana dönüp eliyle sıkıca omzumu tuttu.</p>

  <p>"Burada olmana çok sevindim. Yine ne istediğimi tahmin etmişsin Tata. Tam da seni çağırtacaktım. Benimle gel." Elini omzumdan almadan birlikte iç odaya girdik ve beni hemen çok sayıda karmaşık konu üzerine derin bir müzakerenin içine dahil etti.</p>

  <p>Sonra tıpkı karşıladığı gibi birdenbire ayrılmamı söyleyip önündeki alçak masanın üstüne dağılmış tomarlara dikkatini verdi.</p>

  <p>"Bir dakikanızı daha istirham edebilir miyim Mem?" Başını kaldırdı, kaşlarını çatarak meraklı gözlerle bana baktı. "Komutan Zaras ve görev emri meselesi ... "</p>

  <p>"Kim?" Firavun biraz şaşırmış gibiydi. "Hangi görev emri?"</p>

  <p>"Zaras. Komutan Zaras, benimle Dimyat’a gitmişti."</p>

  <p>"Ha, o mu?" diye karşılık verdi. "Evet, benden Girit görevine sana eşlik etmesini istiyorsun. Ama onu görevlendirmek için neden benim iznime ihtiyaç duyduğunu ya da gerekli olduğuna inanıyorsan neden doğruca benimle konuşmadığını anlamış değilim.</p>

  <p>Kız kardeşlerimden senin için aracılık etmelerini istemen hiç sana göre değil." Tekrar önündeki tomarlara eğildi. "Her neyse. Artık halloldu ve umarım tatmin olmuşsundur Tata."</p>

  <p>Kuşkusuz, bu işin arkasında kimler olduğuyla ilgili belli şüphelerim vardı, ama prensesimin yüzsüzlüğünü ve sinsiliğini hafife almıştım. Bu, onun ilk defa askeri komuta zinciri işlerine doğrudan müdahalesiydi. Artık hemen bir karar vermek zorundaydım: ya korkak bir şekilde teslim olacaktım ya da kendi istediğini elde etmek için sahip olduğu tüm kraliyet gücünü ve diğer hileleri kullanmaktan hiç vicdan azabı duymayan Prenses Tehuti'yle yüzleşmeye mecbur kalacaktım. Başımı eğdim.</p>

  <p>"Çok yüce ruhlusunuz saygıdeğer firavunum, size minnettarım." Kaçınılmaz olanı kabul etmiştim.</p>
</body>
</html>
