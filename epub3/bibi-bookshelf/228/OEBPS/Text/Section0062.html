<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">E</span>rtesi sabah, doğu ufkunda güneş kendini gösterdiğinde Zaras ve Hui'den ayrılıp, talimatımla Hui'nin yol boyu yerleştirdiği yedek at noktaları boyunca Knossos'a gitmek üzere İda Dağı eteklerinden tırmanmaya başladım. Hui, iyi iş çıkarmıştı.</p>

  <p>Adamları güzergahı, yol boyunca ağaçlara çaktıkları tunç mesafe levhalarıyla işaretlemişti. Bu yüzden ne hiç yolumu kaybetme endişesi taşıyor ne de eşkin yürüyüş hızının altına düşüyordum. Her yedek at noktasına yaklaştığımda yanımdaki boruyu çalarak seyisleri yaklaştığım konusunda uyarıyordum. Yanlarına vardığımda atımı eyerlemiş beni bekliyorlardı. Sadece su katılmış şarabımdan birkaç dolu dolu yudum almak için duraklıyordum.</p>

  <p>Sonra tekrar atıma atlayıp seyislerden birinin elime tutuşturduğu soğanlı sucuğu ısıra ısıra yol alıyordum.</p>

  <p>Dizginlere asılıp hayatını benimki için feda eden cesur kölenin mezarı olarak işaretlenmiş taze toprak yığınının yanında durdum.</p>

  <p>"İyi uyu, güzel Vaaga. Çok geçmeden tekrar görüşeceğimizi biliyorum. O zaman minnettarlığımı şahsen ve layıkıyla sana belirteceğim." Yumruk selamı verdim. Sonra altımdaki iğdiş edilmiş hayvanı mahmuzlayarak Knossos Limanı'na doğru dağın diğer tarafından inmeye başladım.</p>

  <p>Elçilik köşkümün arkasındaki ahır avlusuna girdiğimde ikindi güneşine şöyle bir bakıp, Krimad'dan ayrıldığımdan beri değişen açıyı hesapladım.</p>

  <p>"Adanın bir ucundan diğerine altı saatten kısa sürede!" dedim kendi kendime memnuniyetle. Yorucu yolculuğa rağmen, ilgilenmemi bekleyen papirüs tomarı yığınıyla uğraşmak için doğruca kütüphanemdeki yazı sehpama gittim. Papirüslerin çoğu Elçi Toran'dandı.</p>

  <p>Toran’ın, sarayın yanındaki evinden cevapları alması için kölelerimden birini şehre gönderdikten sonra tek başıma yemeğimi yiyip yatak odama geçtim.</p>

  <p>Gece yine rüyamda İnana’yı gördüm. Odamın dışındaki balkondaydı; pelerini ve başlığı ay ışığında parlıyordu. Fakat başlığının altında yüzünü göremiyordum. Yanına gitmek için sedirimden kalkmaya uğraştım, ama bacaklarım kurşun gibi ağırdı ve onlara hükmedemiyordum. Konuşmaya uğraştım, fakat sesim dilimin ucuna gelene kadar tükenip bitiyordu. Buna karşın onunla iletişim kuramayışımdan ötürü ne bir telaş ne de kaygı hissediyordum. Aksine üzerimde süzülen şefkatini hissediyordum; ilahi gücü adeta bir kalkan gibi beni koruyordu. Ona tamamen teslim olup kendimi uyumaya bıraktım.</p>

  <p>Şafaktan önce tekrar uyandım, sedirimden sıçrayarak kalktım. Kendimi harikulade dinç ve canlı hissediyordum. Bu zindelik ve mutluluk hissine hazırlıklı değildim, ancak rüyamı hatırladım.</p>

  <p>Sonra neşem yerini yavaşça, gördüğümün gerçek olmadığından dolayı tatlı bir pişmanlığa bıraktı.</p>

  <p>Çırılçıplak odamdan çıkıp balkona geçtim ve okyanusun binlerce fersah ötesinden geçerken temizlenmiş taptaze havayla ciğerlerimi doldurdum.</p>

  <p>Karşıdaki Kronos Dağı'na baktım; tanrı yine sakindi. Koyuca küçük bir duman püskürttüğünü görünce gülümsedim. Belki beni balkonda görmüş ve iyi günler diliyordu, belki de akşam yemeğinde yediği bir şey midesinde gaz yapmıştı. İyi esprilerim, kendimi böylesi çocukça saçmalıklarla şımarttığımın bir göstergesiydi.</p>

  <p>Ne var ki bu, zaman ayıramayacağını bir lükstü. Planım, deltanın kuzey kıyısı boyunca yayılan Hiksos mevkilerine önümüzdeki on gün içinde ilk baskınımızı gerçekleştirmekti ve geçen her saat aleyhimizeydi.</p>

  <p>Kararlı bir şekilde odamın kapısına doğru döndüğüm anda ayağım yumuşak bir şeye çarptı. Ne olduğunu anlamak için göz ucuyla yere baktım. Sonra durup yerden aldım ve incelemeye başladım; ilkin hafif bir ilgiyle sonra kabaran bir hayretle.</p>

  <p>Bu bir çiçekti, daha doğrusu zambak. Ne var ki çok arzulu bir bahçe uzmanı olmama rağmen daha önce hiç böylesini görmemiştim. Büyük bir kulplu şarap kadehi kadardı. Taçyaprakları henüz dökülmüş altın renginden başlayan tonlarla ortasında parlak sülüğen rengine doğru değişiyordu. Erciği fildişi kakma gibi beyaz, uçları safir mavisiydi.</p>

  <p>Muhteşemdi ve o kadar taze koparılmıştı ki sapının ucundan hala berrak özsuyu damlacıkları çıkıyordu. Nazikçe parmaklarım arasında yuvarladım, o anda o yumuşak kokuyu hissettim. Bu, öylesine iyi bildiğim bir kokuydu ki bir anda boynumdaki tüylerin ürperdiğini hissettim.</p>

  <p>Bu, tanrıça İnana’nın kokusuydu; sembolü zambak olan çiçek tanrıçası İştar’ın parfümüydü.</p>

  <p>"Rüya değilmiş," diye fısıldadım. "Buradaymış."</p>

  <p>Zambağı dudaklarıma götürüp öptüm. Ellerimin arasında solduğunu hissettim; taçyaprakları kıvrılıyordu. Göz alıcı renkler matlaşıyor, çok yaşlı adamların ellerinde oluşan güneş benekleri gibi kahverengileşip donuklaşıyordu. Taçyaprakları daha sonra toza dönüşüp parmaklarımın arasından akarak balkonun fayanslarına döküldü. Hafif şafak meltemi tozları etrafa saçtı.</p>

  <p>Görünüşe göre tanrıçanın esansı zambaktan, benim bedenime soğurulmuş, ne olduğunu bilmediğim bir şeye karşı beni kuvvetlendirip zindelik vermişti.</p>
</body>
</html>
