<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">B</span>eni de bekleyen ilk ve en acil iş, üç koca Girit triremesini geride hiç iz bırakmadan ortadan kaldırmaktı. Girit hükümdarı Yüce Minos'un aklında, hazinesinin çalınmasından Hiksos Beon'un sorumlu olduğu konusunda en ufak bir şüphe bırakmamam gerekiyordu. Zanlının sözde müttefiki olması, öfkesini daha da artıracaktı.</p>

  <p>İlk düşüncem, bu üç gemiyi yakıp küllerini Nil'e savurmaktı; böylece ortadan kaybolmaları ebediyen gizemini koruyacaktı.</p>

  <p>Ancak sonra yok etmem gereken kereste miktarının azametini hesaba kattım.</p>

  <p>Mısır'da kayda değer ormanlık bir alan hiç yok gibiydi. Bizim için kereste, altın ve gümüş kadar değerliydi. Üç geminin gövde kerestelerinden inşa edebileceğim savaş gemilerini ve savaş arabalarını düşündüm ve böylesi güçlükle kazanılmış ganimetleri ateşe vermeye gönlüm razı olmadı.</p>

  <p>Bu konuyu firavunla ve ordumuzun başkomutanı Lort Kratas'la müzakere ettik.</p>

  <p>"Ama bu miktarda keresteyi Mısır’ın neresinde saklayacaksın Taita, seni yaşlı hergele?" diye sordu Kratas. "Bunu hiç düşünmedin, değil mi?"</p>

  <p>Firavun yardımıma koştu. "Kesinlikle emin olman gereken bir şey varsa, Lort Kratas, o da Taita’nın bunu düşünmüş olduğudur. Taita her şeyi düşünür."</p>

  <p>"Firavunum bana karşı çok nazik. Ben sadece mütevazı şekilde elimden geleni yapmaya çalışıyorum," diye mırıldandım.</p>

  <p>Fakat Kratas iddiama kahkahalarla haykırarak karşılık verdi.</p>

  <p>"Mütevazılığın seninle hiç işi olmaz Taita. Osuruğunun kokusu bile mağrur ve gösterişlidir." Kabalıkta favorim Lort Kratas'tı; tüm Mısır'da, tam anlamıyla düpedüz hödüklükte onun eline su dökecek kimse yoktu. Onu duymazdan gelip firavuna döndüm.</p>

  <p>"Firavun, her zamanki gibi haklı. Bu konuyla ilgili birkaç fikrim elbette var. Meselenin aslı şu, ibadet edilen babanız, tanrı Mamose’nin mezarına, orada depolanan gümüş külçelerini korumak için tam bir alay asker yerleştirmek zorunda kalacağız. Bu alay, iki amaca hizmet etmede kullanılabilir."</p>

  <p>Artık Kratas bile dikkat kesilmişti.</p>

  <p>"Devam et Taita!" Firavun, söyleyeceklerim konusunda sabırsızdı.</p>

  <p>"İşte firavunum, mezarın giriş odasını tekrar ölçtüm. Eğer triremelerin gövdelerini söküp tahta haline getirirsek, günün birinde savaş gibi bir durumda ihtiyacımız olduğunda onları kullanana dek gizleyebileceğimiz yeraltı odalarında istifleyecek alanımız var." Meydan okurcasına Lort Kratas’a döndüm. "Elbette Lort Kratas’ın daha iyi bir planı vardır. Belki de gemileri Kızıldeniz’in derin sularına götürür ve Lort Kratas o asil dudakları arasından bolca çıkan dışkının onca ağırlığıyla bizim için gemileri orada batırır."</p>

  <p>"Seth’in keçeleşmiş kasık kıllarındaki bitlerin aşkına Taita, bu şimdiye dek yaptığın en iyi latifeydi. Bunu bir yere yazmam gerek!" Kratas kahkahalara boğulmuştu. Ona yapılan şakaları kaldırabiliyordu. Bu, onun takdir ettiğim pek çok özelliğinden biriydi.</p>

  <p>Yarım alay askerin triremeleri kalaslarına ayırıp her bir tahtayı numaralandırdıktan sonra yeraltındaki giriş odasına istiflemesi haftalarca sürmüştü. Ancak sonunda ortadan kaybolma numaramı tamamlamış ve üç koca gemi tamamen yok olmuştu.</p>

  <p>Bu hilenin benim için ayrıca bir faydası olmuştu. Firavunu, gemilerin parçalara ayrılması ve depoya kaldırılması işinin başına, görev tamamlanıncaya dek mezar civarından asla ayrılmaması kesin emriyle Zaras’ı getirmeye ikna etmiştim. Böylelikle iki prenses, gerek Tehuti ve Bekatha ayrı zamanlarda gerekse birlikte, Zaras’ın nerede olduğunu bana sorduklarında, tüm dürüstlüğümle firavunun onu, hatırı sayılır bir müddet geri dönmesinin mümkün olmadığı çok gizli bir askeri göreve gönderdiğini söylüyordum.</p>

  <p>Teb sarayı, Zaras için tüm Hiksos savaş meydanlarından çok daha tehlikeliydi. Himayemdeki bu genç için geceleri dehşet içinde terden sırılsıklam uyanıyordum. Zaras’ı, hayatını benim için tehlikeye atmış sadık bir arkadaş gibi görüyor olmamın yanında yiğit bir asker, kültürlü biri ve sonradan ortaya çıktığı üzere bir de şairdi. Pek çok ortak yönümüz vardı. Ne var ki onun yaşındaki çoğu erkek gibi onun da fistanının altına tıkıştırdığı, çoğu zaman gözlerden uzak tutsa da yatıştırılması mümkün olmayan baskın bir zayıflığı vardı.</p>

  <p>Ayrıca, yumurtalıkları kızıştığında genç kadınların ne kadar insafsız ve pervasız olabileceklerini de biliyordum. Canım, küçük Tehuti'min yumurtalıkları, Zaras’ı görür görmez alev almıştı. Bu alevi söndürmenin olası hiçbir yolu aklıma gelmiyordu.</p>
</body>
</html>
