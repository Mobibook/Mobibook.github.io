<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">T</span>ehuti’nin bu vakte kadar acı içinde olduğunu biliyordum. Çakal onu yakaladığında üzerinde sadece incecik bir pamuk tunik vardı. Bu, altındaki ahşap eyere ya da tepesindeki güneşe karşı ona çok az koruma sağlardı. Yürümeye zorlandığı yerde kesilen ayağından damlayan kanları görmüştüm. Bir Mısır prensesinin ayağı, köylü bir kızınkinden çok daha narindi.</p>

  <p>Tek avuntum, Çakal’ın ne kendisinin ne de adamlarından birinin onun henüz olgunlaşmış bedenine tecavüz etmelerine asla izin vermeyeceğine kani olmamdı. Prenses, bakire haliyle çok çok değerliydi. Çakal, fidye bedeli olarak on bin güzel köle kız satın alabileceğini fark edecek kadar akıllı olmalıydı. Yine de onu bu işkenceye bir saat daha fazla katlanmaktan kurtarmak için hızımızı artırıp develeri var güçleriyle koşturmak istiyordum.</p>

  <p>Her zamanki aklıselimim beni ihtiyatlı davranmaya zorluyordu. Çakal’ın oynayacağı birkaç çaresiz numara daha olduğunu biliyordum ve bunlara karşı koymak için yedekte gücüm kalmalıydı. Develerin hızını rahat tırıs yürüyüşe düşürdüm, ama bundan böyle su ve dinlenme molası olmayacaktı. Sabah boyu ilerledik.</p>

  <p>Öğlen vaktini bir saat kadar geçtikten sonra başka bir sıkışmış kumtaşı sırta tırmandık. Tepesine ulaşıp aşağı bakınca fersahlarca uzanan geniş leğen biçimindeki arazi gözlerimin önüne serilmişti.</p>

  <p>Burası, ebedi rüzgarların şekillendirdiği devasa doğal heykeller vadisiydi. Taşlaşmış kızıl kayalardan oluşan doruklar, sur gibi duvarlar başlarını o kadar yükseğe çıkarmışlardı ki soluk mavi gökyüzünün kamına değecek gibi görünüyorlardı; ama dipleri rüzgarla aşınmış, üzerinde devasa baş kısımlarının dengede durduğu incecik sütunlara dönüşmüştü.</p>

  <p>Gruptaki en yaşlı gözler benimkilerdi, ama her zamanki gibi en keskin olduklarını ispat ettiler. Kaçakları ilk fark eden ben olmuştum. Zaras ve adamlarına onları gösterdiğimde bile devasa taş monolitlerden birinin gölgesindeki insan topluluğunu ayırt edemediler. Dürüst olmak gerekirse güneşin kavurduğu kayalardan yükselen sıcak havanın titreşmesiyle oluşan serap görüşlerini engelliyordu.</p>

  <p>O esnada bir mızrağın ucundan ya da kılıcın ağzından parlak bir nokta şeklinde yansıyan güneş bizimkilerin hemen dikkatini çekti. Arkamdaki topluluktan zafer çığlıkları, kana susamış savaş naraları yükselmeye başladı; ama ben, daha en kötüsüyle karşılaşmadığımızı biliyordum. Artık çaresiz bir adamla karşı karşıyaydık ve Tehuti, Çakal onu kaçırdığından beri yaşadığından çok daha büyük tehdit altındaydı.</p>

  <p>Ani bir hareketle adamları susturup sırtın arkasına götürdüm. Bedevileri gözetlemesi için güvenilir bir çavuş ve iki adamını geride bıraktım. Sonra ufuk çizgisinden görülmediğimize emin olunca adamların kalanına develerden inip dinlenmelerine ve çarpışmak için silahlanmalarına izin verdim.</p>

  <p>Devemin sırtındaki semerden savaş yayımı, deri taşıma kılıfını ve sadağımı çıkardım. Bunları alıp Zaras’ı kenara çektim. Kumtaşı tabakasında oturacak bir yer bulup başımla Zaras'a yanıma oturmasını işaret ettim.</p>

  <p>"Atlarının hepsi bitik. Daha ileri gidemezler. Çakal son direnişini yapacağı bir yer seçmiş," diye başladım ve Tehuti'yi Çakal’ın pençesinden zarar görmeden çekip kurtarmak istiyorsak yapması gerekenleri harfi harfine izah ettim. Sözümü bitirdiğimde herhangi bir yanlış anlaşılma olmaması için talimatlarımı ona tekrar ettirdim.</p>

  <p>Konuşurken bir yandan da yayımın kirişini yenisiyle değiştirdim. Sonra sadağımdan ilk bakışta mükemmel görünen üç ok seçtim. En ufak bir bozukluk var mı diye bunları ellerimin arasında yuvarladım. Titiz incelememden geçince okları kemerimin içine sıkıştırdım. Beğenmediğim diğer okları sırtıma bağlı sadağımda bıraktım. Birden fazla ok atma fırsatı bulmam pek mümkün değildi; ayrıca çok uzak mesafeden atmam gerekecekti. Başka bir fırsat yakalarsam ok seçmek için vakit kaybetmek zorunda kalmayacaktım.</p>

  <p>"Ben hazırım Zaras." Ayağa kalkıp omzuna vurdum. ''Ya sen?"</p>

  <p>Hemen ayağa fırladı. "Evet, Taita! Prenses uğruna ölmeye hazırım." Biraz melodram yüklü bir ifadeydi, ama samimiyetinden etkilenmiştim. Gençlik aşkının kendine has bir ihtişamı vardı.</p>

  <p>"Bence hem Prenses Tehuti hem de ben hayatta kalmanı yeğleriz," demekle yetindim. Sonra öne geçip birlikte diğerlerine katıldık.</p>

  <p>Zaras, onlara gerekli talimatları verirken ben de muhafızlardan birinden tunç miğfer ve timsah derisi göğüs zırhı tedarik edip kolaylıkla fark edilen cüppemi, uzun dalgalı saçlarımı gizlemek için üzerime giydim. Adamlarım arasında göze çarpmak istemiyordum.</p>

  <p>Hazırlıklarımızı tamamlayınca tekrar develere binip sırtı aşarak geri döndük. Sonra kumtaşı monolitlerin olduğu vadiye doğru inmeye başladık. Develer, sakin sakin Çakal ve adamlarının bizi beklediği yere doğru yürüyordu.</p>

  <p>Kendimi kirişin kırbaç gibi çarpmasından korumak için bu fırsatı değerlendirip sol kolumdaki deri korumayı düzelttim. En son attığım ok sırasında kolumda açılan yara hala açıktı ve sızlıyordu.</p>

  <p>Zaras, topluluğun en önündeydi. Adamlar onun yirmi adım arkasında yan yana toplanmış haldeydi. Artık Zaras’ın yanında öncü kolda değildim.</p>

  <p>Ödünç aldığım zırhla göze çarpmadan geride kalıp ikinci sıranın en soluna çekilmiştim. Savaş yayımı, ben çıkarmadan düşman tarafından görülemeyeceği şekilde, devemin semer örtüsünün altına saklamıştım.</p>

  <p>Zaras bizim epey önümüzde ilerliyor, böylelikle Çakal’ın dikkatini üstüne çekmeye çalışıyordu. Kılıcını, kabzası yukarıda olacak şekilde yukarı kaldırmış, ters tutuyordu. Bu, herkesçe bilinen ateşkes işaretiydi.</p>

  <p>Onu köşeye sıkıştırdığımız için Çakal’ın da bu müzakere davetini bekliyor olacağını biliyordum. Tüm atları ölmüş, adamları bitap düşmüştü.</p>

  <p>Öte yandan hala Tehuti’nin gırtlağına bıçak dayamışken işini bitirmek için doğrudan saldıramazdık.</p>

  <p>Çakal’ın ölüm saçan tavırlarını tetiklemeden beni ok menziline sokması için Zaras’a güvenmek zorundaydım. Yakınlaştıkça çevreyi daha ayrıntılı inceleyebiliyordum.</p>

  <p>Geride bıraktıkları izlerden El Havsavi’nin adamlarının sayısının, ayrılmalarla ve muhalif çöl şartlarıyla azala azala on beşe kadar düştüğünü zaten biliyordum. Benimse Zaras dahil elli altı muhafızım vardı ve hepsi nispeten zinde, savaşa hazır haldeydiler. Kıran kırana bir savaşa tutuşmamız halinde bunun sadece tek bir sonucu olabilirdi. Hepsi ölürdü, ama Prenses Tehuti de onlarla birlikte ölürdü.</p>

  <p>El Havsavi, nihai konumunu kumtaşı monolitin altı olarak dikkatle seçmişti. Kaya iki yandan ona koruma sağladığı gibi ayrıca bir avantaj daha da kazandırmaktaydı. Kumtaşının çatı gibi öne uzanan tepesi, bulunduğu yerin üstünü öne doğru epeyce kapatıyor, büyük savaş yayımın dahi menzilini sınırlıyordu. Bu mesafe den okumu ne kadar yükseğe fırlatırsam fırlatayım, Çakal'ın başının üstündeki kayaç çatı onu hedef olmaktan kurtaracaktı. Biraz daha yakına gidip daha yatay bir ok yoluyla ahş yapmalıydım.</p>

  <p>Buna karşın kaya, aynı zamanda Çakal'ın hapishanesiydi.</p>

  <p>Geri çekilebileceği tilin yolları kapatıyordu. Bizimle takas için pazarlık yapması gerekiyordu: prensesinkine karşılık adamları ve kendi canı.</p>

  <p>Önümüzde Zaras, ağır ağır kaçış yolu kalmayan Çakal'ın beklediği yere doğru ilerliyorduk.</p>

  <p>Artık bedevilerin hiçbir atının susuzluğa ve sert koşullara dayanamadığını görebiliyordum. Araplar, son birkaç at leşini de - yüzü bize gelecek şekilde yarım daire biçiminde önlerine siper etmişlerdi. Hayatta kalan haydutlar, bu eğreti ve acınası derecede yetersiz setin arkasına çömelmişlerdi. Sadece başlarının üstü ve bize doğrulttukları mızrakların, eğik palaların uçları görünüyordu.</p>

  <p>Biraz daha yaklaşınca en az üç Arap’ın oklarını kirişe yerleştirmiş, bize fırlatmaya hazır beklediklerini gördüm. Fakat bedeviler çok kötü okçulardı. Yayları güçsüzdü ve menzilleri, elim üzerinde, dizimin altındaki semer beziyle kapattığım benim güçlü çift kavisli yayımın yarısıydı.</p>

  <p>Artık her şey, El Havsavi durmamız için bağırmadan önce bu cılız istihkama Zaras’ın beni ne kadar yaklaştırabileceğine bağlıydı. Altımdaki devenin attığı her adımda azalan mesafeyi tekrar hesaplıyordum.</p>

  <p>Artık Araplardan herhangi birine, başlarının üzerinde asılı duran taş çatıya vurma endişesi olmadan ok yolunu alçak tutarak isabet ettirebileceğim kritik noktaya ulaşmıştık. Ferahlayıp iç çektim. Devemin öne doğru attığı her adım beni daha güçlü bir konuma getiriyordu.</p>

  <p>Önümdeki sırada deve süren askerler beni perdeliyordu; fırsattan istifade uzanıp yayımı kavradım. Sonra aşağıya hiç bakmadan boştaki elimle kemerime sokuşturduğum oklardan birini seçtim. Yayımın tutma yerinin en ucuna oku uzatıp sol elimin başparmağıyla orada tuttum.</p>

  <p>Devem beni ağır ve heybetli beş adım daha öne taşımıştı ki bedevi hattının ortasındaki adam ayağa kalkıp bize yöneldi. Feracesinin başlığını geri atıp yüzünü açtı ve Arapça bize seslendi.</p>

  <p>"Dur! Yaklaşmayın!" Sesi, başımım üstündeki kumtaşı çatıdan yankılandı.</p>

  <p>Onu hemen tanımıştım; bu kara sakallı vahşiyi en son, üç gün önce atının terkisine Tehuti'yi atıp kaldırdığı kolunun altından yan yan bana baktığında görmüştüm. Tekrar bağırdığında kimliğiyle ilgili iddiamı teyit etti.</p>

  <p>"Ben El Havsavi, bedevilerin savaş şefi. Tüm adamlar kudretimden korkar."</p>

  <p>Uzanıp atının leşinin altına sakladığı Tehuti'yi ayağa kaldırdı.</p>

  <p>Prensesin yüzünü görüp tanıyabilmemiz için karşımıza dikti. Sol kolunu arkadan Tehuti’nin boğazına dolamış, sıkıyordu; bu yüzden Tehuti ne çığlık atmaya ne de mücadele etmeye cesaret edebiliyordu. Haydut sağ elinde sıyırdığı kılıcını tutuyordu.</p>

  <p>Tehuti’nin bedeni, omzunun üstünden bize yiyecekmiş gibi bakan El Havsavi'yi perdeliyordu.</p>

  <p>Çakal, Tehuti’nin kıyafetlerini son ilmiğine kadar parçalamıştı. Bunu, prensesi aşağılamak, ona nasıl tamamen hükmettiğini göstermek için yaptığını biliyordum. Tehuti’nin uzuvları, boğazını sıkan kocaman kıllı kolla kıyaslandığında incecik ve çocuk gibi görünüyordu. Çıplak cildi, sedef gibi rengarenkti. Gözleri korkudan o kadar büyümüştü ki adeta yüzünü kaplamıştı.</p>

  <p>Zaras, devesinin sırtından sıçrayarak indi ve hala kılıcı ters vaziyette El Havsavi’nin Tehuti'yi alıkoyduğu yere doğru yavaşça yürümeye başladı. Miğferinin siperliğini açarak kimliğini ifşa etti. El Havsavi de aynını yapmıştı.</p>

  <p>Zaras’ı gördüğü anda Tehuti’nin gözlerindeki korkunun azaldığını ve yerini cesaret ve umudun ateşli ışıltısına bıraktığını fark ettim. Zaras’ın adı dudaklarından döküldü, ama boynunu sıkan kalın kol yüzünden sesi çıkmamıştı.</p>

  <p>O an Tehuti'yle gurur duymuştum, tıpkı bir zamanlar annesi için duyduğum gibi. Ancak dikkatimi dağıtan tüm bu düşünce ve anılan zihnimden çıkardım. Gözlerim mesafeyi ölçüyor, zihnim okumun havada yapması gereken sapmayı ve yüksekliği hesaplıyordu.</p>

  <p>Sol omzumda hafif bir meltem esintisi hissettim; ne var ki El Havsavi’nin durduğu yerdeki kocaman kumtaşı bloku, onu bu esintiden koruyordu. Yalnızca usta bir okçu bu hedeften emin olabilirdi: ilkin sağa sapma yapan rüzgar, sonra ok hedefine varmadan önceki son birkaç cubit durgun hava.</p>

  <p>El Havsavi öfkeden deliye dönmüş, Zaras’ı olduğu yerde durması, daha yaklaşmaması konusunda uyarıyor, küfürler yağdırıyordu. Kısa kılıcını sağ elinde tutuyor, tunç ucu Tehuti’nin çenesinin altına, boğazının yumuşak şişkinliğinin üzerine bastırıyordu.</p>

  <p>"Orada dur, yoksa bu fahişeyi öldürür, hastalıklı çürük yumurtalıklarını keser atarım!" diye Zaras’a haykırdı.</p>

  <p>"Kimsenin ölmesine gerek yok," diye bağırarak karşılık verdi Zaras teskin edici, sakin bir ses tonuyla. "Konuşabiliriz." İkiliye doğru ilerlemeye devam ediyordu. Devemi santim santim ilerletiyordum. Zaras bana çok kıymetli mesafe kazandırıyordu. Devemin attığı her adım, atışımı çok daha kolaylaştırıyordu.</p>

  <p>Daha da önemlisi, Zaras’ın, El Havsavi'yi biraz olsun ona doğru dönmeye mecbur etmesiydi. Okum için hedef bölgesini açıyordu.</p>

  <p>Artık tek ihtiyacım olan, yayımı gerip bıraktığımda okumun hedefine ulaşacağı süre boyunca Çakal’ın dikkatini başka yöne çekmekti.</p>

  <p>Başımı kıpırdatmadan avına çullanan şahin sesi çıkardım.</p>

  <p>Yaşam simgem yaralı şahindi. Çığlığını mükemmel biçimde taklit ederdim. En tecrübeli şahinciler bile taklidimi gerçeğinden ayırt edemezdi. Ses, kayaç duvarlarda şiddetini artırıp yankılandı; böylece El Havsavi’nin sonu gelmez küfürlerini savurduğu yere kadar ulaştı.</p>

  <p>Bedevilerin hepsi tutkulu şahinciler olurdu ve El Havsavi bu sesi tanımış, ona karşı koyamamıştı. İğrenç küfürlerine ara verip başını kaldırdı ve sesin geldiğini düşündüğü yere göz ucuyla baktı. Anlık bir dikkat dağılmasıydı, ama zaten tek ihtiyacım da buydu.</p>

  <p>Yayımı ve kusursuz okumu birlikte aldım; kirişe yerleşik ok, cennette birbirine kenetlenmiş ilahi aşık bedenleri gibi yaya oturmuştu. Kirişe asıldım ve dudağıma değince bıraktım. Ok, bakışlarım arasında gökyüzüne yükselip tepe noktasına ulaştı. Çakal’ın başının üstündeki kayaç çatıyı sıyırıp geçti ve düşmeye başladı.</p>

  <p>Benim için ok, ulvi bir zarafet içinde süzülüyor gibi görünüyordu; ama yalnızca benimki gibi keskin bir gözün onu takip edebileceğinin farkındaydım.</p>

  <p>Sonra birden Çakal’ın gözlerinin yuvalarından çıkacakmış gibi olduğunu gördüm. Bunun olması mümkün değildi, ama okumun ona doğru indiğini görmüş ya da yabani hayvanlar gibi sezmişti. Başını hafifçe geri çekti; vücudunu döndürmeye başladı.</p>

  <p>İşte tam o anda okum göğsünün üstüne, dört parmak kadar yana saplandı. Ancak okun hedefini değiştirecek kadar dönebilmişti.</p>

  <p>Okumun kalbini ıskaladığını biliyordum.</p>

  <p>Yine de darbenin ağırlığı ve hızı geriye doğru sendelemesine yol açmıştı. İçgüdüsel olarak dengesini sağlamak için kollarını açtı, ama tökezleyip kumtaşı zemine çarparak devrildi.</p>

  <p>Tehuti, dönerek adamın ellerinden kurtuldu. Havada bedenini nasıl döndürdüğünü ve kedi çevikliğiyle yere nasıl indiğini görüyordum. Yaylanırcasına düşüş şiddetini ayaklarıyla dengeledikten sonra doğruldu. Çıplak ve bir o kadar da sevimli haliyle etrafında kopan ani hengame karşısında bir an için şaşırmıştı.</p>

  <p>Zaras, şahin çığlığı için hazırlıklıydı; bunun üzerinde önceden karar kılmıştık. Çığlığımı duyduğu anda Tehuti’nin olduğu yere doğru fırladı.</p>

  <p>Çita gibi süratliydi. Tehuti'ye ulaşmak için yüzükoyun vaziyetteki Çakal’ın yanından geçmek zorundaydı. El Havsavi’nin göğsünden çıkan okumu görünce, eşkıyayı öldürdüğümü sanmıştı. Ona, daha fazla dikkat etmeye lüzum görmemişti. Diğer bedevilerden hiçbiri daha ne olduğunu anlayamadan Tehuti'ye ulaştı. Prensesi yakalayıp arkasına aldı, kendi vücudunu onunkine siper etmişti. Diğer eliyle ters tuttuğu kılıcını havaya fırlattı, kılıcı havadayken kabzasından yakalayıp savunma pozisyonu alarak üzerine gelecek Arap kalabalığını karşılamaya hazırlandı.</p>

  <p>"Hücum!" diye adamlarıma çifti korumalarını emrettim.</p>

  <p>"Kurtarın onları çocuklar!" Dörtnala harekete geçmesi için devemi mahmuzladım ve aynı anda kirişe yeni bir ok yerleştirdim. Arap okçulardan birinin yayını kaldırıp Zaras’a nişan aldığını gördüm.</p>

  <p>Arap’ın kirişi bırakmasına fırsat vermeden okumu fırlattım.</p>

  <p>Tam atış yapacağı sırada onu boğazından vurmuştum. Oku uzağa gitmişti. Arap boynuna saplanan ok sapına iki eliyle yapışmışken dizleri üstüne çöktü. Açılan ağzından kan fışkırıyordu.</p>

  <p>Cesur Araplardan biri hücum edip, yukarı kaldırdığı palasını Zaras’ın başına doğru savurdu. Zaras, bedevinin kılıcını karşılayıp savuşturdu; sonra ivmesinden faydalanıp adamın kılıç tutan kolunu dirseğinden kopardı. Arap, feryat edip geri doğru sendeledi, kesilen kolunun gövdesinde kalan kısmına yapışmıştı. Gırtlağından vurduğum, dizüstü haldeki adama takıldı. Çuval gibi yuvarlanıp arkadaşlarının hücum yolunu kapattılar.</p>

  <p>Üçüncü okumu fırlatıp başka bir bedevi haydudu yere indirmiştim. Zaras başını çevirip kaşla göz arasında takdirini gösteren bir tebessümle beni selamladı. İnanamasam da bu genç ahmağın gerçekten keyif aldığını fark ettim.</p>

  <p>"Buraya gel!" diye ona bağırdım. "Tehuti'yi emniyete al."</p>

  <p>Prensesi, küçük çocukmuş gibi kaldırıp sol omzunun üstüne attı.</p>

  <p>"Bırak beni!" Prenses bağırıyor, kendisini serbest bırakması için Zaras’ı delicesine tekmeliyordu. Zaras, Tehuti’nin itirazlarına aldırış etmeden bize doğru koşmaya başladı. Bu esnada biz de geri çekilirken ona koruma sağlamak için ileriye atıldık.</p>

  <p>El Havsavi, hala okumun onu indirdiği yerde uzanmaktaydı.</p>

  <p>Hepimiz dikkatimizi ondan, hücum eden bedevilere çevirmiştik.</p>

  <p>Ben de diğerleri kadar suçluydum. Okumun, Çakal’ın kalbine saplanmadığını ve büyük ihtimalle hala hayatta olduğunu biliyordum. Bunun yanında en azından onu kötürüm bıraktığımı ve artık bize tehdit oluşturmadığını sanıyordum. Kolları bacakları açılmış halde hareketsiz uzanıyordu; kılıcı vücudunun altında kalmıştı.</p>

  <p>Zaras, Tehuti'ye ulaşmak için Çakal’ın yanından geçmek zorunda kalmıştı. Şimdi geri çekilirken tekrar ona doğru geliyordu.</p>

  <p>Zaras’ın tüm dikkati, üzerine gelen Araplardaydı.</p>

  <p>El Havsavi birdenbire yattığı yerde dönüp oturdu; artık kılıcı sağ elindeydi, ama ayağa kalkacak gücü yoktu.</p>

  <p>"Dikkat et Zaras!" diye haykırdım. Bir yandan da el yordamıyla sırtımdan yeni bir ok çıkarmaya çalışıyordum. Fakat sadakımın kapalı kapağı beni engelliyordu. "Zaras, arkanda! Çakal'a dikkat et!"</p>

  <p>Belki sesim çatışma patırtısı arasında duyulmamıştı belki Zaras uyarımı anlamamıştı. Geriye doğru bir adım daha attı ki bu adım onu doğruca El Havsavi’nin kılıcının menziline sokmuştu.</p>

  <p>Çakal, anlamsız ve çaresizliği içinde barındıran nidayla kılıcını ona sapladı. Darbesi, arkadan ve alttandı. Hamlesi yeterince güçlü değildi, ama kılıcının ucu, Zaras’ın deri eteğini yırtıp gürbüz genç bacakları arasından geçecek kadar keskindi.</p>

  <p>El Havsavi, dermansız halde kılıcını Zaras’ın etinden çıkarmaya uğraştı, ama bunu yapacak gücü yoktu. Geri devrildi, dirseğinden destek alıyordu. Boğuk boğuk güçlükle soluklandıkça göğsünden dışarı çıkan okumun sapı, her nefeste seğiriyor, ağzının kenarından ince bir kan sızıyordu.</p>

  <p>Zaras’ın tüm vücudu önce kıvrıldı, sonra taş kesilmişçesine durdu. Sağ elindeki kılıcı yere, ayaklarının dibine düştü. Sol kolunun kündesinden kurtulan Tehuti yere indi.</p>

  <p>"Taita’ya git." Acı içinde Tehuti'ye zorlukla nefes alarak söylediklerini duyabiliyordum. "Ben bittim. Taita seni korur." İki büklüm oldu. Ellerini, kılıcın ağzının içinde olduğunu hissettiği kamının altına bastırdı.</p>

  <p>Tehuti, Zaras’ın talimatını duymazdan geldi. Yanı başında donakalmıştı. Anladığım kadarıyla aşağı bakıp Çakal’ın kılıç kabzasının Zaras’ın eteğinin altından çıktığını ve sevdiği adamın bacaklarının arasından sızan kanı görene dek ilkin ne olup bittiğini idrak edememişti.</p>

  <p>Zaras, dizlerinin üstüne çöktü. Alnı yere değene dek başını eğdi.</p>

  <p>Hemen yanında dikilen Tehuti’nin yüzü aniden değişip öfkeyle gerildi; El Havsavi'ye bağırmaya başladı. "Zaras’ı öldürdün! Erkeğimi öldürdün!" Zaras’ın yere düşen kılıcını kaptı. Narin bedeniyle tamamen orantısız bir güçle ve kadınlığına aykırı bir öfkeyle Çakal’a döndü. Kılıcın ucunu Çakal’ın gırtlağına sapladı.</p>

  <p>Çakal, kesilen nefes borusundan hırıldamaya başladı; prensesin tekrar saplamasını önleyecekmişçesine çıplak elleriyle kılıca yapıştı. Çılgına dönen Tehuti, adamın boğazını ikiye ayırdı. Kılıcı bastırdığı sırada El Havsavi’nin ustura gibi keskin kılıcı tutan parmakları kemiklerine kadar doğranmıştı.</p>

  <p>Tehuti adamın başından ayrılmadan göğsüne, kaburgalarının arasına ve hayati organlarına defalarca kılıcı sapladı.</p>

  <p>Adamlarım hayatta kalan bedevileri önlerine katmış, eyerlerden uzattıkları uzun süvari mızraklarıyla geri çekilmeye zorlayarak Tehuti’nin olduğu yere kadar gelmişlerdi.</p>

  <p>Adamlara müdahale etmedim. Devemi Tehuti’nin yanına sürüp eyerden indim. Sarılıp sakinleşmesini bekledikten sonra kılıcı ellerinden aldım.</p>

  <p>"Adamı zaten on defa öldürdün," dedim sertçe. "Şimdi Zaras’ın yardımımıza ihtiyacı var." Zaras’ın isminin prensesin öfkesini yatıştırıp zihnini toplamasını sağlayacağını biliyordum.</p>

  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">B</span>u tür bir yarayı çoğu zaman daha da ağırlaştırabildiği için Zaras'ı kımıldatmak istemedim. Adamlara, yattığı yerde üzerine geçici bir korunak yaptırdım.</p>

  <p>Onlar bu işle meşgul olurken askerlerin çavuşuna Arap cesetlerinin üzerindeki en temiz ve en az kanlı cüppeleri toplayıp bana getirmesini emrettim. Bunları Tehuti'yi güneşten ve adamların ağzı açık dikkatli bakışlarından korumak için kullanacaktım.<br /></p>

  <p>Sonra Arapların at leşlerini, Çakal’ın ve adamlarının cesetlerini çekip rüzgar yönünde bir fersah uzağa götürmelerini ve çöle bırakmalarını emrettim. Bu sıcakta bir saat içinde kokuşmaya başlayacaklardı. Çakal’ı en son gördüğümde ayak bileğine bağlı bir iple, çırılçıplak vaziyette, taşlık zeminde kafası her yükseltiye çarpa çarpa bir devenin arkasında sürükleniyordu. Kolları açılıp başını gerisine doğru uzanıyor, adeta el sallarmış gibi görünüyordu.</p>

  <p>Yanımda tedavi çantamı ve biraz bitki ve ilaç getirmiştim.</p>

  <p>Bunlar, adeta vücudumun bir parçası gibi nereye gidersem daima benimle gelirdi. Ne var ki Zaras’ın yarasını muayene etmeye başlamadan bunların beni bekleyen görev için yetersiz kalacaklarının farkındaydım.</p>

  <p>Bana yardım edebilecek eğitimli bir yardımcım da yoktu.</p>

  <p>Hoyrat askerlerimin hepsi sadece insanın canını almak için eğitilmişlerdi, söz konusu o canı kurtarmak, imdadına koşmak olunca feci biçimde ilgisizlerdi.</p>

  <p>Güvenebileceğim tek kişi Tehuti'ydi. Daha önce yaralı atlar ve diğer evcil hayvanlarla ilgilendiğimde bana yardım etmişliği vardı. Fakat benim nazarımda hala çocuktu. Zaras’ın kaçınılmaz ölümünü seyretmesini istemiyordum, ama başka seçeneğim de yoktu.</p>

  <p>"Onunla ilgilenirken bana sen yardım etmek zorundasın prenses," dedim, koca bir öküzü sersemletmeye yetecek kadar kuvvetli bir bitki olan kızıl şepen çiçeği özünden bir yudumluk hazırlarken.</p>

  <p>"Tamam," diye karşılık verdi sessizce; ancak öylesine kararlılıkla söylemişti ki annesini anımsatmaması imkansızdı. "Sen sadece yapmam gerekeni söyle, hemen yaparım."</p>

  <p>"Evvela bunun tamamını içtiğinden emin ol," Uyuşturucuyla dolu bakır fincanı ona uzattım. Zaras’ın başını kucağına aldı.</p>

  <p>Fincanı Zaras’ın dudaklarına götürüp, onu karışımı yutmaya zorlamak için burun deliklerini sıkarak kapattı. Bu esnada ben de cerrahi aletlerimi önüme serdim.</p>

  <p>Zaras’ın gözbebekleri genişleyip ilacın etkisiyle kendinden geçtiğinde zırhını ve içdonunu çıkardık. Sonra eyer battaniyelerinden yaptığımız yatağa anadan doğma vaziyette yüzükoyun uzattık. Zaras’ı elbette daha önce de çıplak görmüştüm, ama her zamanki gibi muhteşem fiziğinden etkilenmiştim. Çok yakında tabiatın bu başyapıtını toprağa teslim etmek zorunda kalacağımız düşüncesiyle derin bir teessüf sancısı yüreğime saplanmıştı.</p>

  <p>Çakal’ın kılıcının giriş noktasına ulaşabilmek için bacaklarını açtım. Tabii ki kılıcın ucu hala içerideydi. Cerrah olduğu iddiasındaki diğer insanların, hiç dikkat etmeden ve bir an düşünmeden kılıcı çekip hastalarını hayata bağlayan tek unsuru çıkaracaklarını biliyordum.</p>

  <p>Kılıcın giriş açısını ve derinliğini incelediğimde darbenin, erkeklik organlarını tamamen ıskalamış olduğunu gördüm. Bu karmaşık hislere kapılmamı sağlayan bir vaziyetti.</p>

  <p>Sessiz sedasız Zaras ve Tehuti adına memnuniyet duydum.</p>

  <p>Ne var ki kendi adıma çok iyimser değildim. Belki de kılıcın keskin kenarının Zaras’ın hayati organlarına daha az zarar vermiş olması daha yeğlenir bir durumdu. Öyle olsaydı birazdan karşılaşacağımı kolaylıkla tahmin ettiğim sorunların çoğunu sadece tek bir darbeyle ortadan kaldırmam mümkün olabilirdi.</p>

  <p>Yara, sol kalçasını delip geçmişti. Sonra kalın kalça kemiğine denk gelmişse daha ileri gitmemiş olması mümkündü.</p>

  <p>Öyle olmamıştı. Bunu, Zaras’ın bağırsaklarını barındıran kemiksi leğene doğru ilerleyen bir yol bulduğumda anladım. Daha önce yüzlerce insan kadavrasını kesip inceleme fırsatım olmuştu.</p>

  <p>Yiyeceklerin nasıl bu etimsi borulardan geçip sonrasında kalçalarımızın arasındaki ana delikten dışarı atıldıklarını biliyordum.</p>

  <p>Ciddi anlamda panik halindeydim. Şayet Çakal’ın kılıcı Zaras’ın bağırsaklarında bu borulardan birini delmişse, atık karın boşluğuna sızacaktı. Hepimizin dışkı olarak adlandırdığı bu atık, ona karakteristik nahoş kokusunu veren pis salgılardan oluşmaktaydı. Bu salgılar aynı zamanda ölümcül derecede zehirliydi ve vücut içerisine yayılmaları halinde kangrene neden olurdu. Ve ölüm kaçınılmaz son olurdu.</p>

  <p>Kılıcın tek seferde çıkarılması gerekiyordu. En güçlü altı adamımı çağırdım, zira verdiğim çok güçlü afyona karşın Zaras’ın çekmesi kuvvetle muhtemel acı, ilacın etkisini azaltacaktı.</p>

  <p>Tehuti, Zaras’ın başını kucağına almış, oturuyordu. Bir annenin bebeğine yaptığı gibi Zaras’ın saçını okşuyordu. Tutacak adamlar yerlerini aldı, Zaras’ın uzuvlarını yere sabitlediler. Ben de bacaklarının arasına diz çöküp iki elimle kılıcın kabzasına yapıştım.</p>

  <p>"Sıkı tutun!" dedim, sonra geri yaslanıp Zaras’ın etlerine ve iç organlarına fazladan hasar vermemek için kılıcı giriş kanalına hizada tutmaya gayret ederek tüm ağırlığım ve kuvvetimle çektim.</p>

  <p>Zaras’ın tüm bedeni kasıldı. Her kası adeta mermer gibi sertleşti; yaralı boğa gibi acıyla haykırdı. Altı güçlü adam onu güçlükle zapt ediyordu. Uzunca bir süre kılıç hiç kıpırdamadı. Tunç ucu mengeneyle sıkışmışçasına kalça kemiğine sıkışmıştı, üstüne üstlük yapışan dokular vakum etkisi yapmaktaydı. Nihayet emme etkisinden kurtulup yaradan çıktı. Sırtüstü devrildim.</p>

  <p>Zaras, son bir kez titreyerek inledi, sonra bilincini kaybedip sere serpe düştü. Daha önce hazırladığım kuzu yünü tamponu yaranın üstüne koyup Tehuti'ye seslendim. "Bunu yaranın üstüne bastır; tüm gücünü ver ve kanamayı engellemeye çalış." Sonra Zaras’ı zapt etmek için ellerini ayaklarını tutan adamlara baktım.</p>

  <p>"Bırakın!"</p>

  <p>Dikkatimi, elimdeki kılıca çevirip göz kararı ne kadar derine inmiş olabileceğini ölçtüm.</p>

  <p>"Bir buçuk karış; yarım cubit," diye tüm umutları gölgeleyen mesafeyi dehşetle tahmin ettim. "Derin, çok derin!"</p>

  <p>Hemen, Tehuti’nin yaranın üstüne bastırdığı tamponu kaldırıp yarayı incelemek için iyice eğildim.</p>

  <p>İki parmağım genişliğinde yarıktı. Üzerindeki basıyı kaldırdığım anda ince bir kan sızmaya başlamıştı. Kan temiz ve sağlıklı görünüyordu. Yüzümü iyice yaklaştırıp kanı kokladım. Dışkı kokusu yoktu.</p>

  <p>İçimde ufak da olsa yeniden bir umut alevi parıldadı; ustura gibi keskin tunç kılıcın bağırsaklarını kesip ayırmamış olması acaba mümkün müydü?</p>

  <p>Tehuti pür dikkat beni izliyordu. "Ne yapıyorsun Taita?"</p>

  <p>"Şansımızın ne olduğunu tahmin etmeye çalışıyorum."</p>

  <p>Kuzu yünü tamponu yaranın girişini kapatacak şekilde koyup bağladım ve kötü salgıların etkisini azaltmak için üzerine şarap özü damlattım. Sonra Zaras’ın arkasına geçip her kalçasının üzerine bir elim gelecek şekilde tuttum. Kendimi toplayıp kalçalarını ikiye ayırdım. Biraz olsun ferahlayıp oh çektim. Makatı temizdi.</p>

  <p>Yapmam gereken tek bir test daha kalmıştı. Elimi sırt boşluğuna koyup sertçe bastırdım. Bağırsaklarından önce serbest kalan hava, onu takiben anüsünden sulu dışkı ve açık renkli kan püskürdü. Pis koku Tehuti’nin de benim de yüzümüzü buruşturmamıza neden oldu.</p>

  <p>Artık kılıcın Zaras’ın bağırsaklarını deldiğinden vahim derecede emindim. Keder ve çaresizlikle kahrolduğumu hissettim. Zaras artık ölü bir adamdı. Dünya yüzünde hiçbir cerrah, ne kadar maharetli olursa olsun, onu kurtaramazdı; ben bile. Artık o Seth'e aitti.</p>

  <p>Tehuti’nin gözünü kırpmadan bana baktığını bildiğim halde başımı kaldırıp ona bakamadım. Biçare haldeydim ve bu histen nefret ediyordum. Bu, asla alışamayacağım bir duyguydu.</p>

  <p>"Taita," diye fısıldadı. Hala başımı kaldırarak gözlerine bakıp yetersizliğimi kabul edemiyordum.</p>

  <p>"Lütfen Taita." Sesi hafifçe yükselmişti. "Onu kurtarabilirsin, değil mi? Benim için Zaras’ı kurtarabilir misin?" Ona bir cevap vermeliydim; Bu ıstırabı daha çok yaşamasına izin veremezdim.</p>

  <p>Başımı kaldırıp gözlerine baktım. Olaylar neticesinde daha henüz evliyken dul kalmış onca kişi görmüştüm, ama onun gibi acı, ıstırap çekenini hiç görmemiştim.</p>

  <p>Zihnimde vereceğim olumsuz cevabı oluşturmuş, hatta başımı bile iki yana sallamıştım. Ama dudaklarımdan "hayır" kelimesi bir türlü çıkamadı. Bu iki genci yüzüstü bırakamazdım.</p>

  <p>"Evet! Onu senin için kurtarabilirim Tehuti." Bunun söylenebilecek en kalpsizce şey olduğunu biliyordum. Kesinlik, boş umuttan elbette daha iyiydi; ama onun kederine ve ıstırabına dayanamamıştım.</p>

  <p>Bu yüzden içimden iyi tanrılara yalanımı hoş görmeleri için yalvarıp Zaras’ın ruhu için Seth'le mücadeleye tutuştum.</p>
</body>
</html>
