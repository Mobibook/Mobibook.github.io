<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">A</span>rabistan’ı aşmak, geçen yılki Dimyat'a yolculuğumuzdan çok daha zor ve zahmetliydi. O sırada çabuk ve kolayca hareket eden topu topu iki yüz adamdan az bir topluluktuk; ayrıca sadece Süveyş Körfezi'ni, Mısır ve Sina Yarımadası arasına sokulan suların batıdaki dar uzantısını geçmemiz gerekiyordu. Genişliği elli fersahtan daha azdı.</p>

  <p>Şimdi ise Gorrab’ın önümüzü kesmeleri için göndermiş olabileceği Hiksos savaş arabalarının pusu kurma ihtimallerinin olduğu Sina Çölü' ne ne pahasına olursa olsun girmekten kaçınmak için çok daha güneyden devam etmemiz gerekiyordu.</p>

  <p>Kızıldeniz’i, en geniş noktasından geçmeye mecburduk. Bu, iki yüz fersahtan daha uzun bir yolculuk ve binden fazla insan ve hayvanın açık güverteli dhovlarla nakledilmesini gerektiriyordu.</p>

  <p>Bu küçük teknelerden her biri, tek seferde on deve taşıyabilecek kapasitedeydi. Her biri defalarca karşıya gidip dönmek zorundaydı.</p>

  <p>Tüm bu etmenleri hesaba katarak, kervanımızı Arabistan’a geçirmek için en az iki ay ayırmak zorundaydım.</p>

  <p>Asli unsurlar teknelerle dar denizin karşı tarafına taşınırken kraliyet grubuna Mısır kıyısında kamp kurdurdum. Zorlu tecrübelerden, prenseslerin sıkılmasına izin vermenin ya da kendi başlarına çok zaman geçirmelerine müsaade etmenin akıllıca olmadığını çok iyi biliyordum.</p>

  <p>Kraliyet grubunun çevresi, kampın geri kalanından özenle ayrılmıştı. Buranın büyüklüğü, ancak küçük bir köy kadar olmasına karşın, sakinlerini saran lüks bolluğu, tantanalı eşyalar ve sağladığı rahatlık sayesinde büyük bir şehri bile aşmaktaydı.</p>

  <p>Birkaç günde bir prensesleri, atlarla ava götürüyordum. Kah tuzlu düzlüklerde güve gibi hafifmişçesine sıçrayarak koşan çevik çöl ceylanlarını kovalıyor kah uçurumlarda ya da yamaç yüzlerinde görünen kıvrık boynuzlu dağkeçilerinin peşinde tepelere tırmanıyorduk. Bu av kabak tadı vermeye başladığında kızlar, kıyı boyunca sürüler halinde uçuşan yabankazları ve ördeklerin üzerine eğitimli şahinlerini salıyorlardı.</p>

  <p>Diğer zamanlarda kızların berrak sularda yüzebilmesi ya da sualtındaki mercan ormanlarında kaynayan devasa deniz levreği ve kılıçbalıklarını mızrakla avlayabilmeleri için açıktaki adalarda mesire düzenliyordum.</p>

  <p>Yapmakta ısrar ettiğim tek şey, çoğu sabahlarının eğitimle geçmesiydi. Yazma becerileri, matematik ve geometri alanlarında onlara ders vermek üzere yanımda iki alim katip getirmiştim. Hocaları gibi davranmak bana ayrı bir keyif veriyordu. Ciddi geçen derslerimizin arasına çocuksu kıkırdamalar ve neşe fasılaları karışıyordu. Bunlar, günün en sevdiğim anlarıydı. Loxias'la Minos dilinde sohbet ediyorlar, sanki ben bu dilin tek kelimesini anlamıyormuşum gibi beni muhabbetin dışında tutuyorlardı. Üçlünün en büyüğü Loxias'tı, bu yüzden tüm şehevi ve erotik konularda kendine grubun lideri olarak rol biçmişti. Bunun yanında, onu dinleyince, pratik deneyimden tamamen yoksun olduğu barizdi.</p>

  <p>Ayrıntılar konusunda tamamen inandırıcı ve yaratıcı hayal gücüne bel bağlıyordu.</p>

  <p>Bu anlarda onları gerçekten daha iyi tanıma, o güzel ve meşgul, küçük kafalarının içinde aslında neler döndüğünü anlama fırsatı buluyordum.</p>

  <p>Her biri, hayatlarının aşkını bulmaya çalışıyordu. Loxias, Lort Remrem' de karar kılmıştı. Ne var ki lordun bulunduğu ortamlarda adeta taşa dönüşüyor, yüzünün kıpkırmızı kesilmesinden ve yere bakmaktan başka bir şey yapamadan konuşma yetisini kaybediyordu. Sanırım onu en çok korkutan, Remrem’in, Kraliyet Şurası’nın lordu olması, buna karşı kendisinin alelade bir yabancı olmasıydı.</p>

  <p>Remrem’in neredeyse onun iki katı yaşında ve zaten üç karısının olması, ayrıca Loxias’ın varlığından tamamen habersiz olması, Minoslu kızın gözünü hiç de korkutmuş gibi görünmüyordu.</p>

  <p>Bekatha’nın aklını başından alansa, meşhur süvari ve savaş arabası binicisi Hui'ydi. Ancak prensesin bilmediği, Hui'yi esir aldığımda namı her yana dağılmış suçlu Zalim Basti’nin kan kardeşi olduğuydu. Onu ehlileştirip medeniyet öğretmek için elimden geleni yapmıştım, ama hala koca bir barbar damarı vardı, özellikle de söz konusu espri yeteneği olunca. İki eliyle birden Hui’nin beline sarılıp Hades’in kayıp ruhları gibi çığlıklar atarak savaş arabası içinde en sarp arazilerde yerleri dövercesine gitmek kadar Bekatha’yı mutlu eden başka bir şey yoktu. İkisi, duyan bir baş kası için tamamen anlaşılmaz, ama kendilerini kahkahaya boğan karşılıklı şakalar yapıyor, bazen de hakaretler ediyorlardı. Hui, prensesin akşam yemeği davetini kabul ettiğinde Bekatha takdirinin işareti olarak masanın karşı ucundan ona, ekmek parçalan ve meyve fırlatıyordu.</p>

  <p>Tehuti, bu tartışmalardan ve sevgi gösterilerinden uzak duruyordu. Hiçbirimiz de onu bu konuda zorlamıyorduk.</p>

  <p>Akşamlarımız birbirimize bilmeceler sorarak, hikayeler anlatıp ilahiler söyleyerek ya da şarkı söyleyip müzik aletleri çalarak, rol yapıp şiir okuyarak geçiyordu.</p>

  <p>Bu şekilde ve titiz bir planlamayla gözetimim altındaki üçlüyü tehlikeli haylazlıklar yapmaktan uzak tutabiliyordum ve günler göç eden kuşlar gibi çabucak geçiyordu. Nihayet kervanımızın asıl bölümü de denizin doğu kıyısına geçtiğinde artık onların ardından gitme zamanımız gelmişti.</p>

  <p>Athyr ayının on beşinci günü sabah gün doğmadan sahilde toplandık ve hem Tehuti hem de Bekatha’nın ustaca yardımıyla Hathor rahibeleri, tanrıçaya güzel beyaz bir koç kurban etti.</p>

  <p>Tanrıçaya, sudayken bize karşı nazik davranır ve kıyının diğer tarafına sağ salim geçmemiz için bize rehberlik ederse bir deve kurban etmeyi adadık. Sonra teknelere binip kıyıdan uzaklaştık.</p>

  <p>Tanrıça bizi duymuş olmalıydı ki Mısır'dan gönderdiği ılık meltemle yelkenlerimizi şişirip filomuzu çalkantılı sularda hızla ilerletti. Akşam çökmeden, Afrika arkamızda, dalgaların altında gözden kaybolmuştu.</p>

  <p>Karanlık çökünce birbirimizi görebilmek için yelken direğinin tepesine kandil astık. Yıldızlara bakarak yönümüzü tayin edip doğu yönünde rotamıza devam ettik. Şafak sökerken uyandığımızda, Arabistan kıyılan uzaktan, çürük köpekbalığı dişleri gibi sabah ufkunun masmavi gökyüzüne karaltı gibi çökmüştü. Tüm gün yol aldıktan sonra güneş hala ufkun el kadar üstündeyken Timsah Tümeni'nden elli adam suda bata çıka dhovları karaya çekti. Kızlar, o narin minik ayaklarını suya değdirmeden Asya topraklarına ayak basabilmişlerdi. Emrettiğim gibi kraliyet çadırı su hattının epeyce yukarısında tüm ihtişamıyla çoktan kurulmuş, sahiplerini ağırlamaya hazırdı.</p>

  <p>Ne var ki burada oyalanma riskine giremezdik, çünkü her geçen gün, kıymetli tatlı suyumuzun büyük bölümünü harcıyorduk.</p>

  <p>Ana kervan ve bagaj vagonu bizden birkaç gün öndeydi. Şimdiye dek yüz fersahtan fazla yol kat etmiş olmalıydılar.</p>

  <p>Arabistan'a varışımızın ikinci günü atlarımıza binip develerimizi sürerek arkalarından yola çıktık.</p>
</body>
</html>
