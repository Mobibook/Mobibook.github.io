<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">T</span>eb'e gelişimi müteakip kendimi döndüğüm her yandan üzerime gelen durumlar altında boğulurken bulmuştum.</p>

  <p>Firavun, Hiksoslar ile Yüce Minos arasında fokurdayan siyasi fırtınaları görüşmek için sürekli beni yanına istiyordu.</p>

  <p>Durumun aciliyeti ve tehlikesi göz önüne alındığında, biricik Mısır'ımızın güvenliği ve belki de nihayetinde ayakta kalması için rakip istihbarat operasyonlarımız arasında bir ateşkes ilan etmemiz ve şimdilik kaynaklarımızı bir araya getirip birbirimizle işbirliği yapmamız gerektiği konusunda ortak karara varmıştık.</p>

  <p>Gecenin her vakti kapılarımızda kuzeyden mesaj ve haber getiren tuhaf ve isimsiz kadınlar, erkekler görülüp kayboluyordu.</p>

  <p>Sayı olarak onları geride bırakan tek şey sadece aynı yoldan gelen haberci güvercinlerdi. Gökyüzünde aynı anda kuşlarımızdan o kadar fazla oluyordu ki bazen gökyüzünün gerçekten tüylerinin rengi gibi mora dönüşebileceğini hayal ediyordum.</p>

  <p>Aton ve ben, bize ulaşan her haberi firavuna ve komuta kademesine iletmeden evvel inceleyip müzakere etmek ve titizlikle değerlendirmek zorundaydık.</p>

  <p>Kritik istihbaratlardan biri, Menfis önünde oklarımla Nil’in sularında ölüme terk ettiğim Kral Beon'un cesedinin yakıldığı bilgisiydi. Hiksoslar, öldürülen kahramanlarının cesetlerini, daha gelişmiş ve medeni bizim gibi milletlerin yaptığı gibi mumyalamak yerine kül olana dek yakmak gibi barbarca bir geleneğe sahipti.</p>

  <p>Aynı zamanda, en büyükleri Seth olan ucube tanrılarının gönlünü alıp sakinleştirmek için insan da kurban ediyorlardı. Aton'la ben, Hiksoslar tarafından esir alınan Mısırlı askerlerimizden yüzünü, canlı canlı Beon'un cenaze ateşine attıklarını, onları, öbür dünyada Beon'un zevklerini yerine getirmeleri için yüz bakirenin izlediğini öğrenmiştik. Bu bakirelerden bir kısmı daha beş yaşlarında, yani alevlerin arasına girdiklerinde neler olacağını ancak ayırt edebilecek yaştaydılar. Bu haberleri duyduktan sonra hangi aklıselim insan Hiksosların hayvanların bile en aşağılık biçimi olmadığını iddia etmeyi deneyebilirdi ki?</p>

  <p>Beon'un yakılmasından sonra yeni Hiksos kralı olarak tahta geçen kişinin kardeşi Gorrab olduğunu Teb’de ilk öğrenen ben oldum.</p>

  <p>Görünüşe göre Gorrab’ın ilk uğraşı, kardeşinin öldürülmesinin intikamını almaktı. Sheik Abada ve Asyut arasındaki sınırda, askerlerimizin karşısındaki savaş hattından, on bin öncü birlik askerini geri çekti. Gorrab’ın kararı, Mısır için mutluluk vericiydi. Firavun, tüm cepheyle fazlasıyla meşgul oluyordu. Hiksoslar, kendi askerlerinin hayatları konusunda bile hiçbir zaman cimri olmamışlardı ve fırsat buldukları anda her zaman kendilerini yıpratma pahasına çarpışmaya girmeye hazırlardı. Şimdiye dek firavun, Beon'un ordusuna ağır kayıplar verdirmişti, ama karşılığında kendi askerleri de acı kaybı tatmışlardı.</p>

  <p>Şimdi ise bir hamlede baskı ortadan kalkmış ve Gorrab’ın, ordusunun neredeyse dörtte birine Dimyat'ta sağ bıraktığım Girit kuvvetlerine saldırmak üzere kuzeye gitmeleri emrini vermesiyle birlikte firavuna güçlerini yeniden takviye edip hasmına karşı konumunu iyileştirme fırsatı sunmuştu.</p>

  <p>Gorrab, ağabeyinin ölümüne tanıklık etmişti. Kraliyet mavnasındaki muhafızların kumandanıydı. Üç Girit gemisinin doğruca Üzerlerine gelişini izlemiş, Minos üniformalı subay ve askerlerin sebepsizce ve kalleşçe saldırılarını görmüştü.</p>

  <p>Gorrab, Giritli okçulardan birinin, suda çırpınan silahsız ağabeyine bile bile üç ok fırlattığını görmüştü. Sonrasında Kral Beon'un oklarla delik deşik olmuş cesedini nehirden çıkartıp gözyaşı dökmüş, cenaze ateşine yanan meşaleyi kendi elleriyle fırlatmıştı. Sonra yine kendi elleriyle Hiksos tacını giymiş ve Giritlilere karşı topyekun savaş ilan etmişti.</p>

  <p>Aton'la birlikte, Gorrab’ın Minoslulara karşı seferini neşeyle takip ediyorduk. Casuslarımız vasıtasıyla kıdemli Minos subaylarının Dirnyat'ta onlar için bıraktığım kadırgayla Girit'e döndüklerini öğrenmiştik. Küçük kadırga, ancak kırk adam alabilirdi, geri kalanlar, kalede kalmışlardı. Kadırga Girit’e ulaştığında, komutan, Hiksosların kaleye rezil ve alçakça saldırısını ve Girit hazine gemilerini ele geçirdiklerini Yüce Minos'a haber vermişti. Minos'a ayrıca, korsanların kimliklerini gizleme zahmetine bile girmediklerini, hatta tepeden tırnağa Hiksos üniforması giyindiklerini ve o dilde konuştuklarını duyduklarını söylemişti.</p>

  <p>Yüce Minos, bulundukları yerde kapana kısılan iki bin Girit askerini kurtarmak için derhal bir savaş kadırgası filosunu Dimyat’a sevk etmişti.</p>

  <p>Ne var ki Kral Gorrab, onlardan daha önce on bin askeriyle oraya varmıştı. Giritliler kahramanca direnmiş, ancak Gorrab çoğunu kılıçtan geçirmiş, hayatta kalanlar teslim olmuşlardı. Gorrab, hepsinin kellesini uçurup başlarından kalenin altındaki rıhtımda bir piramit yapmıştı. Girit'ten ayrılan takviye filosu ancak Kral Gorrab, insan başlarını güneşte çürümeye bırakıp Minos savaşçılarından artakalanları akbabaların ziyafetine terk ederek Menfis'e döndükten sonra Dimyat’a ulaşabilmişti. Takviye filosu Minos'u katliamdan haberdar etmek üzere tekrar Girit'e yelken açmıştı.</p>

  <p>Yüce Minos, tuhaf tanrılarının sunağında intikam yemini edip donanmasını, Afrika kıyısı boyunca tüm Hiksos üslerini ve limanlarını yerle bir etmeye göndermişti.</p>

  <p>Kral Gorrab ise Kuzey Mısır'da idaresi altında yaşayan tüm Minoslulara karşı planlı bir soykırım başlatarak buna misilleme yapmıştı. Minoslular akıllı ve çalışkan insanlardı. Tüm zanaatlarda ve ticarette oldukça becerikliydiler. Bunun yanında her şeyden öte hepsi tüccar ve girişimciydiler. Gümüşün ve karın tatlı kokusunu alabileceğiniz her yerde Minoslulan bulabilirdiniz.</p>

  <p>Zaten başka türlü Girit gibi öylesi küçük bir adanın sakinleri, Orta Deniz’i çevreleyen tüm toprakların egemen gücü haline nasıl gelebilirdi ki?</p>

  <p>Kuzey Mısır'da yaşayan birkaç bin kadar Minoslu vardı. Kral Gorrab, Hiksosların meşhur olduğu tüm vahşet ve hayvani gaddarlıkla bu yerel nüfusun üzerine çullandı. Minosluları evlerinden sürüyerek çıkarıp kadınların ve hatta en taze çağındaki çocukların ırzlarına geçtiler. Sonra kadın, erkek, bebek demeden hepsini Minosluların kendi tanrıları için diktiği tapınaklara toplayıp binaları başlarına yıktılar.</p>

  <p>Ülkeden kaçmaya çalışsalar da sadece birkaç Minoslu bunu başarabilmişti. Yüce Minos'un gemileri, Orta Deniz kıyısı boyunca yer alan liman ve kasabalarda yaşayan diğerlerine göre daha şanslı olanların hayatlarını kurtarmayı başarmıştı. Daha içte yaşayan diğerleri ise biricik Mısır'ımızı saran çölün içlerine kadar kaçmıştı. Susuzluktan ve aynı derecede vahşi ve yağmacı insanlar olan bedevilerin ilgisinden burada öldüler.</p>

  <p>Bununla birlikte birkaç yüz Minoslu, ailelerini alarak Menfis ve Asyut'tan güneye kaçmışlar, bunlardan bir kısmı peşlerindeki Hiksos savaş arabalarını atlatmayı başarıp savaş hatlarımıza kadar ulaşmışlardı. Lort Kratas askerlerimize, mültecilerin sığınmalarına izin verip himaye etmelerini ve onlara nazik bir şekilde davranılmasını emretmişti.</p>

  <p>Bunu duyar duymaz atıma atlayıp dörtnala Hiksoslarla karşı karşıya olan ön cephedeki birliklerimize sürdüm.</p>

  <p>Bu birliklerde delikanlılıklarından beri tanıdığım birkaç kıdemli komutan vardı. Onlara savaş sanatı ve ilmi dersi vermiştim ve şimdiki askeri rütbelerine yükselmelerinde nüfuzumun faydası olmuştu.</p>

  <p>Lort Remrem, Teb muharebesinde firavun tarafından asil mertebesine çıkarılmıştı ve şimdi Başkomutan General Kratas emrindeki bir alaya komuta ediyordu.</p>

  <p>Onu yakaladığımda haydut olan Hui, artık beş yüz savaş arabasına komuta eden kıdemli bir subaydı. Tüm bu eski dostlar ve tanıdıklar, hatta firavunun emrinde başkomutan olan o menfur yaşlı namussuz Kratas bile kamplarına geldiğim için ziyadesiyle memnun olup beni çok sıcak karşılamışlardı. Kampa vardığım gece Lort Kratas habersizce beni sarhoş etmeyi denedi. Ancak sonra onu döşeğine taşıyanlardan biri bendim, ayrıca sürekli istifrağ ederken başını ben tutuyordum. Ertesi sabah küstah şekilde bana teşekkür edip emir subayına beni, Kral Gorrab’ın gazabından kaçmayı başarıp ön cephelerimize kadar ulaşan Minoslu mültecilere götürmesini emretti.</p>

  <p>Bu bahtsızların sayısı ancak kırk ya da biraz daha fazlaydı.</p>

  <p>Çok üzgündüler. Hiksosların ellerinden kaçabilen birkaç aile efradı ve kurtarmayı başarabildikleri birkaç parça eşya dışında her şeylerini kaybetmişlerdi.</p>

  <p>Aralarında yavaşça dolaşıp kaçaklara saygıyla ve kibarca muamele ederken kurnazca sorular sormaktan da geri kalmıyordum.</p>

  <p>Nihayet, hattın en sonunda birbirine sokulmuş ailenin yanına gittim .. Babanın konuşması çok ağır aksanlı olsa da fena değildi.</p>

  <p>Adı Amythaon'du. Daha üç hafta öncesine kadar Menfis’te mısır, şarap ve deri tüccarıydı. İşinde öyle başarılıydı ki şehirdeki casuslarım vasıtasıyla adını ben bile duymuştum. Hiksoslar evini ve deposunu yakmış, gözlerinin önünde kan kaybından ölene dek karısına tecavüz etmişlerdi.</p>

  <p>Oğlu on dokuz yaşındaydı. Adı Icarion' du. Görür görmez ondan hoşlanmıştım. Uzun ve yapılıydı. Kalın kıvırcık, siyah saçları birbirine karışmıştı. Neşeli bir siması vardı. Yaşadığı talihsizlikler, babasının aksine onu mahvedip kahretmemişti.</p>

  <p>"Menfis'ten buraya elbette kendine yaptığın kanatlarla uçmuşsundur?" diye sordum.</p>

  <p>"Elbette," diye karşılık verdi Icarion. "Ama güneşten epey uzak durdum lordum." Adıyla ilgili yaptığım imayı hemen anlamıştı.</p>

  <p>"Okuman yazman var mı Icarion?"</p>

  <p>"Evet lordum. Gerçi bu işleri kız kardeşim kadar sevmem."</p>

  <p>Ailenin iki erkeğinin arkasında duran kız kardeşine baktım.</p>

  <p>Yüzünü dikkatle süzdüm. Uzun, siyah saçları, parlak zeki yüzüyle oldukça güzeldi, ama benim iki prensesimin hiçbiriyle bu konuda yarışamazdı. Bir kez daha söylemem gerekirse, onlar gibisi çok az bulunurdu.</p>

  <p>"Adım Loxias, on beş yaşındayım." Sorularımı önceden tahmin etmişti. Aşağı yukarı canım Tehuti'mle aynı yaştaydı. Mısırcası, sanki doğma büyüme buralıymış gibi mükemmeldi.</p>

  <p>"Yazmayı biliyor musun Loxias?"</p>

  <p>"Evet lordum. Üç usulün hepsinde yazabilirim: hiyeroglif, çiviyazısı ve Minos alfabesi."</p>

  <p>"Hesaplarımı o tutar, tüm mektuplaşmalarımı da o yapar,"</p>

  <p>diye araya girdi babası Amythaon. "Çok zeki bir kızdır."</p>

  <p>"Bana Minos dilini konuşmayı ve Girit alfabesinde yazmayı öğretebilir misin?" diye sordum.</p>

  <p>Bir süre düşündükten sonra cevap verdi. "Belki, ama sizin kabiliyetinize bağlı Lort Taita. Minos dili kolay değildir." Tam adımı ve unvanımı kullanması gözümden kaçmamıştı. Bu, babasının övündüğü kadar zeki bir kız olduğunu gösteriyordu.</p>

  <p>"Sına beni o halde. Minos dilinde bir şey söyle."</p>

  <p>"Pekala," dedi, sonra peltek telaffuzlu, tuhaf tabirli uzun bir cümle mırıldandı.</p>

  <p>Söylediklerini tekrarladım. Bende seslere karşı müzisyen kulağı vardı; hem enstrümantal hem de sözlü. Her insan konuşmasının aksanını ve ritmini kusursuz biçimde taklit edebilirdim. Mevcut durumda ağzımdan çıkanların anlamı hakkında en ufak bir fikrim bile yoktu, ama mükemmel bir şekilde söylemiştim. Üçü birden şaşkınlıktan kalakalmıştı. Loxias’ın yüzü öfkeden al al olmuştu.</p>

  <p>"Benimle alay etmeyin Lort Taita. Benim hocalığıma ihtiyacınız yok. Neredeyse benim kadar iyi konuşuyorsunuz," diye beni itham etti. "Nerede öğrendiniz?" Gizemli şekilde tebessüm edip onun tahminine bıraktım.</p>

  <p>Hui’nin alayından dört ata el koyup aynı gün dördümüz birlikte güneye, Teb’e doğru yola çıktık. Bana yeni bağışlanan Mechir mülkündeki küçük köylerden birinde, şehir surlarının hemen dışında, çok az bir yürüme mesafesi uzaklığında bu küçük kayıp aile için barınacak rahat bir yer buldum.</p>

  <p>Her gün birkaç saatimi Loxias'la birlikte Minos dilinde okuma yazma öğrenmek için geçiriyordum. Sadece birkaç hafta içinde Loxias, artık bana öğretebileceği bir şeyin kalmadığını kabul etmişti.</p>

  <p>"Boynuz kulağı geçermiş. Bence muhtemelen sizin bana öğretebileceğiniz daha çok şey vardır Lort Taita."</p>

  <p>İki prensesim benim kadar istekli ya da mahir öğrenciler değildi. Başlangıçta ikisi de Minos dili gibi öylesi aptalca ve kaba bir dili öğrenmeme konusunda oldukça kararlıydılar. Aynca mütevazı bir aileden gelen Minos köylü kızıyla ilişki içinde olmayı istemiyorlardı. Bana bunun müşterek, kesinlikle nihai ve geri dönmeyecekleri kararlan olduğunu ve bu konuda elimden bir şey gelmeyeceğini bildirdiler. Tüm konuşmayı Tehuti yapmış, küçük kardeşi ise yanında durup fikir birliği içinde başını sallamakla yetinmişti.</p>

  <p>Konuşmak için ağabeyleri, Firavun Tamose’nin yanına gittim. Biz Mısırlıların Giritlilerle henüz filizlenen ilişkilerimizi geliştirmemizin ve bundan faydalanmamızın gerekliliğini ana hatlarıyla anlattıktan sonra bunun büyük ölçüde, iki kızın Yüce Minos ve maiyetiyle iletişim kurabilme becerilerine nasıl bağlı olduğunu izah ettim. Sonra kız kardeşleriyle ilgili planlarımı anlattım.</p>

  <p>Firavun iki küçük asiyi yanına çağırtıp azarladı. Bu tek taraflı konuşmayı öylesi korkunç ve ikna edici tehditlerle bitirdi ki bir an ben bile bunları yapabileceğinden endişe ettim. Prensesler, kesinlikle nihai, kati kararlarından derhal vazgeçtiler. Ancak sonrasındaki birkaç gün boyunca surat asmaktan geri durmadılar.</p>

  <p>Yeni dil öğretmenleri Loxias’ın değerlendirmesiyle bir hafta boyunca en çok ilerleme kat eden öğrenciye hediye vereceğimi söylediğimde garezlerini çabucak bir kenara bıraktılar. Hediye daima, Amythaon'un benim için şehir çarşısında bulduğu son derece çekici kadınsı bir süs eşyasıydı.</p>

  <p>Çok geçmeden Minos dilinde akıcı şekilde sohbet edebiliyor, tartışabiliyor ve duygularını ifade edebiliyorlardı. Hatta Loxias, saraydan ziyade şehrin varoşlarındaki meyhanelere ve genelevlere daha uygun çok sayıda kelime ve tabir öğretme hadsizliğine düşmüştü. Sonraki aylar boyunca bu üç küçük haylaz, bu sözlerle beni hayrete düşürmekten ayrı bir keyif alıyorlardı.</p>

  <p>Kısa sürede öyle sıkı fıkı bir üçlü haline gelmişlerdi ki prensesler Loxias’ı sarayın hareminde birlikte yaşamak üzere yanlarına almışlardı.</p>
</body>
</html>
