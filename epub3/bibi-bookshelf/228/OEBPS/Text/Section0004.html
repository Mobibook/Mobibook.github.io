<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><br /></p>

  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">M</span>evcut tüm adamlarımı üç gemiye eşit olarak dağıttım, böylece tüm kürek sıraları tam kadro çalıştırılacaktı. Emrimle hala alt güvertede zincirli olan forsalara, kalenin kilerlerinde bulduğumuz çörek, kurutulmuş balık ve biradan oluşan yemek verilmişti.Pislikten ve kendi dışkılarının kurumasından kapkara olmuş nasırlı elleriyle yiyecekleri ağızlarına sokuşturmalarını görmek gerçekten içler acısıydı. Verdiğimiz birayı, ufalmış mideleri artık daha fazlasını almayana kadar başlarına diktiler. Bazıları, çıplak ayakları arasından sintinenin içine kusmuştu. Ancak yiyecek ve iyi muamele onları kendilerine getirmişti. Bana güzelce hizmet edeceklerini biliyordum.</p>

  <p>Şafak, doğudan ilk ışıklarını göstermeye başladığında yelken açmaya hazırdık. Başıma geçirdiğim Hiksos miğferiyle, ağzım ve burnum ipek şalla kapalı halde Zaras’ın yanında, öndeki triremenin pruvasında yerimi almıştım.</p>

  <p>Zaras denize açılma emri verdiğinde, her kürek güvertesinde yer alan davullar çalmaya başladı. Uzun kürekler suya dalıp davulların temposuna ayak uydurarak tekrar çıktı. Dümen küreğindeki adamlara güzergahımızı ilettim ve nehrin ana kanalına doğru döndük. Diğer iki trireme de sırayla arkamızdan döndü.</p>

  <p>Art arda dizilmiş halde, korkmadan güneye, Hiksos başkentine doğru, düşman kontrolündeki iki yüz fersahlık nehre yöneldik.</p>

  <p>Hala yanmakta olan teknelerden yükselen duman, nehir kıyısı boyunca kesif şekilde süzülüyor, ara ara öte uçtaki Girit kampını perdeliyordu. Ancak, kuzeyden esen ani rüzgar duman perdesini dağıttığında, güneye yönelmemize şaşıranların sadece kendi mürettebatım olmadığını gördüm.</p>

  <p>Girit kampında, yıkılan dubalı köprüden kurtulmayı başarabilen askerler, nehir kıyısındaki açık alana tam savaş düzeniyle dizilmişlerdi. Başlarındaki komutanlar, gemi geçişine elverişli kanalın kıyıya yakın aktığı bir noktayı seçmişti. Sıra sıra okçularnehir kenarına dizilmiş, kanala olabildiğince yaklaşmışlardı. Açık denize ulaşmak için ardımıza bakmadan kuzeye doğru kaçmaya çalışacağımızı düşünerek hazırlık yapmışlardı. Hepsinin yayları gerilmiş, okları kirişlere yerleştirilmiş fırlatılmaya hazır vaziyetteydi.</p>

  <p>Miğfer tüyleri en uzun olan ve omuzlarında ve göğüslerinde en fazla parıldayan madalya olan dört kıdemli subay atlıydı. Okçu sırasının arkasında, atlarına binmiş, Orta Deniz'e gitmek için yanlarından geçeceğimiz sırada adamlarının ok saldırısını yönetmeye hazırlanıyorlardı.</p>

  <p>Kanalın güney kolunu dönüp onlardan uzaklaşmaya başladığımızı gördüklerinde şaşkınlıkları apaçık görülebiliyordu. Bir süreliğine hepsi donup kalmıştı. Ancak Dilbar’ın komutasındaki trireme bizimkinin ardından dönünce kımıldanmaya başlayabildiler. Sonra, gemisi filomuzun arkasından yetişen Akemi ardımızdan döndüğü zaman Giritli komutanlar öfkeden çıldırmışçasına bağırarak etrafa emirler yağdırıyordu. Suyun öte tarafında bize yetiştiler. Yolumuzu kesmek için atlarını mahmuzlayarak nehre sürmek için giriştikleri beyhude uğraşı izledikçe gülmemek için kendimi tutamadım.</p>

  <p>Girit okçuları, kendilerine emredilmiş mükemmel savaş dizilimlerini terk edip darmadağın halde komutanlarının peşlerinden koşuyorlardı, fakat bizim hiç insaf etmeden arayı açmaya başladığımızı görünce durdular. Yaylarını yukarı doğrultup oklarını art arda saldılar. Yüksekten kavis çizen oklar yağmur gibi üzerimize geliyordu. Fakat hepsi acınası şekilde kısa düşmüş ve Akemi’nin gemisinin dümen suyunda nehre düşmüştü.</p>

  <p>Atlı subaylar kovalamaktan vazgeçmemişlerdi. Atlarını kırbaçlayıp filomuza yetişmek için yedekçi yoluna sürdüler. Yavaş yavaş Akemi’nin gemisiyle aynı hizaya gelince kılıçlarını sıyıdılar. Üzengilerin üzerinde doğrularak nehrin karşı tarafından Akemi’nin adamlarına küfürler yağdırıyor, meydan okuyorlardı.</p>

  <p>Akemi'ye, Minoslulara asla ok atmaması yönünde kesin talimat vermiştim. Giritliler, triremenin üst güvertesindeki okçular için çok kolay bir hedef teşkil etmelerine rağmen ne o ne de adamları düşmanı görmezden geliyordu. Görünüşe göre bu Minosluları daha da çileden çıkarmıştı. Yedekçi yolundan dörtnala ilerleyip önce Akemi’nin, sonra Dilbar’ın gemisinin yanından geçtiler. Sonunda benim olduğum öndeki gemiyle aynı hizaya gelmişlerdi.</p>

  <p>Adamlarım, emrettiğim gibi kendilerini gizlemek için en ufak bir teşebbüste bulunmadılar. Dörtlü Girit subayı, sadece yüz metre mesafeden gemimizle aynı hızda yeri dövercesine yedekçi yolunda at sürerken geleneksel Hiksos üniformalarımızı ve teçhizatımızı iyice inceleme fırsatı bulmuştu.</p>

  <p>Üç fersahtan beri bizi kovalıyorlardı ve atları hızla yorulmaya başlamıştı. Orta Deniz' den esen imbat şiddetini artırmaya başlayıp bizi güneye sürdüğünde onları iyice arkamızda bıraktık. Yedekçi yolu bozulup bataklığa dönmüştü. Atların toynaklarından kapkara çamurlar fırlıyor, debelenen atlar dizlerine kadar çamura batıyordu. Takibi bırakmak zorunda kalmışlardı. Dizginleri çekip atları durdurdular ve çaresizce uzaklaşmamızı izlediler.</p>

  <p>Tüm yaşananlar beni fazlasıyla memnun etmişti. Minos subayları, tam da görmelerini istediğim şeyi, üç gemi dolusu Hiksos korsanının, Yüce Minos’a ait beş yüz lakh gümüş külçesiyle nehir boyunca güneye, Kral Beon'un başkenti Menfis’e doğru gittiklerini görmüştü.</p>
</body>
</html>
