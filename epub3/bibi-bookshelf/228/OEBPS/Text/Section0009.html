<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">K</span>abrin kapısından çıktığımızda durup gökyüzüne baktım. Şafağın müjdecisi gül rengi pembelik, doğudan çizgiler halinde kendini göstermeye başlamıştı. Sonra başımı çevirip adamlara bakınca çoğunun bitkinlikle sersemlemiş olduğunu gördüm. Zaras iki konuda da haklı çıkmıştı.</p>

  <p>Aceleyle üçüncü triremenin borda iskelesine ilerledim. Güverteye vardığımda kıyının öte ucundan, şehir ve nehir yönünden hızla yaklaşan savaş arabaları ve trompet sesleri duyuldu.</p>

  <p>Koşarak küpeşteye geçtim ve karanlıklar içindeki ovayı dikkatle süzdüm.</p>

  <p>Fener ışıklan ve böylesi bir telaşenin tek bir anlamı olabilirdi:</p>

  <p>Firavun mesajımı almış ve Teb’e dönmüştü. Kalbim, ekselanslarının yakınlarda olduğunu bildiğimde her zaman çarptığından çok daha hızlı çarpıyordu. Borda iskelesinden koşarak inerken bağırarak fazladan meşale getirilmesini ve karşılamak için şeref kıtasının toplanmasını istedim, ne var ki firavun benden çok daha hızlıydı.</p>

  <p>Savaş arabası, gecenin karanlığında yıldırım gibi geldi, süvari birliği hemen ardında sıralıydı. Firavun, dizginleri bileğine sarmıştı. Beni görünce keyifle selamlayarak dizginlere asıldı.</p>

  <p>"İyi ki karşılaştık Taita. Seni özlemiştik." Dizginleri yardımcı biniciye fırlatıp daha tekerlekler durmadan arabadan sıçradı. Usta arabacılar gibi ki kesinlikle öyleydi, hiç sendelemeden ayağını yere basıp bir düzine kadar hızlı uzun adımla yanıma geldi. Adeta havada kaparcasına beni sertçe kucakladı ve itibarımı dikkate almadan adamlarımın önünde ayaklarımı yerden kesti. Fakat onu her konuda affedebilirdim, bu yüzden ben de onunla birlikte gülmeye başladım.</p>

  <p>"Gerçekten öyle majesteleri. Çok uzun zaman oldu. Varlığınızla şereflendirmediğiniz bir saat, güneş ışığı olmadan geçen bir hafta gibi."</p>

  <p>Beni tekrar yere bırakıp sorgular ifadeyle yüzüme baktı. Artık çetin sefer harekatından ötürü nasıl da kir ve toz içinde olduğunu görebiliyordum, fakat aynı zamanda gerçek bir firavunun zarafeti ve asaletiyle donatılmıştı. Selamlamak ve saygılarını sunmak için bekleyen kız kardeşlerini gördü. Sırayla ikisine sarıldıktan sonra tekrar bana döndü.</p>

  <p>Rıhtımda yatan üç koca triremeyi parmağıyla gösterdi. "Bunlar da nasıl gemi öyle? Yelken direkleri sökülmüş, kürekleri içeri alınmış halde bile şimdiye dek gördüğüm diğer her gemiden iki kat büyükler. Bunları nereden buldun Taita?" Ona gönderdiğim mesaj şifreliydi ve ayrıntılara girilmemişti. Buna karşın sorularına cevap vermemi beklemeden devam etti. "Peki ya tüm bu yontulmamış ayılar? Seni bir avuç adamla gönderdim Taita ve sen kendi küçük ordunla dönmüşsün."</p>

  <p>Rıhtımdan, kral mezarının içlerine kadar uzanan adam sırasını süzdü. En yakınımızdakiler, götürdükleri sandıkları hemen yere bırakıp hürmetle yere kapandılar.</p>

  <p>"Lütfen görünüşün sizi yanıltmasına müsaade etmeyin yüce majesteleri. Burada ayı yok. Bunların hepsi Mısır'ınızın yiğit ve gerçek savaşçıları."</p>

  <p>"Peki ya bu gemiler?" Dikkatle tekrar triremeleri incelemeye koyuldu. "Bunları nasıl izah edeceksin?"</p>

  <p>"Firavunum, müsaade edin, sizi daha rahat konuşabileceğimiz bir yere götüreyim," diye rica ettim.</p>

  <p>"Ah, pekala Taita. Şu küçük sırlarına hep bayılmışsındır, değil mi?" Geriye dönüp bana bakmadan hızlı adımlarla kabrin kapılarına doğru ilerledi. Firavun Mamose'yi babasının sözde mezarının merdivenlerinden inerken takip ettim.</p>

  <p>İlk hazine odasına girdiğinde durakladı, geniş odayı dolduran ahşap sandık istiflerini inceledi. Sandıkların içindekileri tekrar soracağını sandım, ama bunu yapacak kadar asaletini alçaltmayacağını çok iyi bilmem gerekirdi.</p>

  <p>Sonraki odayı gezerken tek söylediği, "Sandıkların hepsinde Yüce Minos'un armasının olması tuhaf," olmuştu. Sonra önünde Aton'un diz çöktüğü üçüncü odaya girdi.</p>

  <p>"Saygıdeğer saray nazmının hala senin dalavereli işlerinin bir parçası olması daha da tuhaf Taita." Firavun, henüz bitmemiş bir sandık istifinin üzerine oturup bacaklarını önüne doğru uzattı, giderek artan bir merakla ikimizi birden süzdü. "Şimdi, anlat bakalım Taita. Her şeyi anlat!"</p>

  <p>"Belki de göstermem daha iyi olur firavunum," diye karşı çıktım. Kız kardeşleri için açtığım sandığın yanına gittim. Kapğı kenara itip prenseslere gösterdiğim aynı parlak külçeyi aldım.</p>

  <p>Tek dizimin üstüne çömelip ona sundum. Külçeyi elimden alıp yavaşça kendine çevirdi. Parmak ucunu, metalin üzerine basılmış damganın üzerinde dolaştırdı. Bu da yine öfkeli Girit boğasıydı.</p>

  <p>Sonunda yavaşça sordu. "Gerçek gümüşe benziyor, ağır da.</p>

  <p>Ama öyle olması mümkün değil."</p>

  <p>"Kesinlikle mümkün ve öyle de firavunum. Burada gördüğünüz her sandık bu gümüş külçelerle dolu."</p>

  <p>Bir süre yine ses çıkarmadı, toz toprak içindeki, güneşte yanmış yüzünün yoğun bir hissiyatla kızardığını gördüm. Tekrar konuşmaya başladığında sesi çatallıydı.</p>

  <p>"Ne kadar Tata?" Sadece dost muhabbetlerinde kullanılan adımı söylemişti, bu bana karşı her zaman minnetinin ve muhabbetinin ifadesi olmuştu.</p>

  <p>"Buradaki her sandık ağzına kadar gümüş dolu Mem." Cevaben ben de onun bebeklik ismini kullandım. Bu özgürlüğe cevaz verdiği tek kişi bendim.</p>

  <p>"Aptalca oyunlarını bir kenara bırak. Söyle bana, ne kadar gümüş getirdin? Hazinenin büyüklüğünü idrak etmekte zorlanıyorum." Sesinden hala şaşkınlığını atamadığı belli oluyordu.</p>

  <p>"Aton'la birlikte büyük bölümünü tarttık."</p>

  <p>"Tata, bu, sorumun cevabı değil."</p>

  <p>"Yalnızca ilk iki Minos gemisinden gelen külçelerin tamamını, üçüncü ve son gemidekilerin de bir kısmını tarttık. Şimdiye dek toplam 449 lakh firavunum. Muhtemelen 100 lakh daha hala tartılmayı bekliyor, gerçi 150 lakh da olabilir."</p>

  <p>Tekrar sessizliğe büründü; kaşlarını çatmış başını iki yana sallıyordu. Sonunda tekrar konuşmaya başladı. "Aşağı yukarı 600 lakh. Bu, tüm tapınakları, saraylarıyla Teb büyüklüğünde iki şehir kurmaya yeter."</p>

  <p>"Ve sonra da on bin gemi inşa edip hala bir düzineden fazla savaşa yetecek kadar kalır firavunum," diye tamamladım. "O Hiksos barbarlarından biricik Mısır'ınızı tamamen almaya yeter."</p>

  <p>"Bana, Beon ve tüm ayaktakımını öldürüp yok edecek parayı getirmişsin." Bunun hayali bile sesini titretiyor, yükseltiyordu.</p>

  <p>"Ancak geç kaldınız firavunum." Aton ayağa kalkmış ve firavunun dikkatini çekmek için önüme geçmişti. "Hiksosların Beon'u zaten boğulup öldü." Bir adım geri çekilip abartılı el hareketleriyle beni işaret etti. "Onu Taita öldürdü," diye nutuk çekercesine haykırdı.</p>

  <p>Firavun birden büyüyen gözlerini bana çevirdi. "Aton'un beyanı doğru mu? Tahtıma yaptığın onca hizmetin yanında Beon'u da öldürdün mü?"</p>

  <p>Sadece başımı eğerek onayladım. Övünmeyi herkeste tiksindirici bulurdum, bilhassa da kendimde.</p>

  <p>"Anlat Taita, anlat. O hayvan azmanın ölümünün tüm ayrıntılarını öğrenmek istiyorum."</p>

  <p>Ben cevap veremeden Aton atıldı. "Lütfen yüce dikkatinizi bir kez daha verin firavunum." Kralın karşısında eğildi. "Bu hikaye, tüm hanedanınızın ilgisini hak ediyor. Hiksos zorbasına karşı son zaferimizden sonra şerefli askeri tarihimizin bir parçası olacak. Gelecek nesiller bunun şarkılarını oğullarına, onlar da kendi oğullarına söyleyecek. Majesteleri size yalvarıyorum izin verin, bu gece, tüm kral ailesi ve yüksek devlet şurası üyelerinin hepsinin katılacağı bir zafer alayı düzenleyeyim. Muhtemelen tarihimizde eşi olmayan bu kahramanca işe hak ettiği onuru verebileceğimiz bir zafer alayı olacak."</p>

  <p>"Haklısın Lort Aton. Taita önüme tek seferde yutulması imkansız bir kahramanlık serdi. Her yudumun tadına varmalıyız.</p>

  <p>Bu inanılmaz zenginlikten şuramı haberdar etmeliyim. Şura üyelerimden sekizi, Teb'deki sarayıma yerleştirildi, elimizin altındalar. Lort Kratas, kuzeyden yola çıktı, arkamdan beni izliyor ve siz, Taita ve Lort Aton zaten buradasınız. Üç ya da dört saate şuranın tamamını toplayabiliriz."</p>

  <p>Şöyle bir elbiselerine baktım. "Sizin de banyo yapıp dinlenmeniz için bolca zamanınız olur firavunum."</p>

  <p>"Bu, güzel, namuslu bir pislik Taita, bedeli Hiksos kanıyla ödenmiş." Firavun bana bakıp gülümsedi. "Ama her zaman olduğu gibi haklısın. Kölelerime banyo için suyu ısıttırın."</p>

  <p style="text-align: center;">***</p>

  <p>Mısır Yüksek Şurası tamamen toplanana dek üçüncü ve son triremenin yükü boşaltılmış, ambarındaki külçeler terazide tartılmıştı. Güneş batarken resmi zafer alayı hazırlıkları tamamlanmıştı.</p>

  <p>Firavunu dinlenirken bulacağımı düşünerek haberdar etmek için yanına gittim. Onu sarayına kadar gitme ve sonra akşam olmadan geri dönme mecburiyetinden kurtarmak amacıyla babasının mezar odasının, geçici konaklama yeri olarak ayrılıp düzenlenmesini emretmiştim. İçeriye hiç ceset konmamış, bu yüzden ölüm kokusu bulaşmamıştı. Oldukça serin bir yerdi ve kaya içerisinden yüzeye kadar ulaşan hava kanallarıyla gayet iyi hava alıyordu. Hizmetkarlar, firavunun portatif karyolasını kurmuş, tüm taşınır sefer mobilyalarını burada hazır etmişti.</p>

  <p>Firavun, dinlenmek şöyle dursun, fazlasıyla uyanık ve zinde biçimde odayı adımlayıp katiplerinden üçüne tebliğ yazdırmaktaydı. Üzerinde temiz bir üniforma, onun da üstünde altın kabartmalı, parlak, tunç bir göğüs zırhı vardı. Saçları henüz yıkanmış olduğundan kıvırcıktı. Annesinin güzel olduğu kadar o da yakışıklıydı.</p>

  <p>Yanına gidip önünde diz çöktüğümde, elini başıma koyup beni durdurdu. "Hayır Taita," dedi azarlarcasına. "İlk yapacağım iş seni süratle asilzade yapıp vakit kaybetmeden iç şuramın üyesi ilan etmek olacak. Bundan böyle önümde diz çökmene gerek yok."</p>

  <p>"Firavunumuz çok cömert. Böylesi bir onura layık değilim."</p>

  <p>Alçakgönüllü rolüme büründüm.</p>

  <p>"Elbette değilsin," dedi. "Bunu sadece önümde sonu gelmez başını eğip kaldırmaların sona ersin diye yapıyorum. Seth’in içe büyüyen ayak tırnağı aşkına, Kratas’ın da dediği gibi, yemin ederim başımı döndürüyorsun. Hele şöyle bir doğrul, sonra benim için istiflediğin hazinenin çetelesini söyle bakalım."</p>

  <p>"Size altı yüz lakh söz vermiştim firavunum, ama bu miktarın yirmi lakh altındayız."</p>

  <p>"Bu, krallığımı geri almak için bana fazlasıyla yeter ve senin de başını omuzlarının üstünde tutmaya." Firavunun mizah anlayışı bazen iğrenç olabiliyordu. "şuramın diğer üyeleri toplandı mı?"</p>

  <p>"Hem de hepsi, Lort Kratas da dahil. Kendileri bir saat önce teşrif etti."</p>

  <p>"Onları yanıma çağır."</p>

  <p>Mezarın kapısından dışarı çıktığımızda, Aton'un onuruma düzenlediği törenin azametini ve kapsamını hemen fark ettim.</p>

  <p>Firavun beni, tepeden tırnağa tören kıyafeti giymiş kraliyet muhafızları arasından, kanal kıyısına kurulmuş devasa bir çadıra götürdü.</p>

  <p>İçeri girdiğimizde tüm maiyeti çoktan gelmiş, bizi selamlamak için bekliyorlardı. Bunların içinde hanedan ailesi de vardı: iki kız kardeşi, yirmi iki karısı ve 112 cariyesi. Ayrıca asilzade lortlar, askeri kumandanlar, şura üyeleri ve üst düzey hizmetliler de oradaydı; firavunun, Minos lakhlarının sırrını saklayacağına inandığı, kadın erkek herkes beni selamlamak için oradaydı.</p>

  <p>İçeri girdiğimiz anda hep birlikte ayağa kalktılar; erkekler, firavun ve benim altından geçmemiz için kılıçlarını kaldırarak bir kemer oluşturdular. Aynı anda, çadırın dışında, çölde toplanan ut ve boru korosu kahramanlık marşı çalmaya başladı.</p>

  <p>Firavunla birlikte, bizim için hazırlanan koltuklara ulaşmamız biraz zaman almıştı. Toplantıdaki herkes bana dokunmak, elimi sıkmak, beni iltifat ve selam yağmuruna tutmak istiyordu.</p>

  <p>Çadırın kenarları boyunca kısa aralıklarla, her biri bir adam boyundan daha uzun kocaman şarap kavanozları vardı. Nihayet tüm topluluk yerlerine oturduğunda hizmetçiler kavanozlardan büyük kadehlere kırmızı şarap doldurup birini firavunun önüne koydular. Firavun kadehi kenara itti.</p>

  <p>"Buraya onurlandırmak için geldiğimiz kişi Taita. En güzel kırmızı şarabı ona ikram edin ve bırakalım da ilk içen o olsun."</p>

  <p>Ayağa kalkıp kadehi firavuna doğru kaldırdığımda, koca çadırda tüm gözler üzerimdeydi.</p>

  <p>"Tüm onur firavuna aittir. O bizim biricik Mısır'ımızdır. Firavun ve Mısır olmadan hepimiz sadece birer kemik yığınıyız. Bizim tüm kıymetsiz uğraşlarımız nafiledir." Kadehi dudaklarıma götürüp derin bir susuzlukla içerken tüm o hanımlar ve beyler ayağa kalkmış adımı haykırıyordu. Firavun bile gülümsüyordu.</p>

  <p>Ne kadar az konuşursam beni o kadar seveceklerini sezinledim, bu yüzden başımla firavunu selamlayıp tekrar yerime oturdum.</p>

  <p>Firavun ayağa kalkıp sağ elini omzuma koydu. Sonra, kocaman çadırın her köşesinden duyulan güçlü ve berrak bir sesle konuşmaya başladı.</p>

  <p>"Lort Taita, benim lütfumla tanıştı," diye sözle başladı. "Benim için, Mısır için, daha önce hiçbir adamın yapmadığı kadar yüce, muazzam bir hizmette bulundu. Benim tarafımdan, doğmuş ve hatta henüz doğmamış her Mısırlı tarafından onurlandırılmayı sonuna kadar hak ediyor. Onu asilzade ilan ettim. Bundan böyle, Mechirli Lort Taita olarak bilinecek." Firavun durdu, meşhur topluluğun çoğunun yüzlerindeki şaşkınlık ifadesini saklamaya çalıştıkları nazik bir sessizlik yaşandı. Mechir, Teb’in otuz fersah güneyinde, Nil’in doğu kıyısında yer alan bir köydü. Burası, alelade çamurdan barakalar yığınıydı ve aynı derecede alelade insan ırkı örneklerinden oluşan bir nüfusu vardı. Firavun, bir süre bu muamma üzerine kafa patlatmamızı bekledi.</p>

  <p>"Ona ayrıca, şimdi ve ebediyen, Teb şehrinin güney surlarıyla, Mechir kasabası arasında, Nil Nehri’nin doğu kıyısında yer alan tüm kraliyet arazilerini bağışlıyorum."</p>

  <p>Toplantıdakilerin ağzı bir karış açık kalmıştı. Mechir'den Teb’e kadar uzanan otuz fersahlık nehir kıyısı, tüm kraliyet arazileri içinde en verimli olanıydı.</p>

  <p>Firavun tek sözüyle beni, Mısır'daki en zengin adamlarından biri yapmıştı.</p>

  <p>Bu alicenaplığına münasip biçimde hoşnut ve afallamış şekilde bakakaldım. Bununla birlikte sağ elini öptüğüm sırada aklıma, onu dünyadaki en zengin krallardan biri yapmamış olsaydım, hiçbirimizin bu karşılıklı nimet takası ıstırabını çekmeyeceğimiz şeklinde haylaz bir düşünce geldi.</p>

  <p>Firavun, gümüş şarap kadehini kaldırdı, etrafındaki topluluğa gülümsedi. "Kraliçelerim, prenslerim, prenseslerim, lortlarım ve hanımefendiler, şerefinize içiyorum. Şükran, onur ve uzun yaşam dileğimle Lort Taita şerefine."</p>

  <p>Herkes ayağa kalkıp kadeh kaldırdı ve hep bir ağızdan haykırdı. "Şükran, onur ve uzun yaşam dileğiyle Lort Taita şerefine."</p>

  <p>Bu muhtemelen tarihimizde, bir Mısır firavununun kendi tebaasından birinin şerefine ilk kez kadeh kaldırışıydı. Sonra koltuğuna oturup, diğerlerine aynısını yapmalarını işaret etti.</p>

  <p>"Lort Aton!" diye seslendi masanın diğer ucuna doğru. "Şarap harika. Ziyafetin eksiksiz olacağını biliyordum." Aton, ülkede bu konuda en ehil kişi olarak ün yapmıştı. Onun, saray baş nazırı mertebesine terfi etmesinin asıl nedeninin bu olduğu söylenirdi.</p>

  <p>Şöhret, her zaman hak edilmiyordu. Aton iyiydi, ama mükemmel değildi. Nil levreği filetosu az tuzluydu ve çöl çaylak kuşu biraz fazla pişmişti. Ayrıca saray aşçısının baharat kullanırken elini bolca kullanmasına izin vermişti. Bu görev bana verilmiş olsaydı yemekleri daha güzel hazırlatacağıma emindim, fakat şarap tüm bu eksiklikleri unutturacak kadar iyiydi.</p>

  <p>Topluluk gayet neşeli ve şen şakrak sohbet ederken Aton methiyeyi takdim etmek için ayağa kalktı. Onun yerinde ben olsaydım acaba hangi şairi seçerdim düşüncesi aklımda belirdi. Yapıtın konusu ben olduğum için haliyle bu seçim sürecinin dışında tutulmuştum. Bu yüzden, böylesi büyük bir onur için Aton'un muhtemelen Reza ya da Thoiak'tan birini seçmiş olmasını bekliyordum.</p>

  <p>Sonuçta Aton hepimizi şaşırttı. Mısır’ın meşhur ozanlarına beğenisini ve takdirini sunmasına rağmen, seçmiş olduğu kişinin olaylara bizzat şahit olması gerektiği gerçeğini vurgulayarak nihai kararını haklı çıkarmaya uğraştı. Kuşkusuz bu, akıl almaz bir fikirdi. Ne zamandan beri çok mühim hakikatlerin aslından güzel bir hikaye çıkmıştı ki?</p>

  <p>"Yüce firavun ve asil hanımefendiler, lütfen yaklaşın ve Lort Taita'yla yolculuk eden Mavi Timsah Tümeni’nin yiğit subayına kulak verin." Teatral biçimde duraksadı. "Size Komutan Zaras’ı takdim ediyorum."</p>

  <p>Topluluğun hareketsiz ve istifini bozmamış bakışları arasında Zaras çadırın perdesinden içeri girdi ve mevcut herkes gibi şaşırmış firavunun önünde diz çöktü. Büyük ihtimalle Mavi Timsah Tümeninden Komutan Zaras adını, bu topluluk içinde daha önce duymuş tek kişi bendim. Sonra birden kınına tam uyan bir kılıç gibi zihnimde taşlar yerli yerine oturdu.</p>

  <p>Çabucak göz ucuyla Lort Kratas ve firavunun hazinedarı Lort Madalek arasında oturan Prenses Tehuti'ye baktım. Taburesinden düşecek gibi öne çıkmış, kıpkırmızı kesilen yüzüyle mest olmuş şekilde gözlerini Zaras'tan ayıramıyordu. Aton'un seçimini onayladığını ya da herhangi bir şekilde beğendiğini göstererek dikkatleri üzerine çekecek kadar bariz değildi; ama ben bunu Tehuti’nin yaptığını biliyordum. Her nasılda Aton'u, bu gülünç tercihi yapmaya zorlamıştı.</p>

  <p>Asla iki prensesimin diplomatik becerilerini hafife almamıştım, ama bu adeta sihirbazlık sayılırdı. Dikkatimi Bekatha’ya çevirdiğimde hemen onun da bu entrikanın bir parçası olduğunu anladım.</p>

  <p>Ziyafet masasının karşı ucundan gözlerini devirip ablasının dikkatini çekmek için yüzüne anlamsız ifadeler takınıyordu. Tehuti ise ısrarla kardeşini görmezden gelme savaşı veriyordu.</p>

  <p>Hiç olmadığı kadar sinirlenmiştim. Ancak aynı zamanda kalbim Zaras'a karşı şefkatle dolmuştu. Mükemmel bir genç ve iyi bir subaydı, bir babanın oğlunu sevdiği gibi onu seviyordum.</p>

  <p>Şimdi orada, onu alay kaynağı bir soytarıya çevirecek bir dünyanın önünde dikiliyordu. Bu korkunç zulmü, bu iki kalpsiz saray cadalozu planlamıştı.</p>

  <p>Tekrar Zaras’a baktım. Üzerine doğru koşarcasına gelen felaketten habersiz gibiydi. Duruşunu bozmadan üniformasıyla yakışıklı ve sakin görünüyordu. Keşke onu kurtarmak için elimden gelen bir şey olsaydı, ama çaresizdim. Belki bir yolunu bulur, okul çocukları gibi acemice ezberden bir şeyler okuyup şu an için kurtulurdu, ama eseri sonsuza dek bu müsamahasız jüri tarafından Reza ve Thoiak'ınkilerle, hatta tanrı ve tanrıçalar korusun, bizzat kaleme aldığım meşhur başyapıtlarla kıyaslanacaktı.</p>

  <p>Sonra dikkatimi, bahçemdeki bahar çiçeklerinden nektarı emen arıların çıkardığı sese benzer kadın fısıltıları çekti. Tekrar dönüp topluluğa bakınca Zaras’ı süzen tek kadının Tehuti olmadığını fark ettim. İçlerinden daha yaşlıca olanlardan bazıları ilgilerini göstermekte çok daha aşikar davranıyorlardı. Yelpazelerinin arkasında gülümsüyor, fısıldaşıyorlardı. Zaras daha önce hiç sarayda bulunmamıştı, yani kadınlar daha önce hiç şehvet dolu gözlerle onu süzme fırsatı bulamamıştı.</p>

  <p>Sonra Zaras buyurgan bir el hareketiyle çadırdaki herkesi susturdu, artık çölün içlerindeki çakal ulumaları bile duyulabiliyordu.</p>

  <p>Zaras konuşmaya başladı. Savaşın en hararetli anında adamlarına emirler yağdırırken, ya da bocaladıklarında onları cesaretlendirirken Zıras’ın sesini duymuştum, ne var ki sesinin tınısını ve derinliğini fark etmemiştim. Sesi, çan gibi çınlıyor, çöldeki kum tepeciklerinin üzerinden aniden yükselen hamsin rüzgarı gibi tırmanıyordu. Sığ kayalık denizlerdeki fırtınalar gibi gürlüyor, sedir ağacının yüksek dallarını döven rüzgar gibi uğulduyordu.</p>

  <p>Birkaç mısra geçmeden tüm topluluğu kendine esir etmişti.</p>

  <p>Kelime seçimleri mükemmeldi. Muhtemelen ben bile daha iyisini yapamazdım. Zamanlaması adeta hipnotize ediciydi ve hikayelemesi karşı konulamazdı. Sözcükler ağzından, Nil’in sel sularına kapılmış enkaz gibi akıp gidiyordu.</p>

  <p>Hiksos sahtekarı Beon’a attığım üç okun hikayesini anlattığında Mısır’ın tüm lortları ayağa fırlayıp bağırarak tezahüratlar yağdırmış, firavun heyecanla omzumu öyle sıkmıştı ki morluğu sonra kaç gün geçmemişti.</p>

  <p>Birden kendimi diğer dinleyicilerle gülüp gözyaşı dökerken bulmuştum ve sonunda Zaras’ı alkışlamak için ben de diğerleriyle ayağa kalktım.</p>

  <p>Zaras, son mısraları söylerken büyük çadırın girişine döndü ve kollarını açtı.</p>

  <p>"Sonra asil Taita, Mısır’ın tüm tanrılarına ve firavunu Tamose'ye haykırdı. Bu sadece sizin için kazandığım ganimetin bir yadigarı. Bu sadece önünüze serdiğim hazinenin binde bir parçası. Firavun Tamose, bu size sevgimin ve vazifemin şahidi ve kanıtı."</p>

  <p>Dışarıdan davullar haşmetle çalmaya başladı, çadırın aralanan girişinden zırhlı ve miğferli on asker içeri girdi. Aralarında, üzerinde piramit şeklinde yığılmış parlak gümüş külçelerinin olduğu bir istif rafı taşıyorlardı.</p>

  <p>Tüm dinleyiciler coşku ve övgü şamatasıyla adeta yekvücut olarak ayağa kalktı.</p>

  <p>"Firavunum çok yaşa!" diye haykırdılar. Sonra da, "Tüm övgüler Lort Taita'ya!"</p>

  <p>Zaras konuşmasını bitirince gitmesine izin vermediler. Firavun birkaç dakika onunla sohbet etti. Adamlar onunla tokalaşıp sırtını sıvazlamak için yarışıyor, içtikleri şarapla kendilerinden geçen kadınlardan bazıları kıkırdayarak kedi gibi Zaras'a sokuluyorlardı.</p>

  <p>Nihayet yanıma gelinde kısaca kucaklaştık, "İyi yazıldığı kadar iyi de okundu Zaras. Hem asker hem de şairmişsin," diye methettim.</p>

  <p>"Sizin gibi meşhur bir şairden, Lort Taita, bunu duymak ayrı bir şeref," diye karşılık verdi. Söylediklerinden etkilenmiştim. Yanımdan ayrılıp topluluğun içinde ilerlemeye başladı. Nihai hedefini aşikar etmeden gidiyordu, ama sonunda Prenses Tehuti’nin önünde durup başıyla selam verdi.</p>

  <p>İkisi, olduğum yere göre çadırın diğer ucundaydılar; buna karşın seslerini duymasam da bir papirüs tomarındaki hiyeroglifleri okuyabildiğim gibi kolaylıkla dudaklarından dökülen kelimelerin anlamlarını okuyabiliyordum."</p>

  <p>"Kendinizden utanmalısınız Komutan Zaras! Şairliğiniz beni ağlattı." Bunlar, prensesin Zaras'a ilk sözleriydi, Zaras, prensesin karşısında diz çöktü. Yüzü bana dönük değildi, bu yüzden cevabını göremedim, ama Tehuti'yi güldürmüştü.</p>

  <p>"Çok kibarsınız komutan. Fakat sizi sadece bir şartla affedebilirim. O da arayı açmadan tekrar bize şarkı söylemeye söz verirseniz." Zaras, öneriye razı olmuş olmalıydı, çünkü Tehuti, "Umarım sözünüze sadık kalırsınız," diye devam etti. Zaras ayağa kalkıp saygıyla prensesten uzaklaştı.</p>

  <p>Güzel, diye düşündüm. Uzaklaş oradan, seni aptal çocuk. O senin dengin değil. Şu anda hiçbir savaş meydanında olmayacağın kadar büyük bir tehditle karşı karşıyasın. Ne var ki Tehuti nazik bir hareketle onu durdurdu.</p>

  <p>"Ne kadar da sakarım!" Dudaklarını yine okuyabiliyordum. "Galiba yüzüklerimden birini düşürdüm. Daha az önce parmağımdaydı. Rica etsem benim için bulabilir misiniz Komutan Zaras?"</p>

  <p>Zaras, köpek yavrusu gibi istekliydi. Prensesin önündeki zemini aramak için tekrar yere eğildi. Neredeyse eğilmesiyle yerden bir şeyi alması bir oldu; tekrar doğrulduğunda yüzünün yarısı bana dönüktü, bu yüzden dudaklarını okuyabiliyordum.</p>

  <p>"Kaybettiğiniz yüzük bu muydu prenses hazretleri?"</p>

  <p>"Evet, evet. Bu o. Onu bana çok özel birisi vermişti; sizin bu gece harikulade şekilde övdüğünüz bir adam." Tehuti, mücevherini Zaras'tan almak için hareketlenmemişti.</p>

  <p>"Lort Taita'dan mı bahsediyorsunuz?"</p>

  <p>"Kesinlikle!" Başını salladı. "Elinizde tuttuğunuz yüzüğe bir baksanıza. Bakın ne kadar berrak."</p>

  <p>Zaras, yüzüğü en yakın meşalenin ışığına tuttu. "Su gibi berrak," diye teyit etti. Tehuti, Zaras’ı uzunca bir süre yüzüğü incelemeye zorlamıştı, artık yeterli olduğuna kani olunca elini komutana uzattı.</p>

  <p>"Teşekkür ederim komutan." Zaras, yüzüğü Tehuti’nin avucuna koydu. Tehuti tebessümle karşılık verdi.</p>

  <p>Kendi kendime düşünmeden edemedim, yüzüğün kendisinde sihir filan olmasa bile Prenses Tehuti, hem Menfis’in hem de Teb’in surlarını yerle yeksan etmeye yetecek sihir senin gülüşünde var zaten. Zaras gibi toy bir delikanlının senin cilvelerine karşı koyabilmesi nasıl mümkün olabilir ki?</p>
</body>
</html>
