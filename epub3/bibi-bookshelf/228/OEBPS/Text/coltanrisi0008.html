<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">T</span>üm hazırlıklar tamamlandığında artık kervanımız Teb'den yola çıkmaya hazırdı. Lort Aton'dan bir posta güvercini salmasını istedim. Bu kuş, Babil' deki elçinin baktığı bir yuvada yumurtadan çıkmıştı ve yuvasının yerini biliyordu. Kuşun götürdüğü mesajda, elçimizden, Akad ve Sümer Kralı Nemrut'a prenseslerin diplomatik görevle başkentine geleceklerini ve Majesteleri Kral Nemrut kraliyet hanımlarını candan ve samimiyetle karşılarsa Firavun Tamose'nin ziyadesiyle minnettar kalacağını iletmesini istiyordum. Dört gün sonra, başka bir güvercin Babil' den dönüp, oradaki Mısır elçisi tarafından iletilen Kral Nemrut'un mesajıyla Teb sarayındaki yuvasına ulaşmıştı.</p>

  <p>Kral, iki ulus arasındaki ittifaka bağlılığını tekrar tasdik edip kraliyet hanımlarının sarayını teşrif etme ihtimalinden keyif duyacağını belirterek misafirperverliğinden memnun kalıp seyahatlerini uzatmalarını umduğunu bildirmekteydi.</p>

  <p>Bu mesaj bize ulaşır ulaşmaz Zaras’ı, beraberinde güçlü bir askeri kuvvetle Teb'den, Kızıldeniz’in en yakın kıyısına dek inen kervan yolunun güvenliğini sağlamak üzere kraliyet kervanının öncesinde gönderdim. Bahanem, Zaras’ın yolumuz boyunca pusu kurmuş herhangi bir haydut ya da eşkıya olmadığından emin olmasıydı. Asıl sebebim ise onu, sevgili Tehuti'min yakınlarından olabildiğince uzak tutmaktı.</p>

  <p>Tehuti’nin, onu alt etme teşebbüsümü nasıl öğrendiğinden emin değildim. Her yerde casusları vardı ve sarayın haremi tam bir dedikodu kazanı, entrika yuvasıydı.</p>

  <p>Zaras'a, sabah ilk keşif kolunun komutasını almasını emretmiş, balık havuzunun yanındaki bahçede oturup, alışkanlık haline getirdiğim üzere bir kadeh şarapla çöken karanlığı selamlıyor, tüm başarı ve kahramanlıklarıyla, bazen ender de olsa başarısızlıklarıyla geçen günü kutluyordum. O esnada gölge gibi sessizce arkamdan gelip soğuk, pürüzsüz elleriyle gözlerimi kapattı ve kulağıma fısıldadı. "Tahmin et ben kimim!"</p>

  <p>"Kim olduğunuz hakkında hiçbir fikrim yok prenses hazretleri."</p>

  <p>"Ah! Aradan baktın değil mi?" diye itiraz edip kucağıma süzüldü. Kollarını boynuma doladı. "Seni o kadar çok seviyorum ki sevgili Tata. Benden ne istersen yaparım. Ben de senden ne istersem yapar mısın?" Bana sarıldı.</p>

  <p>"Elbette prenses hazretleri. Güvenliğinizi tehlikeye atmayacak, biricik Mısır'ımızın menfaatlerine ve güvenliğine aykırı olmayacak her şeyi yaparım."</p>

  <p>"Senden böyle bir şey asla istemezdim." Yaptığım ima yüzünden dehşete kapılmış görünüyordu. "Fakat Sümer ve Akad ülkesine giderken o korkunç çölü aşmak epey uzun sürecek. Kız kardeşim ve ben muhakkak çok sıkılacağız ve eğlenceye hasret kalacağız. Bizim için şarkı söyleyip ezberinden şiirler okuyacak bir ozan olsa ne harika olurdu!"</p>

  <p>"Bu yüzden mi kardeşinden, Firavun Tamose' den, Komutan Zaras’ı Babil’e giden kervanımıza tayin etmesini istedin?"</p>

  <p>"Komutan Zaras!" dedi hayretle büyüyen gözlerle. "O da bizimle mi gidiyor? Ne harika değil mi? Çok yetenekli bir şair, hem de öyle mükemmel sesi var ki! Senin de onu sevdiğini biliyorum.</p>

  <p>Gün boyunca Bekatha ve benimle birlikte gelir ve bizi eğlendirir."</p>

  <p>"Her şeyden evvel Komutan Zaras bir asker, gezgin bir ozan değil. Ayrıca yanımıza zaten kalabalık bir profesyonel müzisyen, aktör, aktris, soytarı, hokkabaz, dansöz, akrobat, aralarında bir gösteri ayısının da olduğu eğitimli hayvanlar topluluğu alıyoruz. Zaras, kervanın başındaki keşif koluna komuta edecek.</p>

  <p>Güzergahımızı temizleyip hepimize, özellikle de size ve küçük kardeşinize koruma sağlayacak."</p>

  <p>Tehuti’nin az önce şirin gözükmek için takındığı tebessüm kaybolmuştu. Geri yaslandı, buz gibi soğuk gözlerle bana baktı. "Neden bana karşı bu kadar cimrisin Taita?" dedi. Artık Taita'ydım; bu, hanedan ailesinin kınamasının bariz göstergesiydi. "Senden istediğim öyle basit bir şey ki!"</p>

  <p>"İşte sebebim prenses hazretleri." Sağ elini tutup ona verdiğimden beri, Zaras’a buldurmasının dışında parmağından hiç çıkarmadığı elmas yüzük görünecek şekilde avucunu aşağı çevirdim.</p>

  <p>Elini sertçe geri çekip tekrar arkasına koydu. Bir süre sessizce birbirimize baktık.</p>

  <p>Savaş hatlarını çekmiş, mecazi hançerini çıkarmıştı. Ayağa kalktı, arkasına bakmadan ve tek kelime etmeden kalçalarını zarifçe sallayarak yürüyerek uzaklaştı.</p>
</body>
</html>
