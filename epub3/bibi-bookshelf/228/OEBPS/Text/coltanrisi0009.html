<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">D</span>enizin ılıman etkisinden uzaklaşır uzaklaşmaz tepemizdeki güneş, gün ortasında yol almamıza imkan vermeyecek kadar kavurucu bir hal almıştı. Bundan sonra güneş acı veren garezinin bir kısmını kaybettiğinde, ikindi vakitlerinde ilerlemeye başladık. Geceleri yola devam ediyor, yalnızca gece yarısı civarı bir saat kadar mola verip, ana kervanın bulmamız için geride bıraktığı gizleme yerlerinden atlara ve develere su veriyorduk. Sonra güneş doğduğunda tekrar yola çıkıyor, ısı dayanılmaz olduğunda çadırlarımızı kurup güneş tekrar döngüyü tekrar etmemize fırsat verecek kadar batana dek gölgede ter içinde uzanıyorduk.</p>

  <p>On beş gün boyunca gece gündüz bu şekilde yol aldıktan sonra nihayet ana kervana yetişmiştik. Bu ana dek deri kırbalarımızın yarısından çoğu boşalmış, sadece kötü tatlı, sümük yeşili birkaç galon su diplerinde çalkalanıyordu. Günlük su istihkakını adam başı dört bardağa düşürmek zorunda kalmıştım.</p>

  <p>Artık gerçek anlamda çöle girmiştik. Önümüzde sonu gelmez kum tepecikleri dalgalar halinde uzanmaktaydı. Atlarımız tehlike işaretleri gösteriyordu. Üstlerinde sadece hafif bir binici de olsa, yumuşak kumlar bunu, onlar için aşın derecede zahmetli hale getirmekteydi. Kervanın başındaki yedek at sürüsüne katılmaları için onları salıverdim. Sonra yerlerine, kızlar ve ekibin geri kalanı için en iyi yarış develerinden seçtim.</p>

  <p>El Namjoo, sonraki su kaynağının sadece birkaç günlük mesafede olduğuna emindi. Bu yüzden kızları alıp Zaras ve seçtiği adamlardan oluşan refakatçilerle birlikte vaat edilen su kuyusunu bulmak üzere ana kervandan ayrılıp öne geçtik.</p>

  <p>El Namjoo, bize yol göstermesi için yanımıza büyük oğlu Harun'u vermişti. Ana kervandan çok daha hızlı ilerleyebiliyorduk. Gece boyu güçlükle yol aldıktan sonra şafağın ilk ışıklarında Harun, başka bir tuğla kırmızısı kumul tepeceğinin üstünde atının dizginlerini çekip ileriyi işaret etti.</p>

  <p>Önümüzde, çizgili kayalardan oluşan yüksek bir uçurum uzanıyordu. Yatay katmanlar, içlerinde yer yer kızıl, mavi ve siyah beneklerin olduğu altın sarısından tebeşir beyazına dek değişen zıt ancak canlı renklerden oluşmaktaydı. Yumuşak katmanlardan bazıları, üstlerindeki ve altlarındaki katmanlara göre rüzgardan daha çok aşınmıştı. Hepsi, adeta kaçık bir mimar tarafından tasarlanmış gibi derinlere uzanan mağaraları ve sarkıt galerilerini oluşturmaktaydı.</p>

  <p>"Bu yere Miyah Keiv denilir," dedi Harun. Bunun Arapçada anlamının "Su Mağarası" olduğunu biliyordum.</p>

  <p>Önümüzde Harun, tabanı, alçak tavanlı yatay bir yarığa açılan dikey kayaç duvarının altından tırmandık. Yarık, uzunca bir adamın eğilmeden içinden geçeceği kadar yüksekti, genişliği ise yüz adımdan daha fazlaydı; ayrıca o kadar derin ve karanlıktı ki uçurumun içlerine doğru ne kadar uzandığını göremiyordum.</p>

  <p>"Su, bu mağaranın dibinde," dedi Harun. Prensesler ve Loxias develerini çöktürüp ahşap oymalı eyerlerden zıplayarak indiler. Üçünü ardıma katarak açıklıktan içeri girdim. Bu sırada Zaras, rahatça hareket edebilmemiz için adamlarına biraz geride durmalarını söyledi.</p>

  <p>Ayaklarımızın altındaki taş zemin giderek alçalıyordu. İlerledikçe gün ışığı zayıflıyor, hava soğuyordu. İçerideki sıcaklığın, dışarıda güneşin altındakinin tam tersi olması ürpermemize neden oldu.</p>

  <p>Artık suyun kokusunu alabiliyor, önümüzde bir yerlerde damladığını duyabiliyordum. Boğazım susuzluktan yapışmıştı.</p>

  <p>Yutkunmayı denedim, ama ağzımda tükürük yok gibiydi. Kızlar ellerime yapışıp beni yokuşun dibine doğru çekelediler.</p>

  <p>Önümüzde büyük bir gölet uzanıyordu. Mağaranın girişinden sızan güneş, yüzeyinde parıldıyordu. Aynı ışık, suyun mürekkepbalığının mürekkebi kadar kara olduğu yanılsamasına yol açıyordu. Hepimiz birden, tereddüt etmek şöyle dursun neşe çığlıklarıyla, üzerimizde tuniklerimiz, ayağımızda sandaletlerimiz suya atladık. Su çene hizama gelene dek dizlerimin üstüne çöktüm. Suyun içindeki vücuduma bakınca suyun, kara olmak bir yana, Tehuti'ye verdiğim elmas kadar berrak olduğunu fark ettim. Ağzımı doldurup keyifle yutkundum.</p>

  <p>Teb' de, firavunun sarayındaki mahzenlerdeki en mükemmel şarapları içmiştim, ama hiçbiri bu ilahi ve saklı kaynaktakiyle boy ölçüşemezdi.</p>

  <p>Kızlar göletin ortasında birbirlerine su sıçratıyor, soğuktan cırlayıp nefes nefese kalıyorlardı. Gürültüden cesaret alan Zaras ve adamları eğimli zeminden hücum edercesine geldiler. Kendilerini bizim gibi kara sulara bırakırken bağırıp kahkaha atıyorlardı.</p>

  <p>Midelerimizin alabildiği kadar içtikten sonra adamlar, yanımızda getirdiğimiz kırbaları doldurup develere su taşıdılar. Zaras, koşum hayvanlarının aşağıya, gölete gelmesine izin vermemişti. Hem tavan altından geçemeyecekleri kadar alçaktı hem de dışkılarıyla bu muhteşem suyu kirletmeleri riski çok büyüktü.</p>
</body>
</html>
