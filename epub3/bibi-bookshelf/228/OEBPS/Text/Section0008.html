<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">A</span>damlar döndüğünde tekrar işe koyulduk. Denge çubuklarını, ilkinden biraz daha küçük olan ikinci hazine odasına taşıdılar. Burada, 216 lakh gümüş daha koyacak yer bulduk.</p>

  <p>Bu aşamada Zaras rıhtımdan gelip ilk iki triremenin tamamen boşaltıldığını, ama üçüncü ve son gemide hala boşaltılması gereken mühim miktarda hazine olduğunu bildirdi.</p>

  <p>"Şafak sökmek üzere Lort Taita," diye hatırlattı, çünkü bulunduğum yerden dışarıyı görmem imkansızdı. "Ve adamlar neredeyse bitap düştü." Sesinde tenkit havası vardı, suratı asıktı.</p>

  <p>Bir an onu sertçe azarlamayı aklımdan geçirdim, zira emrimdekiler tarafından eleştirilmeye hiç alışkın değildim. Hem ben de yorulmuştum, ama bitap düşmemiştim. Narin fiziğime karşın çoğu adamdan çok daha dayanıklıydım, neden sonra kendimi zapt ettim.</p>

  <p>"Zaras, adamların da senin gibi çok çalıştı. Ancak birazcık daha müsamahanızı isteyeceğim. Geride ne kadar kaldığına bir bakmak için seninle rıhtıma geliyorum."</p>

  <p>Bu noktada vahim bir hata yaptım.</p>

  <p>Gözucuyla baktığımda, Tehuti’nin arkamda tabureye çömelmiş, başı önüne eğik papirüs tomarına baktığını gördüm. Altuni sık saçları öne dökülmüş, yüzünü örtüyordu. Uğraşmaktan taramaya fırsat bulamamıştı.</p>

  <p>"Tehuti, köleler gibi çalıştın," dedim. "Benimle yukarı gel. Biraz temiz hava al, açılırsın."</p>

  <p>Tehuti ayağa kalktı. Başını yana sallayıp yüzünü örten saçları geriye savurdu ve Zaras'a baktı. Zaras da ona baktı.</p>

  <p>Tehuti’nin yeşil gözlerinin fener ışığında gözbebeklerinin büyüdüğünü gördüm ve o anda karanlık tanrıların attıkları kahkahaları duyabiliyordum. Uzaktan ve alaycı kahkahalardı ama içten içe küçük dünyamızın artık muazzam biçimde değiştiğini biliyordum.</p>

  <p>İkisi, birbirlerine bakarken mermer heykeller gibi hareketsiz kalakalmışlardı.</p>

  <p>Zaras’ın gözlerine bakmayı denedim. Kadınsı güzelliği erkeksi güzellikten daha iyi değerlendirebilen biri olsam da ilk defa Zaras’ın normalden çok daha yakışıklı biri olduğunu fark ettim.</p>

  <p>Önemsiz bir soydan geldiğini biliyor olmama karşın çevresini saran etkileyici bir havası vardı. Asilzade duruşuna ve tavrına sahipti.</p>

  <p>Babasının, Teb’de kendi emekleriyle büyük servet edinmiş bir tüccar olduğunu biliyordum. Servetiyle, oğlunun, gümüşün satın alabileceği en mükemmel eğitimi almasını sağlamıştı. Zaras, rütbesinin de teyit ettiği gibi akıllı ve kıvrak zekalıydı. Ne var ki atalan asil değildi ve kesinlikle Tamose hanedanından bir prensesin dengi değildi. Her halükarda bu denkliğe karar verecek olan firavundu ve bu konuda benden çok az tavsiye alırdı.</p>

  <p>Çabucak göz temasını önlemek için aralarına girdim. Tehuti bana, adeta daha önce hiç görmediği bir yabancıymışım gibi bakıyordu. Elini tuttum, hafifçe silkinip bakışlarını tekrar bana çevirdi.</p>

  <p>"Benimle gel Tehuti," diye emrettim. Gözümü ondan ayırmıyordum. Güçlükle tekrar kendine geldi.</p>

  <p>"Evet, tabii. Bağışla beni. Aklım başka yerdeydi Taita. Elbette seninle gelirim."</p>

  <p>Onu, hazine odasının kapısına doğru götürdüm. Zaras ardına düşmüştü. Zaras’ın adımlarında bir esneklik vardı ve yüzüne sevinçle karışık bir şaşkınlık ifadesi yayılmıştı. Onu çok iyi tanırdım, fakat onu bu halde hiç görmemiştim.</p>

  <p>Bir kez daha iki gencin arasına girdim. "Sen değil, Komutan Zaras. Denge çubuklarının diğer hazine odasına nakledilmesine refakat et, adamlar sonra kısa bir mola verebilirler." Bunlar, onun rütbesindeki bir subay için abes emirlerdi, ama şu anki tehlikeli büyülenmenin etkisinden dikkatini dağıtması gerekiyordu.</p>

  <p>Ancak şimdi Tehuti ve Zaras’ın daha önce karşılaşmış olmalarının imkansız olduğunu anlamıştım. Tehuti, sadece etrafını saran kah bir lalalık sistemiyle dışarı çıkmasına izin verilen saraydaki küçük harem dünyasında yaşıyordu. Muhtemelen bu koruyucu zincirdeki en mühim bağlantı bendim.</p>

  <p>Güzel bir prenses olarak bekareti, Taç ve Devlet için paha biçilemez öneme sahipti. Kraliyet geçit alaylarında ya da dini festivallerdeki törenlerde Zaras’ın onu uzaktan görmüş olması elbette mümkündü. Buna karşın Zaras, Saray Muhafızları Birliği'nde hiç görev almamıştı. Tüm askeri hizmeti savaş meydanlarında ya da eğitimde askerlerini eğitirken geçmişti. Bugüne dek prensesin olağanüstü mevcudiyetini ve güzelliğini fark edebilecek kadar yakından hiç görmediğine emindim.</p>

  <p>Zaras'a hemen bir emir daha verdim. "Adamlara yemek ver ve her birine fazladan küçük bardakta birer bira dağıt. Ben devam etme emri verene dek dinlenmelerine izin ver." Sonra Zaras’ı arkamızdan bakakalmış vaziyette bırakarak iki prensesle yukarı çıktım.</p>
</body>
</html>
