<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="" xmlns:xml="http://www.w3.org/XML/1998/namespace">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">G</span>üneş yorgun bir şekilde batı ufkuna doğru çökmeye başladığında Ofke'nin yelken direğine tırmandım. Hiksos donanması tarafından takip edildiğimize dair herhangi bir iz olmadığından emin olmak için son bir kez daha arkamızı kontrol ettim. Temizdi. Mısır'ın kuzey kıyısı, koyu mavi denizin üstünde incecik bir çizgi halinde uzanıyordu. Seyrüsefercilerin karanlıkta, nizamdaki yerlerini bozmadan devam ettirebilmelerini sağlamak için kıçlara takılan fener ışıklarıyla filomuz birbirine yakın seyrediyordu.</p>

  <p>Pruvadaki iskandil neferi, "Bu hizada dip yok," diye seslendi.</p>

  <p>Derin sulardaydık; istikametimiz Girit'ti. Ben her zamanki gözde yerimde, yelken direğinin tepesindeydim. Zaras’ın aşağıdaki nöbetçiyi gönderdiğini işitmiştim. Kürekçiler küreklerini gemiye çekmiş, güvertede kıvrılmış uyuyorlardı. Rüzgar, bulunduğumuz yerde iyiydi ve tüm yelkenler açılmıştı.</p>

  <p>Birdenbire ruhumun ve bedenimin her zerresinde bitkinlik hissettim. Çarpışma oldukça meşakkatli geçmişti, Zaras'la yüzleşmem ise çok daha çetin. Direkten inip kıçtaki kamaramdaki dar döşeğimde dinlenmeyi düşündüm, ama esen meltem ılıktı ve hala sevgili Mısır'ımın o güzel kokusunu taşıyordu. Ana direğin hafif sallantısı beni adeta uyuşturmuş gibiydi. Zin Körfezi çarpışmasında aldığım yara ve berelerden ötürü tüm bedenim sızlıyordu.</p>

  <p>Kamaram gözüme o kadar uzak geliyordu ki. Beni, sırtımı yasladığım yelken direğine bağlayan belimdeki halatın sıkıca bağlı olduğunu kontrol ettikten sonra gözlerimi kapattım, başım önüme doğru düştü.</p>

  <p>Uyandığımda ay doruk noktasına ulaşmış, deniz yüzeyindeki yansıması gemimizle yarışırcasına önümüzde gidiyor, küçük dalgacıklar üstünde ışıldayan gümüşi bir patika oluşturuyordu.</p>

  <p>Afrika’nın kokusu yerini, okyanusun tuzlu ürpertisine bırakmıştı. Etrafta sadece gövdeye vuran suyun fısıltısı, armaya çarpan rüzgarın ıslığı ve yelken direğinin güverteyle bağlantı noktasından gelen bitmek bilmeyen gıcırtı sesi vardı.</p>

  <p>Ağrılarım geçmişti, yorgunluğum da onlarla birlikte sanki yok olmuştu. Kendimi yeniden zinde ve çevik hissediyordum.</p>

  <p>Tanrıça İnana’nın yakınlarda olduğunun kesin işareti olduğunu artık bildiğim garip bir coşku hissi içimi kaplamıştı. Hevesle etrafıma bakındım, ay ışığının önümüzde çizdiği yolda, gemimizle karşılaşacak şekilde süzülmekte olduğunu görünce hiç şaşırmamıştım. Pelerininin başlığı geri atılmıştı; ay ışığı adeta yüzünde dans ediyordu. Güzelliği aklın hayalin alabileceğinin ötesindeydi.</p>

  <p><i>Öfke</i>'yle aynı hizaya geldiğinde denizin yüzeyinden güvertemize bir adımda geçti ve yüzüme baktı.</p>

  <p>Yüzündeki ifade değişti, ruh halim de onunla birlikte değişmişti. Aniden içimi bir dehşet ve önsezi hissi sardı. İnana’nın, Zin düzlüklerinde kazandığım zaferden ötürü beni övmeye gelmediğini anlamıştım.</p>

  <p>Konuşmuyordu, ama yine de sesinin başımın içinde hafifçe yankılandığını duyabiliyordum.</p>

  <p>"Tanrı kızgın. Kronos nihai kurban istiyor."</p>

  <p>"Anlamadım." Konuşmaya çabaladım, ama kelimeler boğazıma yapıştı.</p>

  <p>"Onlara git. Hayatları tehlikede." Sesi fısıltı gibiydi, ama rüzgarın ve suyun sesi arasında yine de uyarısını duyabiliyordum.</p>

  <p>Kımıldayıp yanına inmek istiyordum, ama hareket edemiyordum. Muammalı uyarısını açıklamasını istiyordum, ama konuşamıyordum.</p>

  <p>Uykunun karanlık gölgeleri üzerime ağ gibi düşmüştü; gitmişti. Duyularımı geri kazanmak için kendimi zorladım. Karanlıkta haykırmak istiyordum: "Gitme İnana! Bekle beni! Anlamadım!"</p>

  <p>Ama karanlık galebe çaldı.</p>

  <p>İkinci kez ne kadar uyuduğumu hatırlamıyorum; ancak karanlıktan çıkmak için verdiğim uğraşı kazandığımda tan söküyor, kara kanatlı martılar dümen suyumuza dalıp çıkıyordu.</p>

  <p>Aşağıya baktığımda güvertede koşturmacanın başladığım gördüm. İlk kürek nöbeti güverte kapılarına dizilmiş, kürek sıralarında yerlerini almak için bekliyorlardı.</p>

  <p>Beni direğe bağlayan halatı çözüp patrisadan kayıp üst güverteye indim. Ayaklarım yere değer değmez Zaras beni karşılamak için koştu. Gülümseyip başını iki yana salladı.</p>

  <p>"Lordum, yine armada uyumadınız değil mi? Artık döşeğiniz keyif vermiyor mu?" Yüzümdeki ifadeyi görünce tebessümü kayboldu. "Ne oldu?"</p>

  <p>"Derhal tüm savaş arabalarını gemiden at," diye emrettim.</p>

  <p>"Tüm atlan filodaki diğer gemilere naklet."</p>

  <p>Şaşkın şaşkın bana bakıyordu. "Neden, Taita?"</p>

  <p>"Emirlerimi sorgulama. Seninle bir kez daha tartışacak zamanım yok." O kadar sabırsızdım ki omzundan tutup silktim. "Diğer her gemiden birer kürekçi ekibi al. Kürekçileri saat başı değiştirebilmek istiyorum."</p>

  <p>"Saat başı mı?" dedi aniden.</p>

  <p>"Krimad'a kadar taarruz hızında gitmek istiyorum."</p>

  <p>"Taarruz hızı mı?" İnanamamış gözlerle bana baktı.</p>

  <p>"Söylediklerimi tekrarlamayı kes, Seth’in laneti bulasıca Zaras," diye gürledim. "Beş gün içinde Krimad'da olmak istiyorum, hatta mümkünse daha erken."</p>

  <p>"Adamlarımı öldüreceksin," diye itiraz etti.</p>

  <p>"Prenseslerin ölmesindense onların ölmeleri daha iyi."</p>

  <p>Ödü patlamışçasına bakakaldı. "Anlamadım ... "</p>

  <p>"Prenseslerin ikisinin de hayatı tehlikede. Çok geç kalmış bile olabiliriz, ama kaybettiğimiz her saat onları mutlak ölümlerine yaklaştırıyor."</p>

  <p>Hemen diğer tarafa dönüp nöbetçi subaya bağırdı: "Derhal 'Tüm Kaptanlar' sancağını çekin.</p>

  <p>Çok geçmeden gemilerden biri sancak tarafımıza, diğeri iskele tarafımıza yanaştı. Her biri en iyi yirmi kürekçisini beş günlük suları ve istihkaklarıyla birlikte <i>Öfke</i>'ye gönderdi. Biz de karşılık olarak mürettebat arasındaki zayıfları ve köleleri onlara verdik.</p>

  <p>Gemimizdeki tüm atları yükleme makaralarıyla kaldırıp iki gemi arasında sallandırarak diğer gemilere naklettik. Aynı teçhizatı kullanarak savaş arabalarımızı ve diğer safrayı da kaldırarak onların güvertelerine ilettik. <i>Öfke</i>’nin su seviyesinin çok altına düşmemesini, hafiflemesini istiyordum. Girit'e beş günde ulaşmak bile çok geç olabilirdi.</p>

  <p>Sıra, Hui’nin gemisinin yanımıza yanaşmasına geldiğinde Zaras onu bir kenara çekip sessizce bir şeyler söyledi; ama dudaklarını okuyabiliyordum. Hui, Zaras’ın yanından ayrılıp yüzünde kararlı bir ifadeyle bana doğru uzun adımlarla geldi.</p>

  <p>"Pekala, Hui," dedim tartışmaya mahal vermeden. "Geminin komutasını iyi birine ver ve bizim gemiye gel. Ama uyarmadı deme, sen de sıran geldiğinde kürek çekeceksin."</p>

  <p>Tüm kadro gemide hazır olup ilk kürekçi ekibi kürek sıralarında yerlerini alır almaz davulcu kürek ritminde çalmaya başladı. Yavaş yavaş seyir hızından dakikada on çekişlik taarruz hızına çıktı.</p>

  <p><i>Öfke</i> kanatlanmış, suyun üstünde uçuyor gibiydi. Bir saat geçmeden filonun kalanı, arkamızda, ufkun gerisinde kalmıştı.</p>

  <p>Kürek ekibini değiştirdiğimde adamlar terden su içinde kalmış, nefes nefese sıralardan kendilerini yere bırakmışlardı. Gece gündüz sonraki üç gün boyunca hızımız hiç düşmedi.</p>

  <p>Zaras ve Hui, sırada vardiyalarını aksatmıyorlardı; hatta ben bile on iki saatte bir tam bir saat kürek çekiyordum. Yarı yaşımdaki adamların nefesi kesildiğinde ben tek vuruş bile kaçırmıyordum.</p>

  <p>İnana’nın konuşmadan yaptığı uyarının anısı bana güç veriyordu.</p>

  <p>Onlara git. Hayatları tehlikede.</p>

  <p style="text-align: center;">***</p>

  <p>Dördüncü günün öğleden sonrasıydı. Kürek sırasındaki yerimi az önce devretmiş, hala ter içinde ve soluk soluğa ufku taramak için geminin pruvasına gittim.</p>

  <p>Karayı görmek için halen daha ne kadar yol gitmemiz gerektiğini hesap etmem imkansızdı. Hala doğru rotada mıydık, hatta onu bile bilmiyordum. Tek inancım, İnana’nın bana yol göstereceğiydi. Ne var ki önümüzdeki deniz bomboştu ve ufuk hala dümdüzdü, en ufak bir kara kesintisi yoktu.</p>

  <p>Rüzgar yoktu. Gökyüzünde hiç bulut yoktu; güneş cellat baltası gibi merhametsizce parıldıyordu. Hava ağır ve boğucuydu.</p>

  <p>Cılız ancak bir o kadar da nahoş sülfür tadı genzimi yakıyordu.</p>

  <p>Öksürüp küpeşteden aşağı tükürdüm. Sonra yeniden kıç istikametinde denizi gözledim. Tek kıpırdanma, dümen suyumuzdaki dalgalanmalar ve kürek ağızlarının cilalıymış gibi pürüzsüz suya dalıp çıkarken oluşturduğu benek benek anaforlardı.</p>

  <p>Zin Körfezi'nden ayrıldığımızdan beri doğru düzgün uyumamıştım, bu yüzden biraz dinlenmek için dönüp alta gitmek üzereydim ki tam o anda ufuktaki bir şey gözüme çarptı. İnce, hareketli bir çizgiydi. Durup bir süre daha bakınca bunun doğruca üstümüze doğru gelen bir kuş sürüsü olduğunu fark ettim. Tüm kuş türlerine fazlasıyla aşinaydım, ama epeyce yaklaşana dek bunların ne olduğunu ayırt edememiştim. Sonra bildiğimiz karga olduklarını anlayınca çok şaşırdım. Girit kargası genelde yalnız yaşayan bir kuştu ya da sadece eşiyle birlikte olurdu. Üstüne üstlük kargalar daima karaya yakın yaşardı. İşte tüm bu nedenlerden ötürü karga olmaları imkansızdı, bu yüzden uzaktan ayırt edememiştim. Bu sürüde yüzlerce karga vardı ve en yakın karadan en az yüz fersah, belki de çok daha fazla uzaktılar. Üstümüzden geçişlerini seyrettim. İmdat çağrısını ya da hiç değilse uyarı seslerini andıran bir telaşeyle birbirlerine gaklıyorlardı.</p>

  <p>Onlar gidince kuzeye tekrar baktım ve daha fazla kuşun yaklaştığını gördüm. Bunların da bir kısmı kargaydı, ama diğer türler daha çoktu. Mısır turnaları, balıkçıllar, kerkenezler, kartallar ve diğer yırtıcı kuşlar üzerimizden geçip gittiler. Sonra daha küçük kuşlar geldi: kızıl gerdanlar, toygar kuşları, kırlangıçlar, güvercinler ve örümcekkuşları. Gökyüzü kuşlarla dolmuştu. O kadar çoklardı ki adeta güneş arkalarında kaybolup gitmişti. Ötüşleri, neredeyse kulakları sağır eden tiz bir kakofoni gibiydi. Bu türlü göç dalgasında çaresizlik hissi vardı.</p>

  <p>Minicik bir kanarya gökyüzünden düşüp omzuma kondu.</p>

  <p>Belli ki çok yorulmuştu. Avucuma alıp başını parmağımla okşadığımda tüm bedeni titriyor, acınacak halde soluklanıyordu.</p>

  <p>Başımı kaldırıp tekrar hayranlıkla izlemeye koyuldum, hala üzerimizden devasa sürüler geçiyordu. Hui ve Zaras yanıma gelmiş, başlarını kaldırıp yukarıyı seyrediyorlardı.</p>

  <p>"Neler oluyor Taita?" diye sordu Hui.</p>

  <p>'Toplu göçmüş gibi görünüyor. Ama daha önce bunun gibisini hiç görmemiştim."</p>

  <p>"Daha çok ölümcül bir tehlikeden kaçıyorlarmış gibi," dedi Hui.</p>

  <p>"Vahşi hayvanların, bilhassa da kuşların tehlikeye karşı çok güçlü içgüdüleri olur," diye hak verdi Zaras, sonra onaylamamı istercesine yüzüme baktı. "Öyle değil mi lordum?" Sorusunu duymazlıktan geldim; fakat cevabı bilmediğimden değil, o anda pruvamızın yanından gelen ve büyük cüsseli bir şeyden olduğu duygusu yaratan su sesinden dolayıydı.</p>

  <p>Küpeşteden aşağı bakınca suyun yüzeyinin adeta canlandığını gördüm. Gövdemizin altında kocaman parlak vücutlar suyu yara yara ilerliyordu. Gökyüzünü dolduran kuş sürüsünün takip ettiği güzergahı, suyun altında da devasa tonbalığı sürüsü izliyordu. İleriye bakınca sürünün kuzey ufkuna kadar uzandığını fark ettim.</p>

  <p>Yanımızdan geçen gümüşi biçimlerin sonu gelmiyordu. Sonra onlara başka canlılar da karıştı. Parlak siyah domuzbalıkları, hançer gibi keskin sırt yüzgeçleriyle kuyruklarıyla arkalarında suyu havaya sıçrata sıçrata yüzeyi yararak ilerliyorlardı. Aşağı yukarı gemimiz kadar büyüklükte balinalar, nefes almak için yüzeye çıktıklarında başlarının üstündeki hava kanalından su püskürtüyorlardı. Kaplan gibi şeritli köpekbalıkları, bıçak gibi sivri dişler sıralanmış şeytani gülümsemeli ağızlarıyla yanımızdan ok gibi geçip güneye doğru ilerlediler.</p>

  <p>Sanki tüm canlılar, kuzey ufkunun ötesinde gerçekleşmekte olan korkunç bir afetten dehşetle kaçıyor gibiydi.</p>

  <p>Saatler geçtikçe bu devasa kuş ve yüzen canlı yığını giderek azalıp nihayet geride hiçbir şey kalmamıştı.</p>

  <p>Sanki terk edilmiş bir dünyada tek başımıza gibiydik; biz birkaç ölümlü ve benimle kalıp omzumda kulağıma tatlı tatlı şakıyan minik sarı kanarya.</p>

  <p style="text-align: center;">***</p>

  <p>Gece üstümüze çökmüştü, yolumuzu sadece yıldızlar aydınlatıyordu ama karanlıkta durmak bilmeden azimle kürek çekiyorduk. Güneş doğduğunda gökyüzünde ve denizde hala hiçbir yaşam belirtisi olmadığını gördüm. Sessizlik ve yalnızlık hiç olmadıkları kadar meşum ve boğucuydu.</p>

  <p>Sadece bizi ileriye, Girit'e iten küreklerin ıskarmozlardaki gıcırtısı, gövdeye çarpan suyun fısıltısı ve kürek hızını ayarlayan davulun sesi duyuluyordu. Hiç kimse konuşmuyor, gülmüyordu.</p>

  <p>Sarı kanaryam bile susmuştu, öğlen vaktinden az önce omzumdan kayıp güverteye düşmüştü. Eğilip yerden aldığımda ölmüş olduğunu gördüm. Geminin arkasına götürüp minik bedenini kuşların tanrıçası Artemis'e emanet ettim. Sonra dümen suyuna bıraktım. Tekrar yelken direğindeki yerime tırmandım.</p>

  <p>Hevesle ufku taradım; ama yine boştu ve hayal kırıklığım katlanılmaz bir hal almıştı. İzleyerek ve ümit ederek tüneğimde bir saat daha oturdum, sonra bir saat daha.</p>

  <p>Acımasız güneş ışığı gözlerimi acıtıyordu; bir süre sonra aslında var olmayan şeyler görmeye başladım: hayalet gemiler, ada yanılsamaları. Gözlerimi dinlendirmek için kapadım.</p>

  <p>Tekrar açtığımda şaşırdım; zira halüsinasyonlarım daha da şiddetlenmişti. Küçük gemimizin ötesindeki deniz ufku, sıradağlar gibi gökyüzüne yükseliyordu, ancak sıvı değil katı gibiydi.</p>

  <p>Her geçen saniye bu okyanus Alp'leri giderek büyüyor ve daha tehditkar görünüyordu. Şimdi üstleri, yeni düşen kar gibi bembeyaz, parlak köpüklerle kaplanmıştı.</p>

  <p>Sonra aşağıdaki güverteden yükselen konuşma sesleri işittim.</p>

  <p>Gözucuyla aşağı baktığımda Zaras, Hui ve diğer güverte subaylarının geminin pruvasına koşturduklarını gördüm. Orada toplanmışlar, parmaklarıyla ileriyi gösterip birbirleriyle tartışıyorlardı.</p>

  <p>Üst güverte kürek sıralarındaki adamlar kürek çekmeyi bırakmış, ayağa kalkıp dikkatle ileriye bakıyorlardı. Gemi hızını kaybetmiş süzülerek adeta durma noktasına gelmişti.</p>

  <p>Patrisaya atlayıp kayarak güverteye indim. Yere değer değmez öne doğru koşarken bir yandan da adamlara bağırarak kürek başına geçip gemiyi tekrar hareket ettirmelerini emrettim.</p>

  <p>Pruvadaki subaylar sesimi işitince bana doğru döndüler. Zaras beni karşılamak için bana doğru koştu.</p>

  <p>"Neler oluyor? Dünya ters mi dönüyor yoksa?" Omzunun üstünden öteyi işaret etti. "Deniz gökyüzünü dolduracakmış gibi kabardı." Paniğe kapılmak üzere olduğu belliydi.</p>

  <p>"Dalga o." Zor da olsa sesimin sakin ve telaşsız çıkmasına çalıştım.</p>

  <p>"Hayır." Başını hararetle iki yana salladı. "Çok büyük. Hem sırf dalga olamayacak kadar hızlı geliyor."</p>

  <p>"Deprem dalgası," dedim kendimden emin halde. "Atlantis İmparatorluğu'nu tarihe gömenle aynı dalga."</p>

  <p>"Tüm iyi tanrılar adına, bundan kaçabilmek için yapabileceğimiz hiç mi bir şey yok?"</p>

  <p>Zaras’ın mücadele etmeden vazgeçmeye niyeti yok gibiydi, bu yüzden suratına doğru haykırdım. "Mürettebatı uyar, kahrolası! Yedek küreklerin el altında olmalarını sağla. O şey bize çarptığında hasar göreceğiz. Küreklerimizi kırıp atacak. Dümen idaresini sağlamak ve gemiyi sabit tutmak zorundayız. Eğer yan tarafımızdan çarparsa bizi tomruk gibi önüne katıp tamamen batıracaktır. Tüm kapaklan kapatıp tirizle. Yelken direğini çıkartıp güverteye uzat ve bağla. Tüm kürek sıralan boyunca cankurtaran halah donat, yoksa mürettebat güverteden düşer."</p>

  <p>Zaras, kati emirlerime hemen koşturup kendisine katılması için Hui'ye seslendi. Onlara daha fazla karışmadım. Söylenecekleri söylemiş, gerisini onlara bırakmıştım. Pruvada durup yaklaşan dalgayı izledim.</p>

  <p>Yaklaştıkça daha da yükseliyor ve adeta üstümüze doğru koşarcasına hızlanıyordu. Onu karşılamaya hazırlanmak için zamanımız zar zor yeterdi. Ve dalga bizi önüne kattı.</p>

  <p>Pruvamızı öyle hızlı havaya kaldırdı ki dizlerim boşalmış, midem ciğerlerime baskı yapıp nefes almamı zorlaştırmıştı. Yukarı, yukarı, hala yükseliyorduk. Geminin kıçı aşağıda kalmış, güverte öylesine dik açıya gelmişti ki iki elimle birden payandalara yapışmak zorunda kalmıştım. Serbest malzemeler yuvarlana yuvarlana kıç küpeştesine çarparak düşüyordu.</p>

  <p>Kıyametvari sahneye rağmen dalgaya karşı geminin burnunun gelmesi için küreklerdeki adamlara mücadeleci emirler haykırmaya devam ediyorlardı. "İskele kürek çek! Sancak küreği bırak!"</p>

  <p>Adamlar bağıra bağıra tanrılarına, annelerine onları kurtarmaları için yalvarıyorlar, ama kürek çekmekten de geri durmuyorlardı.</p>

  <p>Gemi yükseldikçe dalga yamacı daha da dikleşiyordu; güverte neredeyse dikey hale gelmiş, provamız gökyüzüne dönmüştü.</p>

  <p>Kısa bir an için muazzam dalganın sırtının ötesine bakabilme fırsatım olmuştu. O kadar yüksekteydik ki uzak ufukta Girit’in güney kıyılarını ve üstüne çöken, adanın diğer ucundaki Kronos Dağı’nın yarık doruğundan püsküren dalga dalga dumanları gayet net görebilmiştim. Sülfür sarısı bulutlar birbirlerinin üstüne çıkmak istercesine yoğruluyor, kuzeydeki semayı bir uçtan bir uca dolduruyordu. Sonra dalganın köpüklü zirvesi üzerimize doğru kıvrılıp bizi içine aldı ve <i>Öfke</i>’nin güvertesini yeşil suların derinliklerine gömdü.</p>

  <p>Cankurtaran halatlarından biri gerilime dayanamayıp koptu; dört tayfa halatla birlikte küpeşteden aşağı uçtu. Kalanımız, su basan lağımda kapana kısılmış sıçanlar gibi her yanımızdan hücum eden suyun arasında boğulmak üzereydik. Belime sardığım kenevir halat beni ikiye bölecek gibiydi. Dehşetimi dindirmek için çığlık bile atamıyordum. Gözlerim yavaş yavaş kararmaya başladı. Boğulmakta olduğumun farkındaydım.</p>

  <p>Sonra birdenbire pruvamız deprem dalgasının arkasını yararcasına dışarı fırladı. Neyse ki tekrar boşluğun içine düşmeden önce o tatlı havadan bir nefes koparabilmiştim. Sanki sonsuzluğun içine düşmüş gibiydik. Tüm serbest malzemelerle birlikte güverteden düşüp gitmemizi engelleyen yalnızca cankurtaran halatlarıydı.</p>

  <p>Sonra geminin gövdesindeki her bir tahtayı, bölmeyi ve borda kaplamasını paramparça edecekmiş gibi sarsan çatırtı ve sarsıntıyla nihayet bir kez daha deniz yüzeyine çıktık. Küreklerimiz, kuru dallar gibi ıskarmozlarda kırılıp parçalanmışlardı.</p>

  <p>Tekrar dibe dalacağımızı sanıyordum. Ne var ki küçük, yiğit gemimiz sudan yakasını kurtarmak istercesine sallanıp dalgadan kurtuldu. Suyun üstünde bir aşağı bir yukarı, bir sağa bir sola sertçe sallanıyorduk. Güverteler su içindeydi. Adamlar ve malzemeler bir yana savrulmuş, üst üste yığılmışlardı.</p>

  <p>Zaras ve Hui hiddetle adamlara doğru koştular; küfürler yağdırarak tekmeleyerek kürek sıralarındaki yerlerine gönderdiler.</p>

  <p>Ancak mürettebatın bir kısmı feci şekilde yaralanmış, kollan ya da bacakları kırılmış, göğüs kemikleri parçalanmıştı. Bunlar kenara alındılar. Yedek kürekler, kürek sıralan altında güverteye bağlanmıştı. Kürekçiler, parçalanmış kürekleri ıskarmozlardan çıkarıp denize attılar ve yenilerini yerleştirdiler.</p>

  <p>Sonra hepimiz deliler gibi kepçeyle su boşaltmaya koyulduk.</p>

  <p><i>Öfke</i> ağır ağır su seviyesinin üstüne çıktı ve tekrar hafifledi. Davulcular hamle ritmi vermeye başladı. Kürekçiler kürek sıralarındaki yerlerine oturup kürekleriyle suyu yarmaya başladılar. Girit'e doğru hızla ilerlemeye başlamıştık. Bu alçak açıdan ada yine ufuk çizgisinin altında gözden kaybolmuştu. Ancak şimdi Kronos Dağı’nın yanardağ dumanlan bana yol gösteriyordu.</p>

  <p>Öğlen vaktini biraz geçmişti ki rüzgar çıkmış, güneyden neredeyse fırtına şiddetine ulaşmıştı. Mürettebat kalkıp yelken direklerini yerlerine dikti ve tüm yelkenleri açtı. Hızımız neredeyse iki katına çıkmıştı. Deprem dalgasının ardında bıraktığı su, her yana dağılmış, önümüzdeki adadan kopup gelen bina ve gemi enkazları, ağaç parçalarıyla çalkantılı ve dalgalıydı. Ama pruvadaki bir ekibin tehlikeli enkazı kenara itmesiyle yine de aralarından geçip gidiyorduk.</p>

  <p>İki saat sonra Girit’in silueti bir kez daha ötemizde göründü.</p>

  <p>Üstünde göğe yükselen volkanik duman sütunuyla kıyasla ufacık ve silik görünüyordu. Artık tanrı Kronos'un gürlemesi ve kükremesi üzerimize çökmüştü. Mesafe, hengamenin gürültüsünü bastırmaktan acizdi. Deniz yüzeyi, tanrının öfkesine ayak uydurmuş dans ediyor gibiydi.</p>

  <p>Kürekçiler, şaşkın şaşkın omuzlarının üzerinden geriye bakıyor, titreyerek korkularının kaynağına doğru kürek çekiyorlardı.</p>

  <p>Görevi olmayan mürettebat, güvertede yaralılar ve ölmek üzere olanlarla toplanmıştı. Hepsinin de yüzü korkudan bembeyaz kesilmişti. Ama arkamdan onları Girit'e sürüklemekten vazgeçmemiştim. Artık isyanın eşiğine geldiklerinde Zaras ve Hui kırbaçlarını hepsinin görebileceği şekilde açıp kullanmaya hazır vaziyette başlarına dikildi.</p>

  <p>Karaya yaklaştıkça deprem dalgasının ardında bıraktığı tahribat karşısında donakalmıştım. Görüş alanımıza girdiğinde Krimad Limanı'nı güçlükle tanıyabilmiştim. Sadece hemen arkasında yükselen İda Dağı’nın zirvesinden limanı ayırt edebilmiştim.</p>

  <p>Dalga, tüm binaları süpürüp götürmüş, hatta mendireklerin koca taş blokları bile, huysuz çocuğun kenara fırlattığı oyuncaklar gibi denize devrilmişti.</p>

  <p>Dağın yamacındaki orman ve işlenmiş araziler adeta kabuk gibi soyulup alınmıştı. Devasa ağaçlar, bina enkazları ve öncesinde kudretli gemiler olan araçların gövdeleri birbirine girip moloz yığınları arasına karışmıştı.</p>

  <p>Beni en çok endişelendiren ise ahırların yerinde yeller esiyor olmasıydı. Seyisler ve atlar, dalgaya karışıp denize sürüklenmiş olmalıydı. Prenseslerim adanın diğer tarafındaydı. Atlar olmadan birbirine girmiş orman enkazı arasından onlara ulaşmak günler sürerdi.</p>

  <p>Bir an gemiyle adanın etrafından dolaşmayı düşündüm, ama sonra bu fikirden vazgeçtim. Bu tehlikeli koşullarda günler sürebilirdi ve Knossos'a ulaşmayı başarsak bile orada neyle karşılaşacağımızı bilebilmenin imkanı yoktu.</p>

  <p>Elimden gelen tek şey, adanın tam ortasında sırt boyunca kurdurduğum yedek at mola yerlerinin, deprem dalgasının gazabını tamamen hissetmeyecek kadar yukarıda olması ve mümkünse atlardan hiç değilse bir kaçının hayatta kalmayı başarmış olmasını umut etmekti.</p>

  <p>Derin suların kıyısına, geminin adanın ekseriyeti tarafından korunabileceği, Krimad’ın kalıntılarının iki palamar mesafesi uzağına demir attık. Sonra Hui ve Zaras’ı yanıma çağırdım. "Dağ boyunca yer alan yedek at yerlerindeki ahırlarda, sağ kalmayı başarmışlarsa on ila yirmi at var. Üstünde bir binici, üzengi kayışlarına asılan iki adamla her bir at üç adam taşıyabilir. Bizimle birlikte kıyıya çıkmaları için en iyi adamlarınızdan yirmisini seçin. Yanlarına sadece silah alsınlar; binekleri zorlamamak için zırh olmasın."</p>

  <p>Karaya çıkış ekibi hazır olduğunda dev dalganın öfkesinden kurtarabildiğimiz kikleri denize indirdik. Bu ufak araçlara bindiğimizde kiklerdeki adam sayısının tehlikeli derecede fazla olduğunu fark ettim.</p>

  <p>Dalgalar bizi bir o yana bir bu yana salladıkça ve pruvamıza çarpan her su sesinde sessizce İnana’ya dua ettim. Tanrıçaya, benim sadece onun söylediği talimatları izlediğimi hatırlattım. Bana kulak vermiş olmalıydı. Mendirek enkazına ulaştığımızda tekneden sadece üç adam düşmüştü ve hatta bunlardan biri yüzerek <i>Öfke</i>' ye dönmeyi başarmıştı.</p>

  <p>Kayalara değdiğimiz anda kikler paramparça olmuşlardı.</p>

  <p>Neyse ki birbirimize el verip mendireğin kalıntılarına tırmanmayı başarmıştık. Başka kayıp vermeden ayağımızı sağlam zemine basmıştık.</p>

  <p>Zaras adamları çift sıra halinde düzene sokup sular altında kalmış kasabaya doğru götürdü. Yarısına kadar molozlara gömülmüş birkaç şişmiş ceset dışında kimsecikler yoktu. Sonra dağın alçak yamaçlarına tırmanmaya başladık; buralar da dev dalgadan nasibini alınıştı. İlk yedek at molasına giden yolun başlangıcını arıyordum. Tüm izler silinmişti. Yukarıdaki ormandan gelen av borusu sesleri olmasaydı muhtemelen izini asla bulamayacaktık da. Mola yerlerindeki üç adam yukarıdan geldiğimizi görmüş ve bizi karşılamak için yol boyu inmişlerdi.</p>

  <p>Çok korkmuşlardı, ama kendilerini onları kurtarmak için geldiğimize ikna etmişlerdi. Durumun bu olmadığını öğrendiklerinde hayal kırıklıkları içler acısıydı. Adamları önümüze katıp bize meydan okuyan dik yamacın yukarısına doğru ağır tempoda koşmaya başladık. Ayaklarımızın altındaki zemin sallanıyor, oynuyor ve deliye dönmüş tanrı Kronos'un öfkesiyle ters akıntıya yakalanmış küçük bir tekne gibi sekiyor, hatta hiç hesapta olmayacak şekilde çöküyordu.</p>

  <p>İlk mola yerine ulaştığımızda büyük yıkımdan hayatta kalmayı başarmış toplam altı adam ve yirmi at bulduk. Atlar, ayaklarının altındaki toprak sarsılıp koyun karşısındaki dağdan gelip burun deliklerine yapışan yakıcı kükürdün kokusu genizlerini yaktıkça korkudan deliye dönmüş gibiydiler. Onları sakinleştirip tekrar eyerlemek için tüm maharetimi göstermem gerekmişti.</p>

  <p>Orada sadece silahlarımızı kontrol edecek kadar oyalanmıştık. Çift kavisli yayımı, hala kuru vaziyette, balmumu sürülmüş deri kılıfının içinde bulunca çok rahatlamıştım. Yedek kirişlerimin durumu ise aynı derecede iç açıcı değildi. Mola istasyonunun kumandanının kuru kirişlerine el koymam, adamın canını hayli sıkmıştı. Ancak tam itiraz etmeye başlamışken gözlerinin içine bakıp gözümü hiç ayırmadım; bir süre sonra kekeleyip sessizliğe büründü. Sonra ona ve tüm adamlarına mola istasyonunda kalmalarını ve geri çekilmek zorunda kaldığımızda arkamızı kollamalarını emrettim.</p>

  <p>Daha fazla zaman kaybetmeden Zaras ve Hui'ye atlarına binmelerini emrettim; sonra küçük konvoyumu ardıma takıp patikanın İda Dağı’nın sırtlarından geçtiği kısma doğru götürdüm.</p>

  <p>Tam sırta ulaşmıştık ki yukarıdan üzerimize doğru gök gürültüsü gibi toynak sesleri ve böğürtülerle burunlarından soluya soluya bir vahşi hayvan sürüsünün gelmekte olduğunu gördük.</p>

  <p>Devasa cüsseli topluluğun bizi önüne katıp ezip geçmelerine fırsat vermeden tam zamanında adamlarımı yolun kenarındaki sık ağaçların arasına götürmeyi başardım.</p>

  <p>Elbette bu hayvanları hemen tanımıştım. Yaban boğası sürüsüydü. Kan çanağı gözlerle öfkeyle bize bakarak yeri dövercesine yanımızdan geçmişlerdi. Sırtları hörgüçlüydü. Postları aynı tarzda siyah ve koyu kahverengi çizgiliydi. Dilleri, açık ağızlarından dışarı sarkmış, yüksek omuzlarına köpüklü tükürükler saçıyorlardı. Panik ve korkuyla kaçıyorlar, dik yamacın eteğindeki dar yoldan yıldırım gibi ilerliyorlardı.</p>

  <p>Sürüyü izlerken başka bir sarsıntı altımızdaki dağı titretti. Yamacın kenarında, tam da yaban boğası sürüsünün yolunda derin bir çatlak oluştu. Dağ yamacı o kadar sapa ve sürünün ivmesi o kadar karşı konulamazdı ki boşluğa düşmeleri kaçınılmazdı. Sürünün tamamı uçurumdan aşağı dökülüyor, arkadaki hayvanlar öndekileri ileri doğru itiyor, her biri dipsiz boşluğa doğru uçuyordu. Koca bedenlerinin metrelerce aşağıdaki kayalara çarpışlarını işitebiliyorduk. Bir süre sonra sessizlik oldu, sonra yanardağın kükreyişi bu sessizliği bozdu.</p>

  <p>Ekibimin önüne geçip tekrar yola döndüm ve sırta giden son yamacı tırmandık. Burada tekrar durakladık. Geri dönüp Krimad harabelerinin açıklarında demirlemiş <i>Öfke</i>’nin nokta halindeki siluetine baktım. Sonra önüme dönüp eskiden Knossos olan, dünyanın en kudretli imparatorluğunun başkentinin harabelerine baktım.</p>

  <p>O büyük limandan eser yoktu. Deniz fenerinden hiç iz kalmamıştı. Devrilip liman koyuna düşmüş olmalıydı. Liman duvarları yerle yeksan olmuş, temelleri bile yok olmuştu. Kuduran deniz, koca şehrin eskiden üstüne kurulu olduğu çıplak kayalara arada engel olmadan hücum ediyordu.</p>

  <p>Yüce Minos'un övündüğü on bin gemilik filo, dev dalgayla savrulmuş, sonra parça pinçik olmuştu. Geniş körfezin tamamında suyun üstünde kalabilmiş tek bir tekne dahi yoktu. Ancak üstü yüzen enkazla kaplı sular hala büyük bir uğultuyla kıyıyı dövmeye devam ediyordu.</p>

  <p>Yüce Minos'un prenseslerimle evlendiği saray gitmişti; Bahriye binası ve deniz kıyısına sıralanmış diğer tüm taş binalar da.</p>

  <p>Tüm bu kaosun ötesinde ikiz yanardağ ağzı kükrercesine gökyüzünü dolduran alevler ve dumanlar püskürtüyordu.</p>

  <p>Gördüklerime inanamaz halde bakışlarımı tahribatın üzerinde dolaştırdım. Artık Minos İmparatorluğu yoktu. Kendi deliye dönmüş tanrısı tarafından yok edilmişti.</p>

  <p>Kızlarım neredeydi? Yüreğim içimde, sesimin yapamadığını yapıyor, adeta hıçkırıyordu. Beni neden buraya getirdin İnana?</p>

  <p>Sırf benimle alay etmek için işkence olsun diye mi?</p>

  <p>Sanki dışarıdan bir gücün zorlamasıyla gözlerim, atımın bulunduğu yerin hemen aşağısındaki dağ eteklerine döndü. Çok kısa bir süreliğine de olsa evim olan Mısır Sefateri'ni gördüm; hala tek parça ve zarar görmemişti. Deprem dalgası o kadar yükseğe ulaşmamıştı. Adanın kuzey yamacında ayakta kalan tek bina orasıydı.</p>

  <p>"Bu taraftan!" diye bağırdım Zaras ve Hui'ye. "Beni izleyin!"</p>

  <p>Atımın sağrısını mahmuzladım. Yamaç kenarından ormana doğru inmeye başladığımızda Kronos Dağı’nın çifte tepesinden gelen yeni bir şok dalgası hepimizi salladı. Aygırım iyice ürkmüştü.</p>

  <p>Onu kontrol etmekte zorlanıyordum; üzengi kayışlarıma tutunan adamlar tehlikeli şekilde kenara savrulmuştu. Atımı sakinleştirmeyi başardığımda tekrar kayışlara tutundular ve aşağı doğru ilerlemeye devam ettik.</p>

  <p>Dörtnala elçilik binasının içine girip atımdan atladığımda bina tamamen terk edilmiş görünüyordu.</p>

  <p>"Zaras, Hui! Arkadaki ahır avlusuna gidin, bakın bakalım hiç at kalmış mı? Kızları bulunca Krimad’a geri dönebilmek için daha çok bineğe ihtiyacımız olacak." Kendimi umutsuzluğa teslim etmeye hiç niyetim yoktu. Prenseslerim ölmüş olsaydı İnana beni buraya çağırmazdı.</p>

  <p>Elçiliğin kapıları ardına kadar açıktı. Binaya dalıp içeride hayatta kalan kimse var mı diye seslendim. Ne var ki sadece sesimi taklit eden yankılar vardı. Odaların hepsi boştu, çoğu talan edilmişti. Eşyalar barbar bir terk edişle tarumar edilmişti.</p>

  <p>Hizmetkarlarım ya da şehirden gelen sığınmacılar kaçarken alabildikleri ne varsa almışlardı.</p>

  <p>Artık nereye gideceğimi bilmiyordum. İçime kurt düşmüştü.</p>

  <p>Kendimi toparlamaya çalışıp yüksek sesle tanrıçadan yardımını istedim. "İnana! Neredeler? Beni şimdi terk etme! Beni onlara götür, sana yalvarıyorum!"</p>

  <p>Tanrıça bana hemen cevap verdi. Sesi binanın üst katından aşağıya doğru yankılanıyordu. "Taita! Lordum, sen misin?" Merdivenlerden aşağı koşan ayak sesleri duydum. "En başta yağma arayan başka bir hırsız grubu sandım," diye haykırdı.</p>

  <p>Kukuletalı elbisesiyle son birkaç basamağı da koşarak kollarıma atladı. Avuçlarımı başına götürüp yukarı doğru çevirdim. Bir an yüzüne bakakaldım, sonra nihayet sesim çıkabildi. "Loxias!" diye haykırdım. "Burada ne yapıyorsun çocuk? Seni başka biri sandım."</p>

  <p>"Lordum Toran seni beklemem için beni buraya gönderdi.</p>

  <p>Geleceğini biliyorduk. Tanrı Kronos'un dağlardaki Yüksek Mabet'ine giden yolu sana göstereceğim." Kendinden geçmiş hüngür hüngür ağlıyordu, ne dediğini anlamakta zorlanıyordum. Sakinleşmesi için sıkıca sarıldım.</p>

  <p>"Yavaş ol küçüğüm! Dediklerinin tek kelimesini anlamadım.</p>

  <p>Derin bir nefes al ve yavaş yavaş anlat."</p>

  <p>"Yüce Minos'un emriyle rahipler Tehuti ve Bekatha’yı Yüksek Mabet’e götürdüler. Tanrı Kronos'u yatıştırmak ve Minos İmparatorluğu'nu alev ve sülfürle yok etmemesi için onları kurban edecekler." Tekrar derin bir nefes alıp telaşla devam etti.</p>

  <p>"Yüce Minos'un bakire kırk karısını zaten kurban ettiler, ama Kronos o kurbanları reddetmiş. Öfkesi dinmiyormuş. Nihai kurban istiyormuş: Mısır firavun hanedanının bakire prenseslerini."</p>

  <p>"Toran nerede şimdi?"</p>

  <p>"Yüce Minos'u bu korkunç eylemden caydırmak ya da en azından sen gelene kadar kurban törenini geciktirmek için Yüksek Mabet’e gitti. Tehuti ve Bekatha’yı kurtarabilecek tek kişinin sen olduğunu söyledi. Her nasılsa geleceğini biliyordu. Rüyasında onu uyaran kapüşonlu bir kadın ... "</p>

  <p>Sözünü kestim. "Bu mabedin nerede olduğunu biliyor musun?"</p>

  <p>"Evet," dedi. "Buraya çok uzak değil. Toran gizli girişi ve labirentte yolumu nasıl bulabileceğimi bana söyledi."</p>

  <p>Hemen kolundan tutup boş odalardan çıkarak elçiliğin girişine koştum. Zaras ve Hui, tüm adamlarıyla birlikte beni bekliyorlardı. Zaras atından atlayıp yanıma koştu.</p>

  <p>"Bulmuşsun ... " diye başlamıştı ki kukuletanın altındaki yüzün Loxias olduğunu fark etti. "Prensesler nerede?"</p>

  <p>"Yeter!" Soru sormasını engelledim. "Yolda her şeyi anlatırım. Loxias onları nerede bulabileceğimizi biliyor. Bizi oraya götürecek."</p>

  <p>Hui, elçilik ahırlarında altı at daha bulmuştu, adamların hepsinin binmesi için bu kadarı yeterliydi. Loxias’ı atımın terkisine attım; kollarını sıkıca belime doladı ve aygırımı kırbaçladım.</p>

  <p>Sık aralıkla ilerliyorduk. Loxias bizi, adanın dağlık sırtı boyunca batıya doğru uzanan yola götürdü. İki fersah sonra bir yol ayrımına rastladık. Anayol doğruca devam ediyordu, ama daha az kullanılmış dar yol, İda Dağı’nın zirvesine doğru ayrılıyordu.</p>

  <p>Bu güzergah devasa bir sedir ağacıyla işaretlenmişti; kuru üst dallan, arka tarafında kalan kabaran volkanik bulutlara doğru süzülüyordu.</p>

  <p>"Lort Toran bu ağacın bin yaşında olduğunu söylemişti," dedi Loxias omzumun üstünden. "Ve şu da tanrı Kronos'un sembolüymüş." Sedir ağacının gövdesine çakılmış kocaman yaban boğası kafatasım gösterdi. Boynuzlar yaklaşık olarak köle Vaaga’yı öldüren boğanınkinin iki katı kadardı. Geçen zaman ve güneş, kafatasım inanılmayacak kadar beyazlatmıştı.</p>

  <p>Ona bakacak zamanım yoktu; hemen atımı Loxias’ın gösterdiği yöne çevirdim. Sık ormanlık içinde uzanıyordu; genişliği ancak iki atın yan yana koşabileceği kadardı. Yüksek kara taş uçurumla aniden kesiliyordu. Uçurumun alt kısmına kocaman pirinç bir kapı yerleştirilmişti. Kapının ortasında aynı madenden yapılma bir kilit çarkı vardı.</p>

  <p>Loxias hemen atımın terkisinden atlayıp kedi gibi ayaklarının üstüne yere düştü. Kapıya doğru koşup kilit çarkını çevirmeye başladı; devirleri yüksek sesle sayarak bir sağa bir sola döndürüyordu.</p>

  <p>O sırada ben de atımdan inip yayıma kuru kirişlerden birini taktım. Sonra sadağımdan bir çift ok alıp hemen ulaşabilmem için kemerimin içine sokuşturdum. Üçüncü oku kirişe yerleştirip yayımı sol elime aldım. Sonra sağ elimi kılıcıma götürüp kınından biraz çektim. Zaras, Hui ve diğer adamlar beni örnek alıp silahlarını hazırladılar ve Loxias'la benim arkama geçtiler.</p>

  <p>Loxias, kilit çarkını son bir kez daha çevirince mekanizmadan tok bir metalik ses geldi. Zaras'a, Loxias’ın kapıyı itmesine yardım etmesini işaret ettim. Aynı anda bir adım yana kayıp yayımı tamamen gerdim; Zaras’ın omzunun hemen üstüne nişan almıştım.</p>

  <p>Kapı ağır ağır geri doğru açıldı. Hemen arkasında haremdeki iki yeşil üniformalı kadın asker duruyordu. İkisi de kılıçlarını çekmiş hazır bekliyorlardı. Zaras ve Loxias’a doğru atıldılar.</p>

  <p>Zaras, onlar için hazırlıklıydı; kılıcını savurup birinin, erkeksi çıplak göğsüne sapladı. Diğerini okumla öldürdüm. Bu kadar kısa mesafeden ok gövdesine saplanıp omurgasını parçalayarak kürekkemikleri arasından çıkmış, kadının arkasındaki çakmaktaşı duvarlarda parlak kıvılcımlar çıkarıp yere düşmüştü. İki kadın savaşçı da hiç ses çıkaramadan yere yığıldı. Cesetlerinin üstünden ilerledik. Zaras'la birlikte omuz omuza tünelin içinde koşturuyorduk. Yan duvarlardaki köşebentlere konulmuş meşaleler ancak loş bir ışık veriyordu.</p>

  <p>"Toran, her ayrımda daima sola dön dedi, yoksa labirentte kaybolurmuşuz." Loxias hemen arkamdan seslenmişti.</p>

  <p>Sırayla üç yol ayrımında sola döndüm. Sonra tünelin ilerisinden yankılanan çok cılız monoton ayin repliklerini işittim. İleriye doğru koştukça ses yükseliyordu. Bir kez daha sola dönünce aniden önümüzde parıldayan gün ışığını gördüm.</p>

  <p>Loxias ve diğer adamlara oldukları yerde kalmalarını söyledim. Sonra bir yanıma Zaras’ı, diğer yanıma Hui'yi alarak devam ettim. Işık giderek artıyordu, sonra bir köşeden daha döndük.</p>

  <p>Önümüzü kapatan iki kadın asker daha karşımıza çıkmıştı; ikisinin de bize sırtı dönüktü. Tüm dikkatlerini ileriye vermişler ve varlığımızdan habersizlerdi. Sürünerek arkalarından yaklaştık.</p>

  <p>Zaras ve Hui, kadınların ağızlarını kapatarak bağırmalarını engellediler; sonra atik birer kılıç darbesiyle kadın savaşçıları yere serdiler. Cesetlerin üstünden geçince kendimizi kayadan oyulmuş seyir balkonunda bulduk.</p>

  <p>Yaklaşık yirmi cubit aşağımızda, karşı duvardaki sütunlu girişten sızan gün ışığıyla aydınlanan kocaman bir mağaramsı boşluk vardı. Girişten, Knossos şehrinin ve geniş körfezin harabeleri üzerinden ufku kaplayan Kronos Dağı’nın doruklarına kadar geniş bir alan görülebiliyordu.</p>

  <p>Hemen altımızda yarım daire şeklinde geniş bir alan vardı.</p>

  <p>Zemin, üzerinde altın ve gümüşten yapılma bir sunağın olduğu bembeyaz kumla kaplıydı. Sunakta, başında çiçeklerden bir çelenk, çevresinde için için yanan buhur çömlekleri olan altından bir yaban boğası heykeli vardı.</p>

  <p>Arenanın ve sunağın çevresi sıra sıra taş oturaklarla sarılmıştı.</p>

  <p>Öndeki iki oturak sırası, siyah kostümlü, yüksek şapkalı Minos soylularıyla doluydu. Her zamanki gibi yüzleri beyaz tebeşirle boyanmış, gözlerinin çevresine siyah sürme çekilmişti. Hiçbiri kıpırdamıyor, gözlerini kırpmadan dikkatle aşağıya, arenanın boş zeminine bakıyorlardı.</p>

  <p>Bu kadar az olmalarına şaşırmıştım. Tehuti ve Bekatha Minos'la evlendiklerinde, limandaki sarayda binlerce soylu vardı.</p>

  <p>Burada toplananlarsa elliden azdı. Yanardağ patlaması ve deprem dalgası, Minos sosyetesinin kaymak tabakasından geçiş bedelini almış gibiydi.</p>

  <p>Az kişi de olsalar hayatta kalanların arkasında başka bir koltuk sırası yükseliyordu ki burası boştu. Bu sıranın tam ortasında yüksek, altın bir taht vardı. Taht da boştu.</p>

  <p>Tahtın hemen arkasında, yeraltı mabedinin girişi yer alıyordu.</p>

  <p>Knossos Körfezi’nin bulanık sularının ötesindeki Kronos Dağı’nın uzak manzarasını çevreleyen kocaman bir açık alan şeklindeydi.</p>

  <p>Çifte yanardağ ağzından püsküren duman bulutu göğe yükseliyor, neredeyse güneşi kapatıp donuk, ufacık bir sarı gözbebeğine dönüştürüyordu.</p>

  <p>Sürünerek geldiğimiz balkon, arenanın zemininden o kadar yukarıda kalıyordu ki yüzü bize dönük seyircilerin dahi göz hizasından hayli yukarıda kalıyordu. Aynca, mağaranın tavanından kumlu zeminin hemen üstüne kadar uzanan, koyu renkli perdeler de bizi kısmen gizlemekteydi. Her şeye rağmen fısıldayarak Zaras’a ve Hui'ye gölgelerden çıkmamalarını ve kılıçlarını kınlarından çıkarmamalarını, yoksa dışarından sızan güneş ışığını yansıtıp yapmakta olduğumuzu ifşa edebileceklerini söyledim.</p>

  <p>Sözlerimi henüz bitirmiştim ki boğa kanı kırmızısı cüppelerini giymiş iki sıra rahip, amfiteatrın iki tarafına sıralandı. Altın taht çevresinde yerlerini aldıktan sonra soyluların, mabedi dolduran hazin ağıtlarına katıldılar.</p>

  <p>Sonra birdenbire tüm sesler kesildi ve az önceki ağıtlardan çok daha boğucu bir sessizlik ortamı kapladı. Topluluk inleyerek yekvücut halinde dizleri üstüne çöküp mermer zemine secdeye kapandılar.</p>

  <p>Tüm dikkatimle boş tahtı seyrederken, Yüce Minos'un yine başka bir teatral hileyle kendini göstereceğini tahmin ediyordum.</p>

  <p>Fakat bu defa ben bile tamamen şaşırmıştım.</p>

  <p>İlk baktığımda taht boştu, sonraysa Minos hükümdarı çelimsiz, iskeletvari annesiyle birlikte yan yana orada oturuyordu.</p>

  <p>Annesi, siyah ve sinir bozucu matem elbisesi giyinmişti. Yüce Minos ise tüm krallık nişanlarını giyinmiş ışıl ışıl göz kamaştırıyor, tüm tebaasının yanında sanki varlığıyla mağarayı tek başına dolduracakmışçasına adeta kule gibi yükseliyordu. Zırhı ve değerli madenlerden yapılma, tüyler ürperten boğa maskesi gölgelere ışık parıltıları aksettiriyordu.</p>

  <p>Nerede olduğu belli olmayan bir orkestranın çaldığı savaş şarkısı, mağarayı ses kakofonisiyle doldurmuş, topluluk kendinden geçmiş coşkuyla tapınma çığlıkları atıyordu.</p>

  <p>Yüce Minos'un zırhlara bürünmüş sağ elini kaldırmasıyla mağarayı saran sesler bıçak gibi kesildi. Arenanın epeyce yukarısında balkonda olmamıza rağmen bizim bile gözümüz korkmuştu.</p>

  <p>Minos başka bir hareket yaptı; topluluk tekrar ayine başladı.</p>

  <p>Ancak bu defa ilkel bir öfkeyle dolu vahşi sesler çıkarıyorlardı.</p>

  <p>Sonra mağaranın çatısından asılan perdeler kenara çekilince amfiteatrın her iki yanında kayaç duvarda demir parmaklıklı iki geçit ortaya çıktı. Topluluğun sesi, birazdan olacakların öngörüsüyle kudurmuşçasına artmıştı. Kırmızı cüppeli rahipler de bu yaygaraya katılmıştı; ama bu defa başka unsurlar eklenmişti. Ses, artık dua ya da tapınma sesi değil, şehvetli heyecan, cinsel arzu ve sadistçe kendinden geçme böğürtüleri halini almıştı.</p>

  <p>Perdelerin arasındaki açıklıktan falanks düzeniyle yeşil üniformalı kadın askerler uygun adım içeri girdiler. Başlarında, flamingo tüyünden parlak sorguçla süslü uzun başlıklar vardı. Tabaklanmış timsah derisinden kalkanlarını kaldırıp üst üste getirerek nizamlarının ortasındaki bir şeyi gizliyorlardı. Arenanın ortasına kadar gelince durdular. Sonra önceden belirlenmiş bir işaretle saflarını sırayla açınca prenseslerim ortaya çıktı.</p>

  <p>Tehuti ve Bekatha, birbirlerine destek olmak için el ele tutuşup yukarıdaki taş oturaklarda çığlık çığlığa kendinden geçmiş güruha şaşkın şaşkın bakıyorlardı. Başlarında beyaz güllerden çelenkler vardı.</p>

  <p>Ancak tüm kıyafetleri de oydu. Çırılçıplaklardı. Çok küçük, hassas, adeta çocuk gibi görünüyorlardı. Kadın askerler hep beraber geri döndüler ve Tehuti'yle Bekatha’yı bir başlarına bırakarak arenadan ayrıldılar.</p>

  <p>Kalabalığın oluşturduğu gürültü, iki can parçamı korkudan sindirmişti; tir tir titriyorlardı. Yüce Minos ayağa kalktı; herkes yine sessizliğe gömüldü. Altın maskeli yüzünü, tapınağın arka duvarında, uzaktaki Kronos Dağı manzarasını adeta çerçeve içine alan açıklığa doğru ağır ağır döndürdü. Tanrısına dua etmeye başladığında sesi giderek arttı. Miğferinin içinde yankılananlar homurtular ve hayvani ulumalardan başka bir şey değildi.</p>

  <p>Ne var ki söylediklerinin manasının anlaşılmaması imkansızdı; kemerindeki mücevherlerle süslü kınından kocaman tunç kılıcı çıkardığında her şey gayet açık bir hal almıştı. Kılıcı, boyum kadardı. Yüce Minos, bulunduğu yerden, kurban alanındaki iki çıplak çocuğa doğru döndü.</p>

  <p>İşte ilk kez ağzından çıkan sözcükleri, başına taktığı maskeden dolayı boğuklaşmalarına ve kayaç duvarlarda yankılanıp iyiden iyiye anlaşılmaz olmalarına karşın, bu defa anlamıştım.</p>

  <p>"Ey yüce Kronos! Tanrıların ilki Kronos! Ben, senin oğlunum; senin tohumun, etinden et, kanından kanım. Bin yıldan beri sana ibadet ediyorum. Bin yıldan beri seni seviyor, sana itaat ediyorum. Bir kez daha karşına, sana olan ahdimi yenilemek için geldim. İlahi ruhunun hasret çektiği kurbanı getirdim. Sana içmen için bakire hanedan kanı getirdim. Yemen için bakire hanedan eti getirdim. Tecessüm etmiş dünyevi halinle ortaya çık ve önüne serdiğim ziyafete iştirak et! Öldür! Ye!"</p>

  <p>Kılıcını kaldırıp Bekatha ve Tehuti’nin karşısındaki parmaklıklı geçide savurdu.</p>

  <p>Çift kapı geriye doğru açıldı; ama ardı sadece karanlıktı. Gözlerimi ayırmadan bakıyordum, ama ilkin kapı dikmelerinin ardında hiçbir şey göremedim. Sonra içeride bir şey kımıldadı; devasa ve hayal gücümü cılız bırakacak derecede tehditkar.</p>

  <p>Bekatha acı acı ağlayarak ablasına yapıştı; yüzü korkudan bembeyaz kesilmişti. Tehuti, koruyucu bir edayla koluna girdi; Bekatha iki koluyla birden ablasına sımsıkı yapışmıştı. İkisi birden geçitten geri çekildiler.</p>

  <p>Arenanın ve ötesindeki tüm dünyanın üstüne yoğun, adeta elle tutulur bir sessizlik çökmüştü. Yanardağın uğuldayan gümbürtüsü aniden durulmuş, ayaklarımızın altındaki toprak sakinleşmişti. Sanki yüce tanrı Kronos bile, kendi mabedinde sergilenen bu dramla büyülenmişti.</p>

  <p>Sessizliği yırtan ineğimsi öfkeli burun solumaları ve kum serpilmiş zeminden gelen devasa toynak sesleriydi. Geçidin içinden arenaya bir yaban boğası fırladı. Kalabalığın ani uğultusuyla birlikte birdenbire sustu. Ön toynaklarıyla kumu eşeleyip toz bulutu kaldırdı.</p>

  <p>Şimdiye dek gördüğüm diğer tüm yaban boğaları siyah şeritli koyu kahverengiydi; oysa bu boğa Knossos şehrini harap eden deprem dalgasının sırtındaki köpük gibi bembeyaz parıldıyordu.</p>

  <p>Gözleri cilalı yakut gibi parlaktı. Öfkesini kusacağı yer ararken, kocaman başını sağa sola savururken adeta bedeni hiddetten daha da şişmiş gibiydi.</p>

  <p>Devasa boynuzları fildişi rengindeydi. Simsiyah uçları parıldıyordu ve mızrak başı gibi sivriydi. Boynuz genişliği, bir insanın kol genişliğinin iki katıydı.</p>

  <p>Yaratık daha sonra bakışlarını, önündeki çıplak iki çocuğa dikti, başını eğdi. Kürekkemikleri arasındaki kocama hörgüç, öfkeyle sanki daha da kabarmış gibiydi. Yeri eşeledi.</p>

  <p>O anda, rengi ve büyüklüğünün yanı sıra yayılan şerir aurasından, bunun bir orman ya da dağ yaratığı değil, şeytan, efendisi adına kurbanı kabul etmek için yanardağın ateşli derinliklerinden gönderilen bir şey olduğunu anladım.</p>

  <p>Avına bakarak burnundan soludu. Üstdudağı geriye kıvrılınca uzun köpek dişleri göründü: bu dişler otobur bir hayvana değil, etobura aitti.</p>

  <p>"Sana içmen için bakire hanedan kanı getirdim. Yemen için bakire hanedan eti getirdim." Yüce Minos, yaratığı teşvik ediyordu. "Öldür! Ye!"</p>

  <p>Silkinip beni felce uğratmak üzere olan dehşetten kurtuldum.</p>

  <p>"Zaras! Hui!" Minoslu topluluğun kulakları sağır eden yaygarası yüzünden sesimi yükseltmiştim.</p>

  <p>"Onları korumak için buradan inmemiz gerekiyor. Perdeleri kullanın, ama ne yapın ne edin oraya inin."</p>

  <p>İkili, bana toslayarak yanımdan geçtiler; telaştan az kalsın beni yere devireceklerdi. Peş peşe balkon korkuluklarından aşağı kendilerini bıraktılar; havadayken asılan perdeleri yakaladılar.</p>

  <p>Onları kullanarak düşüşlerini yavaşlatmış, rahatça arenanın zeminine inmişlerdi. Ne var ki Tehuti'yi kurtarmak için çok geç kaldıklarını fark etmiştim.</p>

  <p>Işıldayan beyaz boğa tüm dikkatini Tehuti'ye çevirmişti ve şimdi saldırıya geçmiş, doğruca prensesin üstüne gidiyordu.</p>

  <p>Bekatha çığlık attı. Bu, kesinlikle canavarın öfkesini alevlendiren bir sesti. Zaras ve Hui yere henüz ayak basmışlardı ve müdahale edebilmeleri için önlerinde hala alanın yarısı vardı.</p>

  <p>Yayımı gerip okumu fırlattım. Tam hedeflediğim noktaya, boğanın koca omzuna isabet etmişti; ancak kemiğe denk gelmiş, sekmişti. Vızıldayarak yön değiştirdi ve seyirciler arasındaki bir Minos soylusuna saplandı. Adam olduğu yere yığılıp gözden kaybolmuştu.</p>

  <p>Okum, boğanın sırtını kaşımaktan öteye gitmemişti. Tekrar atış yapmaya cesaret edemedim; zira Bekatha kardeşinden uzaklaşıyordu. Panik halinde doğruca saldıran boğanın önüne doğru koşuyordu.</p>

  <p>Boğa aniden yönünü Bekatha’ya çevirdi ve ölüm saçan boynuzlarını yere doğru eğdi. Parıldayan uzun boynuzlarından biri, prensesin kolunun üst kısmından yakaladı. Bekatha, hayvanın üstüne doğru savrulurken kırılan kemiğini ve sıçrayan kanı görmüştüm. Sonra yere çarptı, ama sanırım yumuşak kum, düşüşünü yumuşatmıştı. Boğa tekrar vurmak için döndü.</p>

  <p>Tehuti hepimizden atik davranmıştı. Boğanın saldırısının önünü kesmek için ileri doğru koştu; canavarın dikkatini çekmek için delice bağırıyor, kollarını sallıyordu.</p>

  <p>Boğanın, mağaranın nemli havasından dolayı sıcak ve pis kokulu nefesini püskürttüğü burun deliklerinin altına doğru koştu.</p>

  <p>Tam geçerken başına taktıkları gül tacı kapıp canavarın yüzüne doğru savurdu.</p>

  <p>Dev boğa afallamıştı, bir an duraksadı; bu Tehuti'ye dönüp, perdelerden arenanın ortasına kadar geldiğini gördüğü Zaras'a doğru koşma fırsatı vermişti.</p>

  <p>"Zaras!" diye haykırdı. Boğa, bir an tereddüt ettikten sonra Bekatha’nın yattığı yere doğru gitmekten vazgeçip Tehuti’nin peşinden koştu. Tehuti, ceylan gibi hızlıydı, ama boğa daha hızlı.</p>

  <p>Tam prensesin üzerine kadar gelmişken Tehuti son anda kenara sıçrayıp yönünü değiştirerek boğa dönene kadar kendisine bir metre kazandırmıştı.</p>

  <p>Prensesin şimdi neredeyse benim olduğum balkonun tam altından geçmek üzere olduğunu gördüm. Kemerimdeki kınından kılıcımı çıkardım; yukarı kaldırıp arenaya doğru fırlattım. Kabzası Tehuti’nin hemen önünde dimdik olacak şekilde kumların arasında yere saplanmıştı.</p>

  <p>"Kılıcı al!" diye aşağıya seslendim.</p>

  <p>Tehuti yine doğuştan sporcu gibi hızla ve güçle hareket etmişti. Kaçarken tekrar yönünü değiştirip kılıcın yanına geldiğinde kabzasından yakaladı ve sağ eline aldı.</p>

  <p>Boğa, prensesin ensesindeydi. Kafasını savurdu; boynuzunun ucu, ıslık çalarcasına bir sesle Tehuti’nin omuzlarının arasından sıyırmıştı. Tehuti, eğilerek hamleyi savuşturup canavarın önünden çekildi ve boğa yanından geçerken karnını içine doğru çekti. Canavar dengesini sağlamak için başını geri doğru savurduğunda Tehuti, boştaki eliyle yakındaki boynuzu, ucunun hemen altından yakaladı.</p>

  <p>Boğa, Tehuti'yi boynuzuyla havaya savurduğunda prenses direnmedi. Aksine aynı yönde zıplayarak hayvanın hamlesine ayak uydurdu. Yaban boğasının hörgücünün üstüne kadar yükseldi, tam düşeceği sırada kılıcı tuttuğu kolunu doğrultup ucunu hayvanın omuz başlarının arasına sapladı.</p>

  <p>Burada kılıcın ucunu saptıracak kemik yoktu. Tehuti, tüm ağırlığını vererek kılıcı sonuna kadar hayvanın kürekkemiklerinin arasına sokup yaratığın kalbini deldi. Sonra ellerini kabzadan çekip kılıcı orada bıraktı.</p>

  <p>Ardından sırtını kamburlaştırıp yaralı boğanın arkasında hafifçe yere düştü; iki elini başının üstüne götürüp tek parmağı üstünde döndü. Öylece durup canavarın durmasını izledi. Boğanın ön toynakları iki yana ayrılmış, burnu yere değene kadar başını eğmişti. Ağzını iyice açıp böğürdü. Boğazından parlak kırmızı kan fışkırmıştı.</p>

  <p>Sonra geri doğru sendeledi, arka bacaklarının üstüne düşüp baltayla kesilmiş sedir ağacının düşerken çıkardığı sesi andırarak arenanın zeminine yığıldı. Arka bacakları istemsiz biçimde kasılıp tekme attı ve öylece kaldı. Ciğerlerimi tekrar havayla doldurmam da mağaradaki sessizlik gibi uzun sürmüştü.</p>

  <p>Çok geçmeden körfezin karşı tarafındaki yanardağdaki büyük tanrı Kronos, tüm öfkesinin dizginlerini bıraktı. Kurbanından mahrum edilmişti. İkincil benliği olan yaratık, kendi mabedinin sınırları içinde katledilmişti.</p>

  <p>Tapınak arenasındaki büyük gösteriden sonra başımı kaldırdım ve karşıdaki Knossos Körfezi' ne baktım; gördüğüm fevkalade manzara karşısında donakalmıştım.</p>

  <p>Kronos, öfkesinin doruğuna çıktığında kendi kalesini harap ediyordu. Çok yavaş oluyor gibiydi. Dağın tamamı infilak edip bazısı Girit büyüklüğünde, bazısı da çok daha büyük binlerce koca kaya parçasına ayrıldı. Yanardağın, deniz yüzeyinin binlerce metre aşağısındaki merkezinden salıverilen feci kuvvetle bu kayalar havaya fırladı. Bu derin yeraltı ocağında ısınan kayalar, eriyip güneşi sönük bırakacakmış gibi görünen ve tüm dünyamızı aydınlatan parlak beyaz ışıkla yandı. Kaya tekrar yüzeyin altına düşünce deniz fokurdamaya başladı.</p>

  <p>Kaynayan sulardan yükselen buhar, patlayarak gökyüzüne yükselip her şeyi karanlıkta bırakan fırıl fırıl dönen beyaz bulutlara dönüşüyordu. Her şey kaybolmuştu: deniz, toprak ve gökyüzü.</p>

  <p>Sadece yoğun bir buhar duvarı kalmıştı.</p>

  <p>Tüm bunlar sessizce, tüm dünya ve içindeki her canlı nefesini tutmuşken olmuş gibiydi.</p>

  <p>Sonra tufanın sesi duyuldu. Suların körfezi geçmesi uzun sürmüştü. Girit Adası'na çarpma sesi, sanki katı bir nesneden düşen kaya kadar sağlam bir şeyden gelmiş gibiydi.</p>

  <p>Çevremizdeki mağara duvarları sayesinde kısmen de olsa korunaklı olsak da sesin azameti ve şiddeti karşısında yere kapanmıştık. İnleyerek ve neredeyse sağırlaşan kulaklarımızı tutarak yerde uzanıyorduk.</p>

  <p>Ses ve yerin sallanması, mağaranın çatısından koca taş parçaları koparmıştı. Etraftaki herkes çığlıklara boğulmuş, düşen kayaların ölüm korkusuyla hıçkıra hıçkıra ağlıyordu. Zemin, kasırgaya tutulmuş bir geminin güvertesi gibi zıplıyor, sarsılıyordu.</p>

  <p>Kendini ilk toparlayan ben olmuştum. Ancak gözlerim hala yanan dağın ışığıyla kamaşıyordu; gök gürültüsünü andıran sesler duyma yetimi azaltıyordu. Dizlerimin üstünde ilerleyip mağaraya bakındım. Hareketlenen tek kişi ben değildim.</p>

  <p>Zaras, sürünerek boğa leşinin yanında uzanan Tehuti’nin olduğu yere gitmişti. Prensesi kollarına almıştı. Tehuti’nin nasıl şaşırıp afallamış olduğunu görebiliyordum.</p>

  <p>Hui, Bekatha’nın yanında dizlerinin üstüne çökmüştü. Sanki prensese dokunmaya korkuyor gibiydi. Savaş meydanında sayısız kişiye hükmeden bir askerdi, ama sevdiği kadının kanını görünce dehşete kapılmıştı. Bekatha, kırık kolunu sakınıyor, sevdiği ebeveyninden teselli arayan bir çocuk gibi Hui’nin yüzüne bakıyordu.</p>

  <p>Onların az ilerisine bakınca Yüce Minos'u gördüm. Eskiden Kronos Dağı’nın olduğu yeri örten buhar bulutlarına bakan mağara ağzında dikiliyordu.</p>

  <p>Minos, iki eliyle annesinin çelimsiz bedenini başının üstüne kaldırmıştı. Kadının kafasının ezilmiş, gözlerinin yuvalarından fırlamış olduğunu gördüm. Mağara tavanından düşen kayalar altında ezilip ölmüştü.</p>

  <p>"Bunu bize neden yaptın? Ben senin öz oğlunum, kudretli Kronos," diye haykırdı Minos. "Annem senin sevgilin, senin karındı. Sana sunduğum kurbanı kabul edip onun canını bağışlayamaz mıydın?"</p>

  <p>Dünyamıza daha fazla kötülük salmadan önce Yüce Minos'u öldürmek zorunda olduğumu biliyordum. Bu defa hepimizi yok ederdi: prenseslerimi, arkadaşlarımı, yoldaşlarımı ve beni.</p>

  <p>Yayımı gerip mağaranın diğer ucuna okumu gönderdim.</p>

  <p>Minos'un altın göğüs zırhının tam ortasına isabet etmişti. Vücudunu delip geçmiş, okumun zırhında açtığı delikten siyah kan fışkırıyordu. Mabedi, güneşte on gün kalmış çürümüş ceset kokusu gibi bir koku sarmıştı.</p>

  <p>Attığım okun şiddeti, Minos'u mağara duvarındaki açıklığa doğru savurdu. Artık görüş alanımdan çıkmıştı. Annesinin cesedi, onu düşürdüğü yerde, eski siyah çuval istifi gibi uzanıyordu.</p>

  <p>Balkon duvarından atlayıp perdelerden kayarak arena zeminine indim. Sonra Bekatha'nın uzandığı yere koşarken belimdeki kının kancasını çıkardım. Yanı başında diz çöküp Hui'ye baktım.</p>

  <p>"Onu sıkı tut. Bu biraz canını yakacak," dedim.</p>

  <p>Kolundaki kırıkları düzeltirken inledi; kılıcımın kınını cebire olarak kullanıp kırığı sabitledim. Sonra belimdeki torbadan küçük şarap şişesini çıkarıp Hui'ye uzattım.</p>

  <p>"Bundan istediği kadar ona içir," dedim. "Ama o harika bir Kiklad şarabıdır; senin gibi bir hödük için çok fazla iyi."</p>

  <p>Bekatha, acısının arasında gülümsedi ve fısıldayarak konuşmaya başladı. "Hui benim erkeğim. Bundan sonra o nereye giderse ben de onunla giderim. Onun evi, benim evimdir. Ve içtiğim şarap, onun benimle paylaştığı şaraptır." Kızımla gurur duyuyordum.</p>

  <p>Etrafıma bakındım, haremin kadın muhafızları kaçmıştı. Hayatta kalan tüm Minos soylularının da onlarla birlikte gittiğini sanmıştım; ama sonra Zaras ve Tehuti’nin yanında, Loxias’ın beline sarılmış Toran’ı gördüm.</p>

  <p>"Bizimle gelir misin eski dostum?" diye sordum. Toran cevap vermeden önce bir an duraksadı.</p>

  <p>"Minos İmparatorluğu bugün burada yok oldu, bir daha da asla tekrar yükselemez. Bu beş yüz yıl önce kehanetle söylenmişti." Yüzünde hüzün dolu bir ifade vardı; ama bir süre sonra sözlerine devam etti. "Ben vatanımı kaybettim, fakat Mısır, Hiksos belasına karşı en güçlü müttefikini yitirdi." Derin bir iç çekti. "Her şeye rağmen sizinle birlikte Teb’e gelip, orayı yeni vatanımız yapacağız."</p>

  <p>"Zaras ve Tehuti, size sormaya korkuyorum," dedim ikisine dönerken. Tehuti’nin ikisi adına konuşması benim için hiç şaşırtıcı değildi.</p>

  <p>"Sevgili Taita, seni de Mısır’ı da çok seviyorum, ama Zaras’ı daha çok," dedi en yalın haliyle. "Eğer seninle Teb’e dönersem, kardeşim beni başka bir barbar ülkesinin çıldırmış kralıyla evlendirmenin yolunu arayacak. Firavunuma ve ülkeme vazifemi sonuna kadar yerine getirdim. Şimdi artık hayatımın geri kalanında özgür yaşamak ve sevdiğim adamla evlenmek istiyorum."</p>

  <p>Zaras’ın elini tuttu. "Bekatha ve Hui'yi de yanımıza alacağız; İyonya Denizi’nin ötesindeki kuzey diyarında kendimize yeni bir yuva kuracağız."</p>

  <p>"Ben de sizlerle gelebilmeyi çok isterdim, ama yapamam,"&nbsp;<span style="text-indent: 1em;">dedim. "Vazifem Teb’de firavunla. Ona senin ve Bekatha’nın öldüğünüzü söyleyeceğim, böylece sizi aramaya asla birilerini göndermez."</span></p>

  <p>"Teşekkür ederim canım Taita," dedi. Sonra biraz tereddüt edip tekrar konuştu. "Belki günün birinde, tanrılar bize karşı nazik olursa, gelip tekrar bizi bulursun?"</p>

  <p>"Belki!"</p>

  <p>"İlk oğluma senin adını vereceğim," diye söz verdi. Gözlerimdeki yaşları saklamak için başımı çevirdim. Sonra artık bomboş haldeki taş oturaklara tırmandım. Okumun Minos'un cesedini fırlattığı mağara ağzına gittim.</p>

  <p>Kenara gidip durdum ve kralın yüz metre aşağıda, kendi pıhtılaşmış kanından oluşan gölette kayaların üstünde kolları yana açılmış cesedine yukarıdan baktım. Okum, altın göğüs zırhına saplı haldeydi. Miğferi hala başındaydı. Sanki bana dik dik bakıyormuş gibi duran karanlık göz deliklerinden başka bir şey göremiyordum.</p>

  <p>"Nesin sen?" diye düşündüm yüksek sesle. "İnsan mıydın yoksa canavar mı, şeytan mıydın yoksa tanrı mı?" Başımı iki yana salladım. "Dualarım bu sorunun cevabını asla öğrenmemek için."</p>

  <p>Minos'un annesi, Pasiphae’nin cesedi ayağımın dibindeydi.</p>

  <p>Onu da tutup uçurumdan aşağı yuvarladım. Tekrar aşağı baktığımda ikisinin, anne ve oğuldan ziyade, iki sevgili gibi müstehcen bir şekilde kolları ve bacakları birbirine dolanmış uzandıklarını gördüm.</p>

  <p>Daha sonra tekrar kızlarımın beni beklediği arenaya indim.</p>

  <p>Hep birlikte tapınaktan ayrılıp labirenti geçerek atlarımızın beklediği ormana vardık. Atlarımıza binip son bir kez aile olarak at sürdük. İda Dağı’nın yamaçlarından tırmanıp sırta ulaştığımızda dizginlere asılıp geriye, Knossos Körfezi' ne baktık.</p>

  <p>Kronos Dağı artık yoktu, bir kez daha okyanusun sonsuz derinliklerine çekilmişti. Mezarının yerini yalnızca fokurdayan denizin bulanık suları gösteriyordu.</p>

  <p>Hep birlikte önümüze, eskiden Krimad Limanı’nın olduğu yere baktık. Filomuzdaki altı geminin de deprem dalgasını atlatmayı başardığını ve açıkta güvenle demirlediklerini fark ettik. Bizi almak için bekliyorlardı.</p>

  <p>Etrafımdaki herkes neşeyle, heyecanla çığlık atıyor, atlarını ormanın içindeki patikadan son hızla aşağı sürüyordu. İkişerli gidiyorlardı; Lort Toran, Loxias'la; Hui, Bekatha’nın kırık kolunu korumak için göğsüne yaslamış halde ve Zaras, arkasında dörtnala Tehuti'yle gidiyordu.</p>

  <p>Geri yaslanıp gidişlerini izledim. "Bırak, farklı yolculukları burada başlasın ve hepsi için Saadet Tepeleri'nde sona ersin,"&nbsp;<span style="text-indent: 1em;">diye fısıldadım; fakat onlar adına duyduğum keyif, kendi adıma duyduğum melankoliyle birleşmişti: Zavallı yalnız Taita diye düşünürken ancak ağaç tepelerine vuran akşam rüzgarı olabilecek bir ses işittim.</span></p>

  <p>"Asla yalnız olmayacaksın Taita; yüce bir gönül, diğerlerinin sevgisini kendine çeken bir mıknatıs gibidir."</p>

  <p>Delicesine bir şaşkınlıkla etrafıma bakındım; başlığı ve peleriniyle ormanın içinden bana doğru geldiğini gördüğümü sandım.</p>

  <p>Ama hava kararıyordu ve ben yanılmış olabilirdim.</p>

  <p style="text-align: center;">~S O N~<a id="outline"></a></p>
</body>
</html>
