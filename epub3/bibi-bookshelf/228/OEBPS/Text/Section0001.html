<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><br /></p>

  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">K</span>ral ve Beon'un, Giritli Yüce Minos nazarındaki itibarını sarsma ve bizim için tüm dünyadaki olası en büyük iki güç arasına çelik takoz koyma planımı firavuna sunduğumda projemdeki dahice basitliğe hayran kaldı.</p>

  <p>Firavundan özel görüşme talebinde bulunmuştum, elbette başından savmamış, bu lütfu benden esirgememişti. Nil’in, Güney Mısır'daki en geniş noktasına tepeden bakan taht odasını çevreleyen, palmiye yapraklarıyla örülü terasta o ve ben yalnızdık.</p>

  <p>Pek tabii nehir Asyut'un ötesinde daha da genişliyor, akıntı, Hiksosların elimizden aldığı topraklardan geçerken daha da azalıyor ve deltadan aşağı aktıktan sonra Orta Deniz'e kavuşuyordu.</p>

  <p>Terasın her iki ucunda, dost ya da düşman birinin gizlice bizi izlememesini veya dinlememesini sağlamak için nöbetçiler vardı.</p>

  <p>Muhafızlar, doğrudan sadık subayların emrindeydi, ancak firavun ve benim dikkatimi dağıtmayacak şekilde titizlikle gözden uzakta duruyorlardı. Mermer döşeme üzerinde birlikte geziniyorduk. Hayata gözlerini açtığı dakikadan itibaren hep yanında olsam da o sadece şimdi yalnız kaldığımızda onunla omuz omuza yürümeme izin verebilirdi.</p>

  <p>Aslında onu doğurtan bendim. Kraliçe Lostris, sapandan atılan taş kuvvetiyle kutsal rahminden onu dışarı ittiğinde bebek bedenini elleri arasında yakalayan bendim. Prensin ilk yaptığı iş,mesanesini üzerime boşaltmak olmuştu. Bu anılar aklıma gelince gülümsedim.</p>

  <p>O günden beri onun öğretmeni ve akıl hocasıydım. Kıçını silmeyi, okumayı, yazmayı, ok atmayı ve savaş arabası sürmeyi öğreten bendim. Bir milleti nasıl yöneteceğini benden öğrendi. Artık nihayet büyüyüp mükemmel genç bir adam, yiğit bir asker ve biricik Mısır'ımızın tecrübeli hükümdarı olmuştu. Ancak hala çok iyi arkadaştık. Hatta firavunun beni, hiç tanımadığı babası gibi sevdiğini, benim de onu hiç sahip olmadığım oğlum gibi sevdiğimi dahi söylemeye cüret edebilirim.</p>

  <p>Önerdiğim savaş hilesinin ayrıntılarını dinlerken durdu ve artan bir merakla dönüp yüzüme baktı. Planımın nihai kısmına geldiğimde, kılıç sallamaktan, kiriş germekten ve savaş arabasına koşulu dört atı sürmekten çelik gibi olmuş sert elleriyle omuzlarımdan kavradı.</p>

  <p>"Tata, seni yaşlı hergele!" diye gözümün içine bakarak haykırdı. "Bir kez olsun beni hayrete düşürmekten vazgeçmeyeceksin. Böylesi şoke edici bir entrikayı sadece sen tasavvur edebilirdin. Derhal ayrıntıları planlamaya başlamalıyız. Bana zorla Hiksos dilini öğretmeye çalıştığını hatırlıyordum da şimdi o bilgim olmasa mahvolurdum. Düşmanlarımızdan biri gibi davranma kabiliyetim olmadan bu sefere asla komuta edemezdim."</p>

  <p>Birkaç saat boyunca saygıda kusur etmeden dil döktükten sonra, tarihimizde, böylesi hayati bir noktada Mısır’ı öndersiz bırakma tehlikesinin, Dimyat'taki Girit kalesini ve içindeki hazineyi ele geçirmeyi başararak elde etmeyi umabileceğimiz tüm şan ve diğer kazançlardan çok daha ağır bastığına onu ikna edebildim. Horus'a şükürler olsun ki firavun fikirlerinde esnek olacak kadar genç, biraz sağduyu sahibi olacak kadar yaşlıydı. Ona fark ettirmeden gayem konusunda onu nasıl yönlendireceğimi uzun zaman önce öğrenmiştim. Nihayetinde genellikle kendi bildiğimi okurdum.</p>

  <p>Firavun, benim önerimle sefer harekatının başına Zaras’ı tayin etti. Zaras genç olmasına rağmen, sadece yirmi beş -neredeyse firavunla aynı yaştaydı- yaşındaydı, rütbesinden de anlaşılacağı gibi hatırı sayılır bir üne kavuşmuştu. Daha önce onunla pek çok kez çalışmıştım ve itibarının temelsiz olmadığını biliyordum. En önemlisi, bana karşı derin hürmet duyuyor olmasıydı.</p>

  <p>Bununla birlikte Firavun Tamose, huzurundan ayrılmadan önce kraliyet şahin mührünü avucumun içine koydu. Bunun anlamı, firavunun mührü taşıyan kişiye tüm yetkilerini verdiği ve onun yalnızca firavuna hesap vermesi gerektiğiydi. Kraliyet görevlerini yerine getirirken ya da süreç esnasında hiç kimse onu sorgulayamaz ya da engel olamazdı. Aksi bir durumun cezası ölümdü.</p>

  <p>Gelenek, firavunun, şahin mührünü hanedanın kıdemli üyelerinin huzurunda dini bir merasimle seçilen elçiye takdim etmesiydi; ancak bunun gibi hassas bir mevzuda bu takdimi tam bir gizlilik içinde yapmaya karar verdiğini anladım. Bunun yanında bana duyduğu güven koltuklarımı kabartmıştı.</p>

  <p>Dizlerimin üstüne çöküp önünde alnımı yere değdirdim, fakat firavun müdahale edip beni ayağa kaldırdı.</p>

  <p>"Şu ana dek beni hiç hayal kırıklığına uğratmadın Taita," deyip bana sarıldı. "Şimdi de aynısını yapacağını biliyorum."</p>
</body>
</html>
