<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:xml="http://www.w3.org/XML/1998/namespace" xml:lang="">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">H</span>arun, ana kervanın bu aşamada üç günlük mesafede, geride olduğu tahminimi teyit etti.</p>

  <p>Bu, beni pek endişelendirmemişti; çünkü kızlar yol boyunca bitkin düşmüştü ve bu onlara iyice dinlenip güçlerini tekrar toplama fırsatı verecekti.</p>

  <p>Beni asıl kaygılandıran, bu yerde çok savunmasız olmamızdı.</p>

  <p>Bu su kuyusunun yeri, yüzlerce fersah çevredeki tüm bedevi kabileleri tarafından gayet iyi biliniyor olsa gerekti. Çok küçük bir gruptuk, ama hayvanlarımız, silahlarımız ve zırhlarımız bu kabileler için oldukça değerliydi ve içlerindeki haydutları üzerimize çekeceklerdi. Şayet su kuyusunda olduğumuzu ve sayımızın çok az olduğunu öğrenirlerse dehşetengiz bir tehlike içindeyiz demekti. Tetikte olmalı ve hazırlıksız yakalanmamalıydık.</p>

  <p>Zaras ve adamları güçlerini topladıkları anda onları mağaradan çıkarıp güvenli bölge oluşturmak için nöbetçiler diktim ve savunmamızı organize ettim.</p>

  <p>Sonra yakın zamanda burada başka birinin olup olmadığına dair herhangi bir iz bulabilmek için yanıma Zaras’ı ve Harun'u da alıp yakın çevremizi keşfe çıktım.</p>

  <p>Üçümüz de tepeden tırnağa silahlıydık. Bir omzumda uzun yay, diğerinde otuz okluk bir sadak asılıydı. Ayrıca belimin sağındaki kılıfta tunç kılıcım vardı.</p>

  <p>En yakın kumulun tepesine varınca ayrıldık. Ancak ayrılmadan önce, güneş tam tepeye varmadan, ki bu yaklaşık bir saat demekti, tekrar Miyah Keiv’de buluşmak üzere anlaştık. Zaras’ı, kuzey yönünde daire çizmeye, Harun'u da aşağımızdaki vadide kervan yoluna benzer bir yol bulmaya gönderdim. Bense güneye doğru kumul sırtlarını takip ettim.</p>

  <p>Bu arazide siperlenecek neredeyse hiçbir şey olmadığından fark edilmemek çok güçtü; ama yine de düşmanın beni çok uzaktan görebileceği ufuk çizgisinden uzak durmaya özen gösteriyordum. Çorak ve çıplak, ama bir o kadar da etkileyici bu arazi kısa sürede aklımı başımdan alıp beni kendine hayran bırakmıştı.</p>

  <p>Durgun bir denizin hafif kabaran suları gibi değişken, güzel bir kadının keskin hatlardan uzak, yumuşak ve adeta heykel gibi işlenmiş vücudu gibi pürüzsüz kum tepecikleri sanki sonsuzluğa uzanıyordu. Bu kumul dalgalarının tepelerini rüzgar kemiriyor, gözümün önünde şekillerini değiştiriyordu. Ayak izleri, toynak izleri kısa sürede birbirinden ayırt edilemez hal alıyor, çok geçmeden de tamamen yok oluyordu.</p>

  <p>İçinde ilerledikçe bu başka dünyadan insan ya da hayvan geçip geçmediğini gösteren hiçbir şey bulamadım; sadece ayaklarımın altında, kumdan bir kısmı çıkmış, güneşin beyazlattığı bir kemik parçası fark etmiştim. Eğilip kumu eşeledim ve kemiği yerden çıkardım. Bir çobanaldatanın kafatası ve gagasının bir parçası olduğunu anlayınca şaşırmadan edemedim. Kuş, mevsimsiz rüzgarlarla asıl uğrak yerinden buraya kadar sürüklenmiş olmalıydı.</p>

  <p>Geri dönüp kumulun yüzünden kayarak indim. Aşağı inince yeraltı göletinin girişine doğru yöneldim. Girişe yaklaştıkça içeriden gelen çığlık çığlığa kadın kahkahalarını ve sıçratılan su sesini duyabiliyordum.</p>

  <p>Zaras benden önce dönmüştü. Adamlarıyla birlikte develerin eyerlerini çözmüş, mağaranın girişindeki sarkıtın altına götürüp güneşten korunabilecekleri bir yerde çöktürmüşlerdi. Adamlar onları tımar edip boyunlarına astıkları deri torbadaki mısırla besliyorlardı. Zaras'a seslendim.</p>

  <p>"Bir şey bulabildin mi?"</p>

  <p>"Hayır lordum."</p>

  <p>"Harun nerede? Daha dönmedi mi?"</p>

  <p>"Henüz dönmedi, ama birazdan burada olur," diye karşılık verdi. Mağaranın ağzında birden içime bir kurt düştü. Her şey mükemmel derecede normal ve sıradan görünüyordu. Aniden musallat olan bu endişe hissinin nedenini anlayamadım; ama göz ardı etmemem gerektiğini gayet iyi biliyordum.</p>

  <p>Mağaraya girmek yerine yana sapıp ters istikamette kayaç duvarı takip ettim. Kayanın dikey yüzeyinde dar bir yarığın olduğu noktaya ulaştığımda artık mağaranın girişinden görülmediğimi fark ettim. Burayı daha önce fark etmemiştim. Yarığı bir süre inceledikten sonra uçurumun tepesine tırmanıp ötesinde neler olduğuna bakabileceğime karar verdim. Uzanıp denemek için elimi açıktaki kayanın üzerine koydum.</p>

  <p>Güneş yüzeyini öyle ısıtmıştı ki kızgın kömür gibi elimi yaktı.</p>

  <p>Elimi sertçe çekiverdim; bu esnada hala taşıdığım kuş kafatasını düşürdüm. Yanan parmağımı acısı azalana dek emdikten sonra kafatasım almak için eğildim. Parmaklarım ona değmeden kalakalmıştım.</p>

  <p>Kayaç duvarda, rüzgarın henüz aşındırmadığı noktanın hemen yanında, sıkışmış kumulun içinde bir ayak izi vardı. Ayak izine gözümü ayırmadan bakarken bir kenarı kayan küçük kum taneleriyle kapandı. Bu, izin ne kadar kısa süre önce oluştuğunu anlatmaya yetiyordu.</p>

  <p>Kızlarımdan birine ait olmadığı besbelliydi. Bu, düz, deri tabanlıklı bir sandalet giyen bir erkeğe ait büyük bir izdi. Hala arkamdan Zaras ve adamlarının ara ara attıkları kahkahaları ve seslerini cılız da olsa duyabiliyordum. Apar topar mağaranın girişini ve önünde duran bir grup askeri görebileceğim noktaya döndüm.</p>

  <p>Zaten bildiğimden tamamen emin olmam için hızlı bir bakış bile yetmişti. Tüm adamlarımız askeri kurallara uygun pirinç çivi tabanlı sandalet giymekteydi.</p>

  <p>Aramızda bir yabancı vardı.</p>

  <p>Aklıma gelen ilk şey, kızlarımın güvenliğiydi. Başımı dikip hala mağaranın derinliklerinden gelen sesleri dinledim. İkisini hemen ayırt etmiştim, ama üçüncüsününkini ayırt edemiyordum.</p>

  <p>Tedirginliğimi adamlara belli etmemeye gayret ederek aralarından geçip mağaraya girdim. Eğik zeminden çabucak göletin kenarına ulaştım. Bir an durup gözlerimin karanlığa alışmasını bekledim ve karanlık suda oynaşan susamurları gibi fırıl fırıl dönüp taklalar atan solgun, gelişkin bedenlere baktım. Ama sadece iki taneydiler.</p>

  <p>"Bekatha!" diye seslendim. Panik başlangıcıyla sesim yükseliyordu. "Tehuti nerede?" Kırmızı altın rengi saçları ıslaklıktan yüzüne gözüne yapışmış halde başını kaldırdı.</p>

  <p>"Seth'e kurban sunmaya dışarı çıktı Ta ta!" Bu, insanın hazım sürecinin son aşaması için kullandıkları edebikelamdı.</p>

  <p>"Hangi tarafa gitti?"</p>

  <p>"Görmedim. Kurban sunmaya gideceğini söyleyip gitti sadece."</p>

  <p>Tehuti, müşkülpesent bir çocuktu. Her türlü mahrem insani ihtiyacını yapmadan önce kendine gizli saklı bir yer bulacağını biliyordum. Mağarada kalamazdı. Dışarı çıkıp çöle giderdi. Koşarak tekrar mağaranın girişine döndüm. Zaras ve adamları onları son gördüğüm gibi, girişin sol yanında toplanmışlardı. Tekrar Zaras’a seslendim.</p>

  <p>"Prenses Tehuti'yi mağaradan çıkarken gördün mü?"</p>

  <p>"Hayır lordum."</p>

  <p>"Ya adamların? Onlardan prensesi gören var mı?" Dillerini yutmuşçasına başlarını iki yana salladılar.</p>

  <p>Tehuti, adamlara görünmemeye çalışmış olmalıydı. Belki mağaradan başka bir çıkış bulmuştur, dedim kendi kendime.</p>

  <p>Dönüp koşarak ayak izi gördüğüm kaya yüzeyine geldim.</p>

  <p>"Horus, duy beni!" diye tanrıma yakardım. En derin ve çaresiz umutsuzluk anlarında başvurmayı öğrendiğim içimdeki tuhaf güçleri serbest bırakıp ruhumun tüm kuvvetiyle tanrıma dua ettim. "Gözlerimi aç, Ey Horus! Göster bana. Ey yüce tanrım, göster bana!"</p>

  <p>Gözlerimi, kalbim on kez atana dek sıkıca kapattım, tekrar açtığımda görüşüm berrak bir parlaklığa dönüşmüştü. Yüce tanrı Horus beni duymuştu. Kalp gözümle görüyordum. Etrafım rengarenkti, şekiller daha keskin kenarlı, daha canlıydı.</p>

  <p>Kayaç duvarın dibinden öteye doğru bakınca prensesi gördüm. Aslında Tehuti değil, tıpkı bir yankısı ya da gölgesi gibi biraz önce durduğu yerdeki anısıydı. Parlaklığın içinde bir is lekesi, minik bir ruhani buluttu. Ne şekil ne de siluet olarak insandı ama o olduğunu biliyordum. Katman katman kayaç duvara paralel biraz ötemde dans ediyordu.</p>

  <p>İçgüdüsel olarak prensesin takip edilmekte olduğunu ve tehlikeden kaçmaya çalıştığını biliyordum. Yaşadığı korku kalbimde çınlıyordu; dilimin arkasında dehşetin tadını alabiliyordum.</p>

  <p>"Zaras, silahlara davranın!" diye kükrercesine haykırdım. Sesimin bu kadar güçlü olduğunu o ana dek hiç fark etmemiştim.</p>

  <p>"Bekatha ve Loxias’ı korumak için beş adam bırak. Kalanlarınız atlarına binip beni izlesin!"</p>

  <p>Zaras’ın beni duyduğunu bilerek ardıma bakmadan koşuyordum. Tüm dikkatimi her şeyimle aslında Tehuti değil, onun cevheri olan gözden kaybolmakta olan buluta verdim.</p>

  <p>Birdenbire ayaklarımın altında kanatlar çıktı. Giderek daha hızlı koşuyordum, ama küçük bulut hızıma ayak uydururcasına süratlenmiş, dümen suyuna kapılmışım gibi beni peşinden çekmekteydi. Sonra katmanlı kayaç duvarın geri doğru kıvrım yaptığı bir noktada, önümde aniden dağılıp hiçliğe karıştı.</p>

  <p>Gözlerimdeki berrak parıltı solmuş, görüşüm normale dönmüştü. Ayaklarım yavaşlayıp ağırlaştı, tanrının lütfu etkisini kaybetmişti. Kendimi zorlayarak prensesin cevherinin solup kaybol duğu noktaya ulaştım. Durdum, ciğerlerim yerinden fırlayacak gibiydi.</p>

  <p>Çılgın gibi etrafıma bakındım, ama hiçbir şey yoktu. Gitmişti.</p>

  <p>Sonra başımı eğip yere baktığımda, ruhani özü kaybolmuş olsa da rüzgardan korunaklı yerlerde kumda, gerçek çıplak ayak izlerini gördüm. Başımı kaldırıp izleri takip edince biraz ötede tekrar kaybolduklarını gördüm. Ancak bu defa sebep rüzgar değil, düz tabanlı sandalet giyen adamlarca kumun karıştırılmasıydı.</p>

  <p>Kaç kişi olduklarını kestiremesem de tahminime göre bir düzine kadar olmalıydılar. Tehuti’nin bu adamlar tarafından takip edildiğine artık emindim. Prensese yetişip yakaladıklarında direnmişti.</p>

  <p>Mücadele ettiği yeri ve nasıl boğuştuğunu görebiliyordum. Tehuti, kızdırıldığında bir yabankedisinin gücüne sahip olurdu, ama sonunda onu alt etmişlerdi.</p>

  <p>Onu aralarına alıp kayaç duvarın dibine kadar sürüklemişlerdi. Burada, uçurumun yüzünde başka bir yarık gördüm. Ancak burası daha genişti ve ilki kadar sarp değildi.</p>

  <p>Bacadan ziyade merdivene benziyordu. Buradan kolayca tırmanabileceğimi biliyordum, ama uçurumun tepesine ulaşmak için develer başka bir yol bulmalıydı. Başımı çevirdiğimde Zaras’ın devesiyle en önde, uçurumun dibinden gelmekte olduğunu gördüm. Yanıma gelince telaşla bağırdı. "Neler oluyor Taita? Ne yapmamızı istiyorsun?"</p>

  <p>"Tehuti kaçırılmış. Burada pusuya yatıp beklemiş olmalılar.</p>

  <p>Prenses tek başına dışarı çıktığında onu götürmüşler." Uçurumdaki yarığı işaret ettim. "Onu buradan yukarı çekmişler. Develer buradan çıkamaz."</p>

  <p>"Kim bu adamlar? Nereden gelmişler?"</p>

  <p>"Nereden bileyim? Saçma sapan sorular sormayı bırak! Tırmanacak bir yol bulana dek uçurumun çevresine göz at. Ben doğruca peşlerinden gidiyorum."</p>

  <p>"Adamlarımın yarısını seni izleyip korumaları için göndereceğim. Diğerlerini de ben alırım, uçurumun tepesinde buluşuruz."</p>

  <p>Cevap vermek yerine nefesimi beni bekleyen tırmanışa sakladım. Gücümü dengeli kullanarak hiç durmadan tırmandım.</p>

  <p>Zaras’ın adamlarının arkamdan geldiklerini duyuyordum. Hepsi de benden çok daha genç olmalarına rağmen en önde ben gidiyordum.</p>

  <p>Tepenin yarı yolunu geride bırakmıştım ki yukarıdan bazı sesler geldi. Birkaç saniye için durup dinledim. Arapçayı çok iyi konuşamıyordum, ama denilenlerin anafikrini anlayacak kadar biliyordum.</p>

  <p>Yukarıdakiler bedeviydi ve birbirlerine acele etmelerini söylüyorlardı. Sonra Tehuti’nin cılız çığlığını işittim: Bu sesi her yerde ve her şart altında tanırdım.</p>

  <p>Başımı kaldırıp ona, "Cesaretini topla Tehuti," diye seslendim. "Geliyorum. Zaras da tüm adamlarıyla geliyor."</p>

  <p>Sesi, benim için adeta üvendire etkisi yapmıştı; tazelenen kuvvetim ve kararlılığımla uçarcasına tırmanmaya devam ettim.</p>

  <p>Sonra yukarıdan at kişnemeleri, toynak sesleri ve koşum şıngırtıları geldi. Onu kaçıranlar atlarına biniyorlardı.</p>

  <p>Tehuti tekrar çığlık attı; ama kelimeleri atlarına binen Arapların bağırtıları arasında kaybolup gitmişti. Sonra şaklayan kırbaç sesleriyle atlarını şaha kaldırdılar. Kişneyen atların toynakları yumuşak kuma vurmaya başladı.</p>

  <p>Bu haydutların atlarını neden uçurumun tepesine bırakmış olduklarını şimdi anlamıştım. Kısa sürede atların yanına döneceklerini biliyorlardı, oysa biz, geçit vermez uçurumun çevresinde develerimizi götürebileceğimiz başka bir yol ararken vakit kaybedecektik.</p>

  <p>Tırmanışın son birkaç metresinden kendimi yukarı doğru fırlatıp uçurumun kenarından takla atarcasına tepeye ulaştım. Durumu kavramak için duraksadım.</p>

  <p>Önümde, toz toprak içindeki ferace ve kefiyeleriyle aşağı yukarı otuz kırk Arap atlı vardı. Ben çıkana dek hepsi atlarına binmiş, hatta birçoğu birbirlerine zafer nidaları atarak ve atlarını yabani bağırışlarla daha hızlı koşmaya zorlayarak bulunduğum yerden hızla uzaklaşmaktaydı.</p>

  <p>Haydutlardan biri hala Tehuti'yle boğuşmaktaydı. Prensesi eyerinin önüne uzatmış, ben izlerken arka tarafa binmeye çalışıyordu. Kıvırcık siyah saçlı, güçlü kuvvetli görünen vahşi kılıklı, iriyarı bir adamdı. El Namjoo'nun verdiği haydut Çakal El Havsavi tarifine fazlasıyla uyuyordu. Ancak o olduğundan emin olamazdım.</p>

  <p>Tehuti, onu tekmeliyor, çığlıklar atıyordu; fakat adam tek koluyla kızın iki kolunu tutarak prensesi kolayca eyere sıkıştırdı.</p>

  <p>Tehuti’nin tuniği ve saçı hala göletten dolayı ıslaktı. Nemli bukleleri sallanıyor, başının çevresinde dans ediyordu.</p>

  <p>Geriye göz ucuyla baktığında uçurumun kenarında olduğumu gördü; yürek parçalayan bir umut pırıltısıyla yüzü aydınlandı. Adımı hecelercesine sessizce söylerken dudaklarını okuyabiliyordum.</p>

  <p>"Tata! Lütfen yardım et bana!"</p>

  <p>Haydut, boştaki eliyle dizginleri aygırın boynuna vurdu, hayvan hemen taşlık ovanın içlerine doğru kaçmaya başladı, hızla benden uzaklaşıyordu. Kolunun altından bana baktığında muzaffer bir edayla sırıtıyordu. Artık Çakal olduğuna emindim. O an aklıma, uçurumdaki Miyah Keiv'e geldiğimizi nasıl öğrendiği sorusu geldi.</p>

  <p>Çetesi arkasından yetişip etrafını sarmış, birlikte sıkı bir düzen içinde ilerliyorlardı. Ne kadar olduklarını sayamıyordum. Kaçışlarını izlerken içimi kaplayan acımasız ancak biçare öfke dalgası altında kahroluyor, boğulacak gibi oluyordum.</p>

  <p>Çabucak uyuşmuş beynimi toparlayarak omzumdaki çift kavisli yayı çıkardım. Üç seri hareketle kirişi gerip elimi sırtıma götürüp sadağımdan bir ok aldım.</p>

  <p>Mesafe hızla açılmaktaydı. Saniyeler içinde Tehuti ve eşkıya ok menzilinin dışında olacaklardı. Sol omzum hedefe doğru duruş vaziyeti aldım, ufuk çizgisinin üstüne doğru bakıp okumun Çakal’a ulaşması için gereken yükselme açısını hesapladım.</p>

  <p>Çakal’ın vücudunun Tehuti'yle arama girdiğini ve farkında olmadan prensese kalkan vazifesi gördüğünü fark ettiğimde savaşma hazzı yüreğimi sarmıştı. Artık Tehuti'yi vurma endişesi taşımadan temiz bir atış yapabilirdim. Yaya asıldım, ok tüyü dudaklarıma değdi. Tüm kol kaslarım ve gövdem, gerilen yayın muazzam ağırlığıyla sızlıyordu. Yayımı sonuna kadar çekebilecek insan çok nadirdi. Bu, sadece yabani kuvvet meselesi değildi.</p>

  <p>Ayrıca duruş, denge ve yayla yekvücut olma hissini başarmayı gerektiriyordu.</p>

  <p>Kirişi tutan üç parmağımı açınca kiriş, kolumun içindeki deriyi alazlayıp havayı yararcasına ileri fırladı. Değdiği yerdeki yaradan kan sıçradığını hissetmiştim. Kendimi bundan korumak için deri kolluğumu giyme şansım olmamıştı.</p>

  <p>Ne var ki hiç acı hissetmiyordum. Aksine ok yükseldikçe kalbim de gökyüzüne doğru süzülüyor gibiydi, çünkü mükemmel bir atış yaptığımı görmüştüm. Tehuti'yi alıkoyan domuzun, daha okun varlığından haberdar olamadan öleceğini biliyordum.</p>

  <p>Sonra hedefimin hemen arkasındaki bir atlının atının yönünü değiştirdiğini görünce öfke ve hayal kırıklığıyla haykırdım. Adamın neden böyle yaptığını sadece Horus bilebilirdi; muhtemelen bir çukurdan kaçmaya çalışmıştı. Sebep artık her ne olursa olsun hedefimin önüne geçmişti. Bakışlarım arasında okum, avına çullanan şahin gibi omzuna saplandı. Omurgasının birkaç santim yanından vurulmuştu. Başını geri alıp acıyla feryat ederken bir yandan da omzuna uzanıp ok sapını tutmaya çalışıyordu. Ama hala hedefimin önündeydi.</p>

  <p>İkinci oku kirişe yerleştirip, çaresizce, ok daha havadayken yaralı adamın eyerden kayıp yere düşeceği ve böylece El Havsavi'yle aramdaki engelin ortadan kalkacağı umuduyla kirişi bıraktım. Fakat yaralı Arap inatla eyere yapışmıştı; ancak ikinci okum boynuna arkadan saplandığında cansız leşi eyerden kayıp, önündeki atların kaldırdığı tozların arasında yuvarlanmıştı.</p>

  <p>O zamana dek El Havsavi menzilden çıkmıştı. Ona ulaşmayacağını bile bile bir ok daha fırlattım. Ancak son okum da atının topuklarının yirmi metre gerisine düşünce kendime ve El Havsavi'yi koruyan tüm karanlık tanrılara lanet okudum.</p>

  <p>İki okumun saplandığı adamın bedeninin uzandığı yere doğru koşmaya başladım. Ölmeden önce yanına ulaşmak ve dövüp tekmeleyerek ağzından birkaç bilgi almak istiyordum. Olur ya şansım yaver gider, Tehuti'yi kaçıran eşkıyanın adını ve onu nerede bulabileceğimi öğrenirdim.</p>

  <p>Olmadı. İsimsiz haydut üstüne çullandığımda ölmüştü. Bir gözü kafatasının içine dönmüş, sadece beyazı görünüyordu. Diğer gözüyse sessiz bir öfkeyle parıldıyor gibiydi. Yine de onu tekmeledim, hem de birkaç defa. Sonra yanına çöküp Hathor'a, Osiris’e ve Horus’a dualar edip Tehuti'ye ulaşana dek sağ salim kalmasına yardım etmeleri için her birine yakardım.</p>

  <p>Tanrılar konusunda en nefret ettiğim şey, onlara en çok ihtiyaç duyduğunuz anlarda nadiren ortalarda olmalarıydı.</p>

  <p>Bu yüzden Zaras’ın beni bulmasını beklerken haydudun cesedindeki okları kesmeye koyuldum. Tüm Mısır'da, benimkilere denk ok yapabilecek ok ustası yoktu.</p>
</body>
</html>
