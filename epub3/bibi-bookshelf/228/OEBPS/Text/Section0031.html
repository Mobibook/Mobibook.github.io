<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">E</span>rtesi sabah baş kölem, Rustie, en sevdiğim şarapla birlikte gümüş bir tepside kahvaltımı getirdiğinde sevinçli bir ruh haliyle uyandım. Şarabıma biraz gülsuyu katıp, zamanın başlangıcından bu yana tarihin odak noktası olan kudretli nehre tepeden bakan taraçada adımlarken yudumlamaya başladım.</p>

  <p>Henüz edindiğim Kral Nemrut'un meteliksiz olduğuna dair istihbarata, önümde uzanan muhteşem nehir ve uzaklarda karla kaplı manzarasına ve kupamdaki nefis şaraba rağmen tüm neşemin buhar olup uçtuğunu hissettim. Gözden kaçırdığım önemli bir şey olduğunun farkındaydım; ama sivrisinek gibi başımın etrafında vızıldayıp paçayı kurtarıyor ve ne kadar çabalarsam çabalayayım o sineği duvara yapıştıramıyordum.</p>

  <p>Taraçada bir tur daha attıktan sonra sağ ayağım havadayken aniden durdum. Rustie, korkuyla beni izliyordu. "Bir terslik mi var sahip?"</p>

  <p>Ayağımı yere indirdim. "Halledilmeyecek bir şey değil," diye onu teskin ettim. Yazı sehpama gidip papirüs parçasına birkaç kelime bir şey karaladım. Papirüsü katlayıp mühürledikten sonra Rustie'ye uzattım. "Lütfen bunu derhal Prenses Hazretleri Tehuti'ye götür ve bizzat ona teslim ettiğinden emin ol. Sonra baş seyisin odasına gidip en iyi iki atını eyerlemesini ve avluya getirip beklemesini istediğimi söyle. Çok geçmez birazdan orada olurum.</p>

  <p>Beklemek istemiyorum." Rustie aceleyle talimatlarımı yerine getirmek için çıktı.</p>

  <p>Yapmam gereken, zigguratın içinde yapılamazdı. Taş duvarlar içine yapılmış, içlerinde Kral Nemrut'un ya da en azından bu başrahiplerin kölelerinin olduğu, saklı odaların, gizli pencerelerin ve dinleme noktalarının varlığından hiç şüphem yoktu. Sevinçle efendilerine koşarak fazla olmuş meyveyi koparmaya çalıştığım gerçeğini bildireceklerini zihnimde pekala canlandırabiliyordum.</p>

  <p>Kupamdaki şarabın kalanını layık olduğu nezaketle olmasa da boğazıma dikip hızla daireme gittim ve binicilik pelerinimi sırtıma geçirdim. Sonra zigguratın arkasındaki ahıra indim. Tehuti beni, yarım saatten az bekletti, ancak geldiğinde bunu umursamaz halde gülüyordu. Güzel yüzü, mutlulukla, keyifle ve daha önce orada hiç olamayan yeni ve narin bir güzellikle ışıldıyordu.</p>

  <p>Koşarak bana sarıldı ve kulağıma bir şeyler fısıldamak için parmak uçları üstüne kalktı.</p>

  <p>"Rustie, bana bir sürprizinin olduğunu söyledi. Bu yüzden diğer kızlara seninle buluşacağımı söylemedim." Gözlerime bakarak güldü. "Söylesene! Söylesene! Bilirsin sırlara sabredemem, canım Taita'm ... "</p>

  <p>"Yalnız kalabileceğimiz bir yere gidelim." Dayanamayacağı ve meraktan öleceğini söyleyip ısrar etmesine rağmen eyere çıkmasına yardım edip Fırat Nehri kıyısı boyunca dörtnala indik. Yedekçi yoluna varınca bineğimi yavaşlatıp Tehuti’nin yan tarafıma yanaşmasına izin verdim.</p>

  <p>"Nasıl bu kadar acımasız olabiliyorsun? Bana bir hediyen olduğunu biliyorum. Osiris'e olan sevgim üzerine yemin ederim ki bu işkencene dayanamam."</p>

  <p>"Bu defa senin için bir hediyem yok. Sadece basit bir soru soracağım. Zaras'la Miyah Keiv' deki göletten döneli ne kadar oldu?"</p>

  <p>"Ah, çok kolaymış. Kırk üç gün ... " Başını kaldırıp güneşin yüksekliğini hesapladı. " ... ve yaklaşık yedi saat."</p>

  <p>Hiç gülmeden başımı salladım. "Peki, o zamandan beri unuttuğun bir şey oldu mu?"</p>

  <p>"Ah, hayır! Baksana! Sihirli yüzüğüm hala bende." Elini bana doğru uzattı; parmağındaki elmas neredeyse gözleri kadar parlaktı.</p>

  <p>Gülüşüne karşılık vermek yerine güzel gözlerinin içine ifadesiz biçimde baktım. Kısa süre sessizce bekleyişimin ardından yüzünün her yanını kaplayan neşe soldu ve yerini şaşkınlık ifadesine bıraktı, sonra aniden sorularımın neyle ilgili olduğunun farkına vardı. Başını eğip gözlerini benimkilerden kaçırdı.</p>

  <p>"Bana söylemeyi unuttun, değil mi Tehuti?" Ses tonum merhametsizdi ve affedicilikten uzaktı. "Kırmızı ayını kaçıralı neredeyse bir ay oldu ve bu gerçeği benden saklamaya çalıştın; hem de bana söz vermene rağmen."</p>

  <p>"Seni kandırmaya çalışmıyordum," diye fısıldadı. "Sadece bebeğimi içimde canlı halde biraz daha tutmak istemiştim. Sana söyleyecektim Tata, gerçekten söyleyecektim."</p>

  <p>"Evet," diye tasdik ettim. "Eminim artık çok geç olduktan sonra bana söylerdin. Bu düşüncesizce bencilliğinle hem kendi canını hem de Mısır tahtını tehlikeye attın."</p>

  <p>"Bir daha asla yapmayacağım, canım Tata." Sesi boğuklaştı.</p>

  <p>Bir yandan gözyaşlarını benden gizlemek için yüzünü diğer yana çevirirken diğer yandan elmas yüzüğü taktığı elinin tersiyle gözyaşlarını silmeye çalışıyordu.</p>

  <p>"Demek öyle." Kızmıştım ve bu gerçeği gizlemeye de çalışmıyordum. "Şimdi benimle gel."</p>

  <p>"Nereye gidiyoruz?"</p>

  <p>"Ziggurattaki daireme."</p>

  <p>Onunla ahırda buluşmaya inmeden önce bir karışım hazırlamıştım. Nil Ana’nın çağlayanlarının ötesindeki yabani topraklardan getirdiğim, kurutulmuş yumru dikenli akasya kabuğunu kaynatmıştım. Odama dönene kadar zehirli özsuyu soğumuştu.</p>

  <p>Tehuti'yi yatak odasına götürüp sedire uzattım. Sonra fincanı ona uzatıp demlenmiş kara içeceği son damlasına kadar içirdim. Tadının safra kadar acı olduğunu biliyordum, ama bu konuda ona merhamet gösteremezdim. Üç defa kusacak gibi olup öğürdü, fakat hiç müsamaham yoktu.</p>

  <p>Yalnızca fincan boşaldığında ona merhamet gösterebilirdim.</p>

  <p>O zamana kadar yüzü, güneşte kalmış kemik gibi bembeyaz kesilmiş, kanlanmış gözleri, gözyaşları içinde yüzüyor gibiydi.</p>

  <p>"Çok üzgünüm Taita. Çok fena bir şey yaptım, aptallığıma ver. Güvenine ihanet ettim ve biliyorum, beni asla affedemezsin."</p>

  <p>Yanına oturdum, kollarıma aldım ve hıçkırıkları sakinleşene kadar salladım. Uyuyakaldığında üzerini kürkten battaniyeyle örtüp diğer iki kızla konuşmak üzere aşağıya indim. Onlara, Tehuti’nin bulaşıcı ve çok tehlikeli sıtmaya yakalandığını; tamamen iyileşene dek enfeksiyonun onlara da bulaşma riski yüzünden ziyaretine gitmelerine izin veremeyeceğimi izah ettim.</p>

  <p>Tehuti’nin yattığı yere dönüp, yürek parçalayan müteakip günler ve geceler boyu yanından ayrılmadım. Gündüzleri ona bir şeyler okuyor, udumla müzik çalıyor ve en sevdiği şarkıların tümünü söylüyordum. Geceleri ise onu yatağıma alıyor ve ona verdiğim uyku karışımı etkisini gösterene kadar hasta bir çocuk gibi kollarıma alıyordum.</p>

  <p>Üçüncü gece iniltileri ve sancılarıyla beni uyandırdı. Kollarıma alıp salladım. Rahim kasılmalarının başladığını hissedene dek sürekli sevgi sözcükleri ve cesaretlendirici sözler söyledim. Sonra sancılarını hafifletmek ve iyi tanrıların, Tehuti’nin içindeki ölü şeyi çıkarmasına yardım etmeleri için kamına masaj yaptım.</p>

  <p>Nihayet kan ve mukus akıntısıyla dışarı atıldığında Tehuti dirsekleri üstünde doğrulmaya çalışarak bana yalvardı. "Lütfen, bırak da göreyim. Ne olur bebeğimi görmeme izin ver."</p>

  <p>Etenenin ucundaki sümüksü madde ve kandan müteşekkil küçücük minyatür insan öylesine şok ediciydi ki onu bir defa görünce hayatının geri kalanında bu manzaranın başına musallat olacağını biliyordum. Prensesin yakarmalarına razı olamazdım.</p>

  <p>Cansız parçayı kazıyarak gümüş şarap kadehimin içine koydum ve gece çöker çökmez gizlice ahıra götürdüm; sonra atıma atlayıp nehir kıyısının hemen kenarında serpilen ormanın derinliklerine dalıp kocaman bir çınar ağacının dibine, minicik gümüş lahtiyle gömdüm. İşaretsiz mezarın yanına diz çöküp çocukların tanrıçası İsis'e, bu minik ruhla ilgilenmesi için dua ettim.</p>

  <p>Ziggurattaki yatak odama döndüm. Tehuti’nin uyuduğunu sanıyordum, ama usulca yatağa süzülüp yanına girince hala ağladığını gördüm. Sıkıca sarıldım; ona yaşattığım acı için ve her ikisini de canım kadar sevdiğim bir kadın ve bir erkek arasında ateşlenen kıymetli yaşam kıvılcımını söndürmüş olmanın yüreğimde açhğı suçluluk duygusu için yas tuttum.</p>
</body>
</html>
