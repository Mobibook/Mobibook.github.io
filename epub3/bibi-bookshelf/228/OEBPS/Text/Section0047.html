<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">O</span>n dört günden bu yana denizdeydik. Toran'la birlikte ön güvertede ana yelkenin gölgesinde oturuyorduk. Mükemmel şaraplarından bir kulplu sürahi üzerine derin bir muhabbete dalmıştık ki kıç güvertesinde aniden baş gösteren bir hareketlilikle sözümüz yarıda kaldı.</p>

  <p>O yöne doğru bakınca Kutsal Boğa’nın Minoslu komutanı Kaptan Hypatos'un direk tepesinde işaret sancağı salladığını gördüm. Toran’ın cümlesini yarıda keserek hemen ayağa fırladım.</p>

  <p>"Bir şey oluyor, önemli olabilir. Benimle gelin." Koşarak güvertenin diğer ucuna gittiğimizde bir grup gemi subayının kıç güvertesinde toplandıklarını gördük. Hepsi ileriye doğru bakıyordu.</p>

  <p>"Neler oluyor Hypatos?" diye sordu Toran. Kaptan pruvamızın ilerisini işaret etti.</p>

  <p>"Keşif gemilerimizin birinden bir işaret efendim. Fakat mesafe çok fazla. Üzgünüm, ama mesaj anlaşılmıyor," diyerek özür diledi.</p>

  <p>Ufukta sadece yelkenleri görünen gemiye baktım. Bu benim gemim, <i>Öfke</i>'ydi. Şimdi Akemi tarafından komuta ediliyordu.</p>

  <p>"Kardeş gemilerinin saldırı altında olduğunu ve yabancı bir gemi mürettebatının bizimkine çıktığını bildiriyorlar," diye sancak işaretini onların anlayabileceği şekilde tercüme ettim. "Akemi, Dilbar’ın yardımına gitmekte olduğunu işaret ediyor."</p>

  <p>"Tüm bu bilgileri nasıl anladınız lordum?" Hypatos afallamış gibiydi.</p>

  <p>"Akemi’nin işaretini okudum yalnızca," diye sabırla izah ettim.</p>

  <p>"Bu mesafeden?" diye müdahale etti Toran. "Bana büyücülük gibi geldi Taita."</p>

  <p>"Kişisel hiyeroglifim şahindir," dedim umarsızca. "Hem bu kuşun hem de benim gözlerimiz çok keskindir. Lütfen Hypatos'a tüm yelkenleri açmasını ve kürekçilerini taarruz hızına çıkartmasını emreder misin?"</p>

  <p>Öncü kadırgalarımıza yetişmek bir saatten fazla zamanımızı almıştı. Yanlarına vardığımızda kürekleri çekilmiş, yelkenleri toplanmış halde süzüldüklerini gördük. Bir Arap dhovuyla çatışmaya tutuşmuşlardı. Arap gemisi, çift üçgen yelkeni ve pruva yelkeniyle gemilerimin ikisinden de daha büyüktü; gerçi şu anda tüm yelkenleri arka tarafta, karman çorman haldeydi. Çatışmanın bitmek üzere olduğu belliydi; çünkü dhovun mürettebatı silahlarını yere atıp ellerini havaya kaldırmıştı.</p>

  <p>Birbirine kenetlenmiş gemilere yaklaştıkça ele geçirilen dhovun pruvasında Kıptice hiyerogliflerle yazılan ismini gördüm.</p>

  <p>Adı Güvercin'di. Bu tezat karşısında gülümsemeden edemedim.</p>

  <p>Geminin barış güvercini olmadığı muhakkaktı.</p>

  <p>"Bizi düşman gemisinin yanına getir!" dedim Hypatos’a.</p>

  <p>Kaptan ustalıkla manevrayı tamamladı. Halat merdivene sarılarak savaş vaziyetindeki dhova indim. Zaras, çoban köpeği gibi peşimden ayrılmıyordu. Savaşı kaçırdığı için ne kadar üzgün olduğunu hissedebiliyordum. Dilbar ve Akemi, kılıçları ellerinde beni karşılamaya geldiler.</p>

  <p>"Burada ne oldu?" diye sordum, ikili beni selamlarken. Dilbar, kan damlayan kılıcıyla güvertede dizüstü sıralanmış tutsakları gösterdi. Esirlerin elleri, boyunlarının arkasında kenetlenmişti ve yüzleri döşemeye değiyordu.</p>

  <p>"Bu adi namussuzlar yalnız olduğumuzu sanmışlar," diye açıklamaya başladı Dilbar. "Batmak üzereymişler gibi yapıp yardım istediler. Güvertede sadece birkaç taneydiler. Yanlarına yanaştığımızda aşağıda saklananlar fırlayıp gemimize kanca attılar.</p>

  <p>Sonra hepsi birden bizimkine atlayıp saldırdılar." Dilbar yaptığından gurur duyuyor gibiydi. "Elbette hazır bekliyorduk. Akemi gelip cümbüşe katılana dek onları oyaladık."</p>

  <p>"Esir sayısı kaç?" diye sordum.</p>

  <p>"Maalesef bir kısmını öldürmek zorunda kaldık, ancak sonra bu anasız piçler teslim olacak kadar aklıselim çıktılar." Akemi özür diledi. Köleleri cesetlere tercih ettiğimi biliyordu. "Yine de otuz sekizini canlı avladık."</p>

  <p>"Aferin, ikinize de. Esirleri gemileriniz arasında pay edin ve kürek sıralarına yerleştirin."</p>

  <p>Adamlarımız tutsakları ayağa dikip kadırgalarımın köle güvertelerindeki yeni yerlerine itelerken, esirlerden birinin arka sıralarda göze batmamaya çalıştığı dikkatimi çekti. Çabası boşunaydı. Korsanların lideri olduğu aşikardı; çünkü en gösterişli giyimli oydu ve köleymiş gibi görünmeye uğraşmasına rağmen tabiatında saygınlık ve kendine güven havası vardı. Yine de benimle göz teması kurmaktan kaçınmaya çabalıyordu.</p>

  <p>Yanına yaklaştım. "Nakati!" diye seslendim. Doğruldu, başını kaldırıp gözümün içine baktı. Sonra yumruğunu göğsüne vurup muhafız selamı verdi.</p>

  <p>"Lordum!" diye itiraf etti. "Sizinle tekrar karşılaşmamak için çok dua ettim."</p>

  <p>"Tanrılar her zaman yalvarışlarımıza dikkat etmiyorlar," diye acısını paylaştım.</p>

  <p>Dilbar konuşmamızın arasına girdi. "Bu hayvanı tanıyor musunuz efendim?"</p>

  <p>"O, firavunun Kırmızı Muhafız Taburu'nda yüzbaşıydı. Beş veya altı yıl önce Abydos'ta bir taverna fahişesi yüzünden sarhoşken girdiği bir kavgada kendi albayını bıçaklayarak öldürdü. Yakalanıp asılmasına fırsat kalmadan ortadan kayboldu."</p>

  <p>"Onu şimdi öldüreyim mi?"</p>

  <p>Başımı iki yana salladım. "Bu zevki birazcık daha sonraya bırakalım." Nakati’nin birinci sınıf muharebe subayı olduğu, görünürde daha yüksek rütbeleri ve daha büyük şeyleri elde etmesinin mukadder olduğu bir dönem olmuştu. "Bu arada, küreklerle meşgul olsun."</p>

  <p>"Onu kırbaçtan muaf tutmam gerekiyor mu?"</p>

  <p>"Şaka yapıyor olmalısın Dilbar? Tüm köleler için geçerli olan neyse onun da tamamen aynısını almasını sağla, kırbaç dahil."</p>

  <p>"Hatırlıyorum da her zaman böyle hayırseverdiniz Lort Taita." Nakati istifini bozmamıştı. Bu şartlar altında latife anlayışını gayet başarılı bulmuştum, ayrıca adımı saygıyla anmıştı. Onu diğer tutsaklarla birlikte götürmesi için güverte subayına başımla işaret ettim. Sonra Güvercin’in ana ambar bölmesine geçtim.</p>

  <p>"Dilbar, adamlarına bu bölmenin takozlarını çıkarıp kapağını açtır." Bölmenin kapağı zorlamayla açıldığında ambarın içine dikkatle baktım. İçerisi bakır ve kalay külçeleriyle doluydu. Bizim, Nakati ve mürettebatının ilgisini çeken ilk müşteriler olmadığımız belliydi.</p>

  <p>"Bu istifleri <i>Öfke</i>' ye aktarın," diye Dilbar'a talimat verdim.</p>

  <p>"Sonra mükafatlandırılmaya değer mürettebatı korsan gemisi içine yerleştirip Girit'e kadar konvoyumuza katın." Aklımın bir köşesinde bu arada yaratıcı bir plan çoktan şekillenmeye başlamıştı.</p>

  <p>Ancak önerimi tüm dikkatini vererek dinleyecek uygun ruh haline bürünmesi için Nakati’nin kürek sıralarında yeterince zaman geçirmesini istiyordum.</p>

  <p>Girit'te karaya çıkacağımız günden ancak dört beş gün kadar eksilene kadar bekledim, sonra Nakati’nin Kutsal Boğa' ya nakledilip odama getirilmesini emrettim.</p>

  <p>Güzelim tüyleri yolunmuş kaz gibiydi. Üzerinde sadece zincirleri ve kısa, pis bir peştamal vardı. Küstah hali epeyce düzelmişti. Sırtında kırbaç izleri vardı. Kollan kürek çekmekten incelmiş, ama kasları sertleşmişti. Karnı, aç tazılarınki gibi içe çökmüştü. Bedeninde fazladan zerre kadar yağ kalmamıştı.</p>

  <p>Ne var ki anladığım kadarıyla epeyce kırbaçlanmış olsa da hala yeterince dövülmemişti. Gurur küllerinin altında hala parıldayan közler olurdu. O da beni bu konuda hayal kırıklığına uğratmadı.</p>

  <p>"Teb’de hala karın var mı yoksa başka birine mi kaçtı?" diye sordum. Dik dik bana bakıyordu. Gözleri keskin ve parlaktı. O meşhur mizah anlayışı bastırılmıştı.</p>

  <p>"Çocuklar?" diye üsteledim. "Kaç taneler? Kız mı erkek mi?</p>

  <p>Merak ediyorum da hiç seni düşündükleri oluyor mu? Sen hiç onları düşünüyor musun?"</p>

  <p>"Kendine yeni bir cinsel organ büyütüp sonra gidip ölene kadar kendini becermeye ne dersin?" dedi. Zoraki gülümsedim.</p>

  <p>Özgüvenini gerçekten takdir ediyordum. Dediklerini duymazdan gelip o cümleyi hiç söylememiş gibi devam ettim.</p>

  <p>"Derinlerinde bir yerde hala biricik Mısır'ımızın bir evladı olduğunu sanıyorum; kana susamış bir korsan değil, medeni bir adam." Herhangi bir tepki vermedi, fakat devam ettim. "Tek bir hata yaptın ve senin için değerli olan her şeye mal oldu." Kendini tutmasına rağmen ürperdiği belliydi. Hatasız şekilde bam teline dokunmuştum. Öfkeyle bağırdı.</p>

  <p>"Sana ne, seni mağrur piç?"</p>

  <p>"Beni pek ilgilendirmiyor," diye onayladım. "Ama sanırım karını ve çocuklarını epey ilgilendiriyor."</p>

  <p>"Artık çok geç. Bu konuda kimsenin yapabileceği bir şey yok." Sesi yine değişmişti; bu defa ses tonunda adeta pişmanlık deryası vardı.</p>

  <p>"Affedilmeni sağlayabilirim."</p>

  <p>Acı bir kahkaha attı. "Sen firavun değilsin."</p>

  <p>"Evet, değilim, ama şahin mührünün taşıyıcısıyım. Sözüm firavununki kadar kıymetli." Gözlerinde beliren umut ışığını gördüm ve gerçekten izlemesi keyifliydi.</p>

  <p>"Benden ne yapmamı istiyorsunuz lordum?" Artık karşı koymuyor, yalvarıyordu.</p>

  <p>"Biricik Mısır'ımızı Hiksos çapulcularından kurtarmama yardım etmeni istiyorum."</p>

  <p>"Öyle basit bir şeymiş gibi söylüyorsunuz ki, ama hayatımın yarısından çoğunu o ümitsiz gaye uğruna harcadım ben."</p>

  <p>"Anlaşılan o ki Teb'den kaçtığından beri Deniz Kavimleri’nin prenslerinden biri olmuşsun. Yol arkadaşlarının çoğunun da Mısır'dan kovulmuş haydutlar olduğuna ve memleketlerine dönebilme fırsatı uğruna savaşacaklarına eminim."</p>

  <p>Nakati, onayladığını gösterircesine başını eğdi. "Bir parça gümüş ve ekip biçebilecekleri verimli Mısır topraklarında bir arsa uğruna çok daha yürekten savaşırlar."</p>

  <p>"Sana ve diğerlerine vaat edebileceğim mükafat da bu," diye söz verdim. "Senin şu Güvercin gibi bana elli gemi ve onlarla savaşacak adam getir ben de sana gururunu, itibarını ve özgürlüğünü vereyim."</p>

  <p>Söylediklerimi bir süre düşündükten sonra başını iki yana salladı. "Elli gemi bulabilmem mümkün değil. Ancak izin verin, Güvercin'imle ve mürettebatımla gideyim, üç ay sonra en az on beş gemiyle dönerim. Buna tüm kalbimle yemin ederim!"</p>

  <p>Kamaramın kapısına yaklaşıp açtım. Zaras ve üç adamı, kılıçları sıyrılmış beni kurtarmak için içeri dalmaya hazır bekliyorlardı.</p>

  <p>"Mutfağa git, aşçıya söyle yiyecek ve şarap getirsin."</p>

  <p>Zaras döndüğünde karşımda Nakati, masada oturuyordum.</p>

  <p>Leğenimde yüzünü yıkamış, ıslak saçlarını taramıştı. Verdiğim kıyafetleri giymişti. Uzun boylu ve geniş omuzlu olmasına rağmen o da benim gibi zayıftı, bu yüzden kıyafetlerim üzerine gayet iyi oturmuştu.</p>

  <p>Zaras’ın ardındaki kamarot, Nakati’nin önüne büyük bir kase salamura domuz eti koydu. Üç kadehi ağzına kadar şarap doldurup Zaras'a bize katılmasını işaret ettim. Konuşmaya başladık ve ertesi sabah şafak söktüğünde hala konuşuyorduk.</p>
</body>
</html>
