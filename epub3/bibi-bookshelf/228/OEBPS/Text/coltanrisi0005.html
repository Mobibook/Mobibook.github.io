<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">A</span>ton ve prenseslerle birlikte Firavun Mamose'nin kabrine ulaştığımızda, hazine yüklü üç gemi hala girişteki rıhtıma yanaşıktı.</p>

  <p>Zaras ve adamları yokluğumda iyi çalışmıştı. Talimatlarımı izleyerek, çevredeki yamaçlardan görülmemizi önlemek için kabrin çevresini sazdan hasırlarla perdelemişlerdi. Triremelerin boşaltılması için tüm geçe çalışmaya kararlıydım. Bununla birlikte Hiksos casusları gece karanlığından istifade ederek yanımıza kadar sokulabilirlerdi, ayrıca mecburen fener ışığında çalışmamız gerekiyordu. Gizliliğimizi sürdürebilmek için perdeler elzemdi.</p>

  <p>Dimyat'ta edindiğim tecrübelerden faydalanarak boşaltma sürecini en iyi nasıl gerçekleştireceğimiz sorununu ayrıntılarıyla çözmüştüm. Şimdi ise adamların başına geçmiş, Dilbar ve birkaç adamı, ilk triremenin güvertesinden söktükleri yontulmuş kerestelerden dayanıklı istif rafları yaparken işlemleri bizzat yönetiyordum. Bu istif rafları sekiz cubitkare büyüklüğündeydi ve ambar kapaklarına tam uyuyordu. Sonra her geminin üst güvertesine üç ayaklı tezgahlar ve ambar kapaklarının üstüne palangalar kurdurdum. Adamlar buradan istif raflarını ambarın içine indiriyor, aşağıdaki diğer ekipler külçe sandıklarını rafların üstüne istifliyorlardı.</p>

  <p>Sonra, yirmili gruplar halinde güverteye çekilen sandıklar, iple teknenin dışına iletiliyor ve rıhtıma indiriliyordu.</p>

  <p>"Bu sandıklarda ne var?" diye sordu Tehuti. Esrarengiz bir hava vermek için elimi burnumun yanma kadar götürüp ağzımı kapattım.</p>

  <p>"İşte büyük sır bu. Ama çok yakında ne olduğunu size göstereceğim. Sadece birazcık daha sabretmek zorundasınız."</p>

  <p>"Sabretmek zorunda olmaktan nefret ediyorum," dedi Bekatha. "Birazcık olsa bile."</p>

  <p>Adamlar uzun bir kuyruk halinde istif raflarındaki sandıkları boşaltıyorlardı. Kuyruk, rıhtımdan kabrin girişine, dört kat merdivenle aşağı, oradan uzun, boyalı ve süslü tünellerle üç bekleme salonundan dört hazine odasına kadar uzanıyordu. Hazine odaları, firavunun hiç gelmeyen mumyalanmış cesedini bekleyen boş lahdinin olduğu mezar odasının hemen bitişiğindeydi. Bu muazzam yapı kompleks yontma taştandı. Bitirilmesi benim ve iki bin işçinin yirmi yılını alan bu esere baktıkça hala gurur duymak elbette ki hakkımdı.</p>

  <p>"Siz kızların Aton Amca'nızla bana büyük yardımı dokunabilir," dedim prenseslere. "Sayabilir ve yazabilirsiniz, şu yüz ahmak içinde ancak birinin yapabileceği bir şey bu." Başımı sallayarak yarı çıplak halde didinen adamları işaret ettim.</p>

  <p>Çocuklar hemen oyunmuş gibi muhasebeci rolüne kendilerini kaptırdılar. Eğitimli olmalarının havasını atmak onları hayli keyiflendirmişti.</p>

  <p>Zaras’a gerekli talimatları vermiştim ve yokluğumda ilk hazine odasına iki koca denge çubuğu kurdurmuştu. Hemen Aton'la birlikte bunların başına adam yerleştirdim. Sandıklar aletin kolunda dengelendiğinde kızlara ağırlıklarını söylüyordum. Bekatha, Aton'la çalışıyordu, bense kendime yardımcı olarak Tehuti'yi almıştım. Uzunca bir papirüs tomarına her ağırlığı yazıyorlar, her on sandıkta toplamını alıyorlardı.</p>

  <p>İlk hazine odası dolduğunda içeride 233 lakh saf gümüş vardı. Adamları yukarı gönderip yiyip içip dinlenmeleri için bir saat süre verdim. Hazine odasında yalnız kaldığımızda, kızlara verdiğim, sandıkların içindekileri gösterme sözümü yerine getirmek için fırsat bulmuştum. Birinin kapağını kenardan zorlayarak açtım ve içinden bir külçe çıkardım. Ellerine alıp hayranlıkla izlemelerine ses çıkarmadım.</p>

  <p>Bekatha, boğazındaki tılsımı hafifçe okşadı. "Benim gerdanlığım kadar güzel değil."</p>

  <p>Tehuti, etrafındaki sandık istiflerine baktı. "Bunların hepsi sana mı ait Taita?" diye sordu dalgın bir şekilde.</p>

  <p>"Firavuna ait," diye karşılık verdim. Ciddi bir tavırla başını salladı. Kafasından bir hesap yaptı. Rakamlarla arası gayet iyiydi.</p>

  <p>Sonunda toplamı bulunca tebessüm etti.</p>

  <p>"Seninle gurur duyuyoruz Taita." Kraliçe edasıyla, hanedan adına konuşuyormuş gibi çoğul özne kullanmıştı.</p>
</body>
</html>
