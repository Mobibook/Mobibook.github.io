<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">K</span>aptan Hypatos'un Sümer diyarı ve Girit arasında bu yolculuğun aynısını birkaç defa daha yaptığını biliyordum. Ne var ki Knossos'a tahminen ne zaman varabileceğimizi sorduğumda kaçamak cevaplar veriyordu. .</p>

  <p>"Elbette karşılaşacağımız rüzgarlara ve akıntılara bağlı; ama on altı gün içinde kutsal Girit Adası'na ayak basacağımıza bahse girerdim."</p>

  <p>Bu tahmini duyduğuma sevinmiştim. Savaş arabası atlarımız, daracık ahırlarında yeterince uzun sıkışıp kalmışlardı. Genel vaziyetleri giderek kötüleşiyordu. Tüyleri dökülüyor, kilo veriyorlardı. İştahlarını kaybetmişlerdi. Hui de benim kadar tedirgindi.</p>

  <p>Vaat ettiği on altı günün on dördüncü akşamında yemekte, Hypatos’a sözünü hatırlattım, yelkenleri biraz suya indirmiş gibiydi.</p>

  <p>"Lort Taita, anlamanız gerek, tüm denizciler, denizlere hükmeden yüce tanrı Poseidon'un iradesine ve kaprislerine tabidir.</p>

  <p>On altı gün sadece tahminimdi ve iyi bir tahmindi."</p>

  <p>Hypatos'la benim makul biçimde emin olduğumuz tek bir şey vardı, o da artık korsan saldırısı tehlikesi altında olmadığımızdı. Hiçbir korsan gemisi, dünyadaki en güçlü filonun ana limanına bu kadar yakın bir yerde faaliyet yürütme riskine girmezdi. Bu yüzden tüm kadırgalarıma geri gelme işareti gönderdim. Güneş batmadan hayli önce Kutsal Boğa’nın etrafında yakın refakat nizamı oluşturmuşlardı.</p>

  <p>Ertesi sabah şafak sökmeden epey önce sessizce kamaramdan ayrılıp güverteye çıktım ve direğin tepesine tırmandım. Sisler arasında fecrin ilk gri ışıklarında pruva istikametinde ufku taradım, bomboştu; karadan hiçbir iz yoktu.</p>

  <p>Direkten inip kamarama dönmek üzereydim ki sislerin arasında beliren bir albatros başımın üstünde geniş kavislerle süzülmeye başladı. Başını bir o yana bir bu yana çeviriyor, beni süzüyordu. Tüm kuşlara hayranlık duyardım ve bu, tüm kuşlar içinde en muhteşem olanlardan birini böylesi kısa mesafeden inceleme fırsatı ilk defa karşıma çıkmıştı. O da aynı derecede benimle ilgileniyor gibiydi. Neredeyse dokunabileceğim kadar yakınımda uçuyor, parıldayan kara gözleriyle beni inceliyordu. Ne var ki elimi ona doğru uzattığımda aniden sapıp geldiği gibi pusun içinde gözden kayboldu.</p>

  <p>Direkten inmeye başlamadan önce aşağı bakınca, muazzam kuşla meşgul olduğum sırada alt güvertelerden çıkan bir çiftin pruvada dikilip az önce benim baktığım gibi dikkatle ufka doğru baktıklarını görünce şaşırdım. Kim olduklarından emin olamadım; çünkü şafak soğuğuna karşı kalın kıyafetlerle sarmalanmışlardı ve yüzleri bana dönük değildi.</p>

  <p>Nihayet birbirlerine dönüp yüz yüze baktıklarında Zaras ve Tehuti olduklarını anlayabilmiştim. Güverteyi göz ucuyla kontrol ediyorlardı, ama başlarını kaldırıp direğe bakmadılar. İzleyen kimse olmadığına kanaat getirince Zaras, prensese sarılıp öptü.</p>

  <p>Tehuti, parmak uçları üzerinde duruyordu; bariz bir çaresizlikle Zaras'a sımsıkı yapışmıştı. Kendimi, bu mahrem anlarına zorla burnunu sokan dikizci gibi hissettim. Ancak bakışlarımı başka tarafa çeviremeden Tehuti bir şeyler söylemek için biraz geri çekildi.</p>

  <p>Dudaklarını okuyabiliyordum.</p>

  <p>"Her zamanki gibi Taita haklı çıktı. Karadan iz yok. Tanrılar, bizi sonsuza dek birbirimizden koparmadan önce bize, birlikte geçireceğimiz en azından bir kıymetli gün daha verdiler." Yüzündeki ifade çok dokunaklıydı.</p>

  <p>"Sen prensessin," diye hatırlattı ona Zaras. "Ve ben de asker.</p>

  <p>İkimizin de ne pahasına olursa olsun gerçekleştirmemiz gereken kutsal bir vazifemiz var. Sabredeceğiz."</p>

  <p>"Söylediklerinin doğru olduğunu biliyorum, ama giderken kalbimi de yaşama isteğimi de beraberinde götüreceksin. Geriye benden sadece bomboş bir kabuk bırakacaksın." Zaras’a uzanıp tekrar öptü.</p>

  <p>Başımı çevirdim. Çaresizliklerinin derinliklerini bir saniye daha izleyemezdim. Benim de gerçekleştirmem gereken kutsal vazifem vardı. Tanrıların bizler için ördüğü ağlara yakalanmış böceklerden başka bir şey değildik. Kaçıp kurtulabileceğimiz hiçbir yol yoktu.</p>

  <p>İkisi güverteden ayrılıp alta inene kadar bekledim, sonra direkten inip kamarama döndüm.</p>

  <p>Çok uzun zaman önce Tehuti’nin annesi öldüğünden bu yana ağlamamıştım. Ama şimdi yine ağlıyordum.</p>
</body>
</html>
