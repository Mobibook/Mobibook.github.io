<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">S</span>ayda Limanı'ndan filomuz hareket ettiğinde öğlene tam bir saat vardı. Toran, davetimle <i>Öfke</i> adını verdiğim sancak gemimin kıçında benimle birlikteydi. <i>Öfke</i>, bu gemiye ilk baktığımda içimde uyanan ilk tepkiydi.</p>

  <p>Dalgakıranı geride bırakır bırakmaz güneye yöneldim. Diğer gemilerim de sırayla arkama dizilmişti. Birerli kol düzeniyle kıyıya paralel ilerliyorduk. Aton'un bana ulaştırdığı kısa ama bir o kadar özlü bilgilere dayanarak birkaç hızlı hesap yapmıştım.</p>

  <p>Şayet, Aton'un beni uyardığı gibi, Hiksos çapulcuları gerçekten de Shemu ayının beşinde Zanat'tan yola çıkmışlarsa Sayda’ya ulaşabilmek için önlerinde dört yüz fersahı aşkın yol olacaktı.</p>

  <p>Yüklü savaş arabaları günde sadece yirmi fersah yol kat edebilirlerdi; bunu aşan mesafeler atların sakatlanmasına ya da çatlamasına yol açardı. Dinlenip otlamak zorundaydılar. Böylece yolculuk düşmanın toplamda yirmi gününü alacaktı. Aton'un istihbaratına göre on altı günden bu yana zaten yoldaydılar. Sonuç olarak muhtemelen yalnızca seksen fersah ötemizdeydiler. Güneş batar batmaz gemilere demir attırdım.</p>

  <p>Toran, neden karanlıkta devam etmeye bu kadar isteksiz olduğumu sorunca ona durumu izah ettim. "Düşmanın yanından karanlıkta geçme riskini göze alamam. Fakat demir atmış olmamız, kaçınılmaz karşılaşmamızı çok fazla ertelemeyecektir. Hiksos savaş arabaları tüm hızlarıyla aramızdaki mesafeyi kapatacaklardır. Ertesi gün öğlen vakti onlarla karşılaşmayı bekleyebiliriz."</p>

  <p>Toran’a bu hesaplardan bahsedince o anda aklına başka bir soru geldi.</p>

  <p>"Onlarla aynı doğrultuda olduğumuzu nasıl bileceğiz? Bu geminin güvertesinden sahil yolunu zar zor görüyoruz."</p>

  <p>"Toz ve duman," dedim sadece.</p>

  <p>"Anlamadım."</p>

  <p>"İki yüz savaş arabası, denizden epeyce uzaktan onları görebileceğimiz bir toz bulutu çıkarır."</p>

  <p>Toran başını salladı, ama sonra üsteledi. "Peki ya duman?"</p>

  <p>"Hiksosların en güzel huylarından biri, ele geçirdikleri her köyü, tercihen insanları binalara kapatıp, ateşe vermeleridir. İlerleyişlerinin izlerini toz bulutlarıyla ve yükselen dumanlarla görebileceğine emin olabilirsin. Kesinlikle nefret edilesi insanlar."</p>

  <p>Öngördüğüm gibi ikinci gün öğle vaktinde, kıvrılan dalgaların kıyıya vurduğu sahilin en fazla birkaç yüz metre içerisindeki koruluğun ötesinden yükselen dumanları fark ettim.</p>

  <p>Hemen daha iyi görüş açısına sahip olacağım yelken direğine tırmandım. Ateşin henüz yakıldığını gördüm. Bunu, ben izlerken dumanlarının daha da kesifleşmesinden ve yukarı yükselmesinden anlayabiliyordum. Sonra ilk kaynağın ötesinde farklı yerlerden başka dumanlar da yükselmeye başladı.</p>

  <p>"İşte bir köy daha içinde canlı ne varsa onunla birlikte gitti,"</p>

  <p>diye mırıldandım. O anda kumsalın yukarısındaki çalılıklardan iki kadının fırladığını gördüm. İkisi de dehşete kapılmış halde kaçıyorlardı. Kadınlardan birinin omzunda küçük bir çocuk vardı ve hem kaçıyor hem de sürekli arkasına bakıyordu. Su kıyısındaki sarı kumsala doğru koştular, sonra dönüp ayaklarının altındaki kumun biraz daha sertleştiği ıslak kumlarda sahil boyunca kaçtılar. Gemilerimize bakıyor ve can havliyle el sallıyorlardı.</p>

  <p>Aniden kumsalın yukarısındaki fundalıkların içinden geçen tekerlek izli yolda Hiksos tasarımı savaş arabası görüldü. İçinde üç adam vardı. Üçü de Hiksoslara özgü zırh ve kase şeklindeki tunç miğferlerden giyiyordu. Deniz kenarındaki güvenilmez yumuşak kumlara varmadan sürücü dizginlere asıldı. Sonra üçü birden arabadan atlayıp kaçan kadınları kovalamaya başladı. Gemilerimize hiç dikkat etmemişlerdi. Onlara açık tehdit oluşturmayacak kadar açıktaydık. Kara insanlarının gemiler ve neler yapabilecekleriyle ilgili bu kadar az şey bilmesi tuhaftı. Tüm dikkatleri, kovaladıkları kadınlara odaklanmıştı. Acı tecrübelerden annesiyle işlerini bitirdiklerinde aynı barbarlıkla bebeğinin de her zerresini kullanacaklarını pekala biliyordum.</p>

  <p>Toran ellerini ağzında boru gibi yapmış, kıç güvertesinden bana sesleniyordu. "O kadınları kurtarmayacak mısın?"</p>

  <p>"Etrafta güvenle yanaşabileceğimiz bir yer yok. Bu Hiksos domuzlarının hepsini daha sonra öldürebileceksek şimdilik bu üçünün yaşamasına izin vermek daha iyi," diye yukarıdan seslendim. Sonra gemiyi kıyıdan uzakta tutmalarını emrettim. Toran, geminin kıç küpeştesinde durmuş gözlerini ayırmadan sahile bakıyor, Hiksos askerlerinin yakaladıkları kadınlara yaptıklarını izliyordu. Dehşet ve hiddet haykırışlarıyla nefretini kusmasını duymazdan geldim.</p>

  <p>Bense sahilde olanlara göz ucuyla dahi bakacak cesareti bulamamıştım. Hepsini daha önce yüzlerce defa görmüştüm; ama bu seyretmeyi yine de kolaylaştırmıyordu. Bunun yerine tüm dikkatimi filomu olabildiğince karadan uzaklaştırmaya verdim; sonra tekrar geldiğimiz yöne dönüp sahile paralel ilerlemeye başladık.</p>

  <p>Birkaç saat önce kayalık bir burunla korunan küçük bir koyun yanından geçmiştik. Burası, oldukça büyük bir dereyle epeyce oyulmuştu. Bu kurak mevsimde derenin suyu iyice azalmıştı. Kıyı yolu nehrin üstünden iki taraftan da kayalık, sarp bir sığlık üzerinden devam ediyordu. Burası, yolu takip edip Sayda Limanı' na gitmek isteyen savaş arabası konvoyuna çok ciddi bir engel oluşturacaktı. Hiksoslar, nehri geçmek için her bir savaş arabasını kol gücüyle taşımak zorunda kalacaklardı. Manevra kabiliyetlerinden yoksun olacaklarından geçiş esnasında çok savunmasız kalacaklardı.</p>

  <p>Daha önce bu koyun yanından geçtiğimizde, en kuzeydeki burnun arkasına sıkışmış daracık bir sarı kumsal dikkatimi çekmişti. Burası, denizin doğrudan etkisinden burun sayesinde korunuyordu. Yamaç basamaklıymış gibi yükseliyordu ve kumsal, ötesindeki sert zemine savaş arabalarımızın üzerinden geçerek ulaşmasına imkan verecek kadar sert gibiydi.</p>

  <p>Bu doğal pusu alanına doğru kıyı boyunca geri döndüm.</p>

  <p>Diğer gemilerdeki kaptanlar da talimatlarımı duyacak kadar yakınlaştılar. Birbiri ardına hepsi dönüp seçtiğim karaya iniş noktası için <i>Öfke</i>'yi takip etmeye başladılar. Tüm yelkenleri açmıştık; kürekçiler çekiş hızlarını seyir hızından taarruz hızına çıkartmışlardı. Seyir hızı, kürek başındaki adamların dinlenmeden üç saat kürek çekebileceği bir hızdı; oysa taarruz hızında bir saat içinde tamamen tükenmiş olacaklardı.</p>

  <p>Çıkarma bölgesine doğru hızla yol alırken kadırgaların kıçlarının yol açtığı dümen izi bembeyaz köpüklere, hafif dalgalanmalara yol açıyordu. O kadar hızlı gidiyorduk ki kürekçilerin bu tempoyu sürdürebileceklerinden kuşkuluydum. Buna karşın pruva istikametinde açılan koyu gördüğümüzde hala aynı hırsla küreklere asılıyorlardı.</p>

  <p>Koyu hevesle inceleyince, amaçlarıma en başta hayal ettiğimden çok daha uygun olduğunu fark ettim. Kumsal, aynı anda iki kadırgamın birden sığacağı genişlikteydi. Bu, güçlerimin karaya çıkartılması işini hızlandıracaktı.</p>

  <p>Bu faydasının yanında, Hiksos savaş arabası bölüğünün geçmek zorunda olduğu dere geçidinin iki yanı, aşılması neredeyse imkansız sık çalılıklarla ve ağaçlarla kaplıydı. Bu, savaş arabalarının geri kademelerinin intikaline ciddi anlamda köstek olacaktı.</p>

  <p>Öndeki araçla geçitten çekilene kadar geçişin kapalı kalacak olması yüzünden ilerleyemeyeceklerdi. Geri de çekilemeyeceklerdi, çünkü geldikleri yol, savaş arabalarının kolayca manevra yapabilmelerine imkan vermeyecek ölçüde dardı. Yolun her iki yanına okçularımı pusuya yatırırsam peş peşe dizilmiş bu araçlara yakın mesafeden ölümcül atışlar yapabilirlerdi.</p>

  <p>Koya yanaştığımız sırada Hui'ye kadırgasını benimkinin yanına yanaştırmasını işaret ettim. İki gemi arasında kalan kısa mesafeden bağırarak talimatlarımı ilettim. Ondan istediğimi hemen anlamıştı. Burnun sağladığı korumanın arkasına geldiğimizde birlikte yelkenleri indirip kürekçilerin ters itişlerini kullanarak kıçlarımız sahile gelecek şekilde gemilerimizi yarım daire biçiminde çevirdik. Artık savaş arabalarımız kıçtaki yükleme rampasına dönüktü. Atlar arabalara koşulmuş, mürettebatı tepeden tırnağa silahlı ve zırhlı savaş arabalarındaki yerlerini almışlardı.</p>

  <p>Son anda Toran koşarak üst güverteden indi ve öndeki aracı benimle birlikte sürmesine izin vermemi talep etti. Cesaretini takdir ediyordum, ama sonuçta asker değildi. Kıyıya çıktığımızda bize engel olmaktan başka bir işe yaramazdı. Ayrıca Yüce Minos'la aramda, eli kulağındaki çarpışmada ölmesi riskine girmeye cesaret edemeyeceğim tek bağlantımdı.</p>

  <p>"Gemiden ayrılma ve çarpışmayı dikkatle takip et ki Yüce Minos'a rapor edebilesin!" diye sertçe tersledim. Tam o anda geminin arkası, ıslak kumlara o kadar sert biçimde oturmuştu ki Toran yerinden fırlayıp frengi deliğinin içine yuvarlandı. Bu, sorunumu çözmüştü. Onu kendi başının çaresine bakmaya bırakıp işime döndüm.</p>

  <p>Rampa çatırtıyla yere vurup açıldığında haykırdım. "Haydi!</p>

  <p>Haydi! Haydi!" Takımımı harekete geçirip rampadan indirdim.</p>

  <p>Atlar, en fazla baldırlarına kadar ulaşan suları sıçratarak koşmaya başladı. Kuru kumlara ulaşır ulaşmaz mürettebatımla birlikte arabadan atlayıp atların arabayı kumlardan kuru toprağa çekmelerine yardım etmek için tüm gücümüzle arabayı ittik. Toprağa ulaştığımızda hemen arabalara atlayıp içe doğru atları eşkin sürdük.</p>

  <p>Arabalar birbiri ardına rampadan inip çok geçmeden benimkinin peşine takılmışlardı.</p>

  <p>Kıyı yoluna ulaşmadan önce karşımıza birden, zemindeki yükseltiden ötürü o ana dek görüş alanımın altında kalan hırpani küçük bir köy çıkıverdi. En fazla bir düzine ahır gibi kulübeden oluşmaktaydı. Evlerin arasından dörtnala giderken sakinleri ka çarcasına dışarı fırlıyordu. Kadınlar, çocuklar dehşetle çığlık çığlığaydı. Yanlarında on tane de erkek vardı. Hepsi öylesine hırpani kılıklı öylesine pisti ki yüz hatlarından insan oldukları güçlükle ayırt edilebiliyordu. Adamlar silah olarak yanlarına sopa almışlardı; acınası bir karşı koyma teşebbüsüyle bizi karşıladılar.</p>

  <p>Atımı durdurmadan Sümer dilinde onlara bağırdım. "Kadınlarınızı ve çocuklarınızı alıp ormanda güvenli bir yere kaçın!</p>

  <p>Güneyden tecavüzcü ve katillerle dolu bir ordu geliyor. Öğleden önce burada olurlar. Koşun! Buradan olabildiğince çabuk kaçın."</p>

  <p>Ormandaki sığınaklarının çok uzakta olmadığını biliyordum.</p>

  <p>Böyle bir yer olmadan bu kadar uzun süre hayatta kalmayı başaramazlardı. Başımı çevirdiğimde uyarımı dikkate alıp çoktan harekete geçtiklerini gördüm. Yanlarına çocuklarını ve birkaç eşya alıp kulübelerini terk etmiş, ürkmüş yabani hayvan sürüsü gibi fundalıklara doğru kaçışıyorlardı. Onlara daha fazla aldırış etmeden artık önümde uzandığını görebildiğim kıyı yoluna yöneldim.</p>

  <p>Yola ulaşınca geçmeden önce durdum. Yetmiş savaş arabam da selametle karaya çıkmış, yakın düzende arkamdan geliyordu.</p>

  <p>Denize doğru bakınca filomdaki gemilerin sahilden çoktan yarım fersah uzaklaştıklarını ve arkasında demir atacakları sonraki burnun etrafından dönmeye başladıklarını gördüm. Kuşkusuz kürekler gemiye çekilmişti; çünkü kürek çekmeye yetecek sayıda adam yoktu. Yelkenlerle uğraşması gerekmeyen her adam silah başına geçip Zaras’ın komutasında kıyıya çıkmıştı. Koşar adımla başında olduğum savaş arabası süvari bölüğünü takip ediyorlardı.</p>

  <p>Hiksos kıtasının ırmak geçidine ulaşmasının ne kadar süreceğini ancak tahmin edebilirdim; fakat yağma ve tecavüzden alacakları keyfe göre gecikmezlerse tahminim iki ila üç saatten çok tutmayacağıydı. Bu süre, onları karşılamak üzere hazırlıklarımı tamamlamam için zar zor yeterdi. Zaras’ın piyadelerle birlikte gelmesini sabırsızlıkla beklerken ırmağın her iki yanındaki arazi yapısını dikkatle inceledim.</p>

  <p>Geçidin ötesindeki orman, savaş arabalarım için çok sıktı.</p>

  <p>Zaras ve piyadeleri nehrin karşısına gönderip oradaki sık bitki örtüsünün kamuflaj avantajından faydalanacaktım. Buna karşın ırmağın bu tarafında, karaya çıktığımız kumsaldan, şu an durduğumuz yolun iki yüz metre ötesine dek ormanın tam kenarına dek açık alan vardı. Burada, savaş arabalarımı mükemmel biçimde avantaj sağlayacak şekilde konuşlandırabileceğim alan da vardı.</p>

  <p>Taarruz planıma karar verdiğim anda Hui'ye, süvari bölüğünü tozlu yolun karşısına geçirip orman kıyısı boyunca gizlenmelerini ve orada vereceğim talimatları beklemelerini emrettim. Savaş arabası idare etmede kimse Hui’nin eline su dökemezdi. Ona güvenebileceğimi biliyordum. Sürücülerine araçlarından inmelerini ve Hiksosları varlığımızdan haberdar etmemek için toz kaldırmadan atları tırıs yürütmelerini emredişini seyrettim.</p>

  <p>Tüm araçlar güven içinde karşıya geçer geçmez sürücüler tekrar atlarına binip orman kıyısına kadar uzanan uzun çayırların arasından bineklerini tırısa kaldırdılar. Sonra tekrar inerek arabaları sık çayırların arasında ters çevirdiler. Daha sonra ormana gidip, araba hattının önünü perdelemek için kestikleri yapraklı dalları çekerek getirdiler. Ben de Hui'yle birlikte yolun kenarına dönüp savaş arabalarının iyice gizlendiğinden emin oldum.</p>

  <p>Tüm bunlar gerçekleşirken Zaras da okçularıyla birlikte yola ulaşmıştı. Her biri, güçlü çift kavisli yayların dışında boynuna bir çile yedek yay kirişi asmış, omuzlarındaki üçer deri sadakta adam başı elli ok taşımaktaydı.</p>

  <p>Birkaç dakika nefeslenmelerine izin verdim; bu sırada Zaras'a, ırmak geçidinin öte tarafında konuşlanmasını istediğim yeri işaret ettim. Sonra piyadeleri tekrar gönderip kıyının yüksek tarafından geçidin iki yüz metre aşağısından bata çıka ırmağı geçişlerini izledim.</p>

  <p>Her biri karşı kıyıya ulaştığında yukarıya tırmanmadan önce yüzlerine ve ellerinin üzerine nehirdeki çamurdan sürdüler. Zaras ve sağ kolu Akemi en sona kalıp, Hiksoslara varlıklarını hissettirecek hiçbir iz bırakmadıklarından emin olduktan sonra yamaca tırmandılar.</p>

  <p>Boğazın üstünde zemin seviyesine ulaştıklarında Zaras, yolun iki yanına yirmişer adımlık aralarla adamlarını yerleştirip beraberce yolu çevreleyen sık ormanın içine gizlendiler. Sık bitki örtüsü ve kara çamurdan maskeleri sayesinde kısa mesafeden bile görülmüyorlardı. Hiksos kıtası, bu iki sıra ölüm saçan becerikli okçunun arasından geçmek zorunda kalacaktı.</p>

  <p>Zaras adamlarını pusuya yatırınca ben de çabucak savaş arabası hattımın pusuya yattığı ormanın kenarına döndüm.</p>

  <p>Hepsinin adamakıllı saklandığına kani olunca, kendi savaş arabamın bulunduğu yerin hemen arkasındaki uzunca bir ağacı gözüme kestirdim. Hiç zorlanmadan üst dallarına kadar tırmandım. Bu hakim noktadan, geçidin her iki tarafındaki yolu gayet iyi görebiliyordum. Bu yükseklikten dahi ırmağın öte yanındaki Zaras'tan ve adamlarından herhangi bir iz göremediğim için memnun olmuştum.</p>

  <p>Sonunda Hiksos çapulcularını karşılamak için yaptığımız hazırlıklardan tatmin olmuştum. Başımı çevirip denize bakınca savaş gemisi filomun da ırmak ağzının kuzeyindeki kayalık çıkıntının arkasında tamamen gözden kaybolduğunu gördüm. Deniz bomboştu; etrafımı saran orman sessiz ve sakindi, herhangi bir yabani hayvan hışırtısı ya da kuş sesi yoktu.</p>

  <p>Oturduğum dalın üstünde, güneşin yüksekliği ve açısına bakarak bir saat daha bekledim. Zaman, değneksiz kötürümler gibi ağır ağır ilerliyordu. Sonra görüş alanımın en sonunda, Zaras’ın okçularıyla birlikte beklediği yerin epeyce ötesinde, ormanın üstünden yükselen soluk bir toz bulutu dikkatimi çekti.</p>

  <p>Bu toz bulutu giderek yakınlaşıyor ve büyüyordu. Birdenbire bulutun aşağısında parlak metal bir yüzeyden güneş ışığının yansıdığını fark ettim; miğfer olmalıydı, belki de kılıçtı.</p>

  <p>Bundan kısa süre sonra yolun ilerisindeki virajdan dönen bir çift savaş arabası gördüm. Hiksos olduklarına şüphe yoktu. Kasanın yüksek ve hantal tasarımı, kasnaklarına takılı parıldayan bıçaklar ve sarsak tekerlekleriyle her şey onlara özgüydü.</p>

  <p>Hiksos kıtası, yolun, Zaras ve adamlarının bekledikleri bölümüne girmişti. Kıtanın baş tarafı geçidin kıyısına ulaşınca öndeki savaş arabasındaki Hiksos subayı, arkadan gelen süvari bölüğüne durmalarını işaret etmek için eldivenli yumruğunu havaya kaldırdı.</p>

  <p>Komutan daha sonra aşağısındaki geçidi ve ırmağın bizim tarafımızdaki kıyısını dikkatle inceledi. Bu mesafeden bile adamın züppenin teki olduğunu anlayabiliyordum. Pelerini, parlak Sur mavisiyle boyanmıştı. Boğazından üç dört tane parlak kolye asılıyordu. Parlak tunçtan miğferinin, açılır kapanır gümüş yanaklıkları büyüleyici kakmalarla doluydu. Miğfere gıptayla baktım.</p>

  <p>Sonunda kendisi için aksi bir durum olmadığına kanaat getiren Hiksos subayı aracından atlayıp ırmak tabanına ulaşmak için kayalık yoldan aşağı koşarak indi. Hiç tereddüt etmeden beraberinde üç adamıyla suya dalıp bata çıka karşı kıyıya geçti. Yürüyerek geçilebileceğine kani olunca dönüp savaş arabasını bıraktığı yere tırmandı. Aracına binerek cesaretlendirme naralarıyla atlarını kıyıdan aşağı sürdü.</p>

  <p>Atlar, ırmak kenarına gelince yürümemekte inat ediyordu; fakat başlarına inen kamçıyla istemeyerek de olsa su karınlarına gelene dek ilerlediler. Sonra birdenbire sağ tekerlek yüksek bir taşa çarptı ve araba yana devrildi. Koşumdaki atlar dizleri üstüne sürüklenip devrilen aracın ağırlığı ve akan suyun şiddetiyle öylece kalakaldılar. Sürücü ve iki mürettebat arabadan fırlamış, zırhlarının ve teçhizatlarının ağırlığıyla dibe batıyordu.</p>

  <p>Peşlerindeki araçlardaki adamlar hemen arabalarından atlayıp bata çıka suyun içinde debelenen adamların ve arkadaşlarının yardımına koştular. Birbirini bastıran emir bağırışları karmaşasıyla adamları boğulmadan sudan çekip arabayı tekrar tekerleklerinin üzerine kaldırdılar. Atlar ayaklarını basacak yer bulur bulmaz aracı sudan çekip dik yamaçtan zemin seviyesine, doğruca bizim savaş arabalarımızı gizlediğimiz yere doğru çektiler.</p>

  <p>Diğer düşman sürücüler dikkatle araçlarını kıyıdan aşağı, geçide doğru sürdüler. Burada bekleyen ekip araçlarını itip kol kuvvetiyle ırmaktan geçiriyordu. Tünediğim yerden, geçidin arkasında birikip geçiş sırasının kendilerine gelmesini bekleyen düşman savaş arabası kolunu gayet net görebiliyordum. Buradan toplamlarını kesin olarak sayabiliyordum; Aton'un beni uyardığı iki yüz savaş arabasına karşılık sayıları en fazla 160 çıkıyordu. Bu azalmanın, on altı gün boyunca Hiksosların Kuzey Mısır'dan buraya kat ettikleri uzun ve zorlu yolculuk esnasında vermeleri kuvvetle muhtemel kayıplarla açıklanabileceğini biliyordum. Araçlarının tasarımı, aks kırılmasına ve poyra dağılmasına çok elverişliydi.</p>

  <p>Bunun yanında acı verici arazi yapısı ve engebeli yollarda uzun saatler boyu hoyratça kullanımdan ötürü atların tükenmiş olması da kaçınılmazdı.</p>

  <p>Her araç geçidin karşısına ulaşınca kıyıdan tırmanıp ırmağın bu tarafındaki düzlükte kenara çekiyordu. Mürettebat atların ayaklarını bağladıktan sonra koşumlarını çözüp döndürerek otlamaya bırakıyordu. Adamlar daha sonra ya kendilerini dinlenip uyumak için otların üzerine bırakıyor ya da çabucak bir araya toplanıp kendilerine sıcak yemek hazırlamak için ateş yakıyorlardı.</p>

  <p>Komutanlarının böylesine lakayt tavırlara müsaade etmesine ve bilmedikleri, potansiyel düşman topraklarındayken bu tür gevşek disiplinin hüküm sürmesine hem şaşırmış hem de sevinmiştim. Subay, gözcü ya da nöbetçi görevlendirmemiş, yolun ilerisine keşif için herhangi bir izci de göndermemişti. Dahası, adamlarının dinlenirken silahlarını ve ağır zırhlarını çıkarıp bir kenara koymalarına bile göz yummuştu. Pek çoğu tükenmeye çok yakın haldeydi ve hiçbiri savaş arabalarımızı gizlediğimiz orman kenarına yaklaşmamıştı. Hacetlerini gidermek zorunda olanlar dahi bu işlerini görürken arkadaşlarından çok uzaklaşmamışlardı. Burada, bu yabancı diyarda Hiksos askerleri karşılıklı koruma için içgüdüsel olarak birbirlerinden ayrılmıyorlardı.</p>

  <p>Nehrin diğer yakasında ormana doğru uzanan yolda biriken asker, savaş arabası ve at kalabalığı giderek daha belirginleşmeye başladı. Bizim bulunduğumuz kıyıya geçen savaş arabalarını da sayıyordum. Düşmanın iki eşit gruba ayrılmış olacağı zamanı öngörebiliyordum. Hepsi de her türlü yakın tehdidin varlığından bihaberdi. Beklediğim an yaklaşınca cebime sakladığım açık sarı ipek şalı çıkarıp açtım.</p>

  <p>Mavi pelerinli, dikkat çekici miğferli Hiksos komutanı hala geçidin üstündeki kıyı kenarında askerlerinin geçişine nezaret ediyordu. Bununla birlikte, Zaras ve adamlarının saklandıkları yeri gayet iyi bilmeme rağmen hala onlardan en ufak bir iz göremiyordum. Zaras, ağaca tırmandığımı gördüğünde saklanacağı yere sinmeden önce bana neşeli bir şekilde el sallamıştı.</p>

  <p>Bir sonraki Hiksos savaş arabası da koşumlara asılan atlarla, arkasından iten, kaldıran askerlerle nehir geçidini aşarak karşı kıyıya ulaşmıştı. Bu, şimdiye dek geçen seksen beşinciydi. Hiksos kuvvetleri artık kritik konumdaydı, yaklaşık iki eşit parçaya bölünmüşlerdi ve hiçbiri diğerini koruyabilecek durumda değildi.</p>

  <p>Savaş sanatı üzerine yazdığım kalın kitapta şöyle demiştim:</p>

  <p>Bölünen düşman, yenilen düşman demektir. Öğretilerimin hikmetini ortaya koyma fırsatı doğmuştu.</p>

  <p>Ağır ağır doğrulup dalın üstünde kolayca dengemi sağladım.</p>

  <p>Açık sarı şalı başımın üstünde üç defa salladım. Nehrin diğer yakasında Zaras’ın aniden yerinden fırladığını gördüm. İşaretimi anladığını göstermek için yumruğunu bana doğru uzattı. Diğer elinde ise oku kirişe gerilmiş, atılmaya hazır yayını tutuyordu.</p>

  <p>Zaras’ın, yolun her iki tarafında sık çayırlar arasında saklanan adamlarının gizlendikleri yerlerden harekete geçtiklerini görene kadar bekledim. Adeta yekvücut halinde yaylarını doğrultup ilk yaylım ateşini açmak için emir bekliyorlardı.</p>

  <p>Okunu ilk bırakan Zaras olmuştu. Ok, uzaktaki mavi dağların muazzam manzarasıyla gökyüzüne yükseldi. Daha yere düşmeye başlamadan Zaras’ın hangi hedefi seçmiş olduğunu anlamıştım.</p>

  <p>Hiksos komutanı sırtı Zaras'a dönük vaziyette hala nehir kıyısında dikiliyordu. Okun şiddetiyle öne doğru savrulup dik yamaçtan aşağı yuvarlanarak görüş alanımdan çıktı.</p>

  <p>Zaras o sırada çoktan üç ok daha atmıştı. Çok hızlıydı; neredeyse benim kadar süratliydi. Adamları onu izledi. Okları, simsiyah çekirge sürüsü bulutu gibi göğe yükseldi, sonra yol kenarı boyunca sıralanmış iki okçu birliği arasında kalan Hiksos savaş arabalarının üzerine yağmur gibi yağdı.</p>

  <p>Sıcaktan dolayı Hiksos askerlerinin pek çoğu miğferlerini ve vücut zırhlarını çıkarmıştı. Atlarını ise sadece sırtlarını örtmesine rağmen omuz başlarını ve butlarının üstünü açıkta bırakan kalın bir keçe muharebe battaniyesi koruyordu. Çakmaktaşı ok başlarının vızıldayarak ete saplanırken çıkan sesleri rahatlıkla duyabiliyordum.</p>

  <p>Bunun hemen ardından yaralanan adamların çığlıkları ve yine isabet alan atların acı kişnemeleri duyulmaya başladı. Birbirinin çok yakınındaki düşman saflarını tam bir kıyamet kargaşası kasıp kavuruyordu.</p>

  <p>Ürken atlar koşumlarında şaha kalkıyor, ön toynaklarından tutarak kendilerini dizginlemeye çalışan adamlara çifteler savuruyordu. Butlarından vurulan atlar acı içinde arka ayaklarıyla etrafa saldırıyor, çektikleri arabanın önünü parçalayıp içindekileri arabadan düşürüyordu.</p>

  <p>Sürücüler, acıdan çılgına dönen atların kontrolünü kaybettikleri anda kaçmaya çalıştılar; fakat manevra yapabilecekleri alan yoktu. Sadece önlerinde yolu kapatan savaş arabasına çarpıp, onun da bir öndekini iterek yoldan çıkartmaya uğraşıyorlardı.</p>

  <p>Çok geçmeden bu durum zincirleme reaksiyon halini alıp bazı arabaların devrilmesine, diğerlerinin tekerleklerini parçalamasına ve hem sürücülerin hem de atların sakatlanmasına ve sonunda ön saflardaki savaş arabalarının itilerek nehrin sarp geçidine yuvarlanmasına neden oldu.</p>

  <p>Atlar, arabalar ve adamlar yamaçtan aşağı kayıp yuvarlanarak aşağıya, ırmağın karşı tarafına geçmeye çabalayan bellerine kadar suyun içinde olan atların ve arabaların tepesine düştüler.</p>

  <p>Bu, çıldırmış hayvan ve insan yığını, araba enkazlarıyla birlikte geçidi tamamen tıkadı. O yönde kaçacak bir yer artık yoktu.</p>

  <p>Zaras’ın her okçusunun yanında ellişer ok vardı ve bu kadar kısa mesafeden çok azı hedefini ıskalamıştı. Düşman askerlerinden biri, tekerlek bıçaklarına ayağını kaptırıp paramparça etmeden arabasının binici oturağından paldır küldür kendini yere attı.</p>

  <p>Bu curcunadan bir an önce uzaklaşmak için kaçmaya başlamıştı ki birkaç adım sonra birdenbire durdu. Çıplak sırtına aynı anda üç ok saplanmıştı. Ustura gibi keskin ok başları, adamın kıllı göğsünden çıkmıştı. Hiksos askeri, dansözlere nazire yaparcasına zarafetle tek ayağı üzerinde döndü, sonra yere yığılıp görüş alanımdan ölümün girdabında kayboldu.</p>

  <p>Irmağın benim bulunduğum yakasında, geçidi daha önce geçmeyi başaran Hiksos savaş arabacıları, yemek ateşlerinin yanında oturdukları veya çayırların üstüne uzandıkları yerden fırladılar.</p>

  <p>Karşı kıyıdaki arkadaşlarının katledilmesine çaresizce dehşet dolu gözlerle öylece bakakaldılar.</p>

  <p>Artık izlemekten vazgeçip üzerinde durduğum ağacın gövdesinden kayarak indim ve savaş arabama fırladım. Mürettebatımdan biri eğilip kolumdan tutarak beni arabaya çekti. Dizginleri kaptığım gibi haykırdım, "Müfreze ilerle! Yürü! Tırıs git! Saldır!"</p>

  <p>Sesim saf boyunca herkesi harekete geçirdi.</p>

  <p>Savaş arabalarımızın oluşturduğu uzunca hat, aynı anda dörtnala ormanın içinden fırladı. Hui ve ben, tekerlek tekerleğe merkezdeydik. Süvari birliğimiz, iki yanımızda ok başı düzeni oluşturmuştu.</p>

  <p>Açık alanın her yanına dağılmış Hiksos askerleri, ırmak kenarına geri dönmüştü. Tam önümüzdeydiler. Hepsi oraya toplanmış, aşağıdaki geçitte ve kalabalık orman yolunda hala Zaras’ın ok yağmuru altında inleyen arkadaşlarının başına gelenleri çaresiz gözlerle aşağı bakarak izliyorlardı.</p>

  <p>Nehrin bu yakasındaki Hiksos savaş arabalarının hiçbirinde asker yoktu. Koşumlarında onları çekecek at yoktu. Dizlerinden bağlanan atlar, bağlarını gevşetmiş, geniş otlağa dağılmıştı. Düşman sürücülerinin çoğu ırmaktan geri dönüp atlarını tekrar yakalamak için beyhude bir uğraşla hayvanların peşinden koşmaya başladı. Ani gürültüden ve kargaşadan ürken atlar başıboş halde kaçışmaya başladılar. Bacaklarındaki engeller bile hızlarını ancak koşan bir adamınkine düşürmeye yetiyordu.</p>

  <p>Başımı kaldırıp korkumu dindirmek ve coşkumu dillendirmek için tüm gücümle bir kahkaha patlattım. Sert toprağa vuran toynak sesleri ve tekerleklerin gürültüsü arasından bile Hui’nin kahkahama aynıyla karşılık verdiğini duyuyordum. Hiksoslara kaçabilecekleri hiçbir delik bırakmayacak biçimde yekpare bir falanks düzeniyle Üzerlerine hücum ediyorduk. Ne var ki hala saldırdığımızdan bihaber görünüyorlardı. Çoğu bize doğru bakmıyordu bile. Yalnızca atlarını yakalamak için koşturanlar artık hipnotize olmuş gibi dehşetle donakalmış, dillerini yutmuşçasına boş boş bize bakıyordu. Saldırımızdan kaçıp kurtulamayacaklarını biliyorlardı. Yaylarımız doğrultulmuş, oklar kirişlere yerleştirilmişti.</p>

  <p>En yakındakiyle aramızdaki mesafe yetmiş adımdan daha az olunca okların bırakılmasını emrettim. Hareket halindeki savaş arabasından bile yiğitlerimin çoğu elli adım mesafeden kaçan bir adamı vurabilirdi. Kaçakların çoğu daha araçlarına ulaşamadan yere yığıldı.</p>

  <p>Yalnızca birinin kenarda duran savaş arabasının arkasına kendini atabildiğini gördüm. Silah selesinden yayını ve sadakdan bir avuç ok aldı. Sonra bize döndü. Kocaman, kıllı, hayvani biriydi; tazıların köşeye sıkıştırdığı yabandomuzu gibi öfkeden kudurmuşçasına yayını gerdi, bizim oklarımız onu bulmadan kirişteki oku fırlatmayı başarmıştı. Attığı ok, üç saf arkamdaki arabanın sürücüsüne isabet etmişti. Vurulan, Lort Kratas’ın çocuklarından biriydi. İyi bir delikanlıydı; babası gibi cesur ama ondan elli kat daha güzeldi. Sevdiğim askerlerdendi; ama ok onu oracıkta öldürmüştü.</p>

  <p>Hiksos hayvanına, diğer okunu kirişe yerleştirmeden üç ok attım. Safımızdaki ikinci okçuların tamamı, adam oklarımızla dikenlerini kaldırmış kirpi gibi olana dek ok yağdırdı. Ne var ki adam hala devrilmiyordu, yayını bana çevirip okunu fırlattı. Atışı, miğferimin alın kısmına isabet edip vızıldayarak sekti; fakat sarsıntısı az kalsın beni araçtan fırlatıyordu.</p>

  <p>Hiksosların korkak olduğunu hiçbir zaman düşünmemiştim.</p>

  <p>Nihayetinde buradakinin ölmesi ancak on yedi okla mümkün olabilmişti. Bunlardan beşi benim okumdu. Daha sonra saymıştım.</p>

  <p>Bundan sonrası katliamdı. Fırsatı geldiğinde birazcık katliama karşı değildim, özellikle de bunun gibi koşullar altında. Bununla birlikte esir alma, katliamdan çok daha karlıydı; bu yüzden kaçmakta olan Hiksoslara kendi dillerinde seslenen ilk ben oldum. "Teslim olun sizi Gorrab’ın ağlak itleri, yoksa ölürsünüz!"</p>

  <p>"Teslim olun yoksa ölürsünüz!" Hücum halindeki savaş arabası safımızın her yanından aynı çağrı tekrarlandı. "Teslim olun yoksa ölürsünüz!"</p>

  <p>Kaçan Hiksosların çoğu, ilk emrimle dizlerinin üstüne çökerek boş ellerini havaya kaldırıp teslim oldular; fakat birkaçı kaçmaya devam ediyordu, savaş arabası safımız açılıp onları daire içine aldı. Sonra yorgunluktan ve korkudan soluk soluğa durdular. Her taraftan yüzlerine doğrultulmuş okları kirişte yaylara bakındılar; korkuları yerini kaderine razı olma duygusuna bırakmıştı. "Merhamet edin, tüm tanrılar adına, merhamet edin! Canımızı bağışla, yüce Lort Taita! Size hiçbir zarar vermek istemiyorduk," haykırışlarıyla yere kapandılar. İyi tanrı Horus şahittir, katiyen öyle şan peşinde koşan biri olmadım. Buna karşın savaş meydanında kendi düşmanlarım tarafından bile tanınmanın gururumu okşadığını ve hoşuma gittiğini itiraf edecek kadar dürüstüm.</p>

  <p>"Şu pısırık kahramanları bağlayın," diye Hui'ye emrettim.</p>

  <p>"Etrafı arayın ve tüm atlarını getirin. Hiçbirinin kaçmasına izin vermeyin."</p>

  <p>Dar bir kavisle atlarımı döndürdüm ve ırmak geçidinin yukarısındaki boğazın kenarına sürdüm. Sırtın üstüne gelince dizginleri çekip arabayı durdurdum; aşağıdaki geçidi ve ötesindeki yolu tıkayan kıyımın boyutlarına yukarıdan baktım.</p>

  <p>Burada da çarpışma bitmiş, Zaras’ın adamları esirlerini almış, ganimet topluyorlardı. Şöyle üstünkörü bakınca verdikleri kayıp sayısının nehrin bu tarafında bizim verdiğimize çok benzer olduğunu anlamıştım. Zaras’ın yaralanmadığını ve esir almayla olduğu kadar Hiksos atlarının toparlanmasıyla da ilgilendiğini görmek beni sevindirmişti. Bu hayvanlar en az binicileri kadar değerliydiler.</p>

  <p>Zaras birden başını çevirip bakınca kıyının yukarısında durduğumu gördü. Beni selamlayıp avucunu ağzına götürüp geçidin yukarısına doğru seslendi. "Kılıcına sağlık Lort Taita! Gerçekten iyi bir avdı. Bu gidişle yakında evlenecek param olur."</p>

  <p>Saçma, küçük bir şakaydı. Dimyat Kalesi'nde ele geçirdiğimiz ganimetten aldığı payla Zaras’ı zaten zengin etmiştim. Ayrıca elenmekle ilgili latifesi çok da zekice değildi. Yine de gülümseyip el salladım, sonra oradan ayrıldım.</p>

  <p>Filomuzun gizlendiği burna bir atlı gönderip mavi geri çağırma sancağı sallamasını emrettim.</p>

  <p>Artık tüm neşem buhar olup uçmuştu; çünkü günün en berbat kısmı beni bekliyordu. Hiksos atlarıyla ilgilenmem gerekiyordu ve çoğu yaralıydı. Bu hayvanlara karşı daima içimde çok derin bir merhamet duygusu beslemiştim. Bu muhteşem canlıları Mısır'da yakalayıp ehlileştiren ilk kişi bendim ki şu anda onlara karşı yapmam gerekeni bu durum daha da meşakkatli hale getirmekten başka bir işe yaramıyordu.</p>

  <p>Seyislerimle birlikte yara almamış on atı eyersiz sürerek hala ayakta durabilen yaralı atları bir araya topladık. Çabucak yaralanmamış ya da sadece hafif yaralı atları diğerlerinden ayırıp seyislerimin önüne katarak kıyı yolundan kuzeye, Sayda’ya gönderdim.</p>

  <p>Bunlar eğitimli savaş arabası atlarıydı ve neticede bilhassa değerliydiler.</p>

  <p>Çok fazla ve ölümcül yaralanmış hayvanların da bir an önce çektikleri eziyete son vermek için öldürttüm. Önce her birinin önüne öğütülmüş darı koyup sakinleştirdim. Başlarını eğip koca bir ağız dolusu yem yediklerinde adamlarımdan biri, tunç başlı ağır bir sopayı kulaklarının arasına indirerek kafataslarını parçaladı. Çabucak ölmeleri, onlara karşı yapabileceğim en merhametli muameleydi.</p>

  <p>Bu berbat iş tamamlandığında dikkatimi Hiksos esirlerine çevirdim. Öncelik sıram gayet açıktı. Atları ne kadar çok seviyorsam, sahiplerinden de bir o kadar nefret ediyor, derin ve iliklerime işleyen bir tiksintiyle iğreniyordum. Diz çökmüş adamların arasında hızlıca ilerleyip her birini üstünkörü kontrol ettim. Yaralanmamışlarsa ya da hafif yaralı haldelerse kadırgalarımın dönmesini beklemeleri için aşağıya sahile gönderdim.</p>

  <p>Buna karşın köle olarak bile kullanamayacağımız derecede kötü yaralanmış çok sayıda esir vardı. Göğüs boşluğuna derinden dikenli bir ok başı saplanmış birisi uzun süre kürek çekemezdi.</p>

  <p>Bu sefil yaratıkların gölgeye uzatılmasını ve biraz daha hayatta kalmaları için su verilmesini emrettim. Sonra yakınlarda bir yerde süzüldüğünden emin olduğum aşağılık tanrılarıyla kendi kaderlerini halletmeleri için kendi hallerine bıraktım.</p>

  <p>Yaralı atlara yaptığım gibi başlarına bir sopa darbesiyle acılarını dindirmem gerektiğini biliyordum. Ama bunlar Hiksos'tu ve onlara en ufak bir lütuf borcum yoktu.</p>

  <p>Sonunda kendim ve asıl vazifem olan iki prensesim aklıma geldi. Arabama atlayıp nehir geçidine döndüm. Aracı kıyının yukarısında durdurup dizginleri sürücümün eline tutuşturdum ve boğaz kenarına yürümeye başladım. Savaş meydanının bu bölümünde canlı bir ruh yoktu. Düşman komutanının cesedini nerede aramam gerektiğini gayet iyi biliyor olmama rağmen, karşı kıyıdaki cesetler, etrafa saçılan teçhizat, enkaza dönmüş savaş arabalarının parçaları arasında aradığımı hemen ayırt edemedim. Sonra o bariz indigo mavisi rengin, yamacın aşağısında bulmayı ümit ettiğim yerin hayli uzağında, neredeyse ırmak kenarında olduğunu fark ettim.</p>

  <p>Dik yamaçtan inmeye başladım. Ayaklarımın altından yuvarlanan gevşek taşlara rağmen dengemi kaybetmiyordum. Dibe ulaşınca suya atlayıp bata çıka diğer kıyıya geçtim.</p>

  <p>Hiksos komutanının cesedini iki büyük kaya arasına iyice sıkışmış halde buldum. Yamaçtan su kenarına kadar yuvarlanmıştı.</p>

  <p>Yattığı yeri bana belli eden sadece pelerininin ucuydu.</p>

  <p>Uzanıp ayak bileklerinden birini tuttum ve cesedini sıkıştığı yerden çekerek çıkardım. Pelerinin her yanına kan bulaşmıştı, ama hizmetkarım mükemmel bir çamaşırcıydı. Pelerini katlayıp bir kenara koydum. Sonra ölen komutanın miğferini aramaya koyuldum. Kayalara ilk çarptığı yere bakmak için yamaca döndüm.</p>

  <p>Oradaydı; neyse ki bir araba enkazının altına girmişti. Miğfer ve ceset, benden önce buraya gelen ganimet toplayıcılarının bu şekilde gözünden kaçmıştı.</p>

  <p>Miğferi kucağıma alıp hayranlıkla kakmalarını inceledim.</p>

  <p>Bunlar, Mısır tanrılarının harikulade işlenmiş resimleriydi: yanaklıklarda Hathor ve Osiris, alın kısmında Horus. Hiksos komutanı bunu, savaş meydanında yüksek rütbeli bir subayımızın cesedinden almış olmalıydı. Paha biçilemez bir hazineydi. Benim başlığım bunun yanında pejmürde ve alelade görünmüştü. Ayrıca Hiksos okunun isabet ettiği yerde derin bir çukur oluşmuştu.</p>

  <p>Başımdakini umursamadan çıkarttım; sonra altın ve gümüşten sanat şaheserini adeta saygıyla başıma koydum. İçi deri kaplıydı ve sanki bana özel yapılmışçasına başıma oturmuştu. O anda bir ayna için neler vermezdim.</p>

  <p>Sürünerek Hiksos komutanının cesedini bıraktığım yere döndüm. Boynunda üç kolye vardı; miğfer gibi bunlar da çok güzel eserlerdi. Ancak biri, Seth başı oymalı bir neceftaşıyla süslenmişti.</p>

  <p>Aldığım gibi ırmağa savurdum. Diğer ikisinde ise muhteşem fildişi kakmalı deve ve fil tasvirleri vardı. Prensesler bunlara bayılacaktı; gerçi genç yaşamlarında hiç fil görmemişlerdi.</p>

  <p>Arabamı bıraktığım yere döndüm. Sürücü miğferime aşık olmuş gibi bakıyordu; hayranlıktan dilini yutmuş gibiydi. Sahile döndüm. Adamlarımın çoğu durup hayran hayran bana bakmaya başladılar. Muhteşem görünüyor olmalıydım.</p>
</body>
</html>
