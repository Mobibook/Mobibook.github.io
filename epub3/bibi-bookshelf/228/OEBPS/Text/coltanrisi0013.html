<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">G</span>ün ışığı yeterince kuvvetlendiğinde Zaras'ı uzun uzun muayene ettim. Ateşi düşmüştü; derisinin sıcaklığı eliminkiyle aynıydı. Karnına attığım dikiş deliklerinin çevresindeki parlak kızartılar soluklaşmıştı. Yara kabuklarını kokladım, temizdiler.</p>

  <p>Zaras susamıştı, Tehuti hemen ona büyük bir kase dolusu su getirdi. Suyu içip biraz daha istedi. Keyiften dört köşe olmuştum. Bu iyileşme sürecinde olduğunun apaçık işaretiydi. Bununla birlikte aynı zamanda kırbalarımızın neredeyse boşaldığının ve en yakın tatlı su kaynağının Bekatha ve ekibin kalanını bıraktığımız mağarada olduğunun hatırlatıcısıydı da. Derhal dönüş yolculuğuna koyulmalıydık.</p>

  <p>Zarasın yürüyebileceği ya da en azından deve sürebileceği şeklindeki itirazlarına ve bu budalaca cesaretine kulak asmayıp onun için develerin arkasına bağlayabileceğimiz kızak şeklinde bir döşek tasarlayıp yaptım. Bu, iki uzun mızrak arasına gerilen eyer örtüsünden oluşuyordu. Bunu, hayvanın arkasından çekeceği şekilde mızrakların ucundan devenin eyerinin her bir yanına bağladım. Zaras’ı bu sedyeye yatırdık.</p>

  <p>Tehuti, Zaras’ın devesine binmekte ısrar etmişti. Yukarıdan hastasına sürekli göz kulak olmak için deveye yüzü geri dönük vaziyette bindi. Zemin engebeli ve taşlı olduğunda aşağı inip Zaras’ın döşeğine çıkıyor ve başını çok sert sarsılmaması için onu tutup yastık görevi görüyordu.</p>

  <p>Yolculuğumuz boyunca Zaras’ın üzerine titriyor, arsızca ne yapıp yapmaması gerektiğiyle ilgili komutlar veriyordu. İtiraz etse de Zaras’ın onun bu ilgisinden keyif aldığını anlayabiliyordum.</p>

  <p>Zaras üçüncü gün döşeğinden çıkıp kısa bir süre de olsa yürümekte ısrar etti; iki büklüm halde ihtiyarlar gibi topallıyordu.</p>

  <p>Bir eliyle döşeğin kenarından destek alıyordu. Tehuti, dengesini sağlaması ve cesaretlenmesi için diğer kolunun altına girdi. Onunla sohbet ediyor, küçük aptal şakalar yapıyor, ne kadar akıllı bir adam olduğundan bahsediyordu. Onu güldürdüğünde Zaras durup iki eliyle birden karnını tutmak zorunda kaldı; ama görüldüğü kadarıyla bu, gülme kapasitesine bir sınır koyması için yetmemiş gibiydi.</p>

  <p>Durup Zaras’ın dikişlerini endişeyle kontrol ettiğimde zarar görmediklerini anlayınca ferahladım. Şişede kalan son ağız dolusu kızıl şepeni de ona verdiğimde bebek gibi uykuya daldı.</p>

  <p>Ertesi gün daha güçlüydü; daha hızlı ve daha çok yürüyebildi. Tehuti’nin refakatinin, benim tedavimden daha etkili olduğunu anlayınca ileri gidip öncü birliklere katıldım. Sıkıntı vermemek için bilhassa duyma mesafesinden uzaklaşsam da muhabbetlerini takip edebiliyordum.</p>

  <p>İkisi de hala dudak okuma becerilerimden bihaberdiler. Bu yüzden aldırış etmeden konuşuyorlardı. Bazı şakaları müstehcen ve Tehuti gibi asil bir genç hanımefendi için uygunsuzdu. Yine de hiçbirimizin bir daha kim bilir ne zaman bulabileceğini bilmediği bu anın tadını çıkarmalarına izin verdim. Aralarında, bugüne dek benimle kalan bir bakışma yaşandı; gerçi ikisi koca dünyada bu bakışmanın taraflarının sadece kendileri olduklarını sanıyor olmalıydı.</p>

  <p>İlerleme hızımız, Zaras’ın durumundan dolayı sınırlıydı; bu yüzden Miyah Keiv'e dönüşümüz, Çakal ve çetesini takibimizden çok daha yavaştı. Beşinci gün hala istikametimize varamamıştık.</p>

  <p>Bize su getirmeleri için önden beş deve göndermiştim, onlar da hala dönmemişlerdi. Neredeyse tüm kırbalarımız boşalmış ve çok az yiyeceğimiz kalmıştı. Günlük istihkakı adam başı üç küçük bardak suya ve yarım dilim çöreğe düşürmek zorunda kalmıştım. Doğal olarak bu kısıtlama prensese uygulanmıyordu. Hemen hemen tükenmiş erzakımızdan canı her istediğinde yiyip içmek onun kraliyet hakkıydı. Onun ayrıcalıklı kullanımı için birkaç parça malzeme yedekte saklıyordum: yarım halka peynir ve ondan daha az tuzlanmış kuru et. Ne var ki tüm ısrarıma rağmen cömerliğimden faydalanmayı reddetmiş, herkese uygulanan istihkaka o da riayet etmişti.</p>

  <p>Ancak dördüncü gün akşamı onu, gizli gizli aşırdığı kalın bir dilim sert peyniri ve bir dilim de kuru eti, elbisesinin kolundan çıkarıp Zaras’ı almaya ikna ederken gördüm.</p>

  <p>"Sen yaralısın Zaras. Gücünü idareli kullanmalısın."</p>

  <p>"Ben sadece sıradan bir askerim prenses hazretleri," diye itiraz etti. "Bana karşı çok alicenapsınız. Nezaketiniz için minnettarım, ama aç değilim."</p>

  <p>"Yiğit Zaras." O kadar sessiz ve utanarak söylemişti ki Tehuti’nin dudaklarını ben bile okumakta zorlanmıştım. "Hayatımı kurtardın ve bunu yaparken neredeyse kendi canını feda edecektin. Benden istediğin her şeyi seve seve veririm." Sözleri imalı olsa da yüz ifadesi kesindi.</p>

  <p>Birden gönlüm onlara karşı yumuşadı. Tomurcuklanan sevdalarını seyretmek o kadar güzeldi ki. Ancak çok yakında bu sevdanın haşin bir vazifenin altında ezileceğini bilen tek kişi bendim.</p>
</body>
</html>
