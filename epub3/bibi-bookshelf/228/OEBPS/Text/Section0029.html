<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">L</span>ort Remrem ve ekibinin bizden önce Zeynep vahasına ulaşmalarına fırsat vermek adına Miyah Keiv'de oyalanırken okumak ve Babil'e varışımızı önceden planlamak için zaman bulmuştum. Zaman hızlı olmasa da hoşça geçiyordu.</p>

  <p>Grubumuzdaki diğerleri için çok daha hararetli ve dikkate şayan başka olaylar yaşanmıştı. Bunların arasında en başta geleni Bekatha ve Albay Hui arasındaki arkadaşlığın bozulmasıydı.</p>

  <p>Bekatha’nın ısrarıyla Hui ona her akşam binicilik dersi veriyordu. Albayın eğitiminde Bekatha hızla gözü pek bir at binicisi haline geliyordu. Prenses daima korkusuz biri olmuştu; eyerdeki dengesi ve oturuşu, Hui’nin çoğu askerini geride bırakmıştı. Bu iyi adamlar yaradılıştan her zaman savaş arabası binicisiydiler ve çoğu atın üstünde olmaktan ziyade _arkasında olmayı yeğlerlerdi.</p>

  <p>öte yandan Bekatha, ona öğrettiğim gibi Bekatha dik ve gösterişli sürmeye bayılıyordu. Her zaman bineğine yapabildiklerinin en fazlasını yaptırabilme becerisine sahipti. Hünerlerinin havasını atmaya bayılıyor ve izleyen biri olduğunda elinden gelenin en iyisini yapıyordu.</p>

  <p>Bir akşam, Hui ona küre oyununu öğretiyordu. Küre, dokunmuş ham deri şeritlerinden oluşan büyük, ağırca bir toptu. Her biri dört atlıdan oluşan karşılıklı iki takımla oynanıyordu; amaç kürenin, işaretli alanın ucundaki dikey iki kazığın arasına taşınması ve bu esnada rakip takımın bunun olmasını önlemeye uğraşmasıydı. Genelde büyük kalabalıklarca izlenip alkışlanan kaba ve sert bir müsabakaydı.</p>

  <p>O akşam Hui, Bekatha’ya antrenman yaptırıyor, atının önünde kumlu zeminde zıplayıp yuvarlanan küreyi almak için eyerden uzanmaya çalışıyordu. Her zamanki gibi oyunu izlemek için sahanın kenarına dizilmiş, görevini tamamlamış yaklaşık elli asker ve diğer aylaklardan oluşan bir izleyici kitlesi vardı.</p>

  <p>Bekatha, sahanın diğer tarafından dörtnala geldi. İki eliyle de dizginleri bırakmış, bineğini dizleriyle idare ediyordu.</p>

  <p>Hui yan tarafta durmuş, küre elinde, prensesi bekliyordu.</p>

  <p>Bekatha yanaştığında küreyi onun önüne doğru fırlatı. Bekatha, topu kapmak için eyerden uzandı; tüm ağırlığı yan tarafındaki üzengideydi. Muttali ve tenkitçi muhakememe göre en zarif ve atletik performansh. Kalabalık, cesaret vermek için haykırdı; ben de onlara katıldım.</p>

  <p>Bekatha, kocaman hayvanın sırtında adeta ufacık bir cin gibi görünüyordu, ama yine de yuvarlanan kürenin dört deri tutamacından birini kapacak kadar uzağa ulaşmayı başarmıştı. Muzaffer bir edayla ödülünü havaya kaldırmaya başladı.</p>

  <p>O anda üzengisinin derisi koptu; Bekatha, dehşete düşmüş bakışlarım arasında eyerden fırladı. Yere düşmeden yerimden fırladım. Öleceğinden ya da en azından ciddi şekilde yaralanacağından hiç şüphem yoktu. Hui, daha süratliydi ve ona benden daha yakındı.</p>

  <p>Bekatha’nın sıçrayıp ayağa kalktığını görünce derin bir oh çekmiştim. Doğrulmuş, öfke ve aşağılanma duygusuyla tir tir titriyordu. Taze at dışkısı yığınının üzerine düşmüştü. Bu düşüşünü yavaşlatmış ve muhtemelen hayatını kurtarmıştı; ne var ki bu prensesin görünüşüne olumlu etkisi olmadığı gibi kazandığı itibarına da hiçbir fayda sağlamamıştı.</p>

  <p>Kıpkırmızı buklelerine baştan aşağı, gevşek yeşil dışkı bulaşmıştı. Hui, Bekatha’ya ulaştığında öylece bakakaldı. Bir sonraki yapması gereken şeyin ne olduğuna dair en ufak bir fikri olmadığını anlayabiliyordum. Yanına varıp Bekatha’nın gönlünü alıp krizi çözmeme fırsat olmadan Hui, onun daha da sinirlenmesine neden olacak tek şeyi yaptı. Kahkahayı patlattı.</p>

  <p>Bekatha, kendisi için tabii olan tek şekilde karşılık verdi. Hemen o meşhur öfkesinin dizginlerini bıraktı. Hala sağ elinde küreyi tutmaktaydı. Elindekini albayın kafasına fırlattı. Hui, kendisine saldırılacağını beklemiyordu ve hazırlıksız yakalanmıştı. Aralarındaki mesafe yok denecek kadar azdı. Küre ağırdı ve güneşte kurutulmuş deri kemik gibi sertti. Hui’nin çıkıntılı burnuna isabet etmesiyle kanın püskürmesi bir oldu. Bu bile Bekatha’nın yaralı gururunu düzeltmeye yetmemişti.</p>

  <p>Eğilip tek bir hızlı hareketle üzerinde durduğu at dışkısı yığınından koca bir avuç dolusu aldı; sonra doğruca Hui’nin üzerine atılıp iki avucunu birden adamın kırık burnuna yapıştırdı.</p>

  <p>"Komik olduğumu düşünüyorsan şimdi bir de kendi haline bak Albay Hui," dedi buz gibi bir öfkeyle. Sonra dönüp hızla sahadan kraliyet çadırlarına doğru ilerlemeye başladı. İzleyiciler arasından hiç kimde hatta ben bile gülmeye cesaret edememiştik.</p>

  <p>Hui, bir daha asla kraliyet sofrasında akşam yemeğine davet edilmedi. Bir daha asla yiyecek maddesi bombardımanına tutulma ya da kraliyet ailesi bireylerine at binme dersi verme imtiyazının keyfini süremedi.</p>

  <p>Birkaç gün sonra Bekatha ve Loxias arasında geçen muhabbete kulak misafiri oldum. Minos dilindeydi; kraliyet çadırlarında, kızlara sınıf olarak ayırdığım çadırdaydılar. Dışarıda dikilmiş, çadırın arkasından, kamp alanımızın yukarısındaki rengarenk uçurum manzarasına hayranlıkla bakıyordum. Elbette öğrencilerimin konuşmalarına kasten kulak kabartmazdım; ama bazen çadıra girmeden önce bu istisnai noktada kısa bir süre duraksadığımda, aralarında geçen ilginç sohbetleri kazara duyduğum oluyordu.</p>

  <p>"Albay Hui'yi hala affetmedin mi?" diye Loxias’ın sorduğunu işittim; Bekatha hararetle cevapladı.</p>

  <p>"Onu asla affetmeyeceğim. Sersem barbarın teki. Girit kraliçesi olduğum zaman büyük ihtimalle boynunu vurduracağım."</p>

  <p>"Bu çok eğlenceli olur herhalde. İzlemeye beni de davet edecek misin?"</p>

  <p>"Şaka yapmıyorum Loxias. Gayet ciddiyim."</p>

  <p>"Ama bana ve Tehuti'ye, dünyada senin için tek erkeğin o olduğunu söylemiştin?"</p>

  <p>"Fikrimi değiştirdim." Bekatha'nın sesi mağrurdu. "Hem, en az kendisi kadar çirkin kırk karısı olan, görgüsüz çirkin bir ihtiyarı neden isteyeyim ki?"</p>

  <p>"O kadar da yaşlı değil Bekatha; aksine yakışıklı da. Teb’de sadece beş karısı olduğu ve bazılarının oldukça sevimli olduklarını gayet iyi biliyorum."</p>

  <p>"Antikanın teki," diye sertçe karşılık verdi Bekatha. "Muhtemelen Taita'dan bile daha yaşlıdır, hem o kırık burnuyla ve yüzünün her yanına bulaşmış at bokuyla bana o kadar da yakışıklı gelmedi. Beş karısı hayrını görsün. Onunla bir daha asla işim olmaz."</p>

  <p>Bekatha’yı, kaba saba kelime seçiminden ve yaşımla ilgili aşağılayıcı ifadelerinden ötürü hoş gördüm. Hiç değilse acil sorunlarımdan biri benim adıma hallolmuştu. Artık ablasının yanında bir de Bekatha’nın bekareti için nöbet tutmama gerek kalmamıştı.</p>

  <p>Tam vaktinde yetişen öksürük nöbetimi zapt etmeyi bırakınca çadırın içindeki sesler birden duruldu. Eğilerek içeri girdiğimde iki genç hanımefendinin başları, önlerindeki yazı sehpalarındaydı. Birkaç yıl evvel bizzat yazdığım Mısır tarihine ait başucu eseri tomarını kopya edip Girit diline tercüme etme vazifesine takdire şayan şekilde dalmışlardı. Yanında durduğumda Bekatha ancak başını kaldırıp bana bakmıştı.</p>

  <p>"Gayretiniz ve hiyerogliflerinizdeki mükemmellik beni ziyadesiyle etkiledi prenses hazretleri. Fakat kardeşiniz neden sizinle değil?"</p>

  <p>"Ah, o dışarıda çok meşgul." Fırçasıyla dışarıyı gösterdi.</p>

  <p>"Bize daha sonra katılacağını söylemişti." Sonra tüm dikkatini tekrar üzerinde çalıştığı tomara çevirdi.</p>

  <p>Kamp alanımızın kenarındaki geçici talim alanından gelen muhafızların şarkı söylediklerini duymuştum; ama bu o kadar olağan bir durumdu ki ilgilenme gereği duymamıştım. Artık Bekatha merakımı uyandırdığından çadırdan ayrılıp neler olup bittiğini görmeye gittim. Talim alanının çevresine seyisler, soytarılar, hizmetçiler, köleler ve muharip sınıfından olmayan diğerleri üşüşmüştü. Öyle dalmışlardı ki aralarından geçebilmem için asamla onları dürtmek zorunda kalmıştım. Telim alanının kenarına ulaştım, Tehuti'yi bulmak için etrafıma bakındım; ama onu ilkin ayırt edemedim.</p>

  <p>Zaras, sıra halinde dizilmiş adamlarına yüzü dönük halde duruyordu. Hepsi yarım zırh giyinmişti. Fakat miğferlerinin siperlikleri, yüzlerini gösterecek şekilde kalkıktı. Kılıçlarını selam duruşunda çekmişler, kılıçların ağızları dudaklarına değmiş vaziyette esas duruşta bekliyorlardı.</p>

  <p>"Silahlı hareketler!" diye haykırarak emir verdi Zaras. "Öne doğru on iki vuruş ve hamle. Bir ... "</p>

  <p>"Bir!" diye tekrarladı adamları ve kusursuz bir uyumla sol alta doğru hamle yapıp tekrar eski vaziyetlerini aldılar. Kılıçları, ikindi güneşinde altın gibi ışıldıyordu.</p>

  <p>O anda aniden gözüme tesadüfen, ön sıranın ortasındaki daha ufakça biri takıldı. Bir an gördüğüm şey konusunda şüpheye kapıldım. Sonra yanılmadığımı ve onun gerçekten de Tehuti olduğunu anladım. Üzerine tam uymuş bir asker üniforması giyinmişti. Hiç olmazsa bunu bir gecede dikebilen Nübyeli üç hizmetçisi usta birer terziydiler. Alay demircilerinden biri, yarım zırhı, prensesin narin bedenine uyacak şekilde değiştirmiş olmalıydı.</p>

  <p>Yine cüssesinin iki katı kadar bir adam için dövülmüş ağır bir kılıç sallıyordu.</p>

  <p>Yüzü kıpkırmızı olmuştu. Saçları, tuniği gibi terden sırılsıklamdı. İrkilmiştim. Kocasının tarlasında tırpanla mısır biçip veya çapalayıp gününü geçirmiş köylü kızlarını andırıyordu. Çevresi, kaba saba askerlerle sarılıydı ve görünüşünden hiç utanç hissetmiyor ya da asil sınıfına ve itibarına saygı duymuyormuş gibi davranıyordu.</p>

  <p>Elbette Zaras'tan kılıç dersleri almasına hak vermiştim. Hatta bu konuda onu cesaretlendirdiğimi de itiraf etmeliyim. Fakat bu derslerin mahrem bir yerde, sıradan güruhun gözlerinden uzakta gerçekleşeceği kabulüyle tahammül etmiştim.</p>

  <p>İyi tanrılar seve seve şahadet eder ki züppe biri değilim; ama kraliyet ailesinin de bir sınırı olmalıydı.</p>

  <p>İçimde beliren ilk dürtü, talim alanına koşup Tehuti'yi ensesinden yakalamak ve peşimden sürükleyerek kraliyet çadırlarının olduğu mahrem bölgeye götürüp en sert şekilde gelecekte halkın dikkatli bakışları altında olduğunda daha münasip giyinip kuşanması ve davranışlarının daha yaraşır olmasında diretmekti.</p>

  <p>Ancak sonra aklıselimim galip geldi. Tüm alayın gözü önünde bana meydan okumakta, bana karşı duyulan saygı ve hayranlığı yerle yeksan etmekte tereddüt etmeyeceğini biliyordum. Ben bu düşüncelerle duraksadığım sırada fırsatı kaçırmıştım.</p>

  <p>Silahlı hareketler sırasında öyle maharetle ve zarafetle süzülüyordu ki çevresindeki sert askerler, kütük kesen çiftçilere benziyordu. Ne tek bir adımı kaçırıyordu ne de ritmi. Kılıcı zarifçe bir elinden diğerine alıyor, sağ eliyle olduğu kadar soluyla da seri ve isabetli hamleler yapıyordu. Yüzünde adeta konsantrasyon ve azim maskesi var gibiydi. Performansı üstün beceri ve muazzam estetiğin birleşimiydi sanki; ayrıca ağır kılıcı savuran narin kollarındaki dengede hiç kusur yoktu. Talim sırasında savurduğu kılıçtan ıslık ve ölümcül tehdit ezgisi çıkıyordu. Sonunda durduğunda fildişi heykel gibi hareketsiz kalıyor, tamamen açılan kollarıyla sanki ağır metal değilmiş de kumaştan yapılmış gibi kılıcı tutuşu arasındaki muazzam dengeyi hiç yitirmiyordu.</p>

  <p>"Rahat!" diye komut verdi Zaras. Seyircilerden alkış tufanı kopmuş, el çırpıp ayaklarını yere vuruyorlardı. Sonra tek bir ağızdan prensesin adını, üç belirgin hece halinde uzatarak haykırmaya başladılar:</p>

  <p>"Tehuutii!" Tezahüratı hemen diğerleri de benimsemişti:</p>

  <p>"Tehuuti!"</p>

  <p>Yağcılıkları bulaşıcı gibiydi. Hamisi olduğum küçük kıza karşı kıvanç ve sevgiyle dolmuştum.</p>

  <p>"Tehuuti." Tezahürat yapanlara katıldığımda itibarımı unutmuştum.</p>
</body>
</html>
