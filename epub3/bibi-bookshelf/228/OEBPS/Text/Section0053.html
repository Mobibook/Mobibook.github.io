<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">B</span>uralar Hypatos'un kendi sularıydı. Bu suları her akıntısına kadar biliyordu. Ara sıra kayalıklardan ya da burun kenarlarından öyle yakın geçiyordu ki adeta ayağımı suya değdirmeden karaya adım atacak gibi oluyordum.</p>

  <p>Yanlarından geçtiğimiz doğal yapıya hayranlıkla bakıyordum. Ne bu kadar dağlık ne de böylesine uçsuz bucaksız ormanlarla kaplı olacağını tahmin etmiştim. Hayatımın büyük bölümünü kuru çöllerde geçirmiştim, o yüzden burası bana çok egzotik ve güzel geliyordu.</p>

  <p>Adanın en doğu noktasını ardımızda bırakıp rotamızı kuzey kıyısı boyunca Knossos’a çevirdiğimizde vakit öğleni geçiyordu.</p>

  <p>Güneş ışığının geliş açısı değişince gövdemizin altındaki sular, mavinin harikulade tonlarına bürünmeye başlamıştı.</p>

  <p>Önümüzdeki denizin her tarafında gemiler vardı: demirlemiş ufacık balıkçı teknelerinden parlak yelkenlerini şişirmiş, uzun kürekleriyle arkasında köpükler bırakan kocaman ticaret triremelerine kadar.</p>

  <p>Koy ağızlarının ve sahil şeridine uzanan limanların yanından geçerken buraların da yüklerini dolduran ya da boşaltan demirli gemilerle dolu olduğunu gördüm. Taşıdıkları yükler, bu küçük adayı, uygar dünyanın üzerinde gittikçe büyüyerek koca bir deve dönüştüren zenginliği üreten ticaretin can damarlarıydı.</p>

  <p>Buna karşın incelemelerimden adanın aslında kayalık ve engebeli bir yer olduğunu biliyordum. Toprak verimsizdi, değerli minerallerden mahrumdu ve tarıma elverişli değildi. Üzerinde fazlasıyla büyük ormanlar büyüse de ağaç kökleri kıymetli ekinlerin büyümesine ayrıca engel oluşturmaktaydı.</p>

  <p>Minoslular bu sorunu, diğer ülkelerde üretilen hammaddeleri toplamaları için denizlerin dört bir yanına gemilerini göndererek çözmüştü. Bu zenginliklere çok cüzi bir ücret ödeyerek onları Girit'e getiriyorlardı. Burada, mühendislik becerilerini, tasarımlarını ve yaratıcı dehalarını kullanarak bu hammaddeleri dünyanın geri kalanının hasret olduğu çok talep edilen ürünlere dönüştürüyorlardı.</p>

  <p>Diğer daha ilkel kavimlerin sivri çubuklarla toprağı kazıyarak çıkardıkları maden cevherlerini saflaştırıyorlar ve bu madenlere şekil vererek kılıç ve bıçak; askerler için miğfer ve zırh; çiftçiler için de çapa, dirgen ve pulluk demiri haline getiriyorlardı.</p>

  <p>Silis kumunu ve diğer mineralleri ateşte pişirip cam yapmada mükemmele ulaşmışlardı: bu harikulade maddeyi işleyerek kralların ziyafet sofralarını süsleyen tabaklar ve mutfak eşyaları; zengin adamların eşlerinin bayıldığı rengarenk mücevher ve süs eşyaları; ayrıca bazı kabilelerin para birimi olarak kullandığı boncuklar üretiyorlardı. Bazı ilkel milletlerde bu cam boncuklardan bir ip dizisiyle safkan bir at ya da güzel ve genç bir bakire satın alınabilirdi.</p>

  <p>Minoslular bu ürünleri, diğer ülkelerde çiftçilerin geçimlerini sürdürmek için yetiştirdikleri keten, pamuk, kendir ve yünle takas ediyordu. Bunları işleyip elbise, çadır, örtü ve yelken için kanvas dokuyorlardı.</p>

  <p>Sonra bunlar salış için gönderiliyor ve bu döngü ta ki hiçbir ülke, hatta biricik Mısır'ımız bile, onların zenginliğiyle yarışamaz hale gelinceye dek sürüp gidiyordu.</p>

  <p>Dur durak bilmeyen ve tek gayesi olan bu zenginlik uğraşının gizli bir bedeli vardı.</p>

  <p>Kutsal Boğa’nın armasındaki hakim noktamdan adaya baktığımda cevherlerin saflaştırıldığı, metallerin karıştırılıp alaşımların üretildiği ve kumların eritilerek cama dönüştürüldüğü sayısız dökümhane ve fırından yükselen dumanları görebiliyordum.</p>

  <p>Kasabaların ve imalathanenin yukarısındaki dağ yamaçlarında geniş araziler perişan vaziyetteydi; Minos ticaret gemilerinin gövdeleri için kereste sağlamak ya da imalathane fırınlarında kullanılmak üzere yakılarak odun kömürüne dönüştürülmek için dümdüz edilen ormanlar, toprağın üstünde yara izi gibi görünüyordu.</p>

  <p>Kıyıya yakın sular, imalathanelerinde kullandıkları zehirli boyalardan ve aşındırıcı sıvılardan bozulup kirlenmişti ve bu sular doğruca denize dökülmekteydi.</p>

  <p>Her insan gibi ben de avuçlarımın arasındaki altının ve gümüşün ağırlığından ve parlaklığından keyif alırdım. Ne var ki doğanın saflığının bu şekilde iğfal edildiğini görünce insanoğlunun doymak bilmez açgözlülüğünü bastırmak için ödemeye hazır olduğu nihai bedelin ne olduğunu merak etmeye başladım.</p>

  <p>Derin düşüncelerim, aşağıdan gelen selam sesiyle bölündü.</p>

  <p>Aşağıya bakınca Elçi Toran’ın güverteden döndüğünü ve aşağı inip ona katılmam için başıyla işaret ettiğini gördüm. Yanına vardığımda özür diledi.</p>

  <p>"Ben gemi direğinde o kadar uzun süre kalmaya dayanamam," diye izah etti. "Geminin dönüşü, yelken direğinin tepesinde, yüksekteyken çok daha şiddetli hissediliyor; ayrıca aşçı başının benim için bin bir zahmetle hazırladığı mükemmel kahvaltıyı kaçırmak istemezdim."</p>

  <p>Koluma girip yürümeye başladı. "Provanın manzarası, en az yelken direğindeki kadar güzeldir, hem tam karşımızdayken Dragonada Adası'run manzarasını, Knossos'un ve Kronos Dağı’nın tamamını size gösterebilmek isterim." Gemi, adanın burnunun çevresinden dönerken önümüzde uzanan yepyeni Girit’in kuzey sahilleri manzarasıyla trinketa yelkeninin serinliğinde kendimize rahat bir yer bulduk.</p>

  <p>İskele tarafında, adanın güney tarafındayken keyfini çıkardığımız manzaranın tam ters açısında muhteşem Ida Dağı manzarası vardı. Bu taraftan bakınca dağ çok daha büyük, sarp ve engebeli görürlüyordu. Hemen aşağısında ise Knossos şehri ve limanı önümüzde uzanıyordu.</p>

  <p>Liman muazzam büyüklükteydi, buna karşın içinde demirlemiş yük gemilerine ve Minos savaş kadırgalarına zar zor yetiyormuş gibi görünüyordu. Bu gemilerden bazıları, güvertesine yaslandığımız Kutsal Boğa’yı yanlarında ufacık bırakacak kadar büyüktü.</p>

  <p>Limanın yukarısında şehir binaları yükseliyordu. Daha ilk bakışta buranın, Teb ve Babil’in toplamından bile katbekat büyük olduğunu anlamıştım. Buna karşın bu iki küçük şehir Knossos'la kıyaslandığında daha sevimli, canlı ve sıcaktı.</p>

  <p>Arka planındaki yüksek, muazzam dağ manzarasına ve mimari açıdan kapsamına ve azametine karşın Knossos kasvetli bir yerdi, Sezgilerim, gizli doğaüstü nüanslara ve anlaşılması zor gizli eğilimlere karşı öyle hassas odaklanmıştı ki Knossos'un, tanrıların tüm enerjilerini yoğunlaştırdığı o nadir kudret sahalarından birinin:üzerine inşa edildiğini hemen anlamıştım.</p>

  <p>Bu aydınlanma çağında eğitimli insanlar, dünyanın, siyah ebediyet okyanusunda daima yüzen canlı ve nefes alan bir yaratık, devasa bir su kaplumbağası olduğunu kabul ediyordu. Kaplumbağanın sırtındaki kabuğu oluşturan levhalar, birbirlerine bu kudret hatlarıyla yapışıktı. Dünya hareket ettiğinde bu eklemler vücudunun ve uzuvlarının esnemesine imkan verirdi. Buralar, kimi iyi kimi kötü aklın almayacağı güçlerin merkezleriydi.</p>

  <p>Burası, kötü olandı; ağzımda o iğrenç tadı ve burun deliklerimde kokusunu hissedebiliyordum.</p>

  <p>İğrençliğini kabullenmeye çalışırken ürperdim.</p>

  <p>"Üşüdün mü Taita?" diye sordu Toran endişeyle.</p>

  <p>Başımı iki yana sallayıp gülümsesem de gerçek hislerimi ifşa etmeyeceği konusunda yüzüme güvenemedim. Başımı elçiden çevirip doğruca denize baktım. Önsezilerimin yatışması şöyle dursun, Kronos Dağı’nın ikiz doruğuna bu ilk yakından bakışımda daha da huzursuz olmuştum. Tedirginliğimi anlamış olacak ki Toran kıkırdamaya başladı ve babacan bir edayla omzuma hafifçe vurdu.</p>

  <p>"Müsterih ol Taita! Tüm tanrıların babası Kronos'un kalesine ilk kez bakınca çoğu insan seninle aynı tepkileri verir. Bu yerin tarihini ve tüm gizemlerinin nasıl gerçekleştiği hikayesini biliyor musun?"</p>

  <p>"Yok denecek kadar az." Aslında hepsini Toran'dan çok daha iyi bildiğime emindim, ancak çoğu zaman en iyisi cehaleti bahane etmekti. Bu şekilde, normalde inkar edebilecekleri birçok sırrı öğrenmeniz daha olasıydı.</p>

  <p>Toran, zevkle eğitimime başladı. "Öğrenmeyle yazmayla bu kadar haşır neşir olan birisi olarak, Kronos'un tüm tanrıların babası olduğunu biliyor olmalısın. Ondan önce sadece yeryüzü Gaia ve gökyüzü Uranüs vardı. Bu ikisi çiftleştiğinde birlikteliklerinden Kronos doğdu."</p>

  <p>"Benim bildiğim de bu kadar," diye ödün verdim. Yaratılış hakkında daha kabul edilebilir başka açıklamalar olduğunu bilmeme rağmen tartışmaya çekilmek istemiyordum. "Sen devam et lütfen Toran."</p>

  <p>"Zamanla Kronos, babası Uranüs'e savaş açıp onu mağlup etmiş. Sonra onu hadım edip kölesi yapmış. Kronos, tanrıların altın çağı boyunca hüküm sürmüş. Ne var ki çocuklarından birinin, tıpkı onun kendi babasına yaptığı gibi, ona savaş açacağıyla ilgili kehanetten haberdardı. Bu yüzden kehaneti engellemek için tüm çocuklarını doğdukları anda yuttu."</p>

  <p>"O şartlar altında çocukları yemek muhtemelen en makul seçenek. Birden çok ölümlü babanın evlatlıkları için bu yöntemi arzuladığı kulağıma gelmişti." Düz bir ifadeyle şaka yapmıştım, ama Toran beni ciddiye alıp başını salladı.</p>

  <p>"Aynen öyle! Ancak, devam edersek, Kronos'un eski karısı Rhea altıncı çocuğunu doğurmuş. Ona Zeus adını vermiş ve bebeği şurada, İda Dağı’nın altındaki bir mağaraya gizlemiş." Koyun karşısındaki dağı işaret etti. "Böylece Zeus hayatta kalıp büyümüş. Sonra kehanetteki gibi, babası Kronos'la savaşa tutuşmuş.</p>

  <p>Mağlup edince babasının karnını yarmış ve tüm kardeşleri dışarı çıkıp özgürlüğüne kavuşmuş."</p>

  <p>"Sonra Zeus ağabeylerini ablalarını alıp Olympos Dağı’nın zirvesine, bugüne dek yaşadıkları ve hayatlarımıza zorla hükmettikleri yere uçmuş." Dersi biraz daha hızlı tempoya taşımıştım.</p>

  <p>Toran ara sıra fazla ukala olabiliyordu. "Zeus artık tüm tanrıların babası ve fırtınaların efendisi. Kardeşleri aile ve ocak tanrıçası Hestia; tanın ve bereketli hasat tanrıçası Demeter; evlilik tanrıçası Hera; yeraltı dünyasının efendisi Hades ve denizler tanrısı Poseidon."</p>

  <p>"Onların tarihinden habersiz olduğunu söylüyordun?" Toran biraz rencide olmuş gibiydi, ama sonra hikayenin kalanıyla bağlantı kurmama fırsat vermeden hızla devam etti. "Zeus, ölümsüz olduğu için babasını öldürememiş; bu yüzden Olympos'a gitmeden önce Kronos'u, şimdi adım taşıyan bu yanardağın en derinlerine hapsetmiş."</p>

  <p>İkimiz birden bir süre sessizce dağı inceledik.</p>

  <p>Neden sonra Toran sessizliği böldü. "Burası dünyadaki en eski ve en güçlü yanardağ. Tüm gücü, Kronos tarafından kontrol ediliyor. Bununla bizi yabana kralların hasedinden, bizden daha az uygar milletlerin tamahından koruyor. Sadece bir örnek; Eğribozlular bize saldırmak için donanmalarını gönderdiklerinde Kronos, dağının tepesinden onlara devasa alev kayaları yağdırıp gemilerinin çoğunu batırdı ve hayatta kalanları geldikleri yere geri püskürttü."</p>

  <p>Dağa uzun uzun baktım. Gerçekten de tehditkar bir görüntüsü vardı. Piramit şeklindeki sarp kayalıklarında en ufak bir bitki ya da hayvan yaşamı emaresi yoktu. Bu kayaçlar neredeyse su ke...</p>

  <p>narına kadar uzanıyor; katılaşmış, siyah ve parlak kızıl cam gibi lav akıntısı katmanları parıldıyordu.</p>

  <p>Dağın doruklarını delen ikiz yarıktan hala sızan eriyik lavlar, dağın eteklerini saran denizle buluştuğunda buhar bulutları halinde infilak eden kıpkırmızı alev nehirlerine dönüşüyordu.</p>

  <p>"Kronos çok keyifli olduğunda ya da aşın derecede öfkelendiğinde dışarıya duman ve alev püskürtür," dedi Toran. "Öfkesinin ya da keyfinin yoğunluğu, ateşli soluğunun kuvveti ve hacmiyle tahmin edilebilir. Şu anki sakin soluklanmasından uyumakta olduğunu ya da neşeli olduğunu anlayabilirsin. Tamamen uyandığında eriyik kayaları ve sülfür bulutlarını o kadar yukarı püskürtür ki tüm bunlar bulutlara karışır. Sonra bağırtısı ve kükremesi Girit’in her yerinden duyulabilir, sert titreyişleri ve sarsıntıları denizin öte ucundaki uzak diyarlardan bile hissedilir."</p>

  <p>"Onu bu kadar ne öfkelendirir?" diye sordum.</p>

  <p>"O tanrıların en kudretlisi. Kronos'un öfkelenmek için bir nedene ihtiyacı yok ki. Hem kaprislerinden ve zevklerinden ötürü bize karşı mesul değil ki. Öfkeli olduğu için öfkeleniyor; işte bu kadar basit."</p>

  <p>Toran'ın istisnai tanrısının aşırılıklarını savunmasını ve övmesini dinlerken bilgece başımı sallıyordum. Kuşkusuz onunla aynı kanıda değildim. Tüm tanrıların kökenini ve tarihini incelemiştim. Onlardan yüzlerce vardı. Tıpkı tüm ölümlüler ve yan tanrılar gibi güçleri, mizaçları, faziletleri ve günahları birbirinden çok farklıydı.</p>

  <p>Beni asıl şaşırtan, Toran gibi asil bir adamın Horus gibi yüce ve müşfik bir tanrıya tercihen, öfkeli bir canavara hürmet ve sadakat göstermesiydi.</p>

  <p>Bense ne Kronos'a ne de Seth'e güveniyordum. Bunun da ötesinde hiçbir zaman Zeus'tan tam olarak emin olamamıştım. İnsanlara ve birinci derece aile üyelerine pespaye oyunlar oynayan birine, bir tanrı bile olsa, nasıl güvenebilirdiniz?</p>

  <p>Hayır, ben yürekten tam bir Horus hayranıydım.</p>
</body>
</html>
