<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">E</span>rtesi gün öğlen vakti <i>Öfke</i>'nin dümenini Sayda Limanı' na kırdığımda kızlarımın ikisi de mendireğin üstünde heyecanla el sallayıp dans ediyordu. Periyodik yokluklarımın ardından her dönüşümde hangisinin ilk olarak beni karşılayacağı konusunda aralarında daima bir rekabet vardı. Tehuti genelde daha ağırbaşlı ve ihtiyatlı olandı, ama bu defa hem beni hem de kardeşini şaşırtmıştı. Zaras'ın son zamanlarda verdiği eğitimlerle istisnai bir atlet ve kılıç ustası olmuştu.</p>

  <p>Şimdi bu yeni becerilerinden bazılarını sergiliyordu. Sandaletlerini fırlatarak ayağından çıkarmış ve gemimle mendirek arasındaki boşluğu yalınayak sıçrayarak aşmıştı. Mesafe tam beş metreydi. Kısa düşmüş olsa onu kurtarmama fırsat kalmadan gövdeye çarpıp mendirekle geminin arasına sıkışıp boğulması işten değildi.</p>

  <p>Tehuti havadayken geçen kısacık sürede ıstıraptan defalarca ölüp ölüp dirilmiştim. Fakat ayakları güverteye değdiği anda korkum aniden yerini hiddete ve rahatlamaya bıraktı. Böylesi münasebetsiz davrandığı için onu azarlamaya kararlı halde güvertenin diğer ucuna koştum.</p>

  <p>"Yeni pelerinin ve miğferinle amma havalı görünüyorsun canım Taita. Onları nereden buldun? Seni kral gibi asil göstermişler!</p>

  <p>Ama yoksa bize hediye getirmedin mi?" Bunların hepsini tek nefeste söylemişti. Öfkem bir anda yok oldu; hemen onu bağrıma bastım.</p>

  <p>"Elbette sana bir hediye getirdim. Ama önce söyle bakalım, ben yokken uslu durdun mu?"</p>

  <p>"Bana başka seçenek bırakmadın ki. Yaramazlık yapacağım her şeyi yanında götürdün." Yüzünde afacan bir sırıtış belirdi ve benimkinin arkasından limana giren kadırgaya baktı. Zaras dümen güvertesindeydi; aralarındaki onca mesafeye rağmen tıpkı yıldırım çarpması gibi aralarında bir bakışma oldu.</p>

  <p>Girit'teki Knossos’a son yolculuğumuz için hazırlıkların tamamlanması dört gün daha sürmüştü. Toran, bizi sancak gemisinde yolculuk etmeye davet etti. Bu muhteşem trireme, Sümer yapımı kadırgalarımın en az iki katı büyüklüğündeydi.</p>

  <p>"Siz ve prenses hazretleri, Kutsal Boğa'dayken sizin şu alamanalarınızdan birinde olduğundan çok daha rahat edeceksiniz."</p>

  <p>Gemisinin adı buydu, Kutsal Boğa. Hayli mağrur, diye geçirdim içimden. Üstüne üstlük savaş kadırgalarımdan bahsederken, hem de daha kısa süre önce Hiksoslara karşı önemli bir zafer kazanarak kendilerini ispat etmişken, kullandığı aşağılayıcı ifadeden bilhassa hoşlanmamıştım. Tereddüt ettim.</p>

  <p>"Benimle birlikte yolculuk ederseniz, Knossos'a vardığımızda nelerle karşılaşacağınızı daha ayrıntılı görüşebilme fırsatı ve zamanı bulabiliriz. Yüce Minos'un sarayındaki politika ve protokol kuralları hayli karmaşıktır, ama kesinlikle riayet edilmesi gerekir." Hala tereddüt ettiğimi görünce ısrarını sürdürdü. "Aşçıbaşını tüm Yunanistan’ın en iyilerinden biri olarak meşhurdur; ayrıca gemimde yirmi büyük amfora dolusu en mükemmel Kiklad Adaları şaraplarından olduğundan da bahsetmeden geçemeyeceğim. İki haftayı refakatimde geçirmeniz için bunun yetersiz bir teşvik olduğunun farkındayım, fakat zekanız beni derinden etkiledi, ayrıca engin bilginize ve ilminize hayranım. Size yalvarıyorum beni reddetmeyin lordum, lütfen sizi misafir etme teklifimi kabul edin." Böylesi ikna edici hitabetler karşısında daha önceki çekince ve itirazlarımın hepsi buhar olmuştu.</p>

  <p>"Çok naziksiniz sayın elçi," diyerek öneriyi kabul ettim, ama bu kadar çok değer verdiği benim yol arkadaşlığım mı yoksa prenseslerimin Giritli nedimesi küçük Loxias mı olduğunu düşünmeden edemedim.</p>

  <p>Hem Tehuti hem de Bekatha, Toran'la kararlaştırdığımız bu yolculuk düzenlemesine ısrarla karşı çıkıyorlardı. <i>Öfke</i>' deki kamarama gelip uzunca bir itiraz listesiyle karşıma çıkmışlardı, ancak listedekilerin her biri, bir öncekinden daha zayıf ve daha az inandırıcıydı.</p>

  <p>En haşin yüz ifademle itirazları bitene kadar araya girmeden prenseslerimi dinledim, öylesine mahzun bakıyorlardı ki onlara acımadan edemedim.</p>

  <p>"Demek ikinizin de Elçi Toran’a güvenmediğine ve sizi gemiye almaya çalışmasının uyurken sizi öldürmeyi planladığı için olduğuna inanmamı bekliyorsunuz?" Utana sıkıla kıvranıyorlardı.</p>

  <p>"Peki, Kutsal Boğa’nın çok büyük bir gemi olduğu için suyun üstünde duramayacağı ve batıp hepimizin boğulmasına sebep olacağı düşüncesi ne ara aklınıza geldi?"</p>

  <p>Hala susuyorlardı, ta ki birdenbire Bekatha’nın gözlerinden yaşlar boşanıp yanaklarından süzülünceye kadar. Ürkmüştüm.</p>

  <p>Üzüntülerinin bu boyutta olduğunu fark etmiş olsaydım, onlara bu kadar sert takılmazdım. Bekatha’yı teselli etmek için taburemden fırladım. Beni itip diğer tarafa döndü.</p>

  <p>"Onu bir daha asla göremeyeceğim," dedi hıçkıra hıçkıra. Bu ifadeden bir şey anlamamış gibi yaptım.</p>

  <p>"Kimi bir daha asla göremeyeceksin? Elçi Toran'dan mı bahsediyorsun?"</p>

  <p>Sorumu duymazdan gelip sözlerine devam etti. "Tehuti'ye, en azından Girit'e varana kadar hep birlikte olabileceğimize söz vermiştin. Ancak daha sonra Yüce Minos'un haremine kapatılıp dünyadan kopmak zorunda kalacaktık. Ama ağzımızı sıkı tuttuğumuz müddetçe Girit'e gidene kadar onları görmeye devam edebilirdik. Fakat şimdi onları bir daha göremeyeceğiz. Hayatım sona eriyor."</p>

  <p>"Biraz daha açıklaman gerek, canım Bekatha," diye lafını kestim. "Burada kimden bahsediyoruz?"</p>

  <p>Bekatha tekrar bana döndü, ama bu defa yüzünde öfke dolu bir ifade vardı. "Kimden bahsettiğimizi gayet iyi biliyorsun.</p>

  <p>Hui'mden bahsediyoruz."</p>

  <p>"Ve Zaras'ımdan." Tehuti sessizce söylemişti, ama en az kardeşininki kadar anlaşılırdı.</p>

  <p>Aslında benim niyetim, Girit’e varmadan ve Minos'un sarayına girmeden epeyce evvel bu ikisini, tehlikeli yasak aşklarından nazikçe ve fark ettirmeden koparmaktı. Ne var ki planım şimdi ikisinin inatçılık kayasına toslamıştı ve gözlerimin önünde sulara gömülüyordu.</p>

  <p>İkisini neşelendirmek için elimden geleni yaptım, ama her defasında hemen tersliyorlardı. Sonunda teslim olmuştum.</p>

  <p>Nihayet Sayda Limanı'ndan yelken açtığımızda hem Zaras hem de Hui <i>Kutsal Boğa</i>’nın güvertesindeydiler.</p>
</body>
</html>
