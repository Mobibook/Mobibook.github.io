<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">B</span>iricik Mısır'ımız ve Hiksos çapulcularının istila ettiği topraklar arasındaki sınır hiçbir zaman kesin çizgilerle belirlenmemişti. Savaş, günlük yaşamın bir parçası gibiydi; her saldırıyı bir karşı saldırı izliyor, savaş serveti suyunu çekip ülkenin her yanına etkisi yayılıyordu.</p>

  <p>Teb'den Payni ayının beşinci günü ayrılmıştık. O sırada Lord Kratas, Hiksos işgalcilerini Sheik Abada kasabasının yirmi fersah kuzeyine püskürtmüştü. Ne var ki artık Epiphi ayındaydık ve yokluğumuzda pek çok şey değişmiş olabilirdi. Bununla birlikte baskın önceliği hala bizdeydi.</p>

  <p>Ne Hiksos öncü birlikleri ne de Lort Kratas komutasında savaşan kendi askerlerimiz, Nil'imizde, Orta Deniz kıyılarının dört yüz fersah uzağında bir Minos savaş gemisi filosunun mucizevi şekilde ortaya çıkışını bekliyor olacaktı.</p>

  <p>Nil’in güney bölümlerinde triremelerimize karşı koyabilecek ne Hiksos ne de Mısır gemisi vardı. Durdurulamaz olduğumuzu ispatlamıştık. Elbette Hiksoslar güvercinle haber gönderip bizimle Mısır arasındaki askerlerini uyarmaya çalışabilirdi. Ancak güvercinler özgür ruhlu hayvanlardı ve terbiyecilerinin tercih ettiği başka bir istikamete değil sadece yumurtadan çıktıkları yere uçarlardı.</p>

  <p>Gece için demir atmadık, çünkü artık aşina olduğumuz sulardaydık ve nehrin bu bölümündeki her kıvrımı, sığlığı, her kanalı ve her engeli biliyorduk.</p>

  <p>Menfis'ten ayrıldıktan altı gün altı gece sonra, gece yarısından birkaç sat önce, ayın ilk çeyreği henüz kendini göstermişken kamp yapmış orduların arasından geçtik.</p>

  <p>Karşılıklı birliklerin nöbet ateşleri, Nil’in her iki kıyısında birkaç fersah boyunca uzanmaktaydı. Aralarında yalnızca daracık bir karanlık şerit, yani sınır çekilmiş sahipsiz toprak vardı.</p>

  <p>Karanlıkta birbirimizle iletişim kurabilmek için kıçtaki ufak loş lamba hariç gemilerimizde hiç ışık yoktu. Bu loş ışıklar, nehir kıyılarından görülemezdi. Orduların hiçbiri tarafından fark edilmeden, nehrin ortasından yolumuza devam etmek istiyordum.</p>

  <p>Hesap vermek zorunda kalmadan ilerlemiştik, en azından biricik Mısır'ımıza dönene kadar.</p>

  <p>Şafakta, Teb yönünden bize doğru gelen sekiz kadırgalık bir filoyla karşılaştık. Uzaktan bile Mısırlı askerlerle dolu olduklarını görebiliyordum, ayrıca Firavun Tamose’nin mavi armasını dalgalandırıyorlardı. Bunlar, Lort Kratas’ın ordusuna takviye kuvvet götüren ikmal gemileri olsa gerekti.</p>

  <p>Üzerlerine gelen tuhaf filomuzu gördükleri anda her biri dümen kırıp korkuyla bizden kaçmaya çalışıyordu. Birkaç gün önce adamlarıma, tam da bu tür bir karşılaşmaya hazırlık için basit ama etkileyici mavi flamaları birbirlerine dikmelerini emretmiştim.</p>

  <p>Her trireme, bunlardan birini ana yelken direğine çekince kadırgalar kıyıya yanaşıp geçmemize izin verdiler. Tayfalar, yanlarından geçip Teb’e ilerlerken hayret dolu bakışlarla gözlerini bizden alamıyor, sadece rasgele bir selamlamayla geçiştiriyorlardı. Daha önce hiçbirinin triremelerimiz gibi bir gemi görmediklerine hiç kuşkum yoktu.</p>

  <p>Bu, olabildiğince kaçındığım bir karşılaşmaydı. Hazine triremelerinin kaderi, Giritli Yüce Minos için ebediyen bir muamma olarak kalabilseydi çok daha iyi olurdu. Hiksosların, gümüş külçesi" stoklarını soyan hain müttefikler olduklarından asla kuşku duymamalıydı. Bunu başarmak içinse ele geçirdiğimiz ganimetin, ne kadar muazzam ya da dikkat çekici olursa olsun, geride hiçbir iz bırakmadan ortadan kaybolmasını sağlamak zorundaydım. Bu görev, daha zayıf bir adamın gözünü korkutabilirdi, ama ben çoktan bir çözüm yolu tasarlamıştım.</p>
</body>
</html>
