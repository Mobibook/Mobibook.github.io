<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">A</span>tlarımı kaldırıp bineğime atladım, sonra yedek hayvanları da peşime takıp düşen dallar, kayan taşlar ve tanrının sarstığı dağdan dökülen gevşek toprak yığınları arasında yolumu bulmaya çalışarak dağdan inmeye başladım.</p>

  <p>Üç gün önce Taras'a gelişimi beklemesi mesajını göndermiştim. Krimad Limanı'na ulaşmadan epey önce Zaras ve Hui’nin atlarını eşkin sürerek bana karşı geldiklerini gördüm. Uzaktan beni tanıyınca ferahladıklarını belli edercesine haykırıp atlarını dörtnala sürmeye başladılar. Yanıma geldiklerinde dizginlere asılıp sıçrayarak yere atladılar. Horus ve Hathor’a olan sevgimin üzerine yeminler olsun ki Zaras kemiklerimi kırarcasına beni kucaklamayı bıraktığında gerçekten gözünde bir damla yaş gördüm. "Biz de senden bu sefer kesin kurtulduk diye sevinmiştik, ama Kronos bile bizim için bu işi yapamadı," dedi. Elbette ben ağlamamıştım, ama o anda orada böylesi aşırı duygu seline tanıklık edecek başka biri olmadığı için minnettardım.</p>

  <p>"Minos savaş gemisi filosu Krimad’a henüz varmadı mı?"</p>

  <p>Duygusal ortamdan kurtulmaya çalışmıştım.</p>

  <p>"Hayır lordum." Zaras yüzündeki sırıtıştan kurtulmayı başarmıştı. Denizin üstündeki ufku gösterdi. "Gördüğünüz gibi deniz deprem yüzünden adeta kudurdu. Rotalarından sürüklendikleri neredeyse kesin. Birkaç gün gecikeceklerini tahmin ediyorum."</p>

  <p>"Peki, bizim filo fırtınadan nasıl kurtuldu?" Dağ yolundan inerken donanmayla ilgili tüm meseleleri ayrıntılarıyla görüştük.</p>

  <p>Bu arada Hui’nin Zaras’a yaptığı el işaretini ve onun da aynı şekilde Hui’nin talebini kaçamak şekilde reddedişini fark etmemiş gibi yaptım. Ancak Krimad Limanı nihayet görüş alanımıza girdiğinde Hui artık kendini tutamadı ve utana sıkıla kıvranarak aniden derdini söyledi.</p>

  <p>"Bize herhangi bir mesaj getirip getirmediğinizi merak ediyorduk lordum."</p>

  <p>"Mesaj mı?" Kaşlarımı çattım. "Kimden mesaj bekliyordunuz ki?"</p>

  <p>"Şey, mesela saraydan .... " Söyleyeceklerinin devamı boğazında kayboldu.</p>

  <p>"Yüce Minos'tan mı mesaj bekliyordunuz yoksa?" Anlamazmış gibi yaptım. Ancak ikilinin yalvaran gözlerle yürek yakan bakışı yüzünden yanlış olduğunu bile bile açıklama yapmayı gerekli gördüm. "Mesaj filan yok; ama büyük ihtimalle hem Prenses Tehuti ve hem de Bekatha’nın Minos kralıyla evlendiklerini ve sağ salim hareme yerleştiklerini duymuşsunuzdur. İkiniz de vazifelerinizi yaptınız ve layıkıyla saygı göreceksiniz. İlk fırsatta hepsini firavunun bilgisine sunacağım. Onun da minnettar olacağına eminim." Nefeslenip devam ettim. "Eminim neden hiç koruma almadan geldiğimi merak ediyorsunuzdur. Hizmetkarımın vahşi bir hayvan tarafından öldürüldüğü bir kaza oldu. İlk fırsatta, cesedini bulup münasip bir defin yapması için dağa bir defin ekibi göndermenizi istiyorum."</p>

  <p>Prensesler konusunu sürdürmelerine fırsat vermemek için konuşmaya, talimatlar vermeye devam ettim. Kızlarla bağlantıyı kaybettiğimi ve haremde neler yaşadıkları hakkında en ufak bir fikrimin olmadığını itiraf etmek istemiyordum.</p>

  <p>Limana vardığımızda adanın, Kronos Dağı’nın volkanik kabarmalarından korunaklı bu tarafında bile denizin, dalgaların liman duvarını aşıp demirleme yerlerinde güvertelerin üstüne kadar yükselecek kadar kabardığını görünce çok şaşırdım. Neyse ki Zaras ve Hui, gemileri korumak için alınabilecek tüm önlemleri almışlardı. Gemileri, liman şefinin tedarik edebildiği en ağır halatlarla taş rıhtıma iki kez bağlamış ve birbirlerine ya da iskele duvarlarına çarpmalarını önlemek için kıvrımlı halatlardan kalın usturmaçalar asmışlardı.</p>

  <p>Gemilerde sadece birer çapa gözcüsü bırakmışlardı. Mürettebatın kalanı liman şefinin konuğu olarak sahildeki boş bir depoya sığınmıştı. Liman şefinin adı Poimen'di ve tipik bir Minosluydu, melankolik ve kötümser.</p>

  <p>Bu ilk gece akşam yemeğini birlikte yemek için beni ve subaylarımı davet etmişti. Bu misafirperver davranış beni şaşırtmıştı.</p>

  <p>Ancak daha sonra adamın yalnızca liman şefi değil, aynı zamanda Minos hafiyesinde albay olduğunu, Knossos'taki amirleri için biz tüm Mısırlılar hakkında bir rapor yazmakta olduğunu keşfettim.</p>

  <p>Mutfağından bizim için çıkan yemekler aşırı tuzlu ve çok pişmişti. Şarap ekşiydi ve suluydu. Sohbetse aynı şekilde sıkıcı, monoton ve depremle neden olduğu fırtınalı deniz merkezliydi.</p>

  <p>Feci halde konunun değişmesine ihtiyacım vardı, bu yüzden tüm topluluğa sordum. "Bu depremlerin ve yanardağ patlamalarının nedeni ne?"</p>

  <p>Bunların, insanların tanrılara karşı işlediği suçlara ya da saygısızlıklarına karşı bir ceza olduğundan kimsenin tereddüdü yoktu.</p>

  <p>"Böylesi korkunç bir cezayı hak edecek kadar ciddi bir suç ne olabilir ki?" diye sordum safça. İnsanların zaaflarını ve tanrılara karşı küstahlıklarını art arda sıralayan cevaplardaki tutarsızlıkları ve farklılıkları dinlerken takındığım ciddi ifadeyi koruyabilmek için kendimi zor tutuyordum.</p>

  <p>Bir süre sonra bunlar bile kabak tadı vermeye başlayınca başka bir soru sordum. "Günahlarımız için tanrıların gönlünü ne şekilde alabiliriz?"</p>

  <p>Hepsi bir anda liman şefine, Yüce Minos'un oradaki en kıdemli temsilcisine döndü. Liman şefi, alim bir ifade takınıp bilmiş bir ses tonuyla açıklamaya başladı.</p>

  <p>"Tanrıların isteği konusunda kehanette bulunmak bizim işimiz değil. Ne var ki yüce majestelerinin, ilahi gazabın nedenini çoktan idrak ettiği ve tamamen telafi edeceği kesin bilgisi sayesinde neşe bulabiliriz." Başını aniden kaldırıp depo duvarlarının ötesindeki fırtınanın sesini dinledi. "Dinleyin! Fırtına diniyor.</p>

  <p>Tanrıların öfkesi yatışmaya başladı. Yarın bu vakitlerde deniz durulmuş, dağ susmuş olur."</p>

  <p>Konunun peşini bırakmaya niyetim yoktu. "Yüce Minos tanrıları nasıl kolayca sakinleştirebiliyor?"</p>

  <p>"Elbette bir tanrı nasıl sakinleştirilirse," diye omuz silkip cevapladı, sonra alim ifadesiyle devam etti. "Tabii ki kurbanla!"</p>

  <p>Toran beni uyarmamış olsaydı Yüce Minos'un şahsiyetiyle ilgili tehlikeli zemine girmiş olabilirdim; ama dilimi tuttum. Liman şefi yüzünü diğer tarafa çevirip yardımcılarıyla fırtınalı denizlerin balıkçılığı nasıl etkileyeceğiyle ilgili hararetli bir sohbete daldı.</p>

  <p>Aklımdan çıkmayan, yaban boğasını öldürmemle Kronos'un ilahi öfkesinin birbirinin hemen ardından vuku bulmasının sadece tesadüf olabileceği bilgisi ve huzursuzluğumla baş başa kaldım.</p>

  <p>Kronos, sakinleşmek için Yüce Minos'tan nasıl bir kurban istiyordu diye merak ettim.</p>
</body>
</html>
