<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">S</span>onraki altı gün boyunca kuzeybatı yönünde Fırat Nehri'ni takip ettik. Yolumuz, Rusafe'de Kral Yolu'yla kesişince dönüp, dağlardan aşağı yaseminler şehri Şam'a kadar uzanan Kral Yolu'nu takip ettik.</p>

  <p>Kızıldeniz'den ayrıldığımızdan beri, Nil Ana’nın kuzey havzası civarındaki Hiksosların hakim olduğu topraklara yedi yüz fersahtan çok hiç yanaşmadığımız devasa bir daire çizerek yol almıştık.</p>

  <p>Yaseminler şehrinden nihayet Orta Deniz’in en doğu kıyısındaki Sayda Limanı' na gitmek üzere doğruca batıya yönelebilmiştik. Burası, uzun yolculuğumuzun en güzel ve en keyifli aşamasıydı. Lübnan’ın dağları ve ormanları içinden geçiyordu.</p>

  <p>Yol kenarlarında balta yüzü görmemiş devasa sedir ağaçları sıralanmıştı. Adeta Üzerlerinde gök kubbeyi taşıyan sütunlarmış gibi yükseliyor, tanrıların gerçek evlerine kadar uzanıyorlarmış gibi görünüyorlardı. Yılın bu mevsiminde üst dalları, taze kardan ak çelenklerle örtülüydü. Havada enfes bir reçine kokusu vardı.</p>

  <p>Sahile doğru indikçe hava ısınmış ve yaseminler şehrinden satın aldığımız kürkleri ve kalın yün şalları üzerimizden atabilmiştik. Sedir ağaçlarının arasından çıktığımızda karşımızda başka bir dağ olduğunu gördük. Rehberlerim bunun, Kenan dilinde "Güzellikte Mükemmeliyet" anlamına gelen Rana Dağı olduğunu söylediler. Fenike limanları Sur ve Sayda arasında Orta Deniz kıyısındaydı ve bu iki limanı yaklaşık yirmi fersah mesafeyle birbirinden ayırıyordu.</p>

  <p>Dağ, izlediğimiz ticaret yolunu iki kola ayırmaktaydı. Sağ taraftaki koldan devam edip Rana Dağı’nın etrafından döndüğümüzde nihayet denizi görebilmiştik. Ufka kadar uzanan derin gök mavisinin her muhteşem tonunu barındırıyordu. Suyun rengi, üstünü kaplayan kara bulutlara rağmen maviyi yansıtıyordu.</p>

  <p>Sayda Limanı, bu kıyıdaki en müreffeh ve işlek ticaret şehirlerinden biriydi. Limanın her yanı tıkış tıkış gemiyle doluydu. Bu kadar mesafeden bile büyükçe gemilerin birçoğunun yelkenlerinde Giritlilerin çift başlı balta armasını seçebiliyordum. Bunlar, Toran’ı Girit'ten bu yere getiren filonun bir parçasıydı. Beni yolculamak için gelmiş, sonra önden giderek sancak gemisinin komutasını almıştı. Yüce Minos'u çok yakında gerçekleşecek varışımız konusunda haberdar etmek üzere bizden önce yelken açacaktı.</p>

  <p>Limanın taş duvarlarının yarım fersah dışında, yolla sınır arasında geniş bir açıklık seçtim. Burada, Rana Dağı’nın yamaçlarından akıp gelen pınar bize yeterince su tedarik edecekti. Zaras'a, alay kampımızın bu bölgeye kurulmasını emrettim. Kamp henüz içine yerleşmeye hazır hale gelmeden şehrin ana kapılarından bir heyet belirdi ve yol boyunca bize doğru gelmeye başladılar.</p>

  <p>Başlarındaki adam, yüksek rütbeli Sümer subay cüppesi giyiyordu. Bulunduğum yere gelince atından indi.</p>

  <p>"Adım Naram Sin, Sayda ilinin valisiyim." Saygısını göstermek üzere yumruk yaptığı elini kalbine götürdü. "Lort Taita olduğunuzu elbette biliyorum. Adınız Sümer Krallığı’nın her yanında biliniyor ve büyük saygı duyuluyor. Majesteleri Kral Nemrut tarafından size saygıda kusur etmemek ve sorgusuz sualsiz tüm talimatlarınızı derhal yerine getirmekle vazifelendirildim. Sizin ve hanedan hanımefendilerinin tüm ihtiyaçlarını karşılamak için uğraşacağım."</p>

  <p>"Bu sıcak karşılama için teşekkür ederim. Sizden ilk ricam hayvanlarımız için yem tedarik etmeniz."</p>

  <p>Naram Sin, topuk selamıyla dönüp astlarına emirler yağdırdı.</p>

  <p>Adamlar talimatları yerine getirmek için aceleyle dağıldılar; vali sonra tekrar bana döndü. "Size yardım etmek için yapabileceğim başka bir şey var mı lordum?"</p>

  <p>"Lütfen beni, filomun tamiratının yapılmakta olduğu tersaneye götürün. Çalışmaları denetlemek için sabırsızlanıyorum."</p>
</body>
</html>
