<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span class="ilkharf">K</span>üçük teknemiz rıhtımın taş basamağına değer değmez tekneden atladım. Zaras, bitkin şekilde soluyarak ama ahmak bir sırıtış yüzüne yayılmış halde beni orada karşıladı.</p>

  <p>"Üç hazine gemisini de ele geçirdik, hatta kaleyi bile!" Kan damlayan kılıcıyla ardına kadar açık kale kapılarını gösterdi.</p>

  <p>"Dubalı köprüde çıkarttığın patırtı iyi şaşırtmaca oldu. Kaledeki muhafızları hala sizin gösterinizi izlerken doğradık, varlığımızdan haberleri bile yoktu. Kaçabilen olduğunu sanmıyorum, ama olsa bile çok uzağa gidemez." Biraz nefeslenmek için durdu, sonra kaldığı yerden devam etti. "Köprüde işler nasıl gitti Taita?" Çatışmanın harareti daha geçmemişken bile Hiksos dilinde konuşmayı aklından çıkarmadığını görmek çok hoşuma gitmişti.</p>

  <p>"Köprü yıkıldı, düşmanın yarısı da nehre düşüp boğuldu,"</p>

  <p>dedim kısaca. Sonra kıyıya çıktığımı görünce koşarak gelen Akemi'ye döndüm. "Bu teknenin komutasına geç ve yanına kürek çekmesi için bir düzine adam al." Parmağımla, nehrin kıvrımıyla oluşan küçük koyda demirli ufak boş tekne yığınını işaret ettim.</p>

  <p>''Yanına meşale ile ateş çömleği al ve Giritliler ele geçirip bu gece tekrar bize saldırmak için askerlerini karşıya geçirmek için kullanmadan önce şu tekneleri yak."</p>

  <p>"Derhal lordum," diye karşılık verdi Akemi.</p>

  <p>"Sadece en büyüğü kalsın," diye devam ettim. "Şurada, sıranın sonundaki yelkenli küçük gemi. Onu yakma. Buraya getir, ayrılırken onu burada rıhtıma bağlı bırakacağız."</p>

  <p>Hem Zaras hem de Akemi şüphe dolu gözlerle bana baktılar, ancak emirlerimi sorgulama cesaretini gösterebilen Zaras oldu.</p>

  <p>"Giritlilere mi bırakacağız? Neden böyle bir şey yapalım ki?"</p>

  <p>"Çünkü kıdemli Girit subaylarının Girit'e dönebilmelerini ve krallarını, Hiksos müttefiklerinin ihaneti konusunda uyarmalarını istiyoruz. Girit’in kudretli Yüce Minos'unun bile beş yüz lakh gümüşü kaybetmekten feci şekilde canı yanacaktır. Haberi aldığında Kral Beon'un kanına susayacak."</p>

  <p>Rıhtımda bekleyip Akemi ve mürettebatının iskeleden ayrılıp nehirdeki koya dönmesini izledim. Dört adamını büyük yelkenliye aktardı. Flok yelkenini açıp tekneyi rıhtıma, olduğum yere getirdiler.</p>

  <p>Ötede, koyda, Akemi bizim teknede duruyordu. Adamlar küreklere asılıp tekneyi, demirli tekne sırasının yanına götürdü, Akemi yanlarından geçerken her birinin içine bir meşale fırlattı.</p>

  <p>Ancak hepsinin cayır cayır yandıklarını görünce tatmin olmuştum. Geri döndüğümde Zaras’ı hala kafası karışık halde buldum.</p>

  <p>"Şu adamları alıp benimle gel," dedim ve taş iskeleden koşarak en yakın Girit triremesinin demirli olduğu yere indim. "Bu geminin idaresini senin almanı istiyorum Zaras. Fakat ben de seninle geleceğim."</p>

  <p>"Elbette efendim," diye karşılık verdi. "Gemide zaten birkaç adamım var."</p>

  <p>"Dilbar bunun kaptanı olsun." Parmağımla ikinci triremeyi gösterdim. "Ve üçüncü Minos hazine gemisini de Akemi alır."</p>

  <p>"Nasıl emrederseniz efendim." Görünüşe göre Zaras’ın gözünde basit Taita'dan efendiliğe terfi etmiştim. Buna karşın bana küstah sorular sorabilecek kadar hala yeterince samimiydi. Bunu hemen gösterdi de.</p>

  <p>"Açık denize ulaştıktan sonra hangi yöne gideceğiz? Doğuya Sümer diyarına mı yoksa Moritanya kıyıları için batıya mı?" Hatta sonrasında bana birazcık babacan tavsiyede bulunma lütfunu gösterecek kadar ileri gitti. "O ülkelerin ikisinde de müttefikimiz var. Doğuda, İki Nehir Diyarı’nın hükümdarı Kral Nemrut var.</p>

  <p>Batıda ise Moritanya'da Anfalı Kral Shan Daki'yle anlaşmamız var. Hangisine gideceğiz Taita?"</p>

  <p>Hemen cevap vermedim, bunun yerine soruyla karşılık verdim. "Sen söyle Zaras, tüm dünyada beş yüz lakh gümüşlük bir hazine söz konusuyken hangi krala ya da hükümdara güvenebilirsin?"</p>

  <p>Zaras afallamış gibiydi. Bunu hiç düşünmemişti. "Belki ... şey, Shan Daki olmayacağı muhakkak. Halkı korsan, o da Haydutlar Kralı."</p>

  <p>"Peki ya Nemrut?" diye üsteledim. "Ona parmağım kadar gümüş parçasını güvenip emanet etmeyeceğime eminim."</p>

  <p>"Birine güvenmek zorundayız," diye itiraz etti. "Yoksa ıssız bir sahil bulup tekrar dönüp alacağımız güne dek gümüşü oraya gömmemiz gerek."</p>

  <p>"Beş yüz lakh gümüşü!" diye araya girdim. "Yeterli derinlikte bir çukuru kazmak bir yılımızı alır ve üstünü örtüp saklamak için de koca bir kum dağı." Şaşkınlığının tadını çıkarıyordum.</p>

  <p>"Rüzgar bizden yana!" Başımı kaldırıp, hala Zaras’a tahsis ettiğim triremenin direk başında dalgalanan Minos sancağına, altın Girit boğasına baktım. "Hem tanrılar daima cesur ve yiğitlere yardım eder."</p>

  <p>"Hayır Taita," diye itiraz etti. "Rüzgar bizden yana değil. Denizden esiyor, doğruca kanaldan yukarı. Bizi karaya mıhladı. Orta Deniz’in açık sularına ulaşmak için sürekli kürek çekmemiz gerekecek. Shan Daki'ye de Nemrut'a da güvenmiyorsan o halde kime güveniyorsun? Kime gitmemiz gerekiyor?"</p>

  <p>"Ben yalnız Firavun Tamose'ye güvenirim," dedim. İlk defa bana karşı hayal kırıklığını ortaya koydu.</p>

  <p>"O halde planın buraya gelirken izlediğimiz güzergahtan mı firavuna dönmek? Hazineyi başımızın üstünde sandıklarla Ushu'dan Sina Çölü'ne taşıyacağız ve Kızıldeniz’i aşacağız? Oradan sonra Teb'e ulaşmak için geriye çok az bir yürüme mesafesi kalıyor. Firavun seni görünce çok şaşıracak, bundan kesinlikle emin olabilirsin," diyerek benimle alay etti.</p>

  <p>"Hayır Zaras." Alayına hoşgörüyle tebessüm ederek karşılık verdim. "Buradan, Nil boyunca güneye gideceğiz. Bu üç Girit canavarı ve ambarlarındaki gümüşle doğruca Teb'e döneceğiz."</p>

  <p>"Çıldırdın mı sen Taita?" Gülmeyi kesmişti. "Buradan ta Asyut’a kadar Nil’in her bir arşınının hakimiyeti Beon'un elinde. Hiksos çapulcuları arasından üç yüz fersah yol gitmemizin imkanı yok. Bu tamamen delilik." Öfkeyle Hiksos dilini bırakıp Mısır diline dönmüştü.</p>

  <p>"Hiksos dilinde konuşmaya devam edersen her şey ama her şey mümkün!" diye karşı çıkıp azarladım. "Her neyse, teknelerimizden ikisini zaten batırdık ve üçüncüsünü de geride gerçek kimliğimize ait hiçbir iz bırakmadığımızdan emin olmak için Dimyat' tan ayrılmadan önce yakacağım."</p>

  <p>"Yüce anamız Osiris ve onun aziz oğlu Horus aşkına, galiba sen ciddi ciddi söylediklerine inanıyorsun Taita." Tekrar sırıtmaya başladı. "Demek planın beni de kendin gibi delirtmek, sonra da çıldırmışken sana hak vermemi sağlamak. Öyle mi?"</p>

  <p>"Muharebede delilik aklıselim demektir. Hayatta kalmanın tek yoludur. Beni izle Zaras. Seni eve götüreceğim." Triremenin güvertesine uzanan borda iskelesinden çıkmaya başladım. Önümde Zaras’ın yirmi adamı vardı. Geminin ve içindeki her adamın kontrolünü çoktan ele geçirmiş olduklarını gördüm. Giritli tayfa, elleri arkalarında bağlı, başları öne eğilmiş sıra halinde güvertede diz çökmüştü. Birçoğundaki taze yara hala kanıyordu. Yalnızca altı kişiydiler. Zaras’ın adamları kılıçları çekilmiş halde başlarında dikiliyordu.</p>

  <p>"Aferin delikanlılar," diye cesaret verdim. Sonra tekrar Zaras’a döndüm. "Şimdi adamlarına söyle, esirlerin kıyafetlerini ve zırhlarını çıkarsınlar, sonra tutsakları karaya çıkartıp başlarınamuhafız koy." O emirleri verirken ben merdivenlerden üst kürek güvertesine indim. Oturaklarda kimse yoktu ve uzun kürekler gemiye çekilmişti. Ancak elli adamımla burayı tekrar doldururdum.</p>

  <p>Biraz bakındıktan sonra vakit kaybetmeden alt forsa güvertesine inen merdivenleri izledim. Henüz merdivendeyken iğrenç koku beni karşılamıştı. Öylesine güçlüydü ki nefesimi tutmak zorunda kaldım, ama inmeye de devam ettim.</p>

  <p>Alçak tavanın hemen altındaki raflarda yanan kandiller, kürek sıraları arasına kıvrılmış ya da önlerindeki uzun küreklere başlarını koyup uyuyan neredeyse tamamen çıplak, sıra sıra bedenleri ayırt etmeme ancak yetecek kadar ışık vermekteydi. Uyanık olanlar başlarını kaldırıp boş ve meraksız gözlerle bana baktılar. Hareket ettikçe bileklerindeki zincirler şıkırdıyordu.</p>

  <p>Onlara küçük bir konuşma yapmayı, belki de küreklere güçlü ve uzun asılırlarsa Teb’e ulaştığımız anda özgürlüklerini vaat etmeyi düşünmüştüm. Fakat bu fikirden vazgeçtim, zira karşımdakilerin sadece kısmen insan olduklarını fark etmiştim. Kepaze esaretleri ve maruz kaldıkları barbarca muamele onları hayvan seviyesine düşürmüş gibiydi. Benim müşfik kelimelerim onlar için hiçbir şey ifade etmeyecekti. Anlayabildikleri tek şey sadece kamçıydı.</p>

  <p>Başımı alçak üst güverteye vurmamak için adeta iki büklüm halde forsa oturakları arasındaki koridordan geminin arka tarafına doğru ilerleyince yük ambarına açıldığına emin olduğum bir kapıya ulaştım. Kapıda kocaman bir pirinç kilit vardı. Zaras hemen arkamdaydı. Kenara çekilip kılıcını manivela gibi kullanarak kilidi gevşetmesine ve tekmeleyerek kapıyı açmasına izin verdim.</p>

  <p>Sonra, raftaki kandillerden birini aldım ve yukarı doğru kaldırıp geniş ambar bölmesine girdim. Güvertenin bir ucundan diğerine gümüş külçe dolu sandıklar istiflenmişti. Çabucak kafamdan bu kıymetli sandıklardan ne kadarının Giritlilerce karaya çıkartılmış olduğunu hesap ettim. En az yüz sandık olmalıydı.</p>

  <p>Bir an için hazinenin bu küçük parçasını kalede bırakmayı ve gemide ne varsa onu alıp yola çıkmayı düşündüm, fakat hemen bu düşünceden vazgeçtim.</p>

  <p>Tanrılar sana gülümserken, tekrar öfkelenmelerini beklemeden alabileceğin her şeyi al, dedim kendi kendime ve Zaras’a döndüm. "Benimle gel. Yanına alabildiğin kadar çok adam al."</p>

  <p>"Nereye gidiyoruz?"</p>

  <p>Sandık istifinde eksik olan yeri işaret ettim. "Giritlilerin şu eksik sandıklan nereye götürdüğünü bulmak için kaleye gidiyoruz.</p>

  <p>Sadece onlardaki gümüş bile koca bir orduyu teçhiz edip savaş meydanına sürmeye yeter. Bu hazinenin en ufak bir parçasının bile Beon'un eline geçmesine izin veremeyiz."</p>

  <p>Hızla güverteye döndük. Beraberimde Zaras olduğu halde borda iskelesinden rıhtıma indik. On adamı arkamızdan geldi, yanlarında tutsak aldıkları Giritli denizciler vardı. Üstlerindekini çıkarmışlardı. Kale kapılarının ardında Dilbar'la karşılaştık. Otuz adamıyla karada esir aldıkları asker ve forsaların başlarındaydı.</p>

  <p>Dilbar'a, bu esirlerin de üstlerindekileri çıkarmalarını emrettim. Olabildiğince çok Girit üniformasına ve bulabildiğimiz kadar çok zırha ihtiyacım vardı. Minos subaylarının hepsi, gümüş, altın ve değerli taşlardan kolye, yüzük, pazıbent ve bileklik takıyordu.</p>

  <p>"Şunları da mahkumlardan alın," dedim Dilbar'a. Oluşan yığının içinden diğerlerine göre çok daha istisnai iki mücevheri alıp deri kesemin içine sokuşturdum. Çoğu kadın gibi benim iki prensesim de güzel ve ışıltılı ıvır zıvıra bayılırdı.</p>

  <p>Dikkatimi yeniden, zincirli bir şekilde hareketsizce duran tutsak forsalara çevirdim. Aralarında Libyalılar, Hurriler, Sümerler gibi her milletten insan olmasına karşın bakar bakmaz büyük bölümünün Mısırlı olduğunu anladım. Kuvvetle muhtemel Hiksoslar tarafından tutsak edilmiş ve kaleyi inşa ederken yardım etmek üzere Giritlilere teslim edilmişlerdi. İçlerinden, yüzünden akıllı olduğu belli olan ve daha henüz ümitsizliğe kapılıp pes etmemiş gibi görünen birini seçtim.</p>

  <p>"Şuradakini alıp diğer odaya götürün," diye Dilbar'a talimat verdim. Dilbar, Mısırlıyı kolundan tutup kalenin giriş salonuna sürükledi. Orada ona bizi yalnız bırakmasını söyledim. Dilbar gidince kölenin yüzüne bir süre sessizce baktım. Tavırları boyun eğmiş gibiydi, ancak gözlerinde saklamaya çalıştığı meydan okumayı görebiliyordum.</p>

  <p>İyi, diye geçirdim içimden. Hala insan.</p>

  <p>Sonunda onunla kendi hoş dilimizde kibarca konuşmaya başladım. "Sen Mısırlısın." İrkildi, ama beni anladığını fark etmiştim.</p>

  <p>"Hangi bölgeden?" diye sordum ama yalandan anlamamış gibi yapıp omuz silkti. Başını eğip ayaklarına bakmaya başladı.</p>

  <p>"Bana bak!" diye emrettim ve başımdaki tunç miğferi çıkardım, boynuma sarılı, yüzümün alt kısmını kapatan ipek kumaşı çözdüm. "Bana bak!" diye tekrarladım.</p>

  <p>Başını kaldırınca şaşırıp irkildi.</p>

  <p>"Ben kimim?"</p>

  <p>''Taita'sınız. Sizi, çocukken Luksor’da, Hathor Tapınağı'nda görmüştüm. Babam bana, yaşayan en büyük Mısırlılardan biri olduğunuzu söylemişti," diye fısıldadı hayranlıkla, sonra ayaklarıma kapandı. Bu saygı gösterisi karşısında duygulanmıştım, ama sesimdeki sertliği terk etmedim.</p>

  <p>"Evet, asker. Ben Taita'yım. Sen kimsin?"</p>

  <p>"26. Savaş Arabası Birliği'nden Rohim. Beş yıl önce Hiksos domuzları beni esir aldı."</p>

  <p>"Benimle biricik Mısır'ımıza dönmek ister misin?" diye sordum. Yüzünde bir tebessüm belirdi. Üstçenesinde bir dişi eksikti,yüzü yara bere içindeydi. Dayak yemişti, ama hala bir Mısır askeriydi ve yanıtı kesindi.</p>

  <p>"Ölene dek emrinizdeyim!"</p>

  <p>"Giritliler dün size gemiden boşalttıkları sandıkları nereye sakladılar?"</p>

  <p>"Merdiven boşluğunun dibindeki kasa odasında, ama kapı kilitli."</p>

  <p>"Anahtar kimde?"</p>

  <p>''Yeşil kuşaklı şişkoda. Kölelerin sahibi odur."</p>

  <p>Tarif ettiği adamı, diğer tutsaklarla birlikte dizüstü çökmüş vaziyette görmüştüm. "Senin zincirlerinin anahtarları da onda mı Rahim? O anahtarlara ihtiyacın olacak, zira arlık tekrar özgürsün." Bu düşünce bile gülümsemesine yetmişti.</p>

  <p>"Tüm anahtarlar beline sarılı zincire takılı. Onları kuşağının altında saklıyor."</p>

  <p>Rahim' den ayrıca kaledeki sekseni aşkın kölenin, esir alınan Mısırlı okçu ve arabacı olduklarını öğrendim. Zincirlerini çözdüğümüzde keyifle sandıklan kaleden taşıyıp Zaras’ın triremesindeki ambara yığdılar.</p>

  <p>Gümüş sandıklarının taşınması esnasında Rahim beni cephaneliğe götürdü. Kapıyı kırıp içeri girdiğimizde orada depolanmış sıra sıra üniformaları, zırhları ve silahları görünce iyice keyiflendim.</p>

  <p>Tüm bu teçhizatın gemilere götürülmesini ve ihtiyaç duyduğumuzda kolayca ulaşılabilecekleri ana kürek güvertesine istiflenmesini emrettim.</p>

  <p>Nihayet tüm esir Giritlileri kendi köle barakalarına kilitleyip bizi bekleyen üç triremeye bindik.</p>
</body>
</html>
