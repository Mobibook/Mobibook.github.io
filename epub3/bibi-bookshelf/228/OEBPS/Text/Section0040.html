<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">B</span>abil'de geçirdiğimiz bu son beş günün her saati, hummalı faaliyetlerle doluydu. Nemrut ve konseyiyle son toplantılar yapılmış, iki ulus arasında antlaşmalar imzalanmış ve vaat ettiğim külçelerden kalanının, Nemrut'un askerleri tarafından Teb'de teslim alınması üzerinde mutabakat sağlanıp düzenlemeler yapılmıştı. Şahin mührüyle mühürlediğim yirmi yedi lakh gümüş taahhüdü Firavun Tamose'ye arz edildiğinde orada olmayacağım için ziyadesiyle keyifliydim.</p>

  <p>Hepsinden öte, Yüce Minos'un heyetimi karşılaması ve bizimle birlikte Girit'e yolculuk etmesi için Babil'e gönderdiği elçi Babil’e ulaşmıştı. Maiyetiyle birlikte Knossos'tan yola çıkıp savaş gemilerinden oluşan bir filoyla gelmişti. Gemileri, Sümer limanı Sayda'da bırakıp, benimle tanışmak üzere maiyetiyle birlikte kara yoluyla Babil'e varmıştı.</p>

  <p>Adı Toran'dı. Minos dilinde anlamı Boğanın Oğlu'ydu. Hayatının baharında yakışıklı biriydi. Bu dünyadaki en zengin ve en kudretli hükümdarın elçisine yaraşır şekilde yolculuk etmişti.</p>

  <p>Kral Nemrut, sarayının bir kanadının tamamını elçi ve maiyetine tahsis etmişti. Nemrut, Giritli misafirlerini sadece yedirmek ve eğlendirmek için ona söz verdiğim üç lakh gümüşün büyük bölümünü harcamak zorunda kalacaktı. Toran’ın adasına dönmesi için adeta can atıyordu ve elçinin ayrılışını hızlandırmak için elinden gelen her şeyi yapıyordu.</p>

  <p>Toran, fiziksel güzelliği ve saraylara yaraşır terbiyesinin yanında şimdiye dek karşılaştığım en açıkgöz ve en zeki insanlardan biriydi. Daha ilk görüşmemizde karşılıklı çok güçlü bir saygı bağı kurmuş, o anda birbirimizin ulvi niteliklerini fark etmiştik.</p>

  <p>Paylaştığımız pek çok faziletten birisi de Hiksos barbarlarına ve onlarla en ufak ilgisi olan her şeye karşı duyduğumuz nefretti.</p>

  <p>Toran'la yaklaşık bir saatimi, Hiksosların Dimyat Kalesi'ne yaptıkları alçakça ve sebepsiz saldırı ve orada esir ettikleri Girit askerlerine yaptıkları vahşetin acısını paylaşarak geçirmiştim. Toran, teslim olduktan sonra Hiksosların boynunu vurduğu astsubaylardan birinin oğluydu.</p>

  <p>Ne var ki hiçbirimiz üç büyük Girit triremesinden ve Hiksosların Yüce Minos'tan çaldıkları 580 lakh gümüş külçeden bahsetmemişti. Adeta o muazzam hazine hiç var olmamış gibiydi. Kendi adıma ben, tüm tanrıların huzurunda o konu hakkında hiçbir bilgim olmadığına kolaylıkla yemin ederdim.</p>

  <p>Toran’ın üstün yeteneklerine ve ileri zekasına nihayet tamamen emin olmamı sağlayan şey, Kıpticeye akıcı bir şekilde hakim olması ve çeşitli konularda yazmış olduğum çoğu eseri okumuş ve incelemiş olduğu gerçeğiydi. Deniz savaşları ve taktikleri üzerine yazdığım ilmi çalışmayı deha işi olarak gördüğünü ve şiirlerimin pek çoğunu Minos diline tercüme ettiğini söylemişti.</p>

  <p>Ancak görüşmelerin ikinci gününde iki yüce millet arasında ittifak önerisi ve bu antlaşmayı tasdik edip pekiştirme usulü konusunu açabilmiştik. Bu müzakereler, birbirimizin pazarlık yeteneklerini sonuna kadar sınadığımız üç gün sürdü; nihayet dördüncü gün hem Mısır hiyeroglifleriyle hem de Girit alfabesiyle kaleme aldığım anlaşma metnini imzalayabilmiştik.</p>

  <p>Artık prenseslerimi Toran'la tanıştırmak için müsait zamanın geldiğine hükmettim. Ertesi akşam onu ve maiyetini, akşam yemeğini birlikte yemek için davet ettim.</p>

  <p>Şarapların seçimine ve ikram edilecek yemeklerin belirlenmesine bizzat nezaret ettim. Mönüm, neredeyse Giritlilerle henüz imzaladığım antlaşma kadar uzun, ama ziyadesiyle büyüleyiciydi. Ardından tüm öğleden sonramı iki prensesimi davete hazırlamak için ayırdım. Amacım için, biricik Mısır'ımızın menfaatlerinden söz etmeye gerek yok, Toran’ı adeta baştan çıkarıp Knossos sarayına, prenseslerin tüm vasıflarını parıltılı tasvirlerle iletmesi elzemdi.</p>

  <p>Muazzam bir titizlikle Teb'den getirdiğimiz devasa gardıroptan iki kızımın güzelliğini en mükemmel biçimde tamamlayan malzemeleri ve renkleri seçtim: Bekatha için pembe, Tehuti için yeşil.</p>

  <p>Makyaj yapan iki güzellik uzmanının yanına oturdum. İkisinden de en mükemmelinden başkasını asla kabul edemezdim.</p>

  <p>Sonunda uğraşlarından tatmin olduğumda ikisini de gözyaşlarına boğmuştum; fakat sonuç ısrarlarıma değmişti. Bu özel gecede kızlarımın güzelliğini geride bırakabilecek gördüğüm tek güzellik, ay ışığındaki İnana’nın yüzüydü. Toran’ın da, Girit'teki efendisinin de iki kızımın güzelliklerine, tıpkı benim asla yapamadığım gibi, karşı koyamayacaklarını biliyordum.</p>

  <p>O akşam, Toran ve beraberindekilerin, hazırlattığım harikulade donatılmış masada yerlerini almalarını bekledim; hepsine şarap ikramı yapıldıktan sonra kızların içeri girmesi için işaret verdim.</p>

  <p>Salonun sonundaki ikili kapıdan yan yana süzülürcesine içeri girdiklerinde, derin bir sessizlik etrafı kapladı. Adamlar hayranlıklarına, kadınlar kıskançlıklarına tutsak olmuş gibiydi.</p>

  <p>Prenseslerim Toran’ın önüne kadar gelince duraklayıp zarafetle başlarım eğerek selam verdiler. Onları Loxias izliyordu. O da reverans yaptı. Elbette Giritli kızın hazırlanması için zamanımı israf etmemiştim. Dizlerini açıkta bırakan oldukça donuk bir kıyafet giyinmişti. Yüzü ve dizleri, istisnai derecede olmasa da oldukça hoştu. Makyajım ve saçını kendi yaptığı belliydi. Sonuçta sadece bir hizmetçiydi ve bu ziyafet masasına katılmasına izin verdiğim için bile oldukça şanslıydı.</p>

  <p>Yan gözle Toran’a bakıp bu dişil güzellik bolluğuna tepkisini öğrenmek istedim. İki prensesimin başlarının yukarısına doğru bakıp gülümsediğini gördüm. Dikkatimi baktığı yöne çevirdim.</p>

  <p>Hayretler içinde ve hüsranla Loxias’ın utana sıkıla Toran’ın tebessümüne karşılık verdiğini gördüm. Hemen aklıma Loxias’ın öncesinde Lort Remrem'e olan hayranlığı geldi. Bu çocuğun yaşlıca erkeklere meyilli olduğunu fark ettim.</p>

  <p>O anda Toran'la ilgili abartılı düşüncelerimi tekrar gözden geçirdim. Edebiyat konusunda zevk sahibi, tatlı dilli ve bilgili bir devlet adamı olabilirdi; ama söz konusu kadınlar olduğunda göz alıcı bir sinekkuşunu, donuk renkli küçük bir kırlangıçtan ayırt edemediği aşikardı.</p>

  <p>Kızlarıma, Toran’ın sağ ve sol yanında yerlerini almalarını işaret ettim. Minos diline hakimiyetleriyle elçinin aklını başından almalarını sıkı sıkı tembihlemiştim. Sonra başımı hafifçe sallayıp Loxias’ı yaşına ve sosyal konumuna daha yakın astsubaylarımdan bazıları üzerinde o bayağı cazibesini serbestçe kullanabileceği salonun ucuna def ettim.</p>

  <p>Sonraki birkaç haftayı aşkın sürenin büyük bölümünü, Toran, Lort Remrem ve Sümer komuta kademesiyle Kral Gorrab'a karşı müttefik sefer harekatımızın koordinasyonu ve planlamasıyla ciddi özel oturumlarla geçirmek zorunda kaldım. Günler birbiri ardına kaçarcasına geçiyordu ve sanki benim için hiç dur durak yok gibiydi.</p>

  <p>Kervanımızın Babil' den Sayda Limanı' na hareket etmesinden iki gün önce, artık içimde kabaran İştar Tapınağı'na bir veda ziyareti yapma mecburiyeti isteğime karşı koyamadım. Yüreğim, o tuhaf binanın içinde belki İnana'dan şifreli bir mesaj ya da en azından varlığına dair ezoterik bir ipucu gibi ondan artakalan bir iz bulabileceğim umuduyla yanıp tutuşuyordu.</p>

  <p>Yeşil cüppeli tanrıça rahibi Onyos'tan diğer tüm ibadet edenlere kapandıktan sonra mabede girebilmem için izin aldım.</p>

  <p>İnana’nın her zaman giydiğini andıran başlıklı gri bir cüppe giyinip tek başıma gittim. Tapınağın, Onyos'un beni beklediği yan giriş kapısına ulaştığımda gece yarısını bir saat geçmişti.</p>

  <p>"Yalnız kalmayı çok isterim," diyerek uzaklaşmasını istemeden önce avucuna bir gümüş mem yerleştirdim. Saygıyla geri çekilip yerlere kadar eğilerek selamladı ve hipostil orta sahnın gölgelerinde gözden kayboldu.</p>

  <p>Çatıdaki devasa güneş aynasının yansıttığı ışık olmadan tapınağın içi kasvetli ve ürperticiydi. Yeşil cüppeli birkaç rahip ve rahibe dışında kimsecikler yoktu. Kadınların, tanrıçaya mecburi yükümlülüklerini yerine getirmek için bekledikleri bölmeler boştu. En göz alıcı fresklerden bazıları, parlak bakır yansıtıcılı kandillerle aydınlatılıyordu.</p>

  <p>Titreyen ışıklar, boyalı resimler üzerinde dans ediyor, o ürkütücü çizimlere adeta can veriyordu. Birkaçının önünde biraz durup bu resimlerle, ithaf edildikleri ilahi gücün hakiki yapısı ve tanrısal iffeti arasındaki derin farklılığı düşündüm. İnana’nın beni götürdüğü keşif seyahatinde insanoğlunun tanrılar hakkında inandıklarının çoğunun, kendi arzulu hayalleri olduklarını öğrenmiştim. Bir insanın duayla, kurbanla ya da göstermelik itiraflarla ölümsüzleri kendi arzusu yönünde eğip bükebilecekleri düşüncesi gülünçtü. Ölümsüzler yalnızca kendilerine en uygun olanı yapar, yani sadece kendi güçleri ve zevkleriyle ilgilenirlerdi.</p>

  <p>Mağara gibi koridorları ve dehlizleri yavaş yavaş ve dikkatle aradım, ama hiçbirinde İnana’nın varlığına dair en ufak bir ipucu bile bulamadım. Kral Marduk, bu muazzam yapıyı, tanrıçayı içine çekip ele geçirmek için dikmişti, ama artık ben tanrıçanın hiçbir zaman av olmadığını, hep avcı olduğunu biliyordum.</p>

  <p>Tapınağın dış duvarları boyunca spiral şeklinde yükselen taraçaya çıktım. Burası İnana’nın sık sık bana göründüğü yerdi; ama şimdi ondan artakalan hiçbir şey yoktu. Düz çatıya ulaşıp, gündüz saatlerinde güneş ışığını orta sahna yansıtan devasa metal aynanın yanına oturdum.</p>

  <p>Başımın üstündeki, yıldızlarla süslenmiş gök kubbeye baktım. Fakat orada da benim için hiçbir şey bırakmamıştı. Sahip olduğum tek şey hatırası ve günün birinde bana döneceği sözüydü.</p>
</body>
</html>
