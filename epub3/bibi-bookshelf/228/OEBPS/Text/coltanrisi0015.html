<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">N</span>emrut 'tan satın aldığım altı savaş kadırgası, ilk gördüğümde benim için büyük bir hayal kırıklığı olmuştu. Kızakta oldukları için karinalarını da inceleyebilmiştim. Bunları, Dimyat Kalesi'nde ele geçirdiğim büyük Minos triremeleriyle kıyaslamakla hata etmiştim. Bu Sümer gemileri neredeyse diğerlerinin yarısı kadardı ve gövde tasarımlarından çok daha yavaş olacaklarını ve aynı derecede kullanışlı olmayacaklarını anlayabiliyordum.</p>

  <p>Hayal kırıklığımı güçlükle de olsa bir kenara atıp elde olanı en iyi hale getirmek için tüm dikkatimi vermeye karar verdim.</p>

  <p>Sonraki birkaç haftayı aşkın süre boyunca uyanık olduğum saatlerin büyük bölümünü tersanede Zaras'la ve tersane işçileriyle geçirdim. Kötü bir işten en iyisini çıkarmaya didiniyorlardı; ama bu tatmin olmam için yeterli değildi. Her zaman mükemmeli isterdim.</p>

  <p>Her bir tahtayı ve kirişi tek tek inceledim. Gövdedeki çivilerden bir kısmını gelişigüzel sırayla paslı olup olmadıklarını denetlemek için yerlerinden çıkardım. Aynı şeyi diğer bağlantı tertibatına da yaptım. İşçiliğin kalitesinden emin olmak için kılıcımın ucunu gövdedeki kalafat yerlerine soktum. Tüm yelkenleri söktürüp, dikkatle inceleyebilmem için sahile serdim ve kanvasta zayıf nokta ve tamirat dikişi aradım.</p>

  <p>Sonra gövdede birtakım değişiklikler yapılmasını emrettim.</p>

  <p>Babil' den bu yana uzun yolculuğumuz boyunca bu değişiklikleri Zaras'la uzun uzadıya görüşmüştük. Çizimlerimi tersane şefine gösterdiğimde homurdanarak bir sürü itiraz ortaya sürdü, ancak hepsini katiyetle çürüttüm.</p>

  <p>Bu kadırgaları, çok yakında Mısır’ın kuzey kıyısı boyunca Hiksos lejyonlarına karşı faaliyete geçecek kara kuvvetlerimize yakın destek sağlamak için kullanmak istiyordum. Baştaki kuruntularımın aksine artık bu gemilerin büyük birlikleri deltanın herhangi bir noktasından, en çok ihtiyaç duyuldukları yere çok çabuk taşıyabilecek kapasitede olduklarına inancım tamdı. Bununla birlikte savaş arabaları ve atları olmadan bu askerler çok etkisiz kalacaktı.</p>

  <p>Tersane şefi sonunda taleplerime boyun eğmiş ve kadırgalarımın kıçlarına yükleme rampaları ilave etmişti. Fırtınalı denizlerde bile on iki savaş arabası taşıyabilmeleri için kürek sıraları arasındaki döşemelerin mukavemetlerini artırmasını da istemiştim.</p>

  <p>Bu gemileri döndürüp, kademeli yükselen her kıyıya ya da diğer tüm uygun indirme alanlarına geri geri yanaştırıp dizginde sürücüsü, koşumda atıyla birlikte hemen harekete hazır yetmişten fazla savaş atından oluşan süvari birliğini nakledebilecektik. Görevlerini başardıkları anda yine sahilden süratle alınabileceklerdi.</p>

  <p>Bu değişiklikler yapılırken Toran’a, Yüce Minos'un, bizimle birlikte konvoy halinde yelken açabilmesi için yola çıkış tarihini ertelemesi emri ulaştı. Büyük ve ferah kadırgalarından birini, prensesleri ve maiyetlerinin, bizim çok daha küçük gemilerimizde bulabileceklerinden çok daha rahat seyahat etmeleri için emrime verdi.</p>

  <p>Girit hükümdarının bana bu nezaketi göstermesi benim için büyük bir şanstı; aksi takdirde Toran, küçük savaş kuvvetimin savaşma kabiliyetlerine tanıklık edebilme fırsatından mahrum olacaktı.</p>

  <p>Gemilerimin gövdelerinde istediğim değişiklikler tamamlanana kadar fırtına mevsimi sona ermişti. Tanrılar bize, açık hava ve durgun deniz ihsan etmişti. Bununla birlikte Girit'e yelken açmadan önce yenilenen gövdelerin deniz şartlarına uygunluğunu ve yaptırdığım değişikliklerin işlevini test etmemiz gerektiği hususunda kararlıydım. Aynı zamanda savaş arabası binicilerime de kıçtaki yükleme rampasının kullanımıyla ilgili talim yaptırabilecektim.</p>

  <p>Birkaç gün boyunca denize açılıp savaş arabalarımızı olası her kıyıya ya da burna indirip sonra tekrar gemiye bindirdik.</p>

  <p>Adamlar ve atları bu manevra konusunda iyiden iyiye eğitim ve beceri sahibi olana dek tekrarlattım. Nihayet tatmin olduğumda Sayda Limanı' na geri döndük.</p>

  <p>Girit'ten nihai ayrılış vaktimizden iki gün önce, sabah erken vakitte o günkü çalışmaları denetlemek için kamp alanımızdan tersaneye yürürken, limanın kenar mahallesinde tek gözlü bir dilenci yolumu kesti. Onu kenara itip beraberimdeki Zaras ve Hui'yle sohbetimizi sürdürmek istesem de pis serseri çok sırnaşık çıkmıştı. Sızlayarak yenimden yakaladı. Sırtımı dönerek vurup kenara itmek için asamı kaldırdım; ama adam herhangi bir korku emaresi göstermediği gibi arsızca sırıtıyordu.</p>

  <p>"Lort Aton sana bao oyununda meydan okuyor," dedi. Asamı indirdim, ağzım açık halde adama baktım. Kullandığı ifade, ağzı kokan dişsiz biri için o kadar uygunsuzdu ki bir an tamamen şaşıp kalmıştım. Daha kendimi toplayamadan adam elime ufacık bir papirüs parçası tutuşturup koşarak kalabalık sokakta gözden kayboldu. Zaras hemen peşinden koştu, fakat arkasından seslendim.</p>

  <p>"Bırak gitsin Zaras. Bir arkadaşımın arkadaşıydı."</p>

  <p>Zaras istemeye istemeye durdu, bana döndü. "Keseni kesip almadığına emin misin? Adamı döve döve doğruyu söyletmemi ister misin, ne olur ne olmaz?"</p>

  <p>"Yeter!" dedim. "Bırak gitsin! Buraya gel Zaras!" Dediğimi yaptı, ama yanıma gelirken başını çevirip hınçla adamın ardından bakıyordu.</p>

  <p>Hemen kamp yerine dönüp tek başıma çadırıma çekildikten sonra papirüsü açtım. Daha ilk bakışta gerçekten Aton'dan bir mesaj olduğunu anladım. Yazı şeklini başkasıyla karıştırmak imkansızdı. Tavırları gibi gösterişçiydi.</p>

  <p><i>Vulture, Pachon ayının beşinci günü, yaralı şahinin surdaki delikte önünü kesmek ve adadaki yeni tüneğine uçmasını önlemek için Zanat' tan iki yüz çakalı doğuya gönderdi.</i></p>

  <p>Mesajın içeriği, yazanın kimliğini hiç şüpheye yer bırakmayacak biçimde tasdik ediyordu. Aramızdaki özel kodlamada Aton ve ben Kral Gorrab için Vulture kelimesini kullanıyorduk. İki yüz çakal, Hiksos savaş arabalarının sayısını ifade ediyordu. Zanat, Kuzey Mısır ve Sina arasındaki sınır kasabası Nello'nun kod adıydı. Surdaki delik, Sayda'ydı. Adadaki tünek ise Girit' ti. Elbette yaralı şahin benim kişisel hiyeroglifimdi.</p>

  <p>Aton, açık bir dille beni, on altı gün önce Gorrab’ın, Sayda'da önümü kesip Girit'e yelken açmamı önlemek için Nello'dan kıyı yolu boyunca iki yüz savaş arabasından oluşan bir birliği sevk ettiği konusunda uyarmaktaydı.</p>

  <p>Gorrab ve dalkavuklarının görevimi öğrenmiş olmaları beni çok şaşırtmamıştı. Teb'den Babil’e kadar götürdüğüm ve şimdi de Sayda Limanı' na indiğim kadar büyük ve geniş her toplulukta ağzı çok bol biri ve kulağı büyük başkaları olurdu. Haberin Gorrab’ın Menfis'teki ağılına ulaşmasına ve onun da harekete geçmesine fazlasıyla yetecek kadar uzun süredir yoldaydık. İzlerimi örtmek için mümkün olan her tedbiri almış olmama rağmen, bu görevin başındaki kişinin ben olduğumu Gorrab’ın biliyor olması gerçeğine boyun eğmiştim. İtibarım benden önce gidiyordu.</p>

  <p>Gorrab’ın ne kadar aman vermez bir düşman olduğumu da bilmesi gerekiyordu.</p>

  <p>Gerçek olduktan ve bir şekilde bana ulaştırıldıktan sonra Aton'un bu bilgiyi nasıl edindiğine kafa yormak için harcayacak zamanım yoktu. Benim gibi Aton'un da bunu yapma yolları ve araçları vardı. Yine benim gibi o da hata yapmazdı.</p>

  <p>Başımı çadırımın girişinden uzatıp Zaras'a seslendim. Çok yakında hazır bekliyordu, derhal Hui'yle birlikte geldi.</p>

  <p>"Derhal adamları ve savaş arabalarını gemilere yükle. Öğlen olmadan yola çıkmak istiyorum."</p>

  <p>"Nereye?" diye sordu Hui. "Yine talime mi?"</p>

  <p>"Aptal aptal sorular sorma." Zaras onu sertçe terslemişti. "Sadece Taita sana ne emretmişse onu yap ve acele et."</p>
</body>
</html>
