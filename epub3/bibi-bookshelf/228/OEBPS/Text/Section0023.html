<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">O</span>mzumdan çeken sıcak bir el hissettiğimde hemen uyandım. Korunağımızın çatısındaki yarıklardan sabahın çok uzak olmadığını gördüm. Sadece birazcık uyumuştum, ama kendimi adam öldürmüşüm gibi suçlu hissettim.</p>

  <p>"Taita, uyan. Bana yardım etmelisin." Sesinden, kendini ağlamamak için zor tuttuğu belliydi.</p>

  <p>"Ne oldu prensesim?"</p>

  <p>"Ateşler içinde. Zaras içeriden yanıyor gibi. Öylesine ateşlenmiş ki adeta dokununca parmağınız yanıyor."</p>

  <p>Elime sedir dalından ince bir çıra aldım. Ucunu, sönmekte olan ateşin içine sokup üfledim. Alev alınca döşeğin başındaki kandili tutuşturdum ve Zaras'a doğru eğildim.</p>

  <p>Yüzü al al olmuş, terden sırılsıklamdı. Gözleri açıktı, ama göremiyor, nöbet geçiriyordu. Zapt edip sakinleştirmeye çalıştığımızda bize bağırarak ağzına geleni söyledi. Başını yanlara çeviriyor, bize lanetler yağdırıyordu.</p>

  <p>Bunu bekliyordum. Şiddetli hummanın, kötü salgıların saldırıya geçtiğinin habercisi olduğunu pekala biliyordum. Neredeyse tıpatıp aynı semptomları sergileyen pek çok vaka görmüştüm.</p>

  <p>Tümü de hastanın ölümüyle sonuçlanmıştı. Ancak ilk savunma hattım için hazırlıklıydım.</p>

  <p>Güçlü kuvvetli altı adamımı çağırıp Zaras’ı aramıza aldık ve eyer battaniyelerinden, başından başka hiçbir yerini hareket ettiremeyeceği bir koza içine sarmaladık. Sonra battaniyeleri kova kova suyla ıslatıp buharlaşmayı hızlandırmak için yelpazeledik.</p>

  <p>Bu, Zaras’ın vücut sıcaklığını düşürmüş, nispi bir ürpertiyle titremeye başlamıştı.</p>

  <p>Sabahın ilerleyen vakitlerine dek bunu yapmayı sürdürdük, ne var ki öğlen olduğunda Zaras’ın artık takati kalmamıştı. Salgılardan mustarip önceki tüm hastalarımla aynı seyri izliyordu.</p>

  <p>Artık ona uyguladığım tedaviye direnecek gücü kalmamıştı.</p>

  <p>Dişlerini gıcırdatmaktan başka hiçbir ses çıkarmıyordu. Cildinde soluk mavilikler çıkmıştı.</p>

  <p>Sarmaladığımız battaniyelerden çıkarttık. Tehuti tekrar Zaras’ı kollarına alıp, titreyen ıslak bedenin diğer tarafından yüzüme baktı.</p>

  <p>"Onu kurtarabileceğini söylemiştin Taita. Ama şimdi yapamayacağını anladım."</p>

  <p>Çaresizliği, içimde bir yerlere, Çakal’ın Zaras’a sapladığı kılıçtan daha derine saplanmıştı.</p>

  <p>Hiksos işgalcilerinin biz Mısırlıları anayurdumuzdan sürdüğü büyük göç sırasında Nil çağlayanlarını aşarak güneye, Afrika’nın en ücra yerlerine kaçmıştık. Yıllarca süren yersiz yurtsuz göçebelik boyunca ıssız yerlerde hayatta kaldıktan sonra nihayet geri dönüp doğuştan hakkımız olanı geri alacak güce ulaşmıştık. O esnada siyah kabileleri anlamayı öğrenmiştim. Gıpta ettiğim güçlere ve özel yeteneklere sahiplerdi. Bilhassa Şilluk kabilesi beni etkilemiş ve aralarından pek çok dost edinmiştim.</p>

  <p>Bunlardan biri de Umtaggas adında çok yaşlı, büyücü hekimdi. Grubumuzdaki diğer insanlar ona, şeytanlarla ahbaplık eden ilkel cadı hekim gözüyle bakıyorlardı. Onu, uzak güney topraklarında bolca bulunan vahşi hayvanların ancak bir seviye üstünde görüyorlardı. Ancak ben onun, biz kuzeyden gelen yabancıların idrak edemediği pek çok şeyi kavrayan bilge birisi olduğunu anlamıştım. Benim ona öğretebildiklerimden çok daha fazlasını o bana öğretmişti.</p>

  <p>Nihayet yılların yorgunluğu artık onu alt ettiğinde ve ölümüne yalnızca birkaç gün kala daha önce hiç görmediğim türden güneşte kurutulmuş siyah mantarlarla dolu deri bir çantayı elime tutuşturdu. Üzerleri, kalınca yeşil küfle kaplıydı. Bana küfleri asla temizlememi, zira ilacın tedavi gücünün asli unsuru olduklarını söyledi. Sonra bu mantarlardan nasıl ilaç yapacağımı bana göstrip, tedavi ettiğinden daha çok ölüme sebebiyet verdiği konusunda uyardı. Yalnızca hastaya yapılabilecek bir şey artık kalmadığında kullanılması gerekiyordu.</p>

  <p>Biricik Mısır'ımıza dönüşümüzden sonra geçen onca yıl boyu, bu karışımı sadece yedi vakada kullanmaya cesaret ettim. Her vakada da hastam ölüm döşeğindeydi ve ebediyet uçurumundan aşağı düşmeleri sadece incecik bir pamuk ipliğine bağlıydı. Hastalarımdan beşi, neredeyse karışım dudaklarından geçer geçmez son nefeslerini vermişlerdi. Biri, on gün boyunca ecelle savaş vermiş, tüm bu zaman boyunca yavaş yavaş ilerleme kaydettikten sonra birdenbire beklenmedik şekilde mutlak son onu bulmuştu.</p>

  <p>Sadece akciğerlerine saplanan bir oktan ve yaranın akabinde gelen kötü salgılardan mustarip yedinci hastam hayatta kalabilmişti. Tekrar eski sağlığına kavuşmuştu. Hala Teb’de yaşamaktaydı ve mucizem olarak adlandırdığı olayın her yıldönümünde tüm torunlarını toplayıp ziyaretime gelirdi.</p>

  <p>Yedide birin öyle böbürlenecek bir sayı olmadığını gayet iyi biliyordum, ama Zaras’ın aşağı yukarı bir saatlik ömrü kalmıştı ve Tehuti bana o kocaman sitem dolu gözleriyle bakıyordu.</p>

  <p>Ceylan derisi çantada küflü mantarlardan bir avuçtan az kalmıştı. Bakır bir kapta, suyu siyah ve yapış yapış olana dek mantarları kaynattım. Sonra soğumasını bekleyip Zaras’ın ağzının açık kalması için çenesinin köşesine odun bir takoz sıkıştırıp kaşıkla ağzına verdim. Bu iksiri önceden sadece bir defa tatmışlığım vardı. Bir daha asla tekrarlamaya hiç niyetimin olmadığı bir tecrübeydi.</p>

  <p>Zaras’ın tepkisi, benimkiyle uyuşuyordu. Öyle delicesine mücadele ediyordu ki onu ancak altı yardımcım ve Tehuti birlikte zapt ettiler, bu esnada zorla yutturduğum karışımın yarısından fazlasını da kusmuştu. Çıkardıklarını kazırcasına toplayıp tekrar ağzına verdim. Sonra dişlerinin arasına sıkıştırdığım odun parçasını çıkarıp kıymetli mantarlarımı bir kez daha dışarı atma teşebbüsüne tekrar kalkışma ihtimaline karşılık iksirin gırtlağından aşağı indiğinden emin olana dek ağzını sıkıca kapattım.</p>

  <p>Sonra Tehuti'yle birlikte onu tekrar eyer battaniyelerine sarmalayıp diğerlerini gönderdik. Her birimiz bir tarafına oturup sessizce ölmesini beklemeye başladık.</p>

  <p>Akşam karanlığı çöktüğünde bu aşamaya erişmek üzereymiş gibi görünüyordu. Onca battaniyeye rağmen vücut sıcaklığı, henüz avlanmış yayınbalığınınki kadar düşmüştü ve nefes alıp verişi zar zor duyulabiliyordu. Soluk alışını duymak için ikimiz, sırayla kulağımızı ağzına dayıyorduk.</p>

  <p>Gece yarısını biraz geçmiş ay doğmuştu ki Tehuti kararlı bir şekilde, "Ceset gibi soğumuş. Isıtmak için yanına yatmak zorundayım," dedi. Bedevi leşlerinden topladığım kanlı ve üzerine oturmamış kıyafetleri çıkardı ve Zaras’ın battaniyesinin altına sokuldu.</p>

  <p>Hiçbirimiz üç günden beri uyumamıştık, ama şimdi de uyuyamıyor ve konuşmuyorduk. Birbirimize söyleyecek başka bir kelam kalmamıştı. Umutlarımız tükenmişti.</p>

  <p>Mezarlık vakti bizi bulmuştu: gecenin en karanlık saati. Korunağımızın iki battaniyenin eğreti biçimde birbirine tutturulduğu çatısında bir boşluk vardı. Başımı kaldırıp yukarıya baktığımda o boşluktan kocaman, kırmızı avare bir yıldız gördüm; Seth’in gözü olarak bildiğimiz bu yıldız, boşlukla kusursuz biçimde çerçevelenmiş gibi görünüyordu.</p>

  <p>Şerir tanrı, gözünü dikmiş bize bakıyordu. Tüm ümidimi kaybettim. Zaras’ın mücadeleyi kaybettiğini ve Seth’in onu almaya geldiğini biliyordum.</p>

  <p>Ancak sonra tuhaf, bir o kadar da muhteşem bir şey gerçekleşti. Yıldızın ışığı aniden söndü. Kalbim kaburgalarımı kırıp çıkacakmış gibi atıyordu. Bu kehaneti anlamlandıramıyordum, ama iyiye alamet olması gerektiğini biliyordum. Döşekte Zaras’a sarılmış Tehuti'yi telaşlandırmamak için usulca ayağa kalktım. Başımı eğerek korunağımızın girişinden çıkarıp gökyüzüne baktım.</p>

  <p>Tüm gök kubbe sayısız yıldızın ışığıyla parıldıyordu - tek istisnası başımın hemen üstündeki, daha bir dakika evvel Seth’in kızıl gözünü bana diktiğini gördüğüm noktaydı. Şimdi ise gözün önü kapanmıştı.</p>

  <p>Minicik siyah bir bulut önünü kesiyordu. Gökyüzündeki tek bulut oydu. En fazla yumruğum kadardı, ama habis tanrı Seth’i kör etmişti.</p>

  <p>Sonra birkaç ses duydum. Yukarıdaki yıldızlı gökyüzünden değil, az önce çıktığım eğreti korunaktan geliyordu.</p>

  <p>"Neredeyim ben?" diye fısıldadı Zaras’ın sesi. "Ve karnım neden böyle feci sızlıyor?"</p>

  <p>Çok aşina olduğum diğer ses hemen cevapladı. "Kendini yorma ve ayağa kalkma, Zaras, seni ahmak. Hareket etmemen gerek.</p>

  <p>Çok feci yaralandın."</p>

  <p>"Prenses Tehuti! Yatağımdasın." Zaras’ın sesi şaşkınlık ve telaşla yükseldi. "Ve üzerinde kıyafet yok. Taita bizi bu halde bulursa ikimizi de öldürür."</p>

  <p>"Bu sefer değil Zaras," diye teskin ettim tekrar eğilip korunağa girerken. Mutluluktan uçacak gibiydim, çiftin uzandığı döşeğin yanına diz çöktüm. "Ama bir dahaki sefere öyle yapacağıma emin olabilirsin."</p>
</body>
</html>
