<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">A</span>yağım yere değdiği anda toprak o kadar şiddetle sarsılmaya başladı ki az kalsın dengemi kaybediyordum. Ağacın gövdesine yapışıp dengemi sağladım. Ağaç delicesine sallanıyordu; dalları birbirine çarpıyor, dalgalanıyordu. Başınu kaldırıp yukarı baktığımda yüzüme yağmur gibi yaprak ve dal parçası düşmeye başladı. Bu karmaşada Vaaga'nın cesedinin yerinden çıkabileceğini düşündüm, ama iyice çatala sıkışmıştı.</p>

  <p>Çevremdeki tüm orman şiddetle sarsılıyordu. Dağ adeta dans ediyordu. Büyük bir uğultu vardı. İda Dağı doruklarına göz gezdirdiğim sırada granit uçurumdan devasa bir parçanın kopup kayarak vadiye yuvarlandığını gördüm.</p>

  <p>Atlar paniklemişti. Yularlarıyla kavga edercesine başlarını sallayıp şaha kalkıyorlar, iplerini koparmaya çalışıyorlardı. Sarsılan zeminde sürünerek yanlarına gittim. Hayvanlarla konuşup onları sakinleştirdim. Çoğu kuşla, hayvanla olduğu gibi atlarla da aramda özel bir bağ vardı; onları sakinleştirip yere uzanmalarını sağladım; böylece kaçmalarını ya da düşüp kendilerini yaralamalarını önleyebilmiştim.</p>

  <p>Sonra başımı çevirip kuzeye, Knossos Limanı üzerinden açık denizin karşı tarafındaki Kronos Dağı’nın ikiz volkanik tepesine doğru baktım.</p>

  <p>Tanrı öfkelenmişti. Oğlu llüs'un onu vurduğu zincirlerden kurtulmaya çalışıyordu. Kükreyişleri bu mesafeden bile kulakları sağır edecek derecedeydi. Dağ hapishanesinin yarıklarında püsküren duman, buhar ve ateş kuzey ufkunu tamamen kaplamıştı.</p>

  <p>Öfkeli tanrının, gökyüzüne savurduğu kayaların şehirdeki binalar kadar kocaman olduklarını görebiliyordum.</p>

  <p>Böylesi dehşet verici bir öfke karşısında kendimi çaresiz ve ufacık hissediyordum. Güneş bile yüzünü bizden gizlemişti. Karanlık çaresizlik dünyamızın üstüne çökmüştü. Toprak bile korkudan titriyordu. Sülfür kokusu havayı sarmıştı.</p>

  <p>Atlarımın yanına oturup başımı kollarımın arasına gömdüm.</p>

  <p>Ben bile korkuyordum. Bu, yürekten, samimi bir korkuydu. Bu dünyada Tanrıların gazabından kaçıp kurtulabileceğiniz bir yer yoktu.</p>

  <p>Tanrının başkalaşmış egosu olan o boynuzlu azman yaratığı katletmiştim. Böylesi kutsala hakaret ve saygısızlık karşısında kuşkusuz Kronos'un öfkesi doğruca banaydı.</p>

  <p>Tanrının öfkesi bir saat daha sürdü, sonra bir saat daha; nihayet güneş öğlen vaktini gösterdiğinde başladığı gibi birdenbire kesildi. Sülfür bulutları uzaklaşmış, dağ sakinleşmiş ve dünyaya tekrar huzur gelmişti.</p>
</body>
</html>
