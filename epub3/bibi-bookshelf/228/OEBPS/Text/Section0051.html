<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p style="text-indent: 16px;"><span style="font-family: 'TR GALLERIA'; font-size: 2.5em; font-weight: bold; text-indent: 0em;">A</span>na güverteye i ndiğimizde Kaptan Hypatos orada beni gülerek karşıladı.</p>

  <p style="text-indent: 16px;">"On altı gün oldu Lort Taita."</p>

  <p>"Gösterdiğiniz usta seyrüseferden dolayı sizi tebrik ederim Hypatos," dedim. "Lütfen kadırga kaptanlarıma derhal gemiye gelmelerini işaret edin."</p>

  <p>Hypatos, sancak gemisinin yelkenlerinin faça edilmesini ve "tüm kaptanlar" anlamına gelen sancağın çekilmesini emretti.</p>

  <p>Kadırgalarımın kaptanları kiklerini denize indirip kürek çeken tayfalarıyla birlikte Kutsal Boğa’ya doğru gelmeye başladılar.</p>

  <p>Kıdem sırasına göre, başta Dilbar ve Akemi olmak üzere, gemiye çıktılar. Onlara Krimad Limanı'nı işaret edip orasının müstakbel harekat üsleri olacağını anlattım.</p>

  <p>Sonra Zaras ve Hui resmen kendi gemilerinin komutalarını devralıp sancak gemisinden ayrılmaya hazırlandılar. Hizmetçileri, eşyalarını hazırlamıştı; eşyalar, kadırgalarına götürülmek üzere kiklere indirildi.</p>

  <p>Zaras ve Hui'ye nakilleri için kasten çok az bir mühlet vermiştim; ayrıca komutanların bu ani ayrılışları hakkında Tehuti ve Bekatha’ya haber vermekten kaçınmıştım. Ne pahasına olursa olsun uluorta duygu patlaması yaşanmasından uzak durmak istiyordum.</p>

  <p>Ne var ki kızlarımı kandırmak hiç de kolay değildi. O anda tuhaf bir şeyler olup bittiğini fark etmişlerdi. Kamaralarını terk edip olan biteni öğrenmek için kıç güvertesine çıktılar. Tasasız, rahat halleri, Zaras ve Hui'yi aşağıdaki ana güvertede adamlarının başında gördüklerinde bir anda değişti.</p>

  <p>Gizliden gizliye iki kızımın, o berbat anın geldiği ve ayrılış vaktinin çok yakın olduğu soğuk gerçeğini kabullenişini seyrettim.</p>

  <p>Tehuti’nin yüzü, mermere yatırılmış defnedilmeyi bekleyen cesetlerinki gibi buz kesmiş, solmuştu. Bekatha’nın altdudağı titriyor, gözyaşlarını zapt etmek için sürekli gözlerini kırpıştırıyordu.</p>

  <p>Ana güvertede Zaras adamlarına dikkat çekip kıç güvertesine selam verdi. Bekatha, yoklayarak ablasının elini buldu, sonra öyle sıkıca kavradı ki parmak boğumları kar gibi bembeyaz olmuştu.</p>

  <p>Tehuti’nin dudakları kıpırdadı, kardeşine bir şeyler fısıldıyordu. "Metin ol Bekatha. Herkes bizi izliyor."</p>

  <p>Loxias hemen arkalarındaydı, fakat şimdi bir adım daha atıp Bekatha’nın yanına geldi ve diğer elini tuttu.</p>

  <p>Zaras, resmi şekilde Kaptan Hypatos’a hitap etti: "Gemiden ayrılmak için izin istiyorum kaptan!" Kaptan aynı resmiyette karşılık verdi.</p>

  <p>"İzin verilmiştir kaptan!"</p>

  <p>Zaras gemisinin olduğu yöne döndü, birliğini arkasına alıp halat merdivenden bekleyen kike indi. Hui de onu takip etti. Kızların arkalarında kıç güvertesinde olduklarından hiçbirinin haberi yoktu. Geriye dönüp bakmadan gittiler.</p>

  <p>Hui’nin gidişini izleyen Bekatha hafifçe sarsıldı, cılız bir hıçkırık boğazında düğümlendi. Sonra, hala el ele tutuşan üç kız, kamaralarına giden kapı ağzına yöneldiler. Bekatha ilk adımında sendeledi; Tehuti içtenlikle kardeşini tutup düşmesini önledi.</p>

  <p>Toran, güvertenin iskele tarafında karşımda dikiliyordu. Kızlar gözden kaybolduğunda bana baktı ve onayladığını belirtircesine belli belirsiz başını salladı.</p>

  <p>Bu basit hareketle suç ortağı olmuştuk. Gelecekte birbirimize güvenebileceğimizi artık biliyordum.</p>
</body>
</html>
