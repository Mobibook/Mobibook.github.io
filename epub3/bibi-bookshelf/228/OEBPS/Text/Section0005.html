<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Tanrısı</title>
  <meta content="pdftohtml 0.36" name="generator" />
  <meta content="Wilbur Smith" name="author" />
  <meta content="Ayhan Hocha" name="keywords" />
  <meta content="2014-12-02T12:11:22+00:00" name="date" />
  <link href="../Styles/Style11.css" rel="stylesheet" type="text/css" />
</head>

<body>
  <p><span style="font-family: 'TR GALLERIA'; font-size: 2.5em; font-weight: bold; text-indent: 0em;">Ş</span>imdi sıradaki rolümüze bürünme zamanıydı. Dimyat Kalesi'nde ele geçirdiğimiz Girit üniformaları ve silahlarının güverteye çıkartılmasını emrettim. Sonra adamlarım gülerek ve birbirleriyle şakalaşarak Üzerlerindeki Hiksos üniformalarını ve teçhizatını çıkartıp yaldızlı miğferlerden kakmalı kılıçlara ve mükemmel yumuşak deriden dize kadar çizmelere kadar tam teçhizat Minos askeri ihtişamına büründüler.</p>

  <p>Hem Akemi hem de Dilbar'a adamların çıkarttıkları Hiksos kıyafetlerini nehre atmalarına kesinlikle izin vermemelerini emretmiştim. Şayet bu kıyafetler akıntıyla sürüklenir ve Dimyat'taki Minos askerlerinin eline geçerse aldatmacam ifşa olurdu.</p>

  <p>Sonrasında Giritlilerin nasıl aldatılmış olduklarını fark etmeleri için çok geniş bir hayal gücüne sahip olmaları gerekmezdi. Bu yüzden çıkartılan Hiksos teçhizatını sıkıca sarmalayıp alt güvertelere istiflettim.</p>

  <p>Rüzgarı doğrudan arkamıza alıp, şişen yelkenlerimizle ve gökyüzünde üçgen şeklinde uçan devasa bir beyaz kuğu sürüsünün gümüşi kanatları gibi her iki yanımızda yükselen ve suya dalan küreklerle hızla güneye ilerliyorduk. Bu Minos triremeleri, denizlerdeki en büyük ve en hızlı gemilerdi. Taşıdıkları muazzam insan ve gümüş yüküne rağmen hızları nefes kesiciydi. Hızın yanı sıra, yurdumuza gitmekte olduğumuzu bilmenin adamlarıma verdiği keyif adeta bulaşıcı bir heyecan dalgası yaratmaktaydı.</p>

  <p>Deltayı ve sayısız ırmak kolunu arkamızda bırakıp nihayet nehrin ana koluna ulaştığımızda, filomuzdaki üç gemi yan yana gelip güneye doğru birbiriyle yarışırcasına yol almaya başlamıştı. Mürettebat, bir triremeden diğerine bağırarak dostça meydan okuyor, şakayla karışık küfürler yağdırıyordu.</p>

  <p>Kıyıda demirli balıkçı teknelerinin yanından uçarcasına geçtikten hemen sonra ürün ve ticaret mallarıyla yüklü başka küçük tekneleri ardımızda bıraktık. Yanlarından geçerken, yüksek üst güvertemizden teknelere yukarıdan bakabiliyordum. Bize hayran hayran bakan tayfaların arasında birkaç Mısırlı sima gördüm, ama çoğu Hiksos'tu.</p>

  <p>Bu iki ırkı ayırt etmek benim için çok basitti. Mısırlı kardeşlerim, açık alınlı, aralıklı büyük gözlü ve adeta nakşedilmiş kusursuz yüz hatlarına sahip hayat dolu, zeki yüzleri olan yakışıklı insanlardı. Kısaca, üstün ırk olduklarını ayırt edebilmek için genelde birinin şöyle bir göz ucuyla bakması yeterli olurdu.</p>

  <p>Öte yandan Hiksoslardan çok azı bu özelliklere sahipti. Onlara karşı hiçbir surette akılsızca peşin hükümlü değilim. Bununla birlikte en derin ve şiddetli kinle onlardan tiksinmek için kesinlikle çok sebebim vardı. Her şeyden öte hırsız ve hayduttular, hem de en ufak bir istisna olmadan her biri. Zulümden ve işkenceden zevk alıyorlardı. Kaba ve hırıltılı lisanları her medeni insan için kulak tırmalayıcıydı. Tanrılar arasında en ahlaksızı olan Seth'e tapıyorlardı. Topraklarımızı bizden çalmışlar ve halkımı köle yapmışlardı.</p>

  <p>Ancak ben bağnaz biri değilim. Onlardan kişilikleri yüzünden iğreniyorum. Aslında Hiksosların milli şahsiyetlerinde takdire şayan davranışlar bulmak için elimden gelen her şeyi yaptım.</p>

  <p>Tüm tanrılar şahidim ki bir tane bile bulamadıysam bu benim suçum değil.</p>

  <p>Şimdi, bu bedbaht ırkın örneklerine yukarıdan bakınca aklıma birden, kınamamı gelecekte bir gün daha kesin ve kati biçimde ifade etmemin benim için daha uygun olacağı şeklinde yersiz bir düşünce geldi. Hatta Kral Beon’a layık olduğu üzere asla unutmayacağı bir muamelede bulunmalıydım.</p>

  <p>O gün herhalde tüm Mısırlıların en neşeli günü olur, diye geçirdim aklımdan. Gülümsedim, sonra beynimi zorladım: Neden o gün daha erken olmasın? Zihnimde canlanan planlar neredeyse tamamen şekillenmişti, fikrin ortaya çıkması çok sürmedi.</p>

  <p>Alt güvertedeki kaptan köşkünde bir sürü papirüs tomarı ve yazı tableti görmüştüm. Giritliler okuryazar bir milletti. Kullandıkları çiviyazısı, Sümerlilerinkinden farklı değildi. O zamana dek Minos diline henüz aşina olmadığımı itiraf etmem gerekse de sembolleri okuyup tanıyabiliyordum.</p>

  <p>Tahmin edilebileceği gibi Hiksoslar büsbütün cahildi. Ancak casuslarımdan, Mısırlı katipleri esir alıp tutsak ettiklerini ve onlara zorla okutup yazdırdıklarını, kendileri için hiyerogliflerimizi tercüme ettirdiklerini öğrenmiştim.</p>

  <p>Ayrıca aynı katiplerden, çok uzun mesafelere mesajları hızlı bir şekilde iletmek için kuşları kullanmayı da öğrendiklerini biliyordum. Tıpkı maymunlar gibi Hiksoslar fevkalade taklitçiydi.</p>

  <p>Bir sorunu özgün bir fikirle çözebildikleri çok ender olmasına karşın kendilerinden çok daha büyük beyinlerin icatlarını intihal etmeleri çok sık karşılaşılan bir durumdu.</p>

  <p>Birkaç kısa lafla Zaras'tan ayrılıp koşarak ana güvertenin altındaki kaptan köşküne indim. Yazı malzemeleri gördüğüm yerlerindeydi. Dışı minyatür bir Thoth, ibiş başlı yazı tanrısı resmiyle süslü, gösterişli bir mücevher kutusu içindeydiler.</p>

  <p>Bağdaş kurup yere oturdum ve yazı mahfazasının kapağını açtım. Mahfazanın içinde, farklı ebat ve şekillerde papirüs tomarları, seçme fırça ve mürekkep bloklarının yanı sıra at yelesi kıllarından maharetle örülmüş, başparmak tırnağı·büyüklüğünde dört minik kapsül de olduğunu görünce keyfime diyecek yoktu. Bu kapsüller, yemek için beslediğimiz sıradan güvercinlerden birinin ayağına bağlanıyordu. Bu kuşların, yumurtadan çıktıkları aynı kümese hiç şaşmadan dönebilme ve bu sırada ayağına iliştirilmiş küçük mesajı da farkında olmadan taşıma gibi tuhaf bir kabiliyetleri de vardı.</p>

  <p>Hemen güvercin kapsülüne sığacak büyüklükte bir papirüs parçası seçtim. Sonra en güzel yazı fırçalarından birini aldım ve karbon bloklarından yepyeni bir mürekkep parçası öğüttüm.</p>

  <p>Mesajımın içeriği zihnimde tamamen net olduğu için üzerinde uzun uzun kafa yormama gerek yoktu. Gerektiğinde sadece küçücük değil aynı zamanda anlaşılır ve okunabilir, birbirine yakın hiyeroglifler yazabiliyordum; çünkü mükemmel bir yazı kabiliyetine vakıftım.</p>

  <p>"Aşağı ve Yukarı Mısır’ın Firavunu Yüce Beon’a," diye alışılagelmiş selamlamayla başladım. Elbette o, bunlardan hiçbiri değildi; ama bu sıfatlar, peşinde koştukları arasındaydı. "Ben, Girit Hükümdarı Yüce Minos, seni selamlıyorum. Dostluğum ve lütfumun teminatı olarak haşmetmaaplarına haraç yüklü üç büyük hazine gemimi gönderiyorum. Nil deltasında Dimyat ileri karakolumdan Epiphi ayının ikinci günü denize açılacaklar. Aynı ayın beşinci günü Menfis'teki sarayınıza ulaşacaklarını umuyorum. Bu istihbaratın, sizin asil dikkatinize ulaşmadan evvel kötü adamların ellerine geçmesini önlemek için son ana kadar sizi haberdar etmeyi geciktirdim. Bu hediyeleri gönderildikleri saygı ve uyum ruhuyla aynı şekilde kabul edeceğiniz konusunda dostluğunuza itimat ediyorum."</p>

  <p>Üzerindeki mürekkep kurur kurumaz küçük tomarımı rulo yapıp güvercin kapsüllerinden birinin içine yerleştirdim. Bunu, arapzamkıyla mühürledikten sonra kaptan köşkünden ayrılıp alt güverteye indim ve ambar bölmesinin kapısına gittim.</p>

  <p>Kilit, Zaras’ın hoyrat işleminden sonra tamir edilmemişti.</p>

  <p>Elimle iterek kolayca açtım. Arkamdan kendiliğinden kapandı.</p>

  <p>Kontrol etmek için açtığım sandık ayrı duruyordu. Kapağı sıkıca kapalı değildi. Girit kıyafetimin parçası olan bir hançerle zorlayarak sandığı açtım. Sonra yanına diz çöküp içinden bir külçe gümüş aldım. Ağırdı, ancak yine de belimdeki keseye koydum.</p>

  <p>Sonra üst güverteye dönüp Zaras’ın yanında yerimi aldım. Mürettebattan hiç kimse dediklerimi duymasın diye fısıldayarak konuşmaya başladım.</p>

  <p>"Bir saat içinde Kuntus'taki nehir limanına ulaşırız. Orada, Kral Beon adına geçen gemilerden vergi toplayan bir gümrük noktası ... "</p>

  <p>Zaras, kıkırdayarak lafımı kesti. "Önemi yok Efendi Taita.</p>

  <p>Çok zamanımızı almazlar. Onları sivrisinek gibi ezer geçerim."</p>

  <p>"Hayır Zaras. Gümrük teknesinin bize yanaşması için kürekleri ve yelkenleri ayarlayacaksın. Yanaştıklarında ise onlara gereken tüm saygıyı göstereceksin. Haraç memuruyla görüşmem gerek, çünkü o adamın işbirliğine ihtiyacım var." Daha çok soruyla bana musallat olmasına fırsat vermeden geminin yan tarafına döndüm. İşin doğrusu Kuntus'a vardığımızda bizi neyin beklediğinden emin değildim.</p>

  <p>Nehir boyunca hızla ilerliyor, diğer tekneleri büsbütün hayretler içinde bırakıyorduk. Bizimkiler, Nil' deki en hızlı gemilerdi.</p>

  <p>Atlı bir adam bile, yaklaştığımızı önceden haber vermek için bizi geçemezdi. Akıntıya karşı Üzerlerine gittiğimizi gören her tekne, ya kıyıya kaçarak ya da yelkenlerini indirip kuzeye dönerek yolumuzdan çekilmek için kendilerini akıntıya bırakarak bizden kaçmayı deniyordu. Kim olduğumuzu bilmiyorlardı. Ne var ki savaş bulutlarının dünyanın her yanına çökmeye başladığı böylesi tedirgin dönemlerde aklıselim hiç kimse işini şansa bırakmazdı.</p>

  <p>Nehirde başka bir geniş kıvrımı döndüğümüzde Kuntus Limanı’nın önümüzde, nehrin doğu kıyısında uzanmakta olduğunu gördüm. Kasabanın yukarısındaki tepenin üzerindeki yüksek, taş gözcü kulesinden burayı tanımıştım. Kulenin üstündeki bayrak direğinde büyük siyah bir sancak vardı. Bu, haraç memurunun amblemiydi. Kulenin tepesine, ücret ödemeden geçip gitmeyi deneyen herhangi bir deniz taşıtı olup olmadığını gözetlemek için adam yerleştirdiklerini biliyordum.</p>

  <p>Limana yaklaşırken başka bir siyah sancaklı feluka, limanın taş mendireğinin arkasından suya açıldı ve nehrin ortasında önümüzü kesen bir rota izlemeye başladı. Felukanın bize yanaşabilmesi için Zaras'a yelkenleri toplamasını ve kürekleri çektirmesini emrettim. Felukanın açık güvertesinde toplanmış, çok sayıda ağır silahlı Hiksos askeri vardı. Zaras, gemimizin yanından eğilerek içlerinden biriyle bağırarak konuşmaya başladı. Adam, adının Grall ve bu ilin vergi idarecisi olduğunu söyledi.</p>

  <p>Bu sohbetin Hiksos dilinde olması beni muazzam derecede rahatlatmıştı. Şayet bu Grall denen yaratık bize Minos dilinde hitap etmiş olsaydı, bir Minos triremesinde nasıl olup da tek bir kişinin bile o dili konuşamadığını izah etmeye çalışmak gerçekten aşın derecede içinden çıkılmaz bir durum olurdu. O anda ilk fırsatta bu konu üzerine eğilmeye karar verdim. Yabancı dilleri çabucak öğrenme kabiliyetim sayesinde sadece birkaç ay içinde bir Girit yerlisi gibi bu dili konuşabileceğime inancım tamdı.</p>

  <p>Grall, felukanın güvertesinden, Kral Beon adına gemimize binmesine izin verilmesini talep ediyordu. Zaras, tembihlediğim gibi zorluk çıkarmak bir yana, mürettebatımıza Grall’ın gemiye çıkabilmesi için derhal ip merdiven sarkıtmaları emrini verdi. Grall, tel gibi, ufakça bir adamdı ve sarkıtılan halata maymun çevikliğiyle tırmandı.</p>

  <p>"Bu geminin kaptanı sen misin?" diye sordu Zaras’a. "Benim görevim geminizin manifestosuna bakmak."</p>

  <p>"Elbette efendim," dedi Zaras. "Ama önce müsaadenizle, mükemmel Minos şarabımızdan bir kadeh tatmak için sizi kamarama davet ediyorum, sonra ihtiyacınız olan ne olursa alacaksınız." Dostça ufak adamın koluna girdi ve kaptan köşküne giden merdivenlerden götürdü.</p>

  <p>O ana dek kendimi hep arka planda tuttum. Zaras’ın ayaklarımın altındaki kamaranın kapısını çarpma sesini duyana kadar bekledim. Sonra usulca onları izleyip alt güverteye indim.</p>

  <p>Zaras'la birlikte bu görüşmeyi titizlikle planlamıştık ve kamaranın içinde vuku bulan her şeyi izleyip duyabilmem için bölme duvarında bir boru deliği delme tedbirini almıştım. Şimdi Zaras’ın ziyaretçimizi yüzü boru deliğine bakacak şekilde oturttuğunu görebiliyordum. Grall, nasılsa adeta zehirli dev bir karakurbağaya benziyordu. Aynı geniş ağza ve patlak gözlere sahipti. Yetmezmiş gibi yüzünün her yanında koca siğil yumruları vardı. Zaras’ın kadehine doldurduğu şaraptan ağzına boca ettiğini yutkunurken, dev karakurbağaların en sevdiği yiyecek olan bir su sıçanını yutarmışçasına koca gırtlağı büzülüyordu.</p>

  <p>"Kral Beon'un gemilerimize vergilerden diplomatik muafiyet tanıdığının pek tabii farkındasınızdır." Zaras saygıyla ve makul şekilde konuşuyordu.</p>

  <p>"O muafiyeti hak edip etmediğinize karar vermek bana kalmış kaptan." Grall elindeki şarap sürahisini indirdi. "Bununla birlikte hak etseniz bile sizden masraflarımı talep etmek zorunda kalabilirim." Yüzüne sinsi ve bilmiş bir tebessüm yayıldı. "Ama çok önemsiz bir meblağ olacaktır, sizi temin ederim."</p>

  <p>"Elbette." Zaras başını salladı. "Hepimiz hayatımızı sürdürmek zorundayız. Yine de bana sizinle baş başa görüşme fırsatını tanıdığınız için müteşekkirim. Menfis'e, Kral Beon'a yakında ulaşacağımızı bildiren bir mesaj ulaştırmam gerekiyor. Yüce Minos'umuzdan ona, haraç olarak çok büyük miktarda gümüş külçesi götürüyorum." Zaras elini masanın altına uzattı ve ona daha önce verdiğim gümüş külçesini çıkardı. Külçeyi, masanın üstüne, ikisinin arasına koydu. "İşte bir numune."</p>

  <p>Grall yavaşça sürahisini bir kenara itti, bakışları külçeye kilitlenmiş gibiydi. Adeta gözleri yuvalarından fırlayacaktı. Kurbağamsı çenesi istemsiz şekilde düştü, dudaklarının kenarından damlayan şarap hırpani sakalları arasından sızıyordu. Konuşma gücünden yoksun kalmış gibiydi. Muhtemelen hayatı boyunca bu tür bir mücevheri yakından görmemişti.</p>

  <p>"Acaba burada, Kuntus'ta, posta güvercininiz var mı? Bu kuşlar Menfis'e kadar uçup kralı, başkente varış zamanımız konusunda uyaran mesajımı iletebilir mi?" diye devam etti Zaras.</p>

  <p>Grall, kurbağa gibi sesler çıkararak başını salladı. Ne anlaşılır bir cevap verebiliyor ne de gözlerini ışıldayan gümüş külçesinin üzerinden ayırabiliyordu.</p>

  <p>"Belki de bu külçeyi, hizmetlerinizin karşılığında bir ödeme olarak düşünmeliyiz." Zaras, gümüş külçeyi dirseğiyle birkaç santim ona itti. "İki yüce millet arasındaki mevcut mutabakatın bir göstergesi." Zaras, içinde yazdığım tezkerenin olduğu güvercin kapsülünü külçenin yanına bıraktı. "Münasip görürseniz, hükümdarınız Kral Beon'a gönderilmesi gereken mesaj bu."</p>

  <p>Grall’ın bir eli, devasa tüylü bir örümcek gibi masanın diğer ucuna yavaşça uzandı ve gümüş külçesinin üzerine yayıldı. Gümüşü hürmetle alıp giyindiği lekeli deri yeleğin önünden aşağı itti ve bağlarını ilikledi. Elleri heyecanla titriyordu. Külçe, yeleğin altından dikkat çekici bir şişkinlik yapmıştı, ama bebeğini emziren bir anne gibi göğsüne sıkıca bastırıyordu.</p>

  <p>Sarsak bir şekilde doğruldu, boştaki eliyle güvercin kapsülünü aldı. "Majesteleri, şimdi üst düzey devlet meselelerine müdahil olduğunuzu anladım." Zaras’ı iki büklüm halde selamladı. "Lütfen davetsiz ziyaretimi bağışlayın. Kuşlarımdan biriyle mesajınızı Kral Beon'a ulaştırma onuruna erişirsem elbette kendimi imtiyazlı görürüm. Bu akşam günbatımından önce mesajınız kralın elinde olacak. Sahip olduğunuz bu muhteşem gemilerle bile ertesi gün gece vaktinden önce Menfis'e varmanız imkansız."</p>

  <p>"Çok naziksiniz. Şimdi size felukanıza kadar eşlik edeyim,"</p>

  <p>diye teklif etti Zaras, ama Grall çoktan üst güverteye çıkan koridorun merdivenlerini yarılamıştı.</p>

  <p>Zaras'la birlikte felukanın hızla Kuntus'a gidişini seyrettik.</p>

  <p>Grall’ın güçbela mendireğe tırmanıp köye doğru koştuğunu görecek kadar oyalandık. Ancak bundan sonra Zaras’a dönüp başımı salladım. Yelken açıp küreklere asılarak güney yönünde rotamıza devam ettik.</p>

  <p>Geminin pupasından geriye bakınca, Kuntus'taki dağınık evler arasından bir atlının çıkıp tepedeki gözcü kulesine giden yol boyu dörtnala yol aldığını gördüm. Güneşe doğru elimi gözlerime siperledim, adamın kulenin dibine gelince durup bekleyen seyise dizginleri fırlathğını ve yere atlayıp koşarak uzun binaya girişini izledim.</p>

  <p>Kısa süre sonra aynı adam kulenin tepesindeki tarette tekrar göründü. Siluet halinde iki elini birden başının üzerine doğru kaldırdı. Avucunun içinde mor bir güvercin pır pır ederek havalandı ve hızla kanat çırparak yukarıya doğru fırıl fırıl döndü.</p>

  <p>Kuş, kulenin çevresinde üç kez dolaştıktan sonra güneye doğru sabit bir güzergah boyunca uçmaya başladı. Nehrin ortasına gelince alçalıp aniden yükseldi. Fakat doğruca gemimizin üzerinden uçarken hala, kuyruğunun altına sıkıştırdığı ayaklarından birine bağlı minik kapsülü görebileceğimi aklımdan geçirmeme yetecek kadar alçaktan uçuyordu.</p>
</body>
</html>
