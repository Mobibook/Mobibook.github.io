<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Hanımımın hamileliği ilerledikçe birtakım</span> faaliyetlerini sınırlamasında ısrar edebildim. Hastaneyi ve yetimhaneyi ziyaret etmesini yasaklayarak kendini ve doğmamış çocuğunu hastalıklardan korumasını sağladım. Gündüz sıcağında da başvezirin su bahçesinde kurduğum kameriye altında dinlenmesini istiyordum. Lostris bu hareketsizliğin verdiği can sıkıntısına itiraz edince Firavun onu eğlendirmek için müzisyenlerini gönderdi, bana da saraydaki işlerimi bırakıp hanımıma hikâyeler anlatmamı emretti.</p>

  <p class="block3">Doğum günü yaklaştıkça geceleri endişeden uyuyamaz olmuştum. Krala bir veliaht vaat etmiştim, ama o da mirasçısının bu kadar çabuk gelmesini beklemiyordu. Bir kral bile Osiris festivalinin ilk gününden bu yana ne kadar zaman geçtiğini hesaplayabilirdi. Çocuk kız olursa yapabileceğim bir şey yoktu ama hiç olmazsa Firavun'u erken doğuma karşı hazırlayabilirdim.</p>

  <p class="block3">Firavun şimdi hamilelik ve doğum konularına ilgi duymaya başlamış, tapınak ve mezar saplantısından geçici olarak uzaklaşmıştı. Hemen hemen her gün Lady Lostris'in dar kalçalarının normal bir doğuma engel olmayacağı konusunda güvence veriyordum.</p>

  <p class="block3">Bu fırsattan yararlanarak büyük atletlerin, savaşçıların ve tarih bilginlerinin dünya ışığını zamanından önce gördüklerini anlatma fırsatı buldum.</p>

  <p class="block3">“Bu tembellerin geç saatlere kadar yatmalarına ve büyük adamların neredeyse hepsinin erken kalkmalarına benzer,” dedim. "Kutsal Firavun, sizin de hemen hemen her sabah şafak sökmeden önce kalktığınıza dikkat ettim. Doğrusu zamanından önce doğduğunuzu duysam hiç şaşmazdım." Böyle bir şey olmadığını biliyordum ama artık beni yalanlayacak durumda değildi. "Bu veliahtınız da babasını taklit edip annesinin karnından çıkmak için erken davranırsa şaşmam."</p>

  <p class="block3">Sonunda çocuk zamanını iki hafta aşarak bize bir yardımda bulundu ve ben de onu acele ettirmek için hiçbir şey yapmadım. Zaman normale o kadar yakındı ki, kimse herhangi bir dedikodu yapamazdı.</p>

  <p class="block3">Hanımımın sancılarının en uygunsuz bir saatte başlamasına hiç şaşmamıştım. Gecenin üçüncü nöbetinde sular gelmeye başladı, işimi kolaylaştıracak yaradılışta bir insan değildi. Neyse, ben de bu fırsattan yararlanıp o uzun tırnaklarının dipleri kapkara kirli ebeden kurtuldum.</p>

  <p class="block3">Sancılar başladıktan sonra Lostris kendine özgü o sabırsızlığını elden bırakmadı. Güçlükle uyanıp ellerimi sıcak şarapta yıkamış ve aletlerimi kandilin alevinde kutsuyordum ki, neşeli bir sesle, "Bir baksan iyi olur, Taita, sanırım bir şeyler oluyor," dedi. Bir bakış gerçekten yeterliydi. Hemen köle kızlara seslendim.</p>

  <p class="block3">'Tembeller, ayaklanın haydi. Gidip kralın karılarını çağırın çabuk."</p>

  <p class="block3">Çağrıma ilk koşan yarı çıplak kız gözlerini ovuşturarak, "Hangisini?" diye sordu.</p>

  <p class="block3">Hepsini, hangisi olursa. Hiçbir prens, doğumuna tanık olunup değiştirilmediği belgelenmedikçe çifte tacın sahibi olamazdı.</p>

  <p class="block3">Çocuk görünmeye başladığında kadınlar da gelmişti. Hanımım şiddetle ıkındı ve baş göründü. Kızıl saçları göreceğimden ödüm patlıyordu, ama kara saçları görünce derin bir soluk aldım. Ancak çok sonraları güneş üzerine patladığında karalar arasında kızıllıklar görünecekti.</p>

  <p class="block3">Çocuğu ancak tutabilmiştim ki, hanımım dirsekleri üzerinde doğruldu. Saçları terden kafasına yapışmıştı. Kaygı dolu bir sesle, "Oğlan mı? Söyle, oğlan mı?" diye sordu.</p>

  <p class="block3">Kadınlar şimdi çevreme toplanmışlar, avuçlarımın arasındaki bebeğin dünyamıza ilk girdiği anda ne yapacağını merakla bekliyorlardı. Prens Memnon küçük parmağım uzunluğundaki penisinden tavana kadar yükselen bir fışkırmayla işedi.</p>

  <p class="block3">Tepeden tırnağa kadar ıslanmıştım.</p>

  <p class="block3">“Oğlan mı?” diye hanımım bir daha sordu. Kendisine kadınlar hep bir ağızdan yanıt verdiler.</p>

  <p class="block3">“Oğlan! Çok yaşasın Mısır veliahtı Memnon!”</p>

  <p class="block3">Gözlerim krallık çişiyle yandığından ben konuşamamıştım.</p>
</body>
</html>
