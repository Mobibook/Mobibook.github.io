<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Bataklıktan çıkınca Tanus öne geçti,</span> ben de koşar adımlarla ardından yürüdüm. Güneş ufukta yükselince sırtından terler boşanmaya başlamıştı. O ekşi şarap vücudundan atılıyormuş gibiydi. Soluk soluğa kaldığını duymama karşın bir an bile dinlenmek için durmadı, adımlarını da yavaşlatmadı.</p>

  <p class="block3">Onu seslenerek durduran ben oldum, omuz omza durup ileri baktık. Kuşlar dikkatimi çekmişti. Tâ uzaktan görmüştüm telaşlı uçuşlarını.</p>

  <p class="block3">“Akbabalar,” diye soludu Tanus. "Kayalar arasında bir ölü var." Kılıcını çekti, daha dikkatle yürümeye başladık.</p>

  <p class="block3">Önce adamı bulup akbabaları kovaladık. Bir gün önce yolda gördüğüm adamdı bu. Sırtüstü yattığı için yüz diye bir şeyi kalmamış, akbabalar etlerini kemiklerini çıkarana kadar yemişlerdi. Tanus'la adamı yüzüstü çevirince sırtında onu öldüren bıçak darbelerini gördük.</p>

  <p class="block3">Ancak bir askerin olabileceği kadar bu görüntüye alışmış olan Tanus, "Her kim yaptıysa işi sağlama almış," dedi.</p>

  <p class="block3">Az ileri gidince karısının üstünden de sinek bulutlarının kalktığını gördüm. Sineklerin çölün bu kavurucu sıcağında nereden çıktıklarını hiç anlayamamıştım. Gebe kadının ırzına geçilmişti; yeni doğmuş ölü bebeği bacaklarının arasındaydı.</p>

  <p class="block3">Bir iki adım daha atınca haydutların küçük kızı bıraktıkları yere varmıştım. Onun da ırzına geçmişler, sonra boğazını kesip bırakmışlardı. Dudağıma konan bir sineği kovaladıktan sonra ağlamaya başladım.</p>

  <p class="block3">Tanus, "Onları tanıyor musun?" diye sordu. Başımı salladım.</p>

  <p class="block3">Dün yolda görmüştüm... Devam edemeyerek sustum. Derin bir soluk aldım. "Bir de eşekleri vardı. Örümcekler almış olmalılar."</p>

  <p class="block3">Tanus sert bir yüzle dönüp kayalara baktı.</p>

  <p class="block3">“Yürü!” diyerek koşmaya başladı sonra.</p>

  <p class="block3">“Tanus!" diye seslendim. "Kratas bekliyor..." Ama beni dinlemeyince arkasından gitmekten başka çarem kalmamıştı.</p>

  <p class="block3">Onu bir daha eşek izlerinin bittiği yerde yakaladım.</p>

  <p class="block3">Bu zavallı aileye ben de senin kadar acıdım, dedim. "Ama saçmalık bu. Kratas bizi bekliyor. Boşa harcayacak zamanımız yok."</p>

  <p class="block3">Ama Tanus yüzüme bile bakmadan sözümü kesti. "O çocuk kaç yaşındaydı? Dokuzundan fazla değildi. Benim adaletin yerine getirilmesine zamanım hep vardır." Buz gibi yüz ifadesinden eski haline kavuştuğu belliydi. Tartışmanın bir yaran olmayacağını anlamıştım.</p>

  <p class="block3">Bir gün önce gördüğüm küçük kızın hayali gözlerimin önünden gitmiyordu. İzleri bulup takip ettik. Artık birlikte hareket ettiğimizden daha da hızlı ilerliyorduk.</p>

  <p class="block3">Sonunda haydutları uzaktan gördüğümüzde öğle olmuştu ve su torbalarımız boşalmak üzereydi. Beş kişiydiler, eşek de yanlarındaydı. Çölün derinliklerine kadar izlenmeyeceklerinden emin oldukları için dikkatsiz hareket ediyorlardı.</p>

  <p class="block3">İzlerini silmek zahmetine bile katlanmamışlardı.</p>

  <p class="block3">Tanus beni bir kayanın arkasına çekti, soluğumuzu toparlarken, Bir daire çizip önlerine çıkacağız, dedi. "Yüzlerini görmek istiyorum."</p>

  <p class="block3">Çok geçmeden Örümcek çetesine görünmeden önlerine geçmiştik. Tanus bir asker becerisiyle pusu yerini gözüne kestirmişti bile.</p>

  <p class="block3">Geldiklerini uzaktan duyduk. Onları beklerken hiç sorgusuz sualsiz Tanus'un peşinden gelmekle fazla sağduyulu davranmadığımı düşündüm. Örümcek çetesi göründüğünde fazla aceleci davrandığımı hemen anlamıştım. Hepsi de katil suratlı insanlardı ve benimse sadece küçük mücevherli hançerim vardı.</p>

  <p class="block3">Bizim pusuda yattığımız yere yaklaştıklarında reisleri olduğu anlaşılan uzun boylu, sakallı Bedevi birden durup adamlarından birine su torbasını eşeğin sırtından indirilmesini emretti. Önce kendi içip sonra adamlarına verdi.</p>

  <p class="block3">Tanus, "Üzerlerindeki kan lekelerine bak," diye fısıldadı. "Lanata'mın yanımda olmasını isterdim doğrusu. Herifin göbeğinde bir delik açıp suyu bira fıçısından fışkırır gibi boşaltırdım karnından." Sonra elini koluma dayadı. "Ben hareket edene kadar sakın kımıldama, tamam mı? Senden kahramanlık istemiyorum." Bu çok mantıklı öneriye hiçbir itirazım olmayarak başımı salladım.</p>

  <p class="block3">Örümcekler beklediğimiz yere doğru yürüdüler. Hepsi de tepeden tırnağa silahlıydılar. Bedevi önden yürüyordu. Kılıcı iki omzu arasına bağlı, kabzası elini attığında bulması için sol omzu üzerindeydi. Güneşten korunmak için harmaniyesinin yün başlığını gözlerinin üstüne kadar indirmişti. Önümüzden geçerken bizi göremedi.</p>

  <p class="block3">Peşinden gelen iki kişiden biri eşeği yedeğine almış, onu izliyorlardı. Öteki ikisi de kadından aldıkları bir altın parçası için tartışarak eşeğin ardından yürümekteydiler. Arkadaki çiftin taşıdığı bronz başlıklı mızraklar dışında hepsinin kılıçları kınlarının içindeydi.</p>

  <p class="block3">Tanus hepsinin geçmesini bekledikten sonra sessizce kalkıp en arkadaki iki adamın arkasına geçti. Bir leopar gibi çok rahat hareket ediyordu, göz açıp kapayıncaya kadar kılıcını sağdaki adamın boynuna sallamıştı.</p>

  <p class="block3">Daha önce Tanus'un bir insan öldürdüğünü görmüş değildim. Bunun mesleği olduğunu ve yıllar boyunca bu kanlı ustalığını geliştirdiğini bilmeme karşın yine de şaşırıp kalmıştım. Kılıç darbesi iner inmez kurbanının başı omuzlarından düştü ve başsız vücut yere yıkılmadan önce bir adım bile attı. Darbe çizdiği yayın sonuna varınca Tanus yağ gibi kayarak yönünü değiştirdi. Aynı hareketi sürdürerek elinin tersiyle öteki adama da bir darbe indirdi, onun da başı yere yuvarlanırken boynundan havaya bir kan sütunu fışkırdı.</p>

  <p class="block3">Kanın fışkırması ve iki başın yere düştüğünde çıkardığı tok ses öndeki üç örümceği uyarmıştı. Korkuyla geriye dönünce bir an şaşırıp kaldılar. Sonra vahşi bir çığlıkla kılıçlarını çekerek saf halinde Tanus'a saldırdılar. Tanus çekilecek yerde saldırısına devam ederek adamları birbirlerinden ayırdı. Birine indirdiği darbeyle göğsünü yardı. Adam bağırarak geriledi. Ama Tanus onun işini bitiremeden diğer ikisi arkadan saldırmışlardı. Tanus onlara dönmek zorunda kaldı.</p>

  <p class="block3">İkisini de kılıç menzili dışında tutmayı başarırken hafif yaralanmış olan üçüncüsü kendini toparlayıp arkasından saldırıya geçti.</p>

  <p class="block3">Arkanda! diye bağırdım. Tanus aynı anda dönüp adamın kılıç darbesini kılıcıyla karşıladı. Ancak diğer ikisi yeniden üzerine saldırınca kendini savunmak için birkaç adım gerilemek zorunda kaldı. Kılıçtaki ustalığı insanın soluğunu kesecek derecedeydi. O kadar hızlı kılıç kullanıyordu ki, çevresinde bronzdan bir duvar örmüş gibiydi.</p>

  <p class="block3">Tanus'un yorulmakta olduğunu fark ettim. Sıcakta vücudundan terler boşanıyordu, harcadığı güçle yüzü kasılmıştı. Bir zamanlar sonsuz olan gücü haftalar boyu süren ayyaşlık ve sefahatla erimiş gitmişti.</p>

  <p class="block3">Sakallı Bedevinin bir sonraki saldırısıyla gerilemiş, sırtı benim çaresizce durduğum yerin karşı tarafındaki kayalardan birine yaslanmıştı. Arkası emniyete alınınca saldırganlardan üçü de şimdi önden gelmek zorundaydılar. Ama bunun Tanus'a fazla bir yararı olmayacaktı. Saldı acımasızdı. Bedevinin başında olduğu iki adam kuduz köpekler gibiydiler.</p>

  <p class="block3">Tanus'un yorulan sağ kolu daha ağır hareket etmeye başlamıştı.</p>

  <p class="block3">Tanus'un kafasını kestiği adamın mızrağı yerde yatıyordu. Onun gözlerimin önünde parça parça edilmesini istemiyorsam bir şeyler yapmam gerekirdi. Tüm cesaretimi toplayıp saklandığım yerden süzüldüm. Örümcekler öldürme heyecanıyla beni unutmuşlardı. Kimse görmeden mızrağı aldım. Elimdeki silahın o somut ağırlığıyla kaybettiğim cesaretimi de bulmuştum artık.</p>

  <p class="block3">Tanus'a saldıranlardan en tehlikelisi, bana en yakın olan Bedeviydi ve sırtı bana dönüktü. Mızrağı elimde sımsıkı tutarak ileri atıldım.</p>

  <p class="block3">İnsan sırtının en hassas yeri böbrekleridir. Anatomi bilgimle hamlemi tam olarak yapabilirdim. Mızrağın ucu belkemiğinin bir parmak kenarından içeri girdi. Mızrağın geniş ucu büyük bir yarık açmış ve bir cerrah ustalığıyla sağ böbreği delmişti. Bedevi kaskatı kesilip bir tapınak heykeli gibi dondu. Ben mızrağı Tanus'un öğrettiği gibi kıvırırken de kılıcı elinden düştü ve ağzından öyle bir çığlık koptu ki, arkadaşlarının bir anlık şaşırması Tanus'a beklediği fırsatı verdi.</p>

  <p class="block3">Tanus'un bundan sonraki darbesinde kılıç adamlardan birinin göğsüne girip omuzları arasından bir karış dışarı çıktı.</p>

  <p class="block3">Kılıcını geri çekemeden diğeri dönüp kaçmaya başladı.</p>

  <p class="block3">Tanus adamın ardından iki adım attıktan sonra soluk soluğa, "Ben tükendim," dedi. "Ardından koş, Taita, herifin kaçmasına izin verme."</p>

  <p class="block3">Benden hızlı koşabilen çok az insan vardır. Tanus bunlardan biridir ama onun da formda olması gerekir. Bedevinin sırtına ayağımla basıp mızrağı çektikten sonra sonuncu Örümceğin ardından koşmaya başladım.</p>

  <p class="block3">Herife iki yüz adım sonra yetiştim, o kadar yumuşak adımlarla koşuyordum ki, geldiğimi duymadı bile. Mızrağın ucuyla ayağının arkasındaki tendonu kesince yüzüstü yere yuvarlandı, kılıcı elinden uçtu gitti.</p>

  <p class="block3">“Öldürme beni! Ben bir şey yapmadım! Ötekiler yaptı! Öldürme beni,” diye yalvardı.</p>

  <p class="block3">Herif karnını korumak için büzülürken mızrağı belkemiğine indirdim ve şanslı bir darbeyle iki omurgasının arasını buldum. Adam anında felç olmuştu. Yanından çekildim.</p>

  <p class="block3">“Seni öldürmeyeceğim,” dedim. "Ölüm senin gibiler için çoktur bile."</p>

  <p class="block3">Dönüp Tanus'un yanına yürüdüm. Yaralı Örümcek arkamdan sürüklenmeye çalıştı, felçli bacakları balıkçıların çektiği bir çift ölü balık gibi arkasında sürünüyordu. Ama birden gücünü kaybetti ve yere yığıldı. Saat öğleyi geçmiş olduğu halde hava güneş batana kadar işini bitirecek kadar sıcaktı daha.</p>

  <p class="block3">Tanus bana baktı. "Senin şimdiye kadar hiç farkına varmadığım vahşi bir tarafın varmış," diyerek başını salladı. "Beni çok şaşırttın."</p>

  <p class="block3">Eşeğin sırtından su torbasını alıp bana uzatınca başımı salladım. "Önce sen iç, senin daha çok ihtiyacın var."</p>

  <p class="block3">Suyu içerken zevkle gözlerini kapattı, sonra, "İsis'in tatlı soluğu adına haklısın," dedi. "Ben yaşlı bir kadına dönmüşüm. O küçük kılıç oyunu bile tüketti beni." Sonra çevresine bakıp memnun bir tavırla sırıttı. "Ama Firavun'un işine fena başlamadık sayılır."</p>

  <p class="block3">Hiç de iyi başlamadık, dedim. "En azından birini sağ bırakmalıydık ki, bizi Örümceklerin yuvasına götürsün. Ama bir daha aynı yanlışı yapmayacağız."</p>

  <p class="block3">Haydutları orada bırakıp isteğim üzerine kurbanlarının cesetlerinin olduğu yere doğru yola çıktık.</p>

  <p class="block3">Tanus, "Neden doğruca Kratas'ın kampına gideceğimiz yerde ölülere bakmak için bu uzun yolu tepiyoruz?" diye sordu.</p>

  <p class="block3">Kocanın cesedi gerek, dedim ama nedenini söylemedim. Cesede vardığımızda akbabalar kemiklerini biraz daha ortaya çıkarmışlardı.</p>

  <p class="block3">Şu saçlara bak, dedim. "Sen böylesine gür ve açık renk saçlı birini tanıyor musun?" Tanus bir an şaşırdı, sonra parmaklarını kendi gür saçlarının arasına soktu.</p>

  <p class="block3">Onu eşeğe yüklememe yardım et, dedim. "Kratas onu mumyalanması için Karnak'a götürür. İyi bir cenaze töreni yaptırır, mezar taşına senin adını yazarız. Yarın akşama kadar da bütün Teb halkı Harrab Lordu Tanus'un çölde öldüğünü ve kuşlar tarafından yendiğini öğrenir."</p>

  <p class="block3">Ama Lostris duyarsa...</p>

  <p class="block3">Ona bir mektup gönderirim. Dünyanın senin öldüğünü sanmasından elde edeceğimiz yarar, hanımımı korkutmakla vereceğimiz herhangi bir zarardan daha fazladır.</p>

  <p class="softbreak">&nbsp;</p>
</body>
</html>
