<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Haydutların kamplarını bulmak gerçekten de kolay</span> oldu. Kratas ve elli adamıyla birlikte kentin çevresinde geniş bir kavis çizdikten sonra adamların geldikleri yolu buldum. Koşar adımla bir mil kadar gittikten sonra Örümcek kampını bir tepenin ardındaki vadide bulduk.</p>

  <p class="block3">Bu tam bir sürpriz olmuştu. Eşeklerini ve kadınlarını korumak için sadece yirmi kişi bırakmışlardı. Kratas'ın adamları daha ilk saldırılarında kendilerine yetişemeden hepsini temizlediler. Geriye yalnız kadınlar kalmıştı. Kratas da onları zaferin geleneksel ganimetleri olarak adamlarına dağıttı.</p>

  <p class="block3">Kadınlar böyle bir grup içinde bulunmayacak kadar güzeldiler. Fetih geleneğine karşı gayet uyumlu davranıyorlardı.</p>

  <p class="block3">Hatta muhafızlar kendileri için zar atarken birkaçının şakalaşıp güldüklerini bile gördüm. Hepsi tek tek yeni sahipleri tarafından kayaların arkasına götürüldüler ve orada daha fazla törene gerek duyulmadan etekleri, kaldırıldı.</p>

  <p class="block3">Yeni ay ölen ayın arkasından doğar, kıştan sonra ilkbahar gelir, bu hanımlar da eski eşlerinin ölümüne yas tutmuyorlardı.</p>

  <p class="block3">Bense daha çok yük eşekleri ve sırtlarındaki heybelerle ilgileniyordum. Yüz elli eşeğin hepsi de güçlü hayvanlardı ve Karnak ya da Safaga pazarlarında iyi para getirirlerdi. Ganimet paylaşıldığında benim de bir savaşçı hakkına sahip olmam gerekirdi. Ne de olsa bu girişim için kendi cebimden epey masraf yapmıştım. Bunu Tanus'la konuşacaktım.</p>

  <p class="block3">Gallala kentine eşekler ve yeni erkeklerine artık iyice bağlanmış olan kadınlarla döndüğümüzde güneş batmıştı.</p>

  <p class="block3">Kuyuların yanındaki küçük yıkık binalardan biri sahra hastanesine dönüştürülmüştü. Bütün gece orada bir yağ kandili ışığında çalışarak yaralı muhafızların yardımına koştum. Ancak sabah olmadan hastalarımdan birini kaybettim. Amseth kolundaki kesik damarlardan çok kan kaybettiği için ölmüştü. Çöle gideceğim yerde hemen ona bakmış olsaydım kurtarabilirdim. Diğerlerinin yaraları çabuk iyileşecekti. Hepsi sağlıklı ve güçlü gençlerdi.</p>

  <p class="block3">Yaralı Örümcek kalmamış, hepsinin kafaları kesilmişti. Bir hekim olarak yaralı düşmana böyle davranma geleneği beni rahatsız ederse de, bunun mantıklılığını da görmüyor değildim. Galipler kaynaklarını yaralı düşmanlarına neden harcasınlar ki? Bunların köle olarak para etmeyecekleri belliydi; iyileşirlerse bir gün yine onlara karşı silaha sarılabilirlerdi.</p>

  <p class="block3">O gece sabaha kadar bir iki lokma yiyip bir kadeh şarap içtim. Yorgunluktan bitmiştim ama hava aydınlanır aydınlanmaz Tanus çağırtınca hemen yanına koştum.</p>

  <p class="softbreak">&nbsp;</p>
</body>
</html>
