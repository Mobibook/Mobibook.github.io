<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Firavun'un veliahtının doğumuna duyduğu sevinç</span> ve gurur sınırsızdı. Onun şerefine bir günlük bayram ilan etti. Yukarı Mısır'ın tüm halkı bir gece boyunca sokaklarda şarkılar söyleyip dans ettiler, Firavun'un sağladığı etleri tıkabasa yiyip onun şarabını içtiler ve boğazlarından inen her lokmayla Prens Memnon'u kutsadılar. Çocuğun herkesin sevgilisi olan Lady Lostris'in oğlu olması bu doğumu daha da sevinçli bir olay yapmıştı.</p>

  <p class="block3">Hanımım bir iki gün içinde kendini toparladı ve oğlu kucağında olduğu halde tüm saray erkânının karşısına çıkmaya hazırlandı. Kralın tahtının biraz aşağısına yerleştirilmiş tahtıyla genç anneliğin tam bir tablosunu oluşturuyordu.</p>

  <p class="block3">Elbisesinin önünü açarak sütle irileşmiş memelerinden birini çıkarıp oğlanın ağzına verince millet çocuğu ürkütecek şiddette bir alkışa başladı. Oğlan memeyi ağzından atıp da mosmor bir öfkeyle onlara bakınca artık hepsinin kalplerini fethetmişti.</p>

  <p class="block3">“Bu bir aslan,” dediler. “Kalbinde kralların ve savaşçıların kanı dolaşıyor."</p>

  <p class="block3">Prens susturulup da meme yeniden ağzına tıkılınca Firavun biz tebaasına konuşmak için ayağa kalktı.</p>

  <p class="block3">“Bu çocuğun benim olduğunu ve benim kanımı devam ettireceğini kabul ediyorum. İlk erkek evladım olduğu için benden sonra o Firavun olacaktır. Soylu lordlar, hanımlar ve tüm halkım, sizlere Prens Memnon'u sunuyorum.”</p>

  <p class="block3">Alkışlar uzun süre devam etti, hiç kimse ilk susacak ve böylece sadakatinden kuşku duyulacak insan olmak istemiyordu.</p>

  <p class="block3">Ben bu sırada krallığın hizmetkârları ve köleleriyle salona bakan üst balkonlardan birindeydim. Başımı çevirince uzun boyuyla Lord Tanus'u seçebiliyordum. Tahtın hemen altında Nembet ve diğerlerinin yanında üçüncü sıradaydı. O da herkes kadar çok bağırıp alkışlıyorsa da, yüzündeki gizlemeye çalıştığı ifadeyi gayet iyi anlıyordum. Oğluna bir başkası sahip çıkmaktaydı ve bunu önlemek elinde değildi. Onu çok iyi tanıyan ben bile ne kadar ıstırap çektiğini ancak tahmin edebilirdim.</p>

  <p class="block3">Kral kalabalığı susturduktan sonra sözüne devam etti. "Size veliahtın annesi Lady Lostris'i sunuyorum. Herkes onun tahtıma en yakın oturan kişi olduğunu bilsin. Bugünden sonra Firavun'un kıdemli eşi ve baş naibi rütbesine yükselmiştir. Bundan sonra Kraliçe Lostris olacaktır ve kralla oğlundan sonra gelecektir. Ayrıca prens erginlik yaşına erişene kadar Kraliçe Lostris benim naibim olarak görev yapacak ve yokluğumda devleti benim yerime yönetecektir."</p>

  <p class="block3">Yukarı Krallıkta hanımımı sevmeyen tek kişi olduğunu sanmıyorum. Belki kralın karılarından erkek doğuramayan ve şimdi de onun kendilerinin önüne geçmiş olmasına kızan birkaç kişi dışında.</p>

  <p class="block3">O gece Lostris ile çocuğuna hizmet ettiğim sırada Lostris, 'Taita, kalabalıkta Tanus'u gördün mü?" diye fısıldadı. "Bugün neşe ve keder el eleydi. Aşkım için ağlayabilirdim. Oğlu elinden alınırken öylece durup seyretmek zorunda kaldı. O kalabalık içinde yerimden fırlayıp, bu Harrab Lordu Tanus'un oğludur ve ben ikisini de seviyorum, diye bağırmak geldi."</p>

  <p class="block3">“O başıboş dilinizi bir kere olsun tutabildiğinize hepimiz adına çok sevindim, majesteleri.”</p>

  <p class="block3">Lostris güldü. "Bu dediğini yaptığım için kendimi bir sahtekâr gibi hissediyorum. Sevgili Tanus'um bu anları bizimle asla paylaşamayacak. Memnon'u daha kucağına almadığının ve belki de hiç alamayacağının farkında mısın? İşte şimdi yine ağlayacağım sanırım."</p>

  <p class="block3">“Kendinizi tutun, hanımım. Ağlarsanız sütünüz ekşiyebilir.” Bu pek doğru değildi ama ağlamasına engel olmuştu.</p>

  <p class="block3">“Tanus'un da bebekten bizim gibi zevk almasının bir yolu bulunamaz mı?"</p>

  <p class="block3">Bir süre düşündükten sonra genç anneyi neşeyle güldüren bir öneride bulundum. Sanki dediğimi onaylarmış gibi genç prens de gürültüyle pırtladı.</p>

  <p class="block3">Ertesi gün Firavun oğlunu görmeye geldiğinde kraliçe önerimi hemen dile getirdi. "Sevgili ve kutsal kocam, Prens Memnon'a resmi öğretmen seçme konusunu düşündünüz mü?"</p>

  <p class="block3">Firavun güldü. "O daha bebek. Başka şeylerden önce yürüyüp konuşmasını öğrense daha iyi olmaz mı?"</p>

  <p class="block3">“Bence öğretmenleri şimdiden seçilmelidir ki, onları tanıyarak büyüsün, onlar da onu tanısınlar.”</p>

  <p class="block3">Peki. Kral gülerek çocuğu kucağına aldı. "Kimi önerirsin?"</p>

  <p class="block3">“Eğitimi için en büyük bilginlerimizden birini. Tüm bilimleri ve gizleri bilen birini.”</p>

  <p class="block3">Kralın gözleri neşeyle parladı. "Bu tanıma uyan biri aklıma gelmiyor doğrusu." Bana dönüp sırıttı. Çocuk Firavun'u iyice değiştirmişti; Memnon'un doğumundan bu yana o kadar neşeliydi ki, bir an bana göz kırpacağını bile sandım. Ancak yaşama bu yeni bakışı o kadar da ileri gitmedi.</p>

  <p class="block3">Kraliçe devam etti. "Sonra savaş sanatını iyi bilen bir askere ihtiyaç var. Bence soylu ve genç biri olmalı. Güvenilir ve tahta sadık biri."</p>

  <p class="block3">“Bunun için kimi önerirsin, sevgilim? Askerlerimizden pek azında bu nitelikler vardır.” Firavun'un sorusunda bir art niyet ya da kötülük olduğunu sanmıyorum, ancak hanımım da aptal değildi. "Kral akıllıdır ve generallerinin içinde kimin bu role uyacağını bilir," dedi.</p>

  <p class="block3">Kral bir sonraki toplanışında prensin öğretmenlerini ilan etti. Köle ve hekim Taita, Memnon'un eğitiminden ve gelişmesinden sorumlu olacaktı: Kral şöyle devam etti: "Silah, askeri taktik ve strateji eğitimini Mısır'ın Büyük Aslanı Lord Harrab üstlenecektir." Ondan sonra, seferde olmadığı zamanlar her hafta başında prensin yanında bulunmak Lord Harrab'ın görevi olmuştu.</p>

  <p class="block3">Hanımım karşı kıyıda inşa etmekte olduğum yeni saraydaki dairesinin tamamlanmasını beklerken babası eski başvezirin sarayının bir dairesine taşınmıştı. Kralın kıdemli karısı ve eşi olma durumuna uygundu bu. Prens Memnon da annesiyle birlikte haftada bir kere öğretmenlerini oradaki su bahçesindeki kameriyenin altında karşılıyordu. Zaman zaman yanımızda başka saray erkânı da bulunduğu, hatta Firavun da tüm maiyetiyle geldiği için epey sıkıntılı anlar geçiriyorduk.</p>

  <p class="block3">Ancak dördümüzün yalnız kaldığı zamanlar da oluyordu. İlk kez yalnız kaldığımızda Kraliçe Lostris prensi babasının kucağına verdi ve Tanus'un oğlunun yüzüne nasıl anlatılmaz bir mutlulukla baktığına tanık oldum. Memnon da olayı babasının üniformasına kusmakla değerlendirdi. Tanus, Memnon süt emerken uzanıp annesinin memesini ağzından çekiverdi. Bu küçük prensle benim dışımda herkesi memnun etmişti. Memnon bu çirkin hareketten hoşlanmadığını ağlayarak belirtirken ben dehşet içinde kalmıştım. Kralın ansızın içeri girip de Mısır'ın Büyük Aslanını elinde hiç bırakmaya niyeti olmadığı görünen bir avuç dolusu krallık memesiyle görmesinden ödüm kopuyordu.</p>

  <p class="block3">Haklı olarak bu duruma itiraz ettiğimde hanımım, "Bu kadar da kocakarı olma, Taita," dedi. "Biz sadece masum bir şekilde eğleniyoruz."</p>

  <p class="block3">Eğlence olduğu doğru. Ama masumluğu konusunda kuşkularım var. Tanus'un eli memesine değdiğinde ikisinin de yüzlerini görmüş ve havada tutkularının gökgürültülerini duymuştum. Kendilerini daha fazla tutamayacaklarından emindim; Tanus'un o büyük görev ve şeref duygusu bile sonunda böylesine bir aşka yenik düşecekti.</p>

  <p class="block3">O gece Horus tapınağına gidip büyük bir kurban sundum. Sonra da tanrıya dua ettim: "Falın kehaneti daha fazla gecikmesin, çünkü artık kendilerini tutamıyorlar. Bu hepimiz için felaket ve ölüm demek olacak yoksa."</p>

  <p class="block3">Kimi zaman insanların kadere müdahale etmemeleri daha doğru olur. Dualarımız hiç beklenmedik biçimde yanıtlanır ve bu da hiç hoş olmaz.</p>

  <p class="softbreak">&nbsp;</p>
</body>
</html>
