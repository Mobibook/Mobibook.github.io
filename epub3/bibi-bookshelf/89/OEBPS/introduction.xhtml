<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Milena’ya Mektuplar</title>
	<link href="main.css" rel="stylesheet" type="text/css"/>
</head>
<body class="introduction epub-type_introduction">
	<div class="container html5_section">
		<blockquote>
			<p>Bazen [...] bir on altıncı ya da on yedinci yüzyıl aristokratını andırırdı; Stendhal’in eski İtalyan kroniklerinden alıp romanlarına koyduğu bir karakteri, Sanseverina Düşesi’ni ya da Mathilde de la Mole’ü: tutkulu, cesur, soğukkanlı ve kararlarında mantıklı. Ama tutkusunun talebi söz konusu olduğunda, o talebin karşılanması için gereken aracın seçiminde gözü kara – işte onun gençliğinde söz konusu olan hemen her zaman buydu.</p>
			<div><cite>WILLY HAAS</cite></div>
		</blockquote>
		<p>Milena Jesenská, Kafka’nın bu mektupları yazdığı kadın, 10 Ağustos 1896’da Prag’da doğdu. Ünlü bir ortodonti profesörü olan Jan Jesenský’nin ikinci çocuğuydu. Küçük yaşta –henüz on üçündeydi– annesini kaybetti. Bir süre Prag’daki bir manastır okulunda kaldı; sonra hazırlık okuluna ve hemen ardından da, o dönem için olağanüstü ilerici bir okul olan ünlü hümanist kız lisesi Minerva’ya gitti; bu okulun mezunlarına üniversite eğitimi yolu açıktı. Okul yıllarında, çok başarılı bir sporcu olarak yurtsever beden eğitimi derneği “Sokol” (Şahinler) üyesiydi. Milena’nın Minerva’daki okul arkadaşları ve dostları, bu mektuplarda birçok kez adı geçen Jarmila Ambrožová (sonradan Reinerová) ve Staša Procházková (sonradan Jílovská) idi. Milena iki yarıyıl tıp fakültesinde eğitim gördü, fakat daha sonra edebiyata ve gazeteciliğe yöneldi.</p>
		<p>Daha 1914 sonbaharında, sonraları kocası olan Ernst Pollak’la tanıştı. Prag’daki bir bankanın dış yazışmalar sorumlusu olan bu kendisinden on yaş büyük adam, özellikle Fransız ve İngiliz edebiyatı konusundaki engin bilgisi ve müziğe, bilhassa operaya olan tutkusuyla o zamanlar on sekizinde olan Milena’yı etkilemişti. Pollak ufak tefekti, Milena’dan bir baş kadar kısaydı ve daima son derece özenli giyinirdi. Prag’daki arkadaş çevresinde Willy Haas ve sınıf arkadaşı Franz Werfel de bulunuyordu. Edebiyat üzerine, gece yarılarına kadar süren ateşli tartışmalara girerdi, ama kendisi bu alanda üretken değildi.<a class="si-noteref epub-type_noteref" href="#f1" id="ref_f1">1</a> Sık sık, günlerce süren ağır depresyonlar geçirirdi.</p>
		<p>Milena’nın köklü bir Prag ailesinden gelen ve milliyetçi bir Çek olan babası, kızının bu Alman Yahudisi “kafe edebiyatçısı”yla olan münasebetini daha baştan reddetti, ama bu ilişkinin önüne geçemedi. 1916 yılı başında Pollak, Riegerquai’ de küçük, şirin bir daireye yerleşti; Milena onu orada sık sık ziyaret ediyordu. Sevgilisini büyük hediyelerle sevindirmek için hiç düşünmeden hatırı sayılır meblağlar borçlanıyordu. Mesela 1916 Kasımı’nda ona Insel Yayınevi’nin deri kaplı, on altı ciltlik Balzac baskısını almıştı.</p>
		<p>Kızının Ernst Pollak’la olan ilişkisi, Milena’nın babasına gittikçe daha büyük bir üzüntü veriyordu. Gerginlik o kadar büyüdü ki, 1916 Kasımı’nda kızının sevgilisiyle aralarında sert bir tartışma yaşandı. En sonunda, 1917 Haziranı’nda babası Milena’yı Weleslawin Bakım ve Sağlıkevi’ne, Prag yakınlarındaki bir sinir hastalıkları sanatoryumuna yerleştirdi. Bununla her şeyden önce, kızının Pollak’la ilişkisini kesmeyi umuyordu. 1918 Şubatı’nda Milena hâlâ Weleslawin’deydi, ama evlilik sözü verdiği Pollak’la yeniden gizlice temasa geçmişti. 1917 Ağustosu’nda reşit olduğu için, sanatoryumdan çıkarılmasının ardından, 1918 Martı’nda onunla evlenmeyi başardı.</p>
		<p>Evlendikten hemen sonra çift, Viyana’ya taşındı. Pollak orada, daha önce Prag şubesinde çalıştığı bankanın merkezinde bir göreve getirildi. Önceleri, Nußdorf Sokağı’nda mobilyalı bir odada oturuyorlardı, ama 1918 Mayısı’nda, Lerchenfeld Caddesi’nde bir daireye geçtiler. Ernst Pollak, akşamlarını ev yerine kafede edebiyatçı arkadaş çevresiyle geçirmeyi tercih ettiği için, Milena çoğunlukla yalnızdı. Çünkü edebiyat sohbetlerine –o zamanki henüz sınırlı– Almancasıyla katılamıyordu. O da, doğup büyüdüğü şehrin günlük gazetelerine yazı yazmaya başladı: köklü milliyetçi demokrat <em>Národní listy</em> ve 1919’da kurulan liberal <em>Tribuna</em>’ya. Bunun yanı sıra Çekçe dersi veriyor ve çeviri yapıyordu, özellikle de Almancadan Çekçeye.</p>
		<p>Kafka’nın onunla irtibat kurduğu dönemde Milena –tıpkı Ernst Pollak’la dostluğu uzun yıllara dayanan Willy Haas gibi– “yavaş yavaş parçalanan bir evliliğin” içindeydi. Bunun sorumlusu elbette her şeyden önce, Prag’da olduğu gibi Viyana’da da başka kadınlarla bir sürü ilişki yaşayan Ernst Pollak’tı. Milena’nın Mayıs 1920 tarihli mektubundaki, kendisinin daima veren, bedel ödeyen taraf olduğuna dair not (<em>já jsem ten, který platí</em>) şüphesiz onun Pollak’la ilişkisini özetler.</p>
		<p>Kafka, bu mektupları gönderdiği kadınla onun doğduğu şehirde kaldığı bir dönemde, 1919 sonbaharında tanıştı. Ortak dost ve tanıdıklardan oluşan bir toplulukta bir araya geldiler, Ernst Pollak da aralarındaydı. Kafka’yla sohbetleri sırasında Milena ona, öykülerini Çekçeye çevirmek istediğinden söz etti. Son derece tutkulu bir ilişkinin, bu mektupları borçlu olduğumuz aşk ilişkisinin çıkış noktası bu oldu.</p>
	</div>
	<div class="footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#ref_f1">1.</a><span class="si-footnote-text"> Bkz. H. Binder, <em>Ernst Polak-Literat ohne Werk</em> (Ernst Polak-Yapıtı Olmayan Yazar), Jahrbuch der deutschen Schillergesellschaft (Alman Schiller Derneği Yıllığı) içinde, yıl: 23 (1979), s. 366-415. (Y.N.)</span></div>
	</div>
</body>
</html>