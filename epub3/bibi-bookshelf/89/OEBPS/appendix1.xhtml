<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Milena’ya Mektuplar</title>
	<link href="main.css" rel="stylesheet" type="text/css"/>
</head>
<body class="appendix epub-type_appendix">
	<div class="container html5_section">
		<h2>Milena’dan Max Brod’a</h2>
		<blockquote>
			<p>Max Brod, Milena’nın 1920-1924 yıllarında kendisine yazdığı mektuplara, kaleme aldığı Kafka biyografisinin üçüncü genişletilmiş baskısında (New York, aynı şekilde Berlin ve Frankfurt 1954) kısmen ya da bütün olarak yer verdi. Bu mektupların bu kitaba konulmasının sebebi, hem Kafka’nın mektuplarını yolladığı kişinin çok canlı bir portresini çizmesi, hem de Milena’nın Kafka’ya karşı –her zaman aynı kalmayan– tutumunu gözler önüne sermesidir.</p>	
		</blockquote>
		<div class="sub-area html5_section">
		<h3>1</h3>
		<div class="entry html5_section">
			<p><em>[Max Brod tarafından “21 Temmuz 1920” tarihi atılmış.]</em></p>
			<p><em>Almanca yazılmış; Brod mektubu kitaba, bazı kısaltmalar haricinde, hiç değiştirmeden ve hiçbir düzeltme yapmadan koymuş.</em></p>
			<p><em>Brod kişisel sebeplerle Milena’dan, Weleslawin Sanatoryumu’na yerleştirilen Karl Příbram’ın (N.N.) durumu hakkında bilgi vermesini rica etmişti; Kafka’dan, Milena’nın da bir süre orada kaldığını öğrenmişti.</em></p>
		</div>
		<p>Çok Sayın Doktor Bey!</p>
		<p>Benden, Bay N.N.’ye Weleslawin’de haksızlık edildiğine dair herhangi bir kanıt istemiştiniz. Ne yazık ki size resmî makamlara iletilebilecek netlikte pek az şey söyleyebilirim; oysa daha fazlasını söyleyebilmeyi o kadar isterdim ki. 1917 Haziranı’ndan 1918 Martı’na<a class="si-noteref epub-type_noteref" href="#f139" id="ref_f139">139</a> kadar Weleslawin’deydim, onunla aynı müstakil evde kalıyordum ve onun için yapabildiğim tek şey, birkaç kez kitap ödünç vermek ve karşılığında birkaç kez odama kapatılmak oldu; insanlarla konuşması yasak, biriyle gayet havadan sudan ve bakıcının yanında bile konuştuğu görülse, herkes odasına kapatılıyor ve bakıcı işten çıkarılıyor.</p>
		<p><em>Brod bu bölümde, Milena’nın Příbram’ın genel durumuyla ilgili çizdiği tabloya dikkat çeker; mektubun yalnızca bir yerini, onun ilişkileri tanımlayışına tipik bir örnek olarak ön plana çıkarır:</em></p>
		<p>Psikiyatri suistimal edilirse korkunç bir şeye dönüşür, her şey anormaldir ve her kelime işkenceci için yeni bir silahtır. Bunun aslında böyle olduğuna, Bay N. N.’nin bu dünyada farklı şekilde de var olabileceğine yemin edebilirim. Ama bunu kanıtlayamam.</p>
		<p><em>Mektubun aşağıdaki son bölümünde Milena lafı, burada (ayrıca kendisine yazdığı mektuplarda da) “Frank” olarak söz ettiği Franz Kafka’ya getirir (Krş. 20 Temmuz 1920 tarihli mektup):</em></p>
		<p>Son olarak sizden büyük bir ricam var Doktor Bey. Nasıl olduğunu Frank’ın kendisinden asla öğrenemediğimi biliyorsunuz, daima “fevkalade” iyi olduğunu söylüyor, ah o sevgili insan, güya aşırı sağlıklı ve rahatmış vs. Size yalvarıyorum, gerçekten yalvarıyorum, yalvarıyorum – acı çektiğini, benim yüzümden fiziksel acı çektiğini görürseniz, hissederseniz, bana bunu hemen yazın, sizden öğrendiğimi ona söylemem ve eğer bana bu konuda söz verirseniz içim biraz olsun rahatlayacak. O zaman ona nasıl yardım edebileceğimi bilmiyorum, ama kesinlikle yardım edeceğimi çok iyi biliyorum. Frank, sizi “sevmek, sizinle gurur duymak, size hayranlık beslemek” gerektiğini söylüyor; ben bunların hepsini yapıyor ve size şimdiden binlerce teşekkür ediyorum – her şeyden önce, size güvenebileceğim için.</p>
		</div>
		<div class="sub-area html5_section">
		<h3>2</h3>
		<div class="entry html5_section">
			<p><em>[Max Brod tarafından “29 Temmuz 1920” tarihi atılmış.]</em></p>
			<p><em>Almanca yazılmış; Brod mektubu kitaba, Milena’nın altını çizdiği pek çok yer dışında kelimesi kelimesine ve kısaltmadan koymuş.</em></p>
			<p><em>Brod, daha önce Milena’ya yazdığı cevapta “hastaya daha özenli davranması” ricasında bulunmuştu (“Franz Kafka. Bir Biyografi”, s. 275).</em></p>
		</div>
		<p>Gerçekten dehşet içinde kaldım, Franz’ın hastalığının bu derece ciddi olduğunu bilmiyordum, buradayken gerçekten sağlıklıydı, hiç öksürdüğünü duymadım, canlı ve neşeliydi, iyi uyuyordu.<a class="si-noteref epub-type_noteref" href="#f140" id="ref_f140">140</a> Bana teşekkür ediyorsunuz sevgili, sevgili Max, hem de çoktan onun yanına gitmediğim, burada oturup sadece mektup yazdığım için beni suçlamak yerine... Yalvarırım – yalvarırım size: Benim kötü bir insan olduğumu, işin kolayına kaçtığımı düşünmeyin. Burada kahroluyorum, çok ümitsizim (Frank’a söylemeyin!) ve bana yol gösterecek, yardım edecek kimse yok. Fakat sizin, Frank’ta benim içimden ve benden bir şeyler, iyi bir şeyler olduğunu yazmanız, bu, gerçekten Max, mutlulukların en büyüğü. Frank kesinlikle bir yere gidecek,<a class="si-noteref epub-type_noteref" href="#f141" id="ref_f141">141</a> bunun için her şeyi yapacağım ve başka yolu yoksa, sonbaharda bizzat Prag’a geleceğim ve onu göndereceğiz, değil mi, ve ayrıca umarım ki orada huzurlu ve iyi bir ruh halinde olacak, ben –Söylememe gerek var mı?– ben bunun için her şeyi yapacağım.</p>
		<p>Evliliğimin ve kocama olan sevgimin hikâyesi, burada anlatmak için fazla karışık. Ama o sebeple şu anda buradan ayrılamam, belki de hiç ayrılamam, ben – hayır, kelimeler aptalca. Fakat kendim için durmadan çıkış yolu, durmadan çözüm, durmadan iyi ve doğru olanı arıyorum. Max, lütfen, Frank’a acı çektirmeyeceğime inanın, lütfen, bunun benim için dünyadaki diğer her şeyden daha önemli olduğuna inanın.</p>
		<p>Siz şimdi orada onun yanındasınız ve söylenmesi gereken herhangi bir şey olduğunda bana hemen söyleyeceksiniz, bana karşı katı ve dürüst olacaksınız, değil mi, bugün içim biraz daha rahat, çünkü siz varsınız, çünkü artık o kadar yalnız değilim.</p>
		<p>Lütfen geri geldiğinizde bana bu seyahatin genel koşullarını yazın (mesela büro), bunun için neler gerektiğini ve bunların nasıl sağlanacağını, bir de her şeyden önce: Doktora göre, iyileşmesi için gerçekten umut var mı? Bütün bunlar önemsiz aslında, ne diye yazıyorum ki? Asıl önemlisi, onun oradan ayrılması ve bunu yapacak, hiç şüpheniz olmasın.</p>
		<p>Size binlerce teşekkür ediyorum. Size gerçekten derinden minnettarım, mektubunuzda bana karşı çok iyiydiniz. Size Max dememi hoş görün, Franz öyle dediği için ben de öyle alıştım işte.</p>
		<cite>Çok selamlar<br/>Milena P.</cite>
		</div>
		<div class="sub-area html5_section">
		<h3>3</h3>
		<div class="entry html5_section">
			<p><em>[Ağustos başı 1920]</em></p>
			<p><em>Çekçe yazılmış, Max Brod tarafından çevrilmiş; Brod, Milena’nın onun kitabından övgüyle söz ettiği ilk satırları mektuptan çıkarmış.</em></p>
		</div>
		<p>Mektubunuza günler, geceler boyu cevap yazabilirdim. Frank’ın aşktan korkmasının, ama hayattan korkmamasının nasıl söz konusu olabildiğini soruyorsunuz. Fakat bence durum farklı. Onun için hayat, diğer insanlar için olduğundan bütünüyle farklı; bir kere, para, borsa, döviz kurları ya da bir daktilo onun için tamamen gizemli şeyler (ki aslında gerçekten de öyle, sadece biz öyle görmüyoruz), bunlar onun için, kesinlikle bizim gibi bakmadığı, alabildiğine tuhaf bir muamma. Mesela kendi memuriyetinin, sıradan bir görev ifası olduğu söylenebilir mi? Küçük bir çocuk için bir oyuncak lokomotif ne kadar akıl sır ermez, ne kadar hayranlık uyandırıcıysa, onun için de iş –aynı zamanda kendisininki de– öyle. Dünyanın en basit şeyini bile kavrayamıyor. Hiç onunla postaneye gittiniz mi? Bir telgraf yazıyor ve kafasını sallayarak hoşuna gidecek bir gişe arıyor, ardından neyin ya da kimin yüzünden olduğunu hiçbir şekilde anlayamadan bir gişeden diğerine yöneliyor, ta ki doğru gişeye gelene dek ve ücreti ödeyip para üstünü bozukluk olarak geri alınca bu bozuklukları sayıyor, kendisine bir kron fazla verildiğini fark ediyor ve gişenin arkasındaki kadına o bir kronu geri veriyor. Sonra ağır adımlarla dışarı çıkıyor, tekrar sayıyor ve aşağıdaki son basamakta, geri verdiği bir kronun aslında kendisine ait olduğunu görüyor. Düşünün ki siz o sırada çaresizce onun yanında dikiliyorsunuz, o ise ağırlığını bir o ayağına, bir bu ayağına vererek ne yapması gerektiğini düşünüyor. Geri dönmek desen zor, yukarıda itiş kakış bir yığın insan var. “Boşver,” diyorum. Dehşet içinde bana bakıyor. Böyle bir şeye nasıl boşverilebilir? Kaybettiği bir krona üzüldüğünden değil. Ama bu doğru olmaz. Elindeki para, bir kron eksik. İnsan bu konuyu nasıl kapatabilir? Bunun üzerine uzun süre konuştu. Benim yaklaşımımdan hiç hoşlanmamıştı. Ve bu her dükkânda, her restoranda, yanından geçtiğimiz her dilencide, farklı biçimlerde tekrarlandı. Bir keresinde, bir dilenciye iki kron verdi ve paranın üstü olarak bir kron geri almak istedi. Kadın, hiç parası olmadığını söyledi. Orada en az iki dakika durup bu meseleyi nasıl halledebileceğimizi düşündük. O sırada aklına, iki kronu dilenciye bırakabileceği geldi. Ama daha birkaç adım atmıştı ki, suratı beş karış oldu.<a class="si-noteref epub-type_noteref" href="#f142" id="ref_f142">142</a> Ve tabii aynı insan bana yirmi bin kronu anında, büyük bir coşku ve mutlulukla verirdi. Ama ondan yirmi bin kron isteseydim, bir yerde döviz bozdurmamız gerekseydi ve nerede bozduracağımızı bilmeseydik, benim hakkım olmayan o bir kronu ne yapacağını gene ciddi ciddi düşünürdü. Para karşısındaki bu daralma hissi, hemen hemen aynen kadınlar karşısında da geçerli. İşten korkması da aynı şekilde. Bir keresinde ona telgraf çekerek, telefon ederek, yazarak, bir günlüğüne bana gelmesi için yalvarıp yakardım. O sırada buna çok ihtiyacım vardı. Ona lanetler yağdırdım. Gecelerce uyumadı,<a class="si-noteref epub-type_noteref" href="#f143" id="ref_f143">143</a> kahroldu, bana kendini telef edercesine mektup yazdı; ama kalkıp gelmedi. Neden? Çünkü izin isteyememişti. Müdüre, bu kadar hızlı daktilo yazdığı için tüm kalbiyle hayranlık beslediği (Ciddiyim!) müdüre – evet, ona söyleyememişti bana geleceğini. Başka bir şey söylemek mi –yine dehşet dolu bir mektup–; nasıl yani? Yalan söylemek mi? Müdüre yalan söylemek ha?<a class="si-noteref epub-type_noteref" href="#f144" id="ref_f144">144</a> İmkânsız. İlk nişanlısına neden âşık olduğunu sorduğunuzda, şöyle cevap veriyor: “Öyle becerikliydi ki,”<a class="si-noteref epub-type_noteref" href="#f145" id="ref_f145">145</a> ve yüzü saygıdan parlamaya başlıyor.</p>
		<p>Ah hayır, bütün bu dünya onun için bir muamma ve öyle olmaya devam ediyor. Gizemli bir sır. Başa çıkamadığı ve “becerikli” olduğunu düşündüğü için dokunaklı, katıksız bir safdillikle çok takdir ettiği bir şey. Ona, beni yılda yüz kez aldatan, beni ve diğer birçok kadını bir şekilde cazibesinin etkisi altında tutan kocamdan söz ettiğimde de yüzü derin bir saygıyla aydınlanmıştı; tıpkı o kadar hızlı daktilo yazdığı için o kadar mükemmel olan müdüründen ve “becerikli” nişanlısından bahsederken olduğu gibi. Bütün bunlar ona yabancı. Hızlı daktilo yazan bir insan ve dört sevgilisi olan biri onun için, postane olayındaki bir kron ve dilenci olayındaki bir kron kadar akıl almaz; yaşayan bir şey olduğu için akıl almaz. Ama Frank yaşayamıyor. Frank’ın yaşama yetisi yok. Frank’ın sağlığı hiçbir zaman iyi olmayacak. Frank yakında ölecek.</p>
		<p>Şüphesiz görünüşte hepimiz yaşama yetisine sahibiz, çünkü arada bir kaçıp yalana sığınırız; körlüğe, heyecana, iyimserliğe, bir inanca, kötümserliğe ya da başka bir şeye. Ama o hiçbir zaman koruyucu bir sığınağa saklanmadı; hiçbirine. Yalan söylemeyi beceremiyor; tıpkı sarhoş olmayı beceremediği gibi. En küçük bir sığınağı, başını sokacak bir yeri yok. İşte bu nedenle, bizim korunduğumuz her şeyle o burun buruna. Tıpkı giyiniklerin arasında bir çıplak gibi. Söylediği, olduğu ve yaşadığı hiçbir şey gerçek bile değil. Esasen, ona hayatı sürdürme konusunda yardımcı olabilecek bütün malzemeden yoksun, sınırlı bir varoluş bu; güzellikte ya da sefalette, fark etmez. Üstelik çilekeşliği kahramanlıktan alabildiğine uzak – ve işte tam da bu nedenle bir o kadar büyük ve yüce. Her “kahramanlık”, yalan ve korkaklıktır. O ise, çilekeşliğini amaca giden yolda araç olarak kullanan bir insan değil, korkunç öngörüsü, saflığı ve uzlaşma konusundaki yeteneksizliğiyle çilekeşliğe mahkûm edilmiş bir insan.</p>
		<p>Uzlaşmaya yanaşmayan çok açıkgöz insanlar da vardır. Fakat onlar, her şeyi farklı görmelerini sağlayan mucize gözlükler takarlar. Bu nedenle uzlaşmaya ihtiyaçları yoktur. Hızlı daktilo yazabilir ve kadınlara sahip olabilirler. Frank ise onların yanında durur ve hayretle bakar, her şeye; o daktiloya ve o kadınlara da. Bunları hiçbir zaman anlayamayacak.</p>
		<p>Kitapları şaşırtıcı. Kendisi ise çok daha şaşırtıcı. Size her şey için binlerce teşekkür. Her şey gönlünüzce olsun. Prag’a geldiğimde sizi ziyaret edebilirim, değil mi? En içten selamlarımla.</p>
		</div>
		<div class="sub-area html5_section">
		<h3>4</h3>
		<div class="entry html5_section">
			<p><em>[Tahminen Ocak başı 1921]</em></p>
			<p><em>Çekçe yazılmış, Max Brod tarafından çevrilmiş ve kısaltılmadan yayımlanmış.</em></p>
		</div>
		<p>Sevgili Doktor Bey,</p>
		<p>Almanca yazamamamı bağışlayın. Belki beni anlayacak kadar Çekçe biliyorsunuzdur; sizi sıkıntıya soktuğum için özür dilerim. Hiçbir çarem kalmadı, beynim hiçbir duygu ve düşünceye katlanamıyor artık, hiçbirini almıyor, hiçbir şey bilmiyorum, hiçbir şey hissetmiyorum, hiçbir şey anlamıyorum; sanki bu aylarda başıma korkunç bir şey gelmiş gibi hissediyorum ama ne olduğu konusunda pek bir bilgim yok. Dünyaya ilişkin en ufak bir fikrim yok; sadece, bilincimden kaçan şeyi bir şekilde bilinç düzeyine çıkarırsam, kendimi öldüreceğimi hissediyorum.</p>
		<p>Bütün bunların nasıl, ne suretle ve niçin gerçekleştiğini size anlatabilirim; size kendim ve hayatımla ilgili her şeyi anlatabilirim ama bu ve daha ötesi neye yarar – bilmiyorum, yalnızca Frank’ın Tatra’dan<a class="si-noteref epub-type_noteref" href="#f146" id="ref_f146">146</a> gönderdiği mektubu elimde tutuyorum, ölümcül bir rica ve aynı zamanda bir emir: “Bir daha yazma ve bir araya gelmemize engel ol, sadece bu ricamı sessiz sedasız yerine getir, ancak bu bir şekilde yaşamayı sürdürmemi mümkün kılabilir, diğer her şey zarar vermeye devam eder.”<a class="si-noteref epub-type_noteref" href="#f147" id="ref_f147">147</a> Bir soru, bir kelime olsun göndermeye cesaret edemedim; sizden ne öğrenmek istediğimi de bilmiyorum. Bilmiyorum neyi – ne bilmek istediğimi bilmiyorum. Ulu Tanrım, şakaklarımı bastırıp beynime gömmek istiyorum. Tek bir şey söyleyin bana, son zamanlarda onunla beraberdiniz, siz biliyorsunuzdur: Suçlu muyum, yoksa suçsuz muyum? Tanrı aşkına, yalvarıyorum size, bana teselli mahiyetinde bir şey yazmayın, bu işte kimsenin suçu olmadığını yazmayın, psikanalize de girmeyin. Bana yazabileceğiniz her şeyi, duyuyor musunuz, her şeyi, ben zaten biliyorum. Size güveniyorum Max, hayatımın belki de şu en zor saatinde, Tanrı biliyor ya; yalvarırım siz de bana güvenin. Lütfen ne istediğimi anlayın. Frank’ın kim olduğunu biliyorum, ne olduğunu biliyorum ve ne olduğunu bilmiyorum, delirmenin eşiğindeyim; doğru davranmaya, yaşamaya, düşünmeye, hissetmeye çalıştım, vicdanım doğrultusunda, ama bir yerlerde bir suç var. Nerede, onu duymak istiyorum sizden. Elbette beni anlayıp anlayamayacağınızı bilmiyorum. Frank diğer her kadın yüzünden olduğu gibi benim yüzümden de acı çekiyor ve çekti de mi hastalığı ağırlaştı, böylece benden kaçıp korkuya sığınmak zorunda kaldı ve şimdi benim de ortadan kaybolmam gerekiyor? Bu benim suçum mu, yoksa onun kendi yaradılışının bir sonucu mu, bunu bilmek istiyorum. Söylediklerim yeterince açık mı? Bunu bilmek zorundayım. Siz belki bir şeyler bilen tek kişisiniz. Yalvarırım bana cevap verin, cevabınızda o tamamen çıplak, yalın, belki acımasız gerçeği, yani gerçekten ne düşündüğünüzü yazın. [Üç satırın üstü çizilmiş, okunmuyor.] Eğer cevap yazarsanız size minnettar kalacağım. Bu benim için kesin bir çıkış noktası. Bunun ötesinde, Frank’ın nasıl olduğunu da bildirin. Aylardır ondan haber alamadım. [İki satırın üstü çizilmiş.] Adresim: M. K.,<a class="si-noteref epub-type_noteref" href="#f148" id="ref_f148">148</a> Viyana VIII, 65. Postane, Benno Sokağı. Bağışlayın, mektubu temize çekemeyeceğim; şu anda onu okuyabilecek durumda bile değilim. Teşekkürler. Milena.</p>
		</div>
		<div class="sub-area html5_section">
		<h3>5</h3>
		<div class="entry html5_section">
			<p><em>[Ocak / Şubat 1921]</em></p>
			<p><em>Çekçe yazılmış, Max Brod tarafından çevrilmiş.</em></p>
		</div>
		<p>Nezaketiniz için size teşekkür ederim. Bu arada ben de biraz olsun aklımı başıma topladım. Tekrar düşünebilecek duruma geldim. Fakat bu sayede daha iyi olduğumu söyleyemem. Frank’a – pek tabii ki yazmayacağım.<a class="si-noteref epub-type_noteref" href="#f149" id="ref_f149">149</a> Nasıl yazabilirim ki! İnsanların yeryüzünde yerine getirmeleri gereken bir görev olduğu gerçekse, ben bu görevi onun yanında çok kötü bir biçimde yerine getirdim. Ona yardım edemiyorken nasıl o kadar küstah olabildim ve ona zarar verebildim?</p>
		<p>Korkusunun ne olduğunu adım gibi biliyorum. Frank beni tanıyana kadar bu korkuyu benim karşımda da duyuyordu. Onu tanımadan önce korkusunu tanıdım ben. Korkuya karşı, korkuyu anlayarak zırhlandım. Frank, benim yanımda olduğu dört gün boyunca ondan kurtuldu.<a class="si-noteref epub-type_noteref" href="#f150" id="ref_f150">150</a> Birlikte ona güldük. Kesin olarak biliyorum ki Frank’ı hiçbir sanatoryum iyileştiremeyecek. Bu korkuyu içinde taşıdığı sürece, hiçbir zaman sağlığı iyi olmayacak Max. Üstelik hiçbir ruhsal güçlendirme bu korkuyu yenemez, çünkü korku güçlenmeye engel oluyor. Bu korku sadece benimle değil, utanmazca yaşayan her şeyle ilgili; mesela etle de. Et öylesine çıplak ki, Frank onu görmeye dayanamıyor. O sıralar, bu durumu ortadan kaldırmayı başardım. Bu korkuyu hissettiğinde gözlerimin içine baktı, nefes alamıyormuş ya da ayaklarımız ağrıyormuş gibi bir süre bekledik ve bir süre sonra geçti. En küçük bir çabaya bile gerek kalmadı, her şey yolundaydı, onu Viyana’nın arkasındaki tepelere sürükledim,<a class="si-noteref epub-type_noteref" href="#f151" id="ref_f151">151</a> yavaş yürüdüğü için ben önden koşuyordum, o ise ayaklarını yere vura vura arkamdan geliyordu ve gözlerimi kapadığımda hâlâ onun beyaz gömleğini, güneşten yanmış boynunu ve kendini nasıl zorladığını görüyorum. Bütün gün yürüdü, bir aşağı bir yukarı, güneşin altında yürüdü, bir kez olsun öksürmedi, korkunç yemek yedi ve kütük gibi uyudu, gayet sağlıklıydı ve o günlerde hastalığı bizim için ufak bir üşütme gibi bir şeydi. O zamanlar onunla Prag’a gitseydim, onun için ne idiysem o olarak kalırdım. Fakat buraya kök salmış gibiydim, kocamı terk edecek durumda değildim ve belki de, ölene kadar çilekeşliğin en ağırı anlamına gelen bu hayatı yenecek gücü göstermek için fazla kadındım. Yine de içimde karşı konulmaz bir özlem var, yaşadığımdan ve yaşayacağımdan çok başka bir hayata karşı çılgınca bir özlem; çocuklu bir hayata, yeryüzüne çok yakın bir hayata... Ve bu benim içimde diğer her şeye galip geldi; sevgiye, uçma sevgisine, hayranlığa ve bir kez daha sevgiye. İnsan bu konuda ne söylerse söylesin, ağızdan çıkan her şey yalan oluyor. Bu ise belki de yalanların en küçüğü. Ondan sonra da artık iş işten geçti. İçimdeki mücadele fazla açık seçik görünür hale geldi ve bu onu korkuttu. Hayatı boyunca, diğer taraftan mücadele ettiği şey tam da bu. Benim yanımda dinlenebildi. Ama daha sonra, bu duygu onu benim yanımda da takip etmeye başladı. Hiç istemediğim halde. Artık ortadan kaldırılamayacak bir şeyin gerçekleştiğini çok iyi biliyordum. Ona yardımı olabileceğini bildiğim tek şeyi yapmak için fazla güçsüzdüm. İşte benim suçum bu. Ve siz de bunun benim suçum olduğunu biliyorsunuz. Frank’ın normal olmayışına verilen şey, aslında tam da onun meziyeti olan şey. Onunla birlikte olan kadınlar sıradan kadınlardı ve kadın gibi yaşamaktan başka türlüsünü bilmiyorlardı. Bence biz hepimiz, bütün dünya ve bütün insanlar, hastayız ve tek sağlıklı olan o; gerçekten kavrayan ve gerçekten hisseden tek saf ve temiz insan o. Biliyorum, kendini hayata karşı değil, yalnızca hayatın bu türüne karşı savunuyor. Onunla gitmeyi başarabilseydim, benimle mutlu yaşayabilirdi. Fakat bunu, bütün bunları ancak şimdi biliyorum. O zamanlar dünyadaki bütün kadınlar gibi, sıradan bir kadındım; içgüdüleriyle hareket eden bir küçük kadın. İşte korkusu bundan doğdu. Yerinde bir korkuydu. O insanın, yerinde olmayan bir şey hissetmesi mümkün mü? Dünyayı, dünyadaki tüm insanlardan on bin kat daha iyi tanıyor. Bu korkusu da yerindeydi. Ve yanılıyorsunuz, Frank bana kendiliğinden yazmayacak. Bana yazabileceği hiçbir şey yok. Bu korkuyla, gerçekten bana söyleyebileceği tek bir kelime bile yok. Beni sevdiğini biliyorum. Beni sevmekten vazgeçmek için fazla iyi ve utangaç. Bunu bir suç olarak görürdü. Daima kendini suçlu ve zayıf sayıyor. Ve öte yandan, şu koca dünyada onun muazzam gücüne sahip ikinci bir insan yoktur: o mükemmelliğe, saflığa ve gerçeğe yönelik mutlak, sarsılmaz ihtiyaç. Bu böyle. Bunun böyle olduğunu, kanımın son damlasına kadar biliyorum. Sadece bunu tam olarak bilinç düzeyine çıkaramıyorum. Bu gerçekleştiğinde, korkunç bir şey olacak. Sokaklarda dolaşıyorum, geceler boyu pencerenin kenarında oturuyorum, bazen düşünceler bir bıçak bilenirken çıkan küçük kıvılcımlar gibi kafamda sağa sola sıçrıyor ve kalbim bir olta iğnesinin ucundaymışçasına asılı kalıyor, biliyor musunuz, incecik bir iğnenin ucunda ve olta çektikçe, ben de inceden inceye korkunç keskin bir acı çekiyorum.</p>
		<p>Sağlığım tümüyle elden gitti ve bir şey beni hâlâ ayakta tutuyorsa, bu benim isteğim dışında gerçekleşiyor; aynı zamanda beni buraya kadar taşıyan şey bu, tamamen bilinçdışı bir şey, istemsiz bir yaşam sevgisi. Geçenlerde Viyana’nın öbür ucunda bir yerlerde birdenbire birtakım raylar keşfettim, biliyor musunuz, kilometrelerce uzayıp giden sokakları gözünüzün önüne getirin, küp şeklinde bir çukur gibi – ve aşağıda raylar, kırmızı ışıklar, lokomotifler, viyadükler, vagonlar; siyah, dehşet verici bir organizmaydı bu, yanı başına oturdum, sanki bir şey nefes alıyormuş gibiydi. İçimdeki şiddetli acı, özlem ve korkunç yaşam sevgisinden delirdiğimi düşündüm. Dilsizler nasıl yalnızsa ben de öyle yalnızım ve size kendimden söz ediyorsam, kelimeleri kustuğum içindir, tamamen isteğim dışında fırlayıp çıkıyorlar içimden, çünkü artık susamıyorum. Bağışlayın beni.</p>
		<p>Frank’a yazmayacağım, tek satır bile; daha sonra neler olacağını da bilmiyorum. İlkbaharda Prag’a geliyorum ve sizi ziyaret edeceğim. Ve eğer bana ara sıra Frank’ın ne durumda olduğunu yazarsanız –her gün postaneye gidiyorum, bu alışkanlıktan vazgeçemedim– çok mutlu olacağım.</p>
		<p>Tekrar teşekkürler</p>
		<cite>M.P.</cite>
		<div class="note html5_section">
			<p>Bir ricam daha var; gülünç bir rica. “Yargı”, “Dönüşüm”, “Ateşçi” ve “Gözlem” çevirilerimi Neumann yayımlayacak – “Červen”<a class="si-noteref epub-type_noteref" href="#f152" id="ref_f152">152</a> dizisi–; Charles Louis Philippes’in “Bubu” suyla aynı tasarımla. O kitabı biliyorsunuzdur.–</p>
			<p>Evet, çeviriyi tamamladım –bu iş son aylarda beynimi ve kalbimi yedi bitirdi, böylesine terk edilmiş olup onun kitapları üzerinde çalışmak korkunçtu– ama Neumann benden, “Çek okurlar için onun hakkında birkaç kelime yazıp göndermemi” istiyor. Yüce Tanrım, insanlara onun hakkında yazacağım ha? Dahası: Bende böyle bir yetenek yok. Siz bunu benim için yapamaz mısınız? Politik açıdan bir itirazınız olur mu bilmem; Červen komünist ama dizideki kitaplar tarafsız. Neumann bu küçük kitabı son derece içten bir biçimde ve büyük bir zevkle çıkarıyor, bunu yayımlamak onu sevindiriyor –elbette kitapta sizin adınız da yer alacak–; bu sizi rahatsız eder mi? Eğer etmezse, bunu sizden rica ediyorum. Yaklaşık üç dört sayfa; ben çevirip önsöz olarak ekleyeceğim. Bir keresinde böyle bir yazınızı okumuştum –Laforgue’a<a class="si-noteref epub-type_noteref" href="#f153" id="ref_f153">153</a> yazdığınız giriş–, çok çok güzel bir şeydi. Bunu benim için yapar mısınız? Yaparsanız sevinirim. Kitap görkemli bir biçimde çıkmalı, öyle değil mi? Çevirisi iyi. Sizin yazacağınız önsöz de mutlaka iyi olur. Lütfen, eğer politik açıdan tereddütleriniz yoksa, bunu benim için yapın. Elbette bunun, Çek okurlara bir tür bilgi vermesi gerekiyor. Fakat siz bunu insanlar için değil, kendiniz için yazın; tıpkı o Laforgue’daki önsözünüz gibi. Sevdiğiniz yerdesiniz siz; içten ve çok öngörülüsünüz. O zaman söyleyecekleriniz de çok çok güzel olacaktır. Bu yazının hemen yazılması gerekiyor Max, rica ediyorum, bunu benim için yapın. Bütün gücümle tamamladığım bu kitapla dünyanın önüne çıkmak isterim – biliyor musunuz, içimde sanki bir şeyleri savunmam, bir şeyleri ispat etmem gerekiyormuş gibi bir his var. Lütfen bunu yapın.</p>
			<p>Bir de, F.’ye hiçbir şey söylemeyin. Ona sürpriz yapacağız, tamam mı? Belki – belki bu onu biraz olsun sevindirir.</p>
		</div>
		</div>
		<div class="sub-area html5_section">
		<h3>6</h3>
		<div class="entry html5_section">
			<p><em>[İlkbahar / Yaz 1921]</em></p>
			<p><em>Çekçe yazılmış, Max Brod tarafından çevrilmiş.</em></p>
		</div>
		<p>Çok Sayın Doktor Bey,</p>
		<p>Bu kadar geç cevap yazmamı bağışlayın. Dün ilk kez yataktan çıktım, ciğerlerim iflas etti, doktor hemen buradan gitmezsem en fazla birkaç ay ömrüm kaldığını söylüyor. Bir yandan da babama yazıyorum, para gönderirse giderim; nereye ve ne zaman, henüz bilmiyorum. Fakat önce mutlaka Prag’a uğrayacak ve Frank hakkında daha esaslı bilgi almak için sizi ziyaret edeceğim. Ne zaman geleceğimi yazarım. Fakat F.’ye hastalığımdan hiçbir şekilde bahsetmemenizi kesin olarak rica ediyorum.</p>
		<p>Kitabın ne zaman çıkacağı konusunda hiçbir fikrim yok, görünüşe bakılırsa kışın. K. St. Neumann tarafından yayımlanacak, Borovỳ Yayınları’nın Červen Dizisi’nden bir kitapçık olarak, yayınevinin adresi Stefan Sokağı No: 37, belki Neumann’a önsözü kitaba koymaktansa ayrı yayımlar mı diye sorabilirsiniz.<a class="si-noteref epub-type_noteref" href="#f154" id="ref_f154">154</a> Kâğıt ve para az, her şey uzun sürüyor, önsözünüzden tek kelime bile çıkarmak istemem (O kadar güzel ki.).</p>
		<p>Bir şekilde bana kızdığınız gibi bir izlenim edindim. Bu izlenime nereden kapıldım bilmiyorum; herhalde mektubunuzdan. Frank’la ilgili “analizlerimi” hoş görün, çirkin bir şey, bunu yapmaya kalkıştığım için utanıyorum ama bazen öyle bir hisse kapılıyorum ki, sanki beynimi patlamaması için avuçlarımın arasına alıp sıkıştırmam gerekiyor.</p>
		<p>Her şey için teşekkürler, görüşmek üzere.</p>
		<cite>Sizin, M.P.</cite>
		</div>
		<div class="sub-area html5_section">
		<h3>7</h3>
		<div class="entry html5_section">
			<p><em>[Tahminen Temmuz ortası 1924]; krş. 8. mektup</em></p>
			<p><em>Almanca yazılmış.</em></p>
		</div>
		<p>Sevgili Doktor Bey,</p>
		<p>Size kitabı teşekkürlerimle geri gönderiyorum, sizi ziyaret etmeyişimi bağışlayın lütfen. Şu anda Franz hakkında konuşabileceğimi sanmıyorum ve kuşkusuz siz de benimle şu anda bu konuda konuşmak istemezsiniz. Eylülde Prag’a geleceğim zaman bunu size bildireceğim, eğer izin verirseniz. Beni dostlukla hatırlamanızı ve karınıza içten selamlarımı iletmenizi rica ediyorum; bir keresinde bilmeden ona haksızlık ettim galiba. Fırsat bulursanız lütfen Franz’daki mektuplarımı yakın, bu konuda size güveniyorum ama elbette önemli bir şey de değil. Elyazısı metinleri ve günlükleri<a class="si-noteref epub-type_noteref" href="#f155" id="ref_f155">155</a> (kesinlikle benimle ilgili değil, beni tanımadan önceki dönemden kalma, yaklaşık on beş büyük boy defter) bende, eğer ihtiyacınız varsa bunları size gönderebilirim. Bu onun isteğine de uygun olur, benden onları sizden başka hiç kimseye göstermememi, size de kendisi öldükten sonra göstermemi istemişti. Belki bazı kısımlarını zaten biliyorsunuzdur.</p>
		<p>Sizi en içten duygularımla selamlıyorum, dostlukla kalın.</p>
		<cite>Sizin, Milena Polak. </cite>
		</div>
		<div class="sub-area html5_section">
		<h3>8</h3>
		<div class="entry html5_section">
			<p><em>[Max Brod tarafından “27. VII. 24” tarihi atılmış.]</em></p>
			<p><em>Almanca yazılmış.</em></p>
		</div>
		<p>Sevgili Doktor Bey,</p>
		<p>Çok istediğim halde, size elyazısı metinleri teslim etmek için Prag’a gelemedim. Bu konuda güvenebileceğim kimse de bulamadım, defterleri postayla göndermeye ise hiç cesaret edemedim. Prag seyahatimi ekime ertelemeye çalışacağım, umarım o zamana kadar dönmüş olursunuz ve böylece size her şeyi bizzat verebilirim. Sizden bir de, mektuplarımı Kafka ailesinden almanızı rica ediyorum; bana büyük bir iyilikte bulunmuş olursunuz. Ben bizzat rica edip almak istemiyorum, akrabalarıyla aram hiçbir zaman iyi olmadı.</p>
		<p>Size binlerce teşekkür, 1 Ekim’den sonra Prag’da görüşmek üzere! O zaman da Prag’da olmazsanız, İtalya’dan ne zaman döneceğinizi lütfen bana Viyana’ya yazın.</p>
		<p>İçten selamlarımla,</p>
		<cite>Milena Polak</cite>
		<div class="note html5_section">
			<p><em>Milena’nın Max Brod’la mektuplaşması burada sona eriyor. Daha sonra aralarında bazı yüz yüze konuşmalar da geçti; sözü edilen “elyazısı metinleri” –</em>Amerika<em> adıyla yayımlanan </em>Kayıp<em> romanınınki de aralarında olmak üzere– Max Brod aldı.</em></p>
		</div>
		</div>
	</div>
	<div class="footnotes html5_section epub-type_footnotes">
		<div class="si-footnote html5_aside epub-type_footnote" id="f139"><a class="si-backref" href="#ref_f139">139.</a><span class="si-footnote-text"> Krş. 12 Haziran 1920 ve 6 Temmuz 1920 tarihli mektuplar. (Y.N.)</span></div>

		<div class="si-footnote html5_aside epub-type_footnote" id="f140"><a class="si-backref" href="#ref_f140">140.</a><span class="si-footnote-text"> Milena, Viyana’da birlikte geçirdikleri dört günden söz ediyor (Krş. 4 Temmuz 1920 tarihli mektup ve 15 Temmuz 1920 tarihli mektup). (Y.N.)</span></div>

		<div class="si-footnote html5_aside epub-type_footnote" id="f141"><a class="si-backref" href="#ref_f141">141.</a><span class="si-footnote-text"> Bu yazılanlar, Brod’un Kafka’nın işini bırakıp bir sanatoryuma yatmasını sağlama çabalarıyla ilintilidir (Kafka’nın Aralık 1920’den itibaren Matliary’de gördüğü tedavi). (Y.N.)</span></div>

		<div class="si-footnote html5_aside epub-type_footnote" id="f142"><a class="si-backref" href="#ref_f142">142.</a><span class="si-footnote-text"> Krş. 18 Temmuz 1920 tarihli mektup</span></div>

		<div class="si-footnote html5_aside epub-type_footnote" id="f143"><a class="si-backref" href="#ref_f143">143.</a><span class="si-footnote-text"> Krş. 15 Temmuz 1920 tarihli mektup</span></div>

		<div class="si-footnote html5_aside epub-type_footnote" id="f144"><a class="si-backref" href="#ref_f144">144.</a><span class="si-footnote-text"> Krş. 31 Temmuz 1920 tarihli mektup</span></div>

		<div class="si-footnote html5_aside epub-type_footnote" id="f145"><a class="si-backref" href="#ref_f145">145.</a><span class="si-footnote-text"> Milena, Kafka’nın Grillparzer’in <em>Fakir Çalgıcı</em> adlı uzun öyküsüyle ilgili sözlerine gönderme yapıyor; Kafka nişanlısı Felice Bauer’i de, çalgıcının âşık olduğu kadını bulduğu gibi “becerikli” buluyordu. (Krş. 4-5 Temmuz 1920 tarihli mektup; ayrıca krş. <em>Günlükler</em> s. 282 ve <em>Felice’ye Mektuplar</em>)</span></div>

		<div class="si-footnote html5_aside epub-type_footnote" id="f146"><a class="si-backref" href="#ref_f146">146.</a><span class="si-footnote-text"> Kafka, 18 Aralık 1920’den beri tedavi için Matliary’de (Yüksek Tatra) bulunuyordu.</span></div>

		<div class="si-footnote html5_aside epub-type_footnote" id="f147"><a class="si-backref" href="#ref_f147">147.</a><span class="si-footnote-text"> Milena bu cümleyi Kafka’nın –görünüşe bakılırsa kaybolan– veda mektubundan Almanca olarak alıntılamış.</span></div>

		<div class="si-footnote html5_aside epub-type_footnote" id="f148"><a class="si-backref" href="#ref_f148">148.</a><span class="si-footnote-text"> K[ramer]: Milena’nın postrestant gönderilerde kullandığı takma adı, krş. 13 Temmuz 1920 tarihli mektup.</span></div>

		<div class="si-footnote html5_aside epub-type_footnote" id="f149"><a class="si-backref" href="#ref_f149">149.</a><span class="si-footnote-text"> Karşılıklı söz verdikleri halde Milena, Kafka’ya son bir mektup yazıp Matliary’ye gönderdi; Kafka, Brod’a yazdığı bir mektupta, “bir hafta önce” bu yönde bir haber aldığından söz eder. Krş. <em>Mektuplar</em>.</span></div>

		<div class="si-footnote html5_aside epub-type_footnote" id="f150"><a class="si-backref" href="#ref_f150">150.</a><span class="si-footnote-text"> Milena, Viyana’da Kafka’yla birlikte geçirdikleri dört günden söz ediyor. Krş. 4 Temmuz 1920 tarihli mektup.</span></div>

		<div class="si-footnote html5_aside epub-type_footnote" id="f151"><a class="si-backref" href="#ref_f151">151.</a><span class="si-footnote-text"> Krş. 20 Temmuz 1920 tarihli mektup.</span></div>

		<div class="si-footnote html5_aside epub-type_footnote" id="f152"><a class="si-backref" href="#ref_f152">152.</a><span class="si-footnote-text"> Milena’nın planı suya düştü. Çıkarmak istediği kitap hiç yayımlanmadı.</span></div>

		<div class="si-footnote html5_aside epub-type_footnote" id="f153"><a class="si-backref" href="#ref_f153">153.</a><span class="si-footnote-text"> Jules Laforgue, <em>Pierrot der Spaßuogel</em>, çev.: Max Brod ve Franz Blei (Leipzig: Axel Juncker, 1909)</span></div>

		<div class="si-footnote html5_aside epub-type_footnote" id="f154"><a class="si-backref" href="#ref_f154">154.</a><span class="si-footnote-text"> 1921 yılında, <em>Neue Rundschau</em> dergisinin Kasım sayısında “Yazar Franz Kafka” başlığıyla yayımlandı.</span></div>

		<div class="si-footnote html5_aside epub-type_footnote" id="f155"><a class="si-backref" href="#ref_f155">155.</a><span class="si-footnote-text"> Kafka, 1921 Ekimi’nin başında günlüklerini Milena’ya vermişti.</span></div>
	</div>
</body>
</html>