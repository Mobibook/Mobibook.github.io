<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Milena’ya Mektuplar</title>
	<link href="main.css" rel="stylesheet" type="text/css"/>
</head>
<body class="imprint epub-type_imprint">
	<div class="container html5_section">
		<h2>Bu Baskıya Dair</h2>
		<p>Kafka’nın <em>Milena’ya Mektuplar</em>’ının ilk baskısı, otuz yılı aşkın bir süre önce yapıldı: Kitap 1952’de Willy Haas tarafından yayımlandı. Milena mektupları ona 1939 ilkbaharında, Alman ordularının Prag’a girişinden kısa bir süre sonra vermişti. Fakat Willy Haas hemen ardından Çekoslovakya’yı terk etmek zorunda kaldığı için, akrabaları mektupları Prag’da muhafaza ettiler. 1949 yılında Haas mektupları yayına hazırlamaya başladı. Yayınevinin ve kitabın telif hakkının sahibi olan Salman Shocken, Almanya’nın politik durumunu –Üçüncü Reich’ın<a class="si-noteref epub-type_noteref" href="#f159" id="ref_f159">159</a> çöküşünün üzerinden henüz dört yıl geçmişti– dikkate alarak yayıncı Haas’a, Kafka’nın Yahudilikle ilgili kısmen çok eleştirel ifadelerini kitaba koymamasını tavsiye etti. Fakat Willy Haas bu tavsiyeye –büyük tereddütlerden sonra– sadece bir mektupta uydu; ki Milena’nın “Yuvadaki Şeytan” başlıklı yazısını bilmeyen okur o mektubu zaten anlayamazdı. Haas kararını, “Yahudi Kafka için, Yahudi olmayan bir kadına âşık olmanın belli ki büyük, trajik, ruhu ve kökeniyle ilgili kompleksleri nedeniyle yükü ağır bir sorun” olduğu ve “bu sorunun özellikle onun bir Yahudi olarak kendini aşağıladığı korkunç patlayışlarında” açığa çıktığı<a class="si-noteref epub-type_noteref" href="#f160" id="ref_f160">160</a> iddiasıyla gerekçelendirmişti. Ona göre, söz konusu bölümlerin çıkarılması bu birçok yönden sorunlu ilişkinin önemli bir boyutunun gözden kaçırılmasına neden olacaktı.</p>
		<p>Haas, sonsözde ifade ettiğine göre, mektupta adı geçen ve hâlâ hayatta olan bazı kişileri dikkate almak zorunda kalmıştı. Aynı zorunluluk bugün de kısmen geçerliliğini koruyor. Dolayısıyla bu baskıda, incitici ve hatta aşağılayıcı olarak algılanabilecek dört bölüm mektuplardan çıkarılmıştır. Zaten bunların yayımlanması kişilik hakları nedeniyle de mümkün değildi. Bunun dışında, kitabı yayına hazırlayanlar, mektupları yazan ya da alan tarafından okunmaz hale getirilmiş yerleri çözmemeyi –ki bu bölümler kısmen çözülebilirdi– uygun gördüler. Söz konusu kısıtlamaları saymazsak, elinizdeki kitap, zamanında Willy Haas tarafından yayımlanandan en az beşte bir daha fazla metin içeriyor.</p>
		<p>Bu kitabın içeriği de farklı şekilde oluşturuldu. Amaç, okur için mektupların gönderildiği kişinin bir portresini çizmekti; Max Brod’a yazdığı sekiz mektup, üç makalesi ve Kafka’yı anma yazısıyla. (Bu mektup ve makalelerin, Kafka’nın mektuplarının yorumlanmasına yönelik bir işlevi daha var: Mektuplar, örneğin ikisinin ortak deneyimlerinin Milena’nın bakış açısıyla aydınlatılmasını sağlıyor – makalelerse doğrudan doğruya Kafka’nın bazı mektuplarının anlaşılmasına yardımcı oluyor.)</p>
		<p>Fakat bu yeni baskının en önemli katkısı, Milena’ya yazılan mektuplara ilk kez tarih atılmış olmasıdır. Söz konusu iş, kitabın yayıncılarına meydan okuyan, son derece zorlu bir çalışmaydı. Çünkü tarihleri damgalarından okunan dört kartpostal dışında bu metinlerden hiçbirine herhangi bir şekilde tarih atılmamıştı.</p>
		<p>Daha önce Willy Haas da aynı sorunla karşı karşıya kalmış ve 40’lı yılların sonunda, mektupları varsayımsal bir sıraya dizme yoluna gitmişti. O zamanlar, savaştan birkaç yıl sonra, böyle bir işi yapmak hiç şüphesiz günümüzle kıyaslanamayacak kadar zordu. Bugünkü kütüphanelerin sunduğu imkânlar, o zamanların Almanyası’nınkiyle mukayese bile edilemez. Ayrıca o zamandan bu zamana, Kafka’nın hayatıyla ilgili belgeleri ortaya çıkarma konusunda gelinen nokta, kıyas kabul etmeyecek kadar avantajlı koşullar yaratmıştır.</p>
		<p>Bu baskı, edisyon kritik baskısına öncelik tanımamaktadır. Yine de kitabın yayıncıları, mektup metinlerini mümkün olduğunca elyazısı haline sadık kalarak sunmaya karar vermişlerdir. Fakat metinde eleştirel bilgiler en aza indirilmiştir.</p>
		<p>Mektup metinleri temelde Kafka’nın Milena’ya yolladığı şekilde bırakıldığı için, günümüz okuru baştan bunları biraz yadırgayabilir: Kafka’nın imlası çoğunlukla, geçerli –ya da günümüzde geçerli olan– imla kurallarına aykırıdır. Bu yazım şeklinde hem tarihsel nitelikli özellikler (örneğin “<em>fieng</em>”, “<em>gieng</em>”, “<em>hieng</em>”, “<em>Einzelnheiten</em>”<a class="si-noteref epub-type_noteref" href="#f161" id="ref_f161">161</a>) hem de yazılı dilin kurallarından yerel nitelikli sapmalar buluruz. “Th” şeklindeki harf birleşimini içermeyen Çek diline olan yakınlık, örneğin yazarın “<em>Teater</em>”<a class="si-noteref epub-type_noteref" href="#f162" id="ref_f162">162</a> yazmasını açıklar. Prag ve Avusturya’nın dil özellikleri Kafka’nın metinlerine büyük ölçüde hâkimdir; sadece yazarın imlasında değil, anlamsal ve sözdizimsel düzlemde de göze çarpar. Bu özelliklerin sayısı, burada tek tek gösterilemeyecek kadar fazladır; yine de örnek olarak, metinlerde sık sık geçen ve “<em>ein paar</em>”<a class="si-noteref epub-type_noteref" href="#f163" id="ref_f163">163</a> yerine kullanılan “<em>paar</em>” kelimesine dikkat çekilebilir.</p>
		<p>Kafka’nın imlasına gelince; yazarın bazı alışkanlıklarını ne tarihsel ne de yerel niteliklerle açıklayabiliriz; örneğin bileşik sözcükleri ve birlikte yazılan diğer kelimeleri tek tek öğelerine ayırma ya da olsa olsa, birlikteliği araya çizgi çekerek gösterme eğilimini (“<em>an einander</em>”, “<em>Dienstag-brief</em>”<a class="si-noteref epub-type_noteref" href="#f164" id="ref_f164">164</a>). Fakat bu ve benzeri yazım şekilleri hiçbir yerde anlamı bozmadığı için, orijinalliği korumak adına bu baskıya aynen alınmıştır. Kafka’nın imlası yalnızca, dikkatsizlik yüzünden yapılan belirgin yazım hatalarının olduğu yerlerde (“<em>Durchhaus</em>” yerine “<em>Durchaus</em>”, “<em>Aussprache</em>” yerine “<em>Ausprache</em>”) düzeltilmiştir. Metnin daha rahat okunabilmesi için “ss”ler günümüz kurallarının gerektirdiği yerlerde –Kafka’nın hiçbir zaman kullanmadığı– “ß”ye çevrilmiştir.</p>
		<p>Kafka’nın noktalama işaretlerine yönelik olarak Malcolm Pasley, <em>Şato</em> romanının okurlar için yapılan baskısına yazdığı sonsözde şunları belirtir: “Kafka’nın noktalama işaretlerini kullanışı, cümlelerin gramatik yapısını belirlemekten ziyade, bu cümlelerin anlamının daha kolay kavranmasını sağlamaya ve ritmiyle melodisini vurgulamaya yöneliktir.”<a class="si-noteref epub-type_noteref" href="#f165" id="ref_f165">165</a> Kurmaca metinlerde geçerli olan bu durum, Kafka’nın mektuplarında da aynı şekilde, hatta belki daha da büyük ölçüde geçerlidir; çünkü bunlar, biriyle paylaşmak amacıyla yazıldıkları için konuşma diline daha yakındır. Özellikle noktalama işaretlerinin kullanılmayışı çoğu yerde bu metinlerin doğrudanlığını ortaya koyar; yazarkenki spontaneliği gösteren tam da budur. O nedenle de standartlaştırma anlamında metne noktalama işareti eklenmemiştir. Bunun yapılması sadece, noktalama işareti olmayışının elyazısında değil ama basılı metinde anlamı bozduğu ya da en azından anlamayı zorlaştırdığı bir iki yerde söz konusu olmuştur. Çünkü elyazısında çoğunlukla gözün verdiği aralar, mesela kelimeler arasında dikkat çekecek kadar büyük bir mesafe olduğunda, satır ya da sayfa sonlarında, gereken noktalama işaretinin yerini alır. Fakat Kafka’nın sonradan yaptığı düzeltmeler nedeniyle aslında noktalama işaretine ihtiyaç olan, ama muhtemelen dikkatsizlik sonucu konulmamış yerlere de müdahale edilmiştir. Örneğin metinde, ilgili satırın üzerine yapılmış bazı eklemeler vardır; bu bölümlerin metinle bütünleştirilmesi amacıyla –bunlar genellikle parantez içi niteliğindedir– bu baskıda virgüller, tireler ya da parantezler kullanılmıştır. Editoryal müdahalelerin sayısı toplamda çok düşüktür. Metnin anlamı hiçbir yerde bunlar nedeniyle değişmemiştir.</p>
		<p>Belli ki dikkatsizlikten konulmamış olan öntakılar, zamirler ya da tanımlıklar gereken yerlere eklenmiş, yine dikkatsizlikten yapılan gramatik hatalar düzeltilmiştir (örneğin “<em>jene Briefe war</em>” yerine “<em>jene Briefe waren</em>”).</p>
		<p>Kafka tarafından yer ekonomisi yapmak amacıyla kullanılan kısaltmalar aynen bırakılmış, ancak kişi isimleri açık olarak yazılmış, böylece metinlerin akıcı bir biçimde okunmasının sağlanabileceği düşünülmüştür. İsimlerin eklenen parçaları italik yazılarak belirtilmiştir (Örnek: D<em>ostoyevski</em>).</p>
		<p>Elyazısı metinlerdeki altı çizili yerler aynen verilmiş, Kafka’nın vurgulamak amacıyla dikkat çekecek kadar büyük yazı karakterleri seçtiği bölümlerdeki kelime ve cümleler koyu harflerle yazılarak belirtilmiştir.</p>
		<p>Kafka’nın üstünü çizdiği yerler tek tük ve sadece içinde yer aldıkları, çıkarılıp atılmamış metnin anlaşılması açısından şart olduğunda konulmuştur. Bu bölümler, italik köşeli paranteze alınmıştır.</p>
		<p>Birçok mektubun sayfa kenarlarında da ek yazılar bulunmaktadır. Çoğunlukla bu bölümler esas mektup metninin belirli bir yerine kesin bir biçimde eklenemediği ve aynı şekilde, mektup sayfasının kenarındaki konumları itibariyle özel bir anlamları olduğundan tamamen dışarıda da bırakılamadığı için, bunlar mektup metnine konulmamış, sayfadaki konumları belirtilmek suretiyle söz konusu metnin sonuna basılmıştır. Bu yöntem sadece, Kafka herhangi bir mektubunun son sayfasında, belli ki kâğıdı kalmadığı için son cümleleri sayfanın kenarında aşağıya yazdığı zaman kullanılmamıştır.</p>
		<p>Mektuplardaki Çekçe bölümler ancak sonnotlarda açıklanmayan isim ve kavramlar söz konusu olduğunda konulmuştur; bu bölümlerin Almanca çevirileri her defasında dipnotla verilmiştir.</p>
		<p>Daha önce belirtildiği gibi, mektuplarda üstü dikkat çekici kalınlıkta çizilerek okunmaz hale getirilmiş birçok yer –tek tek kelimeler, ama bazen de bütün bir bölüm– bulunmaktadır. Willy Haas, Milena’nın 1939 yılında mektupları kendisine teslim etmeden önce bunları bizzat yaptığını düşünüyordu. Bu üstü çizili bölümlerin daha sonraki bir baskıda “kimyasal bir yöntemle ya da röntgen yardımıyla” tekrar okunur hale getirilebileceği yönündeki varsayımı muhtemelen asla gerçekleşmeyecek. Bu tür “aydınlatma çabaları” bir gün başarıya ulaşsa bile, bu kadar ileri gitmeye hakkımız olup olmadığını kendimize sormamız gerekir. Burada belli ki mektupların yazıldığı kişi tarafından uygulanmış bir sansür söz konusudur. Dolayısıyla elinizdeki kitabın yayıncıları, okunmaz hale getirilmiş bütün bölümlerin tahmini içeriklerini belirtmekle yetinmişlerdir.</p>
		<p>Mektuplar bu baskıya, tarihleri saptanarak konulmuştur. Tarih atma çalışması şu şekilde yapıldı: İlk adım, mektupları iç mantıkları doğrultusunda tahmini bir sıraya dizmekti. Bunu daha önce Haas da yapmaya çalışmıştı. Bu tür bir düzenleme çabasını zorlaştıran –Milena’nın Kafka’ya yazdığı mektupların ortada olmayışı bir yana–, ikisinin yazışmaları boyunca bir üstdil geliştirmiş olmalarıydı. Bu nedenle, mektuplarda yazan her şeyi sonuna kadar anlayamayız. Haas ayrıca bu tür “havada kalan göndermelerden”, bazı mektupların ya da mektuplardaki bazı bölümlerin eksik olduğu sonucunu çıkarmıştır. Daha 1920 yılında yazılmış olan kimi mektupların postada kaybolduğu muhtemelen de doğrudur – Kafka bir mektubunda, bu yöndeki tahminini bizzat dile getirir; özellikle Mayıs 1920’deki mektup akışında, büyük ihtimalle bu nedenle oluşmuş bazı boşluklar bulunmaktadır.</p>
		<p>Yine de tek tek mektuplarda birbirini tamamladığı o kadar açık serzenişler vardır ki, bu mektupların büyük bölümünü –geçici de olsa– bir düzene sokmak mümkündür.</p>
		<p>İçerik değerlendirmesi doğrultusunda yapılan sıralamada yalnızca bazı mektuplara günü belirtilerek tarih atılabildi, çünkü bu mektuplarda tarihi belli birtakım olaylar vardı; Hustag, Fransız Milli Bayramı ya da Milena’nın doğum günü gibi. Böylece genellikle o –tarihi kesin olarak belli– mektubun önündeki ve arkasındaki, onunla bağlantılı diğer mektuplarda da gün belirtilebilmiştir. Bu durum en azından, 1920 yılında Kafka’nın bütün mektupların üzerine gününü yazdığı (ayrıca bazen numara da koyduğu) ve buna ek olarak mektupların yoğun biçimde birbirini takip ettiği aylar için söz konusudur. Bayram ve tatil günlerinden bahsedilmesi dışında, mektup metinlerinde, araştırılarak belirli bir tarihle ilişkilendirilebilecek olgu ve “olaylara” yapılmış bir sürü gönderme bulunmaktadır. Kafka’nın, Milena’nın Çek gazete ya da dergilerinde yayımlanan makalelerine yönelik değini ya da yorumları ve Milena için Viyana gazetelerine verdiği ilanlar, bunlardan bazılarıdır. Yine de bu araştırmaların hepsi başarıyla sonuçlanmamıştır.</p>
		<p>Nihayet oluşturulan kronolojik mektup sıralamasının son kontrolü, elyazısı özellikleri daha yakından incelenerek yapılmaya çalışılmıştır. Fakat mürekkep rengi, kullanılan kâğıdın özellikleri vs., bu mektupların tam tarihlerinin belirlenmesini sağlayamamıştır. Burada, temelde üç tür yazı malzemesi bulunmakta ve bunlar kapalı, birbirini izleyen gruplar halinde ortaya çıkmaktadır (iki Merano grubu, bir Prag temel grubu). Yine de, içeriğine bakılınca Kafka’nın Prag’a dönüşünden sonra yazılmış gibi görünen bir mektubun aslında 12 Haziran’da yazıldığı saptanabilir: Kesinlikle “Merano mürekkebiyle”, “Merano kâğıdına” yazılmıştır.</p>
		<p>Mektupların buradaki sırasının, ileride yapılacak araştırmaların sonuçlarına göre bazı noktalarda düzeltilmesi söz konusu olabilir. Aynı şekilde, Kafka’nın eldeki bütün mektupları için yapılması planlanan edisyon kritik baskısı da –bu baskıda, mektupların yazıldığı kişi dikkate alınmadan, sadece zamansal bir sıralama yapılacaktır– okura yeni bilgiler sunabilir. Bu tür –hiçbir zaman tümüyle reddedilemeyecek– detay düzeltmeler bir yana, kitabın yayıncıları olarak bu baskıyla okur için Kafka’nın Milena’ya mektuplarına daha kolay girebileceği bir kapı açmış ve mektuplara yazarın hayat hikâyesinde hak ettikleri yeri vermiş olduğumuzu umuyoruz.</p>

		<cite>JÜRGEN BORN / MICHAEL MÜLLER<br/>Wuppertal / Bergamo<br/>Mart 1983 </cite>
		
	</div>
	<div class="footnotes html5_section epub-type_footnotes">
		<div class="si-footnote html5_aside epub-type_footnote" id="f159"><a class="si-backref" href="#ref_f159">159.</a><span class="si-footnote-text"> 1933-1945 yıllarında Nazi yönetimindeki Alman devletine verilen ad. (Ç.N.)</span></div>

		<div class="si-footnote html5_aside epub-type_footnote" id="f160"><a class="si-backref" href="#ref_f160">160.</a><span class="si-footnote-text"> Franz Kafka, <em>Briefe an Milena</em>, yayına hazırlayan ve sonsözünü yazan: Willy Haas, Frankfurt am Main, S. Fischer 1952, s. 285-286. (Y.N.)</span></div>

		<div class="si-footnote html5_aside epub-type_footnote" id="f161"><a class="si-backref" href="#ref_f161">161.</a><span class="si-footnote-text"> Bu kelimelerin Almancanın imla kurallarına uygun olarak yazılışı <em>fing</em>, <em>ging</em>, <em>hing</em> ve <em>Einzelheiten</em> şeklindedir. (Ç.N.) </span></div>

		<div class="si-footnote html5_aside epub-type_footnote" id="f162"><a class="si-backref" href="#ref_f162">162.</a><span class="si-footnote-text"> Almancanın imla kurallarına uygun olarak yazılışı: <em>Theater</em>. (Ç.N.)</span></div>

		<div class="si-footnote html5_aside epub-type_footnote" id="f163"><a class="si-backref" href="#ref_f163">163.</a><span class="si-footnote-text"> Birkaç. (Ç.N.)</span></div>

		<div class="si-footnote html5_aside epub-type_footnote" id="f164"><a class="si-backref" href="#ref_f164">164.</a><span class="si-footnote-text"> “Yan yana”, “Salı-mektubu” (Ç.N.)</span></div>

		<div class="si-footnote html5_aside epub-type_footnote" id="f165"><a class="si-backref" href="#ref_f165">165.</a><span class="si-footnote-text"> Krş. Franz Kafka, <em>Şato</em>, romanın elyazısı metni, yayına hazırlayan: Malcolm Pasley. Frankfurt am Main: S. Fischer 1982, s. 500.</span></div>
	</div>
</body>
</html>