<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Milena’ya Mektuplar</title>
	<link href="main.css" rel="stylesheet" type="text/css"/>
</head>
<body class="appendix epub-type_appendix">
	<div class="container html5_section">
		<h2>Milena’nın yazıları<span class="sub-name" id="subapp">A.X. Nessey: Dostum</span></h2>
		<p>İnsan dostluk kurma yeteneğine ancak çok gençken sahiptir. Bunu hiç fark etmemiş miydiniz? Sonraları, yaşlandığında –ya da şöyle diyelim: olgunlaştığında–, dostluk kurmak ona korkunç zor ve zahmetli gelir, bu konuda adeta isteksiz ve tepkilidir ve dostlukları kesinlikle uzun soluklu olmaz. Ama bazen hayat ona böylesi bir dostluğu dayatır, kimi zaman çok sıra dışı bir dostluktur bu; hatta isterseniz şöyle diyelim, artık dostluk olmaktan bile çıkmıştır. Beethoven’ın yakın dostunun, odasının bir köşesinde duran eski, oymalı, geniş bir yemek dolabı olduğu söylenir. Benim dostumsa, yüzünde şefkatli bir ifade ve elinde süpürgeyle her sabah saat yedide yatağımın başına gelen ve –delik deşik terlikleriyle sabırsızca ağırlığını bir o bacağına, bir bu bacağına vererek– odayı toplayabilmek için oradan çıkmamı anlayışla bekleyen yardımcım Bayan Kohler.</p>
		<p>Bir mizah yazısı yazmak istediğimi mi sanıyorsunuz? Kesinlikle hayır. Yazarken müteessirim ve gözlerimde yaşlar var. Halktan biri olan bu kadının, eski kuşaktan gelen bu saf, cahil, işçi sınıfına mensup, kaba saba insanın dünyadaki bütün insanlardan daha temiz bir kalbi vardır ve ben onu derin bir sevgi ve şefkatle severim. Onu düşündüğüm zaman daima duygusallaşıyorum. Eğer ifadelerimde alışılmadık bir yufka yüreklilik varsa, bağışlayın lütfen. Onun aya benzeyen, geometrik olarak tam ortasında küçücük kalkık bir burnun yer aldığı, altındaysa geniş, dişten yana tutumlu bir ağzın aralık durduğu yuvarlak yüzü, dünya karşısında bir tür tuhaf mahcubiyetle durmadan terleyen o yüz ne zaman gözümün önüne gelse, müthiş duygulanıyorum. Yüz hatlarındaki hangi kasılmanın sevinç, hangisinin acı ve öfke anlamına geldiğini öğrenmem uzun sürdü; ama zamanla, farklı ruh hallerinin şaşmaz işaretlerini ezberledim. Mesela şöyle: Sevindiğinde, yapayalnız duran üstdudağını tehditkâr bir edayla dünyanın karşısına dikiyor; üzgün olduğunda göz rengi mora çalıyor, sanki gözyaşlarına boğulmak üzereymiş gibi ve burnu şişip beklenmedik boyutlara ulaşıyor. Bir şey istediğinde, bir tür telaşla etrafımda dönüp duruyor, art arda üç kez mürekkep hokkamın tozunu alıyor, un alınması gerektiğini kendiliğinden akıl ediyor ve sobayı yakıp içeriyi ısıtırken, pencereleri ardına kadar açık bırakmıyor; ki bu çok nadir yaptığı bir şey. Fakat korkunç bir şey mi oldu, o zaman yüzü gerçekten korkudan sararıyor ve ölü gibi kaskatı kesiliyor ve bütün vücudu, sanki yukarıdan, tam tepeden beklenmedik bir topuz darbesi almış gibi adeta kendi ekseni etrafında dönüyor. Yüzünde bu ifadeyi gördüğüm zaman, iliklerime işleyen dehşetten donakalıyorum: Çünkü daima haklı bir nedeni oluyor.</p>
		<p>Onun en hoş yanı, işlerini belli bir düzen içinde yapması. Her şeyi, kendisine söylenenden dakikası dakikasına tam bir saat sonra yapacağına kesin olarak güvenebilirim. İtiraf edin, eğer bu derece sarsılmaz bir prensip haline gelmişse iyi bir özellik bu. Sobayı saat altıda yakmasını istiyorsam, beşte yakmasını rica ediyorum ve altı buçukta odam ısınmış oluyor. Bu arada, bu düzen her yerde ve her şey için geçerli. Gayet iyi biliyorum ki benden yılda dört çiftten fazla çorap çalmıyor, her mevsim için bir çift, bu ona fazlasıyla yetiyor. Şeker kutumdan hiçbir zaman bir seferde beş küp şekerden fazlası yok olmadı. Buzdolabında duran tereyağı topağından hiçbir zaman küçük bir parçadan fazlası kesilip alınmadı ve kondanse süt kutusundan günde en fazla iki kahve kaşığı süt eksiliyor. Asla ihtiyacı olandan fazlasını almıyor ve çok az şeye ihtiyacı var. Eğitim, kardeşlik, eşitlik gibi birtakım fikirlerin coşkusuna kapılıp bir yıl önce ona bir teklifte bulundum: Artık çalmayacaktı, ben de düzenli olarak çaldığı şeyleri ona kendi elimle verecektim. Bu teklif onu ölümüne korkuttu, zavallıcık. Yüzümde en ufak bir katakulli izi bulamadığı için, çalmadığını iddia etmeyi göze alamadı; öte yandan, davranışımı neye yorması gerektiğini de tam olarak bilemiyordu. Korku dolu gözleri bana önce sitemle, sonra acıyla baktı. Haklı olduğunu çok net gördüm ve o zamandan beri her şey eskisi gibi devam ediyor.</p>
		<p>Birlikte az şey geçirmedik. Bu kahrolası şehirde oturduğum üç yılı aşkın süre boyunca tek tesellim o oldu. Biliyorum ki bana olan sevgisi, benim ona olan sevgim kadar büyük ve ona güvenebilirim. Fakat bunu önceleri bilmiyordum. Vaktiyle, aklıma kendimi zehirlemek gibi aptalca bir fikir geldiğinde –İtiraf edin, dünyada kimin aklına böyle bir fikir gelmemiştir ki?–, bundan haberim bile yoktu. Bir hafta boyunca hiç kimseyi tanımadan, yarı baygın bir halde bomboş evde yatarken, her gün öğlen Bayan Kohler’in beni hayata geri çağıran güçlü sarsmasıyla uyandırıldım. Gündüz düşümün sisleri arasında, ağlamaktan şişmiş, yuvarlak bir yüz karşımda süzülüyor, su gibi akıyor ve leş gibi gazyağı kokan eller büyük, yuvarlak, siyah bir hamur köftesini ağzıma tıkıyordu; bunları, daima heyecandan bağırarak bahsettiğim Bohemya köftelerinin biraz duygusal bir tasavvuru doğrultusunda kendi eliyle yapmıştı. Bu sahne sık sık tekrarlandı; ta ki ben yeniden o siyah yuvarlağı kusacak gücü toplayana dek. Fakat sanırım bir daha asla kendimi zehirlemeye kalkmayacağım. Ölüm korkusundan değil; –birbirimizden ayrılmamız düşünülemeyeceği için– dürüst olmak gerekirse, Bayan Kohler’in yeni hamur köftelerinin korkusundan.</p>
		<p>Bu arada, birlikte geçirdiklerimizin en kötüsü bu değildi. Aylarca –politik ilişkiler yüzünden vatanlarımızdan, ben Bohemya’dan o ise Macaristan’dan koparılmış olarak– meteliksiz vaziyette, midemiz guruldayarak, onun bodrum deliğindeki kül sandığının üstünde, bir gaz lambasının titrek ışığında oturup nereden para bulacağımız konusunda kafa patlattık. Açlık kötü, yabancı bir büyük şehir ise acımasızdır. Bitişik evdeki eskici, gömleklerimizi çoktan yutmuştu ve bütün yüzüklerimizi rehine koymuştuk; bununla öğlen, akşam, sabah ve öğle öncesi, olduğu kadar yediğimiz kırmızı pancar ve pis lahananın parasını ödüyorduk. Ama hiçbir şey sonsuza dek sürmüyor. Ve bu sonluluk içinde ortaya çıktı ki, daha güçsüz olan savaşçı bendim. Midem lahanayı kaldırmıyor ve genel güçsüzlüğüm, bana –bütün hayat gibi– korkunç işe yaramaz gelen ortak mönümüzle ilgilenmeme engel oluyordu. Ama Bayan Kohler bunu ikimiz için başardı. Benim kayıtsızlığım arttıkça bu ufak tefek kadın daha da hayat dolu hale geldi ve “gut” hastalığından şişmiş ayakları gerçek mucizeler yarattı ve beyni adeta borsa boyutlarında ticari planlar kurdu. Yaşamak zorunda olduğumuz yolundaki belli belirsiz inancıyla, bugün benim için hâlâ gizemini koruyan bir mucize etkisi yarattı. Benimle paylaşmadığı tek bir kron, daha büyük yarısı benim payıma düşmeyen tek bir parça ekmek yoktu. Bayan Kohler olmasaydı, ben bugün nerede olurdum? O zamanlar, bir gün milyoner olduğumda paranın yarısını ona vereceğim konusunda kendi kendime söz vermiştim ve sözümün arkasındayım. Göreceksiniz.</p>
		<p>Tanrım! Böylesi üç yılı biriyle geçirmek ne demek... O zamanlar, bohem topluluk adıyla anılan bir gruptuk. Hiçbirimizin yiyecek bir şeyi yoktu ve bizim ev tren istasyonundaki bir banktan daha az soğuk olduğu için, bu küçük topluluğun ümitsiz üyelerinden birinin mutfağımızın arkasında bulunan, bugün orta halli refah düzeyinin bir göstergesi olarak tavana kadar odun yığılı küçük odada kalması sıkça karşılaşılan bir durumdu. Bayan Kohler, dokunaklı bir fedakârlıkla bu insancıklarla arkadaşlık ederdi. Kopuk düğmeler, kopmuş ayakkabı bağları, tiftik tiftik olmuş gömlek yakaları, kirli ayakkabılar; bütün bunlar onun anaç ellerinin altında yeniden güzel, kibar bir görünüme kavuşurdu. Herkese ön adıyla hitap eder ve onlar için hazırlamaya özen gösterdiği siyah hindiba özünden birkaç yudum içmeden çekip gittiklerinde gücenirdi. Himayesi altındakilerin şiirlerini, göğsü kabararak komşulara göstermek üzere dergilerden keser, içlerinden komünist saydığı birine “toz kondurmamak” için polisi başlarına musallat ederdi. İlerlemelerimizi içten bir sevinçle izlerdi ve onlar, o zamanların üstü başı perişan, aç insanları nankör değildirler. W., son romanının telifini almak için gittiği İtalya’dan döndüğünde, büyük bir dergide önemli bir göreve getirilen L. Prag’dan geldiğinde, bugün şarap ticareti yapan F. ya da demiryollarında memur olan F. uğradığında, hepsi aşağıya, onun küçük mutfağına iner. Bayan Kohler orada onların pantolonlarındaki ütü çizgilerini büyük bir mutlulukla düzeltir ve ellerini önlüğüne sildikten sonra “sayın baylarla” el sıkışır. Fakat onunla kendimizi yalnız ve hüzünlü hissettiğimiz anlarda birlikte oturur, dostlar arasından o zamanların yokluğuna yenik düşüp ölenleri düşünürüz. Böyle üç kişi var. Onlar “burjuvalaşmayı” başaramadılar. Bayan Kohler’in gözleri yaşlarla dolar ve odaya çöken akşam karanlığında borazanı andıran, duygu dolu, yüksek perdeden bir sümkürme sesi duyulur.</p>
		<p>Bayan Kohler duldur. Kocası savaşta ölmüş; fotoğrafını görseniz, hayran kalırsınız. Uzun bıyığıyla son derece zarif bir adammış. Ama şimdi de Bayan Kohler’in talibi eksik değildir. Yaşlılar ve gençler onun için rekabete girerler; hatta Bayan Kohler, bunun sonucu olarak adının “tehlikeli kadın”a çıkmasının keyfini sürer, oysa böyle bir ünü hak etmemiştir, çünkü bunun sorumlusu yalnızca, kimseyi reddetmeyi beceremeyen kalbidir. Bu kalp ise aslında tek bir adama, fakat korkunç bir “karakter bozukluğu” olan bir adama aittir: Bu adam altı haftada bir kendini kaybedene kadar içer, gece yarısı Bayan Kohler’e gelir, böğüre böğüre evin kapısını tekmeler (tabii eğer kapı tesadüfen kilitliyse, ki genelde kilitli olmamasına özen gösterilir, çünkü Bayan Kohler pek o kadar tutucu değildir), kadıncağızı sarhoş yumruğuyla öyle bir benzetir ki, ertesi gün benim yerler süpürülüp cilalanmadan kalır. Adam, aradaki altı hafta boyunca kuzu gibi sessiz ve uysaldır; kömür almaya gider, Bayan Kohler’e küçük çiçek demetleri ve çikolatalar getirir. Altı haftanın sonunda olay tekrarlanır. O zaman Bayan Kohler çektiği acıdan benim mutfakta tabakları kırar, kafasını sallar ve feryat eder: “Hayır, olmaz böyle şey! Ah bu kızıl saçlı rezil herif!” Onun neler hissettiğini anlayabiliyorum. Anlamadığım tek bir şey var, o da neden bu biricik sevgilisine “kızıl saçlı” diye hakaret ettiği; çünkü gerçekte adamın çok güzel, kuzguni siyah saçları var. Ama belki de onu Bayan Kohler’in bir başka âşığıyla karıştırıyorum.</p>
		<p>İşte benim dostum. Görüyorsunuz ya, onsuz bir hayat düşünemiyorum. Amerika’ya taşınmam gerekse, bagajımın en fazla yer kaplayan parçası o olurdu. Süpürgesi ve işlemeli önlüğüyle yatağımın başına dikilmezse, sabahları uyanamam. Kaza geçirsem, o yanımda olmadığı takdirde kendimi hiç kimseye emanet edemem ve kendisine gereken kadarını aşırmadığını –ki bazen gerçekten de yanlışlıkla böyle olur– bilsem, akşam yemeğini ağız tadıyla yiyemem. Birbirimizi asla terk etmeme konusunda sessiz bir anlaşmamız var. Yani eğer beni görürseniz, Bayan Kohler’i de göreceksiniz ve eğer Bayan Kohler’i görürseniz, bilin ki ben de fazla uzakta olamam.</p>
		<cite><em>Tribuna</em>, yıl: 3, sayı: 22 (27.01.1921), s. 1-3.</cite>
	</div>
</body>
</html>