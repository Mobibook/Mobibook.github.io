<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Milena’ya Mektuplar</title>
	<link href="main.css" rel="stylesheet" type="text/css"/>
</head>
<body class="appendix epub-type_appendix">
	<div class="container html5_section">
		<h2 class="apphead">A.X. Nessey (Milena Jesenská)<br/>Yağmurda Melankoli</h2>
		<p>Doğrudur, palmiyelerin altında çiçek açan şehirler vardır; mavi bir denizin tepesinde yükselen beyaz şehirler. Sonsuz bir karla kaplı dağlar vardır, kemer köprüleriyle, baş döndürücü güzellikteki manzaralarıyla; şoseler vardır iki yanında selvi ağaçlarıyla, mezarlığa giden yollar gibi hüzünlü ve adalar vardır, dalgalarla ve harikulade bir yalnızlıkla çevrili, tam ortasında, üzerine kuşların yuva yaptığı bir kaya öbeğiyle. Bir de etrafını patates tarlaları saran, fabrikalar arasında sıkışmış şehirler vardır. Taşlı çukur yollarının kenarı yalancı akasyalar ve dikenli çalılıklarla dolu ıssız yerler.</p>
		<p>Oysa her ikisinin üstünde de güneş doğar ve batar, yağar, yağmur yağar, rüzgâr eser, sis çöker, gece olur.</p>
		<p>Dubrovnik’te, ölmekte olan bir kadın gördüm; balmumu gibi sapsarı bir yüzle pencerenin kenarında duruyordu. Viyana’da bir kadın gördüm; tramvayın altında sürüklendi ve daha yardım etmeye fırsat kalmadan ezilerek öldü. Prag’da bir insan gördüm, bir köprüden Moldau’ya atlayıp boğulmuş; şişmiş ve morarmış cesedi ertesi gün rıhtımın kaldırımında yatıyordu. Ve bir başkası; şapkasız ve ceketsiz bir halde, kendisini kovalayan polislerden kaçıyordu ve kaçmanın boşuna olduğunu görünce, tabancayı ağzına dayayıp kendini vurdu ve kaldırıma yığıldı. Kambur bir palyaço gördüm, kendini sirk arabasında rengârenk bir iple asmıştı ve sivri uçlu şapkası ayaklarının dibinde duruyordu. Ve bir kadın tanıyorum, genç, güzel bir kız; sarhoş olunca onu döven, aşağılık bir aylağı beslemek için fahişe oldu. Görüştüğüm biri vardı, açlıktan öldü; bir diğeri, karısıyla birlikte üç ay boyunca sıçanların cirit attığı bir kovukta yaşadı ve karısında tedavi edilemez delilik belirtileri görünce –adam doktordu– onu zehirledi. Bugün artık kendisi de hayatta değil, Berlin’de açlıktan öldü ve çocukları, Viyana’da bir işçi ailesinin yanında yaşayan ufak tefek, kızıl saçlı, sağlıksız, raşitizm hastası kız, bu iki insanın hâlâ bitmemiş trajedisini tek başına sırtında taşımayı sürdürüyor.</p>
		<p>Fakat bizi sarsan deneyimler sadece bunlar mı? Sokakta ağlayan küçük kız ya da üzerinde dar, yıpranmış bir ceket olan genç kadın da aynı derecede kayda değer ve unutulmaz değil mi?</p>
		<p>Ya o saçları yapıştırılmış, solgun yüzlü küçük tutsak, siz pazar günü demiryolunun kenarındaki yamaçta dururken hızla önünüzden geçen trenin penceresinde duran küçük asker? Acaba ne olmuştur ona, şimdi ne haldedir? Ya karşınıza çıkan o işçi ve aşınmış, küçücük ayakkabılarıyla o kız kurusu? Ya tramvayda veya tren istasyonunun bekleme salonunda yanınızda oturanlardan her biri, nereden geliyor, neler yaşayacak? Ya aralarında en ilginci; hayatı romana benzemeyenler, gündüz ya da gece, hayatlarında hiçbir olay olmayan, hiçbir şey yaşamayanlar?</p>
		<p>Uyuyan bir insanı izlediniz mi hiç? Bir ölüden çok daha korkunç görünür! Bu görüntü düşüncelerle, isteklerle, özlemlerle, uyuyan kişinin düzenbazlığıyla doludur. Kimse o kişinin içinde neler olup bittiğini bilmez. Nefes alıp verir ve kendi içinde neler olup bittiğini, nasıl uyanacağını, ertesi gün neler yaşayacağını kendisi de bilmez.</p>
		<p>Ya aralarındaki çatlaklardan tutam tutam ot fışkıran taşlar döşeli bahçe ve üzeri pul pul olmuş, ufalanmış tuğla duvar, ya tozlu bir şosenin kenarındaki hendek boyunca dizilmiş, uğuldayan telgraf direkleri, ya sırık fasulyesi tarlası ve kenarındaki çimenlik, temmuzda mor mor açan çiçekleriyle patates tarlası, içinde dibi olmayan paslı bir tencere ve tabanı olmayan bir ayakkabıyla samanlığın arkasındaki çukur, keçi ağılının arkası ve tarlalar arasından geçerek komşu köye giden yol; nasıl da unutulmaz, insana tatlı bir acı veren kır manzaraları! Burada bir vitrin var, arkasında da küçük bir dükkân. İçeride bir Kızılderili göze çarpıyor, bir de elinde yılanıyla bir kadın. Fakat orada bir de gramofon var ve müzik dinlenebiliyor, parça başına 2 kron, Mozart, Verdi, İspanyol dansları, <em>Aida</em> ve <em>Don Giovanni</em>; ama <em>Rigoletto</em>’nun bir yeri var, “<em>tempi buone, tempi buone</em>” ve Caruso orayı davul çalarmışçasına söylüyor. Bu kadar pislik, yoksulluk ve yoksunluğun altında bu kadar güzellik ve bu kadar coşku dayanılır gibi değil. Gözlerime yaşlar doluyor.</p>
		<p>Önümde küçük bir kartpostal var, Charlie Chaplin’in bir fotoğrafı, başında melon şapka, üzerinde eski püskü bir takım elbise, yakasız bir gömlek, yırtık pırtık bir yelek. Bir merdivende oturuyor, yanında da küçük bir köpecik var. Aslında bu film çok komiktir, adı <em>Bir Köpeğin Hayatı</em>. Fakat Charlie’nin orada o kadar çaresiz ve dokunaklı bir oturuşu var ki, insan gülsün mü ağlasın mı bilemiyor. Yanındaki köpek de aynı onun gibi görünüyor. Sahibine yaslanmış, oturuyor. Hâlâ büyük ve yumuşak olan patileri iki yanından sarkıyor. Ama sahibi daha kırılgan, daha acınası ve kocaman gözleriyle dünyaya daha bir mutsuz bakıyor. Tanrı ikisinin de yardımcısı olsun.</p>
		<p>Prag’la Paris arasındaki küçük tren istasyonunu bilir misiniz? Trenle giderken pencereden baktığınızda, ayakta dikilen bir kadın ve çocuklar görürsünüz; büyüyüp birer yetişkin haline gelecek çocuklar. Oradan her gün trenler geçer ve içlerindeki insanlar, ertesi gün Seine Nehri’ni ve Montmartre’ı görürler; küçük istasyon ışık ve çan sinyali vermeye devam eder ve hızlı trene Paris-Prag hattında gündelik bir diziyle eşlik eder. O istasyonu fark ederseniz, tatlı, küçük bir parça Laforgue komedisi dikkatinizi çeker ve hayretler içinde kendi kendinize şu soruyu sorarsınız: Neden insanlar burada uyuyor, yemek yiyor, seviyor ve yaşıyorlar?</p>
		<p>“Büyükbabam hep derdi ki,” diye yazmıştı yazar Kafka bir yerde: “Hayat şaşırtıcı derecede kısa. Şimdi bu söz hafızamda öylesine belirgin ki, mesela genç bir insanın atla en yakın köye gitmeye karar vermesine ve bunu yaparken –mutsuz tesadüfler bir yana– mutlu geçen, sıradan bir hayatın böyle bir geziye yetmemesi ihtimalinden korkmamasına akıl sır erdiremiyorum.”</p>
		<cite><em>Tribuna</em>, yıl: 3, sayı: 100 (29.04.1921), s. 1-2.</cite>

	</div>
</body>
</html>