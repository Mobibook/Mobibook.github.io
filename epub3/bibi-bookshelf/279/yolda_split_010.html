<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>yolda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_8">Halis Serkisof</h2>
	  <p class="normal"> İbibikler nakışlı, cümbüşlü kuyruklarını sallayarak yoldan uçuyorlar, az sonra geri konuyorlardı. Hacıysa eşeğine yan binmiş, kasketinin siperini kavurucu sıcağa aldırmadan sağ kulağının üstüne çekmişti. Gıdıl gıdıl, rahvan giden eşeği, arkasında fırın külü gibi sıcak, savrulan bir toz kaldırarak yürüyordu. Eşeğin tam kıvamında, gıdıl gıdıl yürümesi çok hoştur. Üstündeki kuştüyü yatakta imiş gibi rahat eder. At mı, Allah belasını versin. Sallaya sallaya insanı öldürür. Kıçı yağır olur adamın. Bir de deveye binmek safalıdır. Doyum olmaz. Hacıya sorarsanız, boz sıpanın üstüne yoktur. Hacı, ipekli, kuştüyünden yatak istemez. Boz sıpaya binip de sarı sıcağın altında tarlaya doğru bir gidişi vardır ki, eh, deme gitsin!..</p>
	  <p class="normal"> Boz sıpa, çapa vuran ırgadın önünden iki üç kez afili afili geçer, sonra durur, başını havaya kaldırır, kuyruğunu havaya diker, uzun uzun anırır. Sonra da bir uzun işer. Hacının bacakları uzundur. Boz sıpanın üstünden uzatsa yeri süpürür. Bu yüzden Hacı ayaklarını toplar. Topladığında bile ayakları yerden iki parmak yukarıdadır. Bacaklarına boz sıpanın işemiği sıçrar. Irgatlar gülüşürler. Hacı, “it dölleri,” diye dişlerini sıkarak küfreder. Irgatlar daha çok gülüşürler. Hacı, Kara Ayşeyi gözüne kestirip, “bunları hep sen kışkırtıyorsun üstüme, seni şimdi yere yatırırım,” diye üstüne yürür. Kara Ayşe çapasını kaldırıp, “hoşt koca köpek,” der. Hacı böylelikle gülmeyi başka yöne çevirir. Bazı bazı düşünür: “Şu Kara Ayşe ne iyi kadın. Tüm şakaları götürür.”</p>
	  <p class="normal"> “Tüm şakaları götürürsün. Allah da seni götürsün Kara Eşe!”</p>
	  <p class="normal"> Kara Ayşe hiddetlenir:</p>
	  <p class="normal"> “Allah bu genç yaşta beni götüreceğine, senin gibi kırçıl deyyusu götürsün. Bir işe yarar hiç olmazsa. Avradın bir genç koca bulur da evlenir.”</p>
	  <p class="normal"> Bu şaka, böylecene yarım saat kadar sürer. Sonra Hacı ciddileşir. Bundan sonra da kimsenin ağzını bir zaman bıçak açmaz. İkindi yeli çıkınca herkes Hacıyı unutur. Türküye başlarlar. Hacının sıpası anırmaya başlar. Kulaklarını diker.</p>
	  <p class="normal"> Nasıl bir gündü? Sıcaktı belki de. Dayanılmayacak kadar. Hacı gelmiş ırgatlara buyruk üstüne buyruk veriyordu. Kızgındı. On beş yıllık elcibaşılık, ırgatbaşılık hayatında bu kadar sert olmamıştı. Ağadan zılgıtı yediği belliydi.</p>
	  <p class="normal"> Irgatların arkasında, önündeki topal eşekte meyve yüklü bir satıcı duruyordu. Yüzünden, kırmızı taze yanaklarından Darendeli olduğu belliydi. İt oğlu it bir şeye benziyordu. Öyle bir duruşu vardı.</p>
	  <p class="normal"> “Namkörler. Namkör köpekler. Arkanızda ot bırakırsınız. Otu bırakır pamuğu vurursunuz. Ağa benimle cebelleşir. Ağa beni yerden yere vurur. Size ne! Olan bana olur. Hacı rezil olur yerinize. Bir de paydos zamanı gelmeden paydos edersiniz. Olmaz.”</p>
	  <p class="normal"> Irgatlar boyunlarını toprağa eğmişler büyük bir sessizlik içinde Hacıyı dinliyorlardı ki birden boz sıpa anırmaya başladı. Arkadan da Darendelinin eşeği karıştı. Bir curcunadır gitti. Eşeklerle beraber ırgatları da bir gülme aldı. Hacı bunu beklemiyordu. Çileden çıktı. Kızdı köpürdü. Küfretti. Umarsız. Irgatların zemberekleri boşanmıştı bir kere. Hacının gözleri dönmüş, kanı başına sıçramıştı. Ortalıkta dört dönüyordu. Sıpayı dövmeye başladı. Canı var demiyordu. “Gözün kör olsun Hacı!” O eşeği döverken gülmeler iki kat arttı.</p>
	  <p class="normal"> En sonunda Hacı yorgun, bitkin, öfkesini boz sıpadan çıkarmış:</p>
	  <p class="normal"> “Allah belanızı versin. Kara Eşe orospusu da gülüyor.”</p>
	  <p class="normal"> Boynu boğum boğum kıpkırmızıydı.</p>
	  <p class="normal"> Kara Ayşe:</p>
	  <p class="normal"> “Bak,” dedi, “senin haline sıpa da gülüyor.”</p>
	  <p class="normal"> Hacı:</p>
	  <p class="normal"> “Orospu, bu ırgadı sensin baştan çıkartan. Kara domuz. Vaktinden evvel paydosa yatıran.”</p>
	  <p class="normal"> Kara Ayşe dikeldi:</p>
	  <p class="normal"> “Hem de benim. Elcibaşı dediğiyin de saatı olur. Çifte çifte saatı olur.”</p>
	  <p class="normal"> “Saatı olur.”</p>
	  <p class="normal"> “Biz vakti saatı ne bilelim. Ne bilelim.”</p>
	  <p class="normal"> Hacı suçluydu.</p>
	  <p class="normal"> Saat lafı edilince arkada duran Darendelinin gözleri ışıldadı. Eli şalvarının cebindeki kocaman saate gitti. Saat belki üç yıldır işlemiyordu. Darendeli üç yıldır okutacak bir enayi arıyordu. Saat, şöyle hızla sallanınca beş dakika kadar işliyor, sonra suyu kesilmiş değirmen gibi duruveriyordu. Cebinde bir iki kez hızla salladı. Çıkarıp önündeki ırgada gösterdi: “Satacak saatımız de bulunur,” dedi. “Hem de baba yadigarı.”</p>
	  <p class="normal"> “Darendelinin satılık saatı var.”</p>
	  <p class="normal"> “Saatı var.”</p>
	  <p class="normal"> “Saatı...”</p>
	  <p class="normal"> Hacı, Darendelinin yanına usul usul sokuldu. Elini uzattı, saatı aldı. Şöyle bir tarttı. Saat ağırlığına ağırdı. Hacı ağır saatların değerli olduklarını duymuştu. Gözü tuttu. Saat küçük bir kaplumbağa büyüklüğündeydi. Kulağına götürdü, çatır çatır işliyordu. Hacının içinden, “Saata bakmasını köy katibinden bellerim. İki günde bellerim. Meramın elinden ne kurtulur ki...” geçti.</p>
	  <p class="normal"> Darendeli saatı hemen elinden kaptı, elini var gücüyle salladı. Geri verdi.</p>
	  <p class="normal"> “Motor gibi işliyor. Tut kulağına. İyice tut kulağına. Türkiyeye böyle saat girmiş mi sanırsın. Hay Ağam hay! Şaşarım aklına. Baba yadigarı... Gurbet elde sıkıştık da... Yoksa milyonu koysandı şu tarafa. .. Tövbeler olsun...”</p>
	  <p class="normal"> Saata yeniden saldırdı. Olanca gücüyle salladı. “Şuna bakın millet! Böyle saat görülmüş müdür? Motor gibi işliyor. Oliver Kilitrak gibi işliyor. Çatırtısına bakın. Ağırlığına bakın.”</p>
	  <p class="normal"> Saatı teker teker her ırgadın kulağına dayadı.</p>
	  <p class="normal"> Irgatlar:</p>
	  <p class="normal"> “Amenna,” dediler, “böyle saat görülmüş değil.”</p>
	  <p class="normal"> “Motor gibi.”</p>
	  <p class="normal"> “Aynen motor gibi.”</p>
	  <p class="normal"> “Aynen.”</p>
	  <p class="normal"> “Çatır çatır.”</p>
	  <p class="normal"> Darendeli saatı var gücüyle bir daha salladı. Hacıya verdi.</p>
	  <p class="normal"> Hacı:</p>
	  <p class="normal"> “Eyi saat, hoş saat amma, ceremesi ne?”</p>
	  <p class="normal"> Darendeli:</p>
	  <p class="normal"> “Motor gibi.”</p>
	  <p class="normal"> Hacı:</p>
	  <p class="normal"> “Ceremesi?”</p>
	  <p class="normal"> Darendeli:</p>
	  <p class="normal"> “Baba yadigarı.”</p>
	  <p class="normal"> Hacı:</p>
	  <p class="normal"> “Bir atlan bir deve değil ya.”</p>
	  <p class="normal"> Darendeli:</p>
	  <p class="normal"> “Bir boz sıpa da mı etmez?”</p>
	  <p class="normal"> Hacı:</p>
	  <p class="normal"> “Etmez, sıpa attan da ileri, deveden de.”</p>
	  <p class="normal"> Kara Ayşe:</p>
	  <p class="normal"> “Avradından da ileri. Para iste bu gavurdan.”</p>
	  <p class="normal"> Saatı Hacının elinden kaptı, salladı:</p>
	  <p class="normal"> “Baba yadigarı...”</p>
	  <p class="normal"> Hacının kafasında bir şimşek çaktı. Saatı Darendelinin elinden geri aldı.</p>
	  <p class="normal"> “Ver elini.”</p>
	  <p class="normal"> Darendeli elini uzattı, Hacı var gücüyle sıktı.</p>
	  <p class="normal"> “Boz sıpa senin, saat benim.”</p>
	  <p class="normal"> Darendeli:</p>
	  <p class="normal"> “Hayrını gör,” dedi, saatı kapıp salladı. “Aynen motor gibi. Çifte koş.”</p>
	  <p class="normal"> Sıpaya atladı, tepenin arkasını bir anda döndü. Gözden yitti.</p>
	  <p class="normal"> Hacının içi içine sığmıyordu. Elinde evirip çeviriyor, orasına burasına bakıyor, kulağına tutuyordu.</p>
	  <p class="normal"> Sonra: “Görmemişin bir çocuğu olmuş, tutup bacağını ayırmış derler,” diye içinden geçti. Utandı. Saatı cebine koydu.</p>
	  <p class="normal"> “Öteki saatım bundan iyiydi. O da aynen motor gibi işlerdi. Onu çaldılar,” dedi.</p>
	  <p class="normal"> Irgatlar:</p>
	  <p class="normal"> “Hayırlı olsun. Hayırlı kullan,” dediler. “Zamanında paydos verir, zamanında işe başlatırsın,” dediler.</p>
	  <p class="normal"> Hacı:</p>
	  <p class="normal"> “Zamanında,” dedi.</p>
	  <p class="normal"> Birden, bir yanında bir boşluk duydu. Arandı. Sonra aklına geldi. Boz sıpa gitmişti. Yüreği sızladı. Elini cebine soktu bunun üstüne. “Motor gibi,” dedi kendi kendine.</p>
	  <p class="normal"> Saatı çıkarıp bakmak için dayanılmaz bir istek duydu. “Görmemişin çocuğu.”</p>
	  <p class="normal"> Irgatların yanına geldi:</p>
	  <p class="normal"> “Benim öteki saatım...” dedi. “Amma bu da iyi... Motor gibi.”</p>
	  <p class="normal"> Sonra aklına geldi. Ağır ağır saatı cebinden çıkardı baktı. Uzun uzun baktı.</p>
	  <p class="normal"> “Haydin çabuk. Vakit çoktan geçmiş. Bir saatı geçmiş. Haydin çabuk.”</p>
	  <p class="normal"> İyice dinlenmiş ırgatlar:</p>
	  <p class="normal"> “İşte saatın bu iyiliği var,” dediler. “Eli dert görmesin Darendelinin.”</p>
	  <p class="normal"> Hacı saatı kulağına götürdü. Kalbi duracakmış gibi oldu. Bütün kanı çekildi. Sapsarı kesildi. Öteki kulağına götürdü. Berikine getirdi. Bir kulağından bir kulağına saat bir zaman mekik dokudu. Hacının elleri yanına düştü.</p>
	  <p class="normal"> Hacıda bir başkalık gören ırgatlar, “Noldu Hacı?” diye sordular. Hacı kendini toparladı. Yoksa beş paralık olacaktı. “Hiç,” dedi. “Yok bir şey...”</p>
	  <p class="normal"> Hacı yerinde duramıyordu. Boyuna dolanıyordu.</p>
	  <p class="normal"> Kendi kendine mırıldanıyordu:</p>
	  <p class="normal"> “Ama, gümüş kordonu değer bir sıpa.”</p>
	  <p class="normal"> Sonra kendi kendini kandırmaya çalıştı. “Bana verdiğinde motor gibi çatır çatır işliyordu. Saat görmemiş adamım. Elime alınca bozuverdim. Yazık, günah. Çatır çatır işleyen saatı bozuverdim. Yarından tezi yok kasabaya gider yaptırırım.”</p>
	  <p class="normal"> O gece gözlerine uyku girmedi. Kendini yedi bitirdi. “Benim gibi adam böyle güzel saatı kullanabilir mi? Ne saattır bu! Heey ne saattır! Elli beygirlik Oliver Kilitrak gibi işliyordu. Elim değer değmez bozuverdim attım.”</p>
	  <p class="normal"> Saatçı yaşlı, uzun püskül kirpikli sert bir adamdı.</p>
	  <p class="normal"> “Dün bir sıpa verdim. At gibi bir sıpa. Aldığımda motor gibi işliyordu. Bozuluverdi elime değince. Bozuverdim güzelim saatı.”</p>
	  <p class="normal"> Saatçi gözüne aleti taktı. saatı açtı. Dikkatle bakarken birden kapadı, öfkeyle Hacıya döndü:</p>
	  <p class="normal"> “Sen benimle alay mı ediyorsun köftehor. Bunun içinde ne alet kalmış, ne bir şey... At gibi sıpa vermiş!”</p>
	  <p class="normal"> Hacı ağlamsı:</p>
	  <p class="normal"> “At gibi boz sıpamı verdim. Vallaha verdim.”</p>
	  <p class="normal"> Öteki, saatı masanın üstüne fırlattı:</p>
	  <p class="normal"> “Al,” dedi, “al! İşim gücüm var benim. Bas!”</p>
	  <p class="normal"> Hacı inanmadı. Başka saatçıya götürdü. Öyle sertçe kovulmadıysa da saatın onarılamayacağını öğrendi. Umudunu kesmiş köye dönüyordu ki, gene kendini yemeye başladı: “O Darendeli çocuk bana saatı verdiğinde elli beygirlik Oliver gibi işliyordu. İçinde alet olmasa işler miydi? İşlemezdi. Bu saatçılar yalandırlar. Yalandırlar o namussuzlar. Ben de adam mıyım? Aldım elime gül gibi saati, bozuverdim. Namussuz saatçılar. Ben de ötekine...”</p>
	  <p class="normal"> Fotoğrafçı Kör Memed Ali de saatçılık yapardı. Onu unuttuğunu anımsadı. Geri döndü. Kör Memed Aliye geldiğinde kan tere batmış, toz toprağa belenmişti.</p>
	  <p class="normal"> Saatı çıkarıp hemen eline uzattı. Memed Ali uzun uzun saatı inceledi.</p>
	  <p class="normal"> Hacı:</p>
	  <p class="normal"> “At gibi bir sıpa verdim de aldım. Boz sıpayı verdim. Nasıl da işlemez!”</p>
	  <p class="normal"> Kör Memed Ali içeri gitti. Saatı bir iyice salladı. Saat çatır çatır işledi.</p>
	  <p class="normal"> “Nasıl da işlemez? Daha yepyeni saat.”</p>
	  <p class="normal"> Hacı, kulağına tutunca sevindi.</p>
	  <p class="normal"> “Onun için boz sıpayı verdim. Nasıl da işlemez!”</p>
	  <p class="normal"> Kör Memed Ali:</p>
	  <p class="normal"> “Halis Serkisof. Taşa çal. Öyle sağlam.”</p>
	  <p class="normal"> Hacı, Köre bir beşlik toka etti. Gün akşam oluyordu, koşarcasına yola düştü.</p>
	  <p class="normal"> Köyün kıyısına gelince saatı çıkardı okşadı. Göğsündeki gümüş kordonu gözünün önüne getirdi. Yakışırdı. Çatlasın hasımlar. Molla Veli çatlardı. Çatlasın deyyus. Hem de elli beygirlik motor gibi işliyor. Şehvetle okşadığı saatı kulağına götürdü. Olduğu yerde kalakaldı. Saat sağ kulaktan sol kulağa bir zaman mekik dokudu. Gene işlemiyordu.</p>
	  <p class="normal"> Dişlerinin arasından:</p>
	  <p class="normal"> “Ben de adam mıyım. Elime alır almaz bozuyorum.”</p>
	  <p class="normal"> Köylüler: “Bu Hacı gibi yaman adam var mı? Bir sıpaya bir saat almış. Hem de halis Serkisof.”</p>
	  <p class="normal"> Hacı:</p>
	  <p class="normal"> “Elli beygirlik motor gibi,” diyordu. “Bir sıpa değil, on sıpa değer. Başı sıkışmış da fıkaranın gurbet elde baba yadigarını sattı. Yoksa elden çıkarılır mı böyle saatlar? Deli mi millet? Keşki beş on lira daha verseydim oğlana. Yazık oldu.”</p>
	  <p class="normal"> Köylüler:</p>
	  <p class="normal"> “Aldırma,” diyorlardı, “Hacı, köye uğrarsa beş on lira daha verirsin. Hem kelepir olmadığı ne malum, halis Serkisof saat bir sıpaya verilir mi?”</p>
	  <p class="normal"> Hacı kızıyordu:</p>
	  <p class="normal"> “Ne kelepir, ne de bir şey. Halis baba yadigarı. Sıkışmış fıkara.”</p>
	  <p class="normal"> Saat hep on biri gösteriyordu. Köyün tek saatlısı Hacıydı. İmam ona soruyordu vakti. Irgatlar ona, çiftçiler, namaz kılan dindar köylüler ona...</p>
	  <p class="normal"> Her soruluşta Hacı saatı ağır ağır çıkarıyor, önce kulağına götürüp dinliyor. Sonra gözünün önüne indirip uzun uzun bakıyor, ikindiyse üç, vakit akşamsa altı, öğleyse on bir diyordu. On ikiye on var, diyordu. Saatı soranların gözlerinin içine bakarak:</p>
	  <p class="normal"> “Ne saat birader, ne saat, ne saat! O Darendelinin anası babası nur içinde yatsın. Halis Serkisof. Bir dakika bile aksamaz. Elli beygirlik motor gibi. Bir köyün bir tek saatı. Şu Darendeliyi bir daha görsem, beş on lira daha vereceğim. Adam sıkışmış da sattı. Günah değil mi?”</p>
	  <p class="normal"> Saattan ırgatlar da pek memnundular.</p>
	  <p class="normal"> Öğle yaklaşırken:</p>
	  <p class="normal"> “Daha on iki olmadı mı?” diye sorarlar.</p>
	  <p class="normal"> Hacı, gününe göre, kaplumbağa gibi saatı elinde evirir çevirir, kulağına götürür, sağ eliyle üstünü okşar, “Şu Darendeliye ne dua etsem azdır,” diye söylendikten sonra:</p>
	  <p class="normal"> “Daha beş dakika var. On dakika var. On beş, yirmi dakika var,” diye karşılık verir. Dakikalar dolmadan da düdüğünü çalar.</p>
	  <p class="normal"> Bir gün Hacı dalgın bulunarak, ırgatları vaktinden önce işe kaldırdı. Azıcık kestirdiğinden vakti hesaplayamamıştı. O kadar ki, bir saat istirahat yerine, on beş dakikada kaldırmıştı. Bunun üstüne kıyametler koptu. Irgatlar biribirlerine girdiler. İşe kalkmak istemediler.</p>
	  <p class="normal"> Hacı bas bas bağırıyordu:</p>
	  <p class="normal"> “Ben kimsenin hakkını yemem. Bir dakkasını bile yemem. İşte saat. Öyle bozuk mozuk saat değil. Halis Serkisof...”</p>
	  <p class="normal"> Koca saatı elinde tutuyor, kulağına götürüyor:</p>
	  <p class="normal"> “Motor gibi de işliyor. On ikiye beş kala geçtiniz istirahate, biri beş geçe düdük çaldım. On dakka da fazladan. Halis Serkisof. Bu saat bir dakka bile aksamaz.”</p>
	  <p class="normal"> Saatı elinde salladı, kulağına götürdü. Saat işliyordu. Cin çarpmış gibi, şaşkınlığından seslendi:</p>
	  <p class="normal"> “Gelin! Gelin! Kulağınıza götürün. Bakın nasıl motor gibi kütür kütür işliyor. Kilitrak motoru gibi.”</p>
	  <p class="normal"> Ne kadar ırgat varsa, hepsinin kulağına dayadı geçti saatı, dayadı geçti.</p>
	  <p class="normal"> “Bir diyeceğiniz var mı?”</p>
	  <p class="normal"> Irgatlar:</p>
	  <p class="normal"> “Biz ne kadar istirahat ettiğimizi bilmez miyiz? O saat bozuk.”</p>
	  <p class="normal"> “Bozuk...”</p>
	  <p class="normal"> Hacı bunu duyunca zıvanadan çıktı. Bağırdı, küfretti. Tepindi. Hacının böyle bir halini ırgatlar yıllar yılı görmemişlerdi. Şaşırdılar. Delirdi diye korktular. Hacı saatı elinde döndürüyordu: “Söyleyin bu mu bozuk? Halis Serkisof motor gibi işliyor görmediniz mi? Gözünüzün önünde, at gibi boz sıpayı verdim de aldım bunu. Irgatların hakkı yenmesin diye...”</p>
	  <p class="normal"> Irgatlar ağızlarını açmadılar. Yalnız, “Kusurumuzu bağışla Hacı,” dediler.</p>
	  <p class="normal"> Bundan sonradır ki Hacı bir daha hiçbir zaman böyle bir dalgınlığa düşüp saatına bozuk dedirtmedi, istirahat bir saat mi, Hacı bir buçuk saat veriyordu.</p>
	  <p class="normal"> Irgatlar:</p>
	  <p class="normal"> “Saat mi? Böyle saatı Çukurova ülkesi görmemiştir. Bir dakka bile aksamaz. Eskiden bir saat yerine yarım saat bile istirahat alamıyorduk. Şimdi... Ya şimdi... Saatı satan Darendeli dert görmesin inşallah...”</p>
	  <p class="normal"> Hacının koltukları kabarıyor:</p>
	  <p class="normal"> “O Darendeliyi görürsem, beş on lira daha vereceğim. Bir sıpaya böyle saat satılır mı? Belli ki çok sıkışmış fıkara...”</p>
	  <p class="normal"> Irgatlar:</p>
	  <p class="normal"> “Ver Hacı ver,” diyorlardı. “Vebal koyma boynunda.”</p>
	  <p class="normal"> Hacı ölünceye kadar, Serkisof saatın gümüş kordonu göğsünde parladı, ölünceye kadar, her saatı sorana, alçakgönüllülükle vakti söyledi.</p>
	  <p class="normal"> Öldüğü zaman yelek cebinde, şalvar cebinde, kuşağının arasında, sandığında, neresi varsa, her bir yerinde saatı aradılar bulamadılar. Saat ortadan sırrolmuştu.</p>
	  </body>
</html>