<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>yolda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_5">Sinek</h2>
	  <p class="normal"> Hasan ellerini bileklerine kadar serin buğday yığınının içine soktu. Bir zaman öyle tuttu. Sonra da çıkardı.</p>
	  <p class="normal"> Sıcak, boğucu bir haziran gecesiydi. Yıldızlar iri iri... İkide bir, arka arkaya, karanlığı bir kılıç gibi keserek, yıldızlar akıyordu.</p>
	  <p class="normal"> Hasan harman yerinin serin toprağına ağzı aşağı yatmış, çıplak göğsünü de iyicene toprağa dayamış, soluyan karısının başına gelip durdu. Kadın körük gibi habire soluyordu.</p>
	  <p class="normal"> Elli adım ötelerinde, ta karşıki tepenin dibine kadar, kapkara, karanlık bir pirinç tarlası uzanıyor, tarladan fışkırırcasına, yapış yapış, ağır bir bataklık kokusu geliyordu.</p>
	  <p class="normal"> Acı, çürümüş ot kokusu... Sıcak...</p>
	  <p class="normal"> Yere uzanmış kadın, harman yerinin toprağında dönüyor. Az önce harmanın öte uçundayken şimdi bu köşede.</p>
	  <p class="normal"> Ağzını açmış, kesik kesik, güçlükle soluk alıyor.</p>
	  <p class="normal"> Hasan gelip karısının başucuna oturdu.</p>
	  <p class="normal"> Sivrisinekler kara bir bulut örneği başlarında dönüyor. Kadın çırpına çırpına yorulmuş, elleri kalkmaz olmuş... Tüm bedeni şiş içinde. Sivrisinek giyit falan dinlemiyor.</p>
	  <p class="normal"> Hasanın elleri boyuna havada, göğsünde, bacaklarında.</p>
	  <p class="normal"> Kadın:</p>
	  <p class="normal"> “Hasan,” dedi, “Hasan... Elim kolum tutmaz oldu sinek kovmaktan... Bedenim tüm parça parça.”</p>
	  <p class="normal"> Toprakta geniş geniş döndü... gerindi.</p>
	  <p class="normal"> Sonra: “Uy, uy,” dedi. “Öldüm gayri.”</p>
	  <p class="normal"> Yırtarcasına bacaklarını, kalçasını, göğsünü kaşımaya başladı.</p>
	  <p class="normal"> “Soyka kalsın böyle dirlik. Bu ne? Gel, eve gidek.”</p>
	  <p class="normal"> Hasan:</p>
	  <p class="normal"> “Gidek ya, ev daha iyi mi sanki? Sinek orada daha çok.”</p>
	  <p class="normal"> Kadın:</p>
	  <p class="normal"> “Öldüm. Bu ne?” dedi.</p>
	  <p class="normal"> Hasan göğsünü kadının omzuna dayayarak:</p>
	  <p class="normal"> “Buğdayı çalarlar... Tüm kaldırırlar.”</p>
	  <p class="normal"> Kadın:</p>
	  <p class="normal"> “Nedek ya?” dedi.</p>
	  <p class="normal"> Hasan:</p>
	  <p class="normal"> “Netmeli?”</p>
	  <p class="normal"> Hasan, bu sırada, tam alnının ortasına “şırrak” diye bir tokat kondurdu.</p>
	  <p class="normal"> “Of,” dedi. “İğne gibi sokuyordu. Bir de içmiş ki kanı. Elim kızıl kanda kaldı.”</p>
	  <p class="normal"> Elini şalvarına iyice sildi.</p>
	  <p class="normal"> “Hasan,” dedi kadın, “ne dersin? Şu samanı yarıp içine gömülsek.”</p>
	  <p class="normal"> Hasan:</p>
	  <p class="normal"> “Sıcaktan çatlarık,” dedi.</p>
	  <p class="normal"> Kadın:</p>
	  <p class="normal"> “Böyle de sinek parçalayacak.”</p>
	  <p class="normal"> Hasan:</p>
	  <p class="normal"> “Netmeli?”</p>
	  <p class="normal"> Kadın kızdı. Açtı ağzını yumdu gözünü:</p>
	  <p class="normal"> “Bu sineği icat eden kör olsun. Sürüm sürüm sürünsün inşallah.”</p>
	  <p class="normal"> Hasan:</p>
	  <p class="normal"> “Çektiğimiz ellerinden...”</p>
	  <p class="normal"> Kadın:</p>
	  <p class="normal"> “Bir çare, Hasan? Ben sabaha dek dayanamam. Yüzüm gözüm şişti.”</p>
	  <p class="normal"> Elleri hiç durmuyor, tüm bedenini durmadan tokatlıyor. “Şu tarlayı kurutmalı. Ne kadar pirinç tarlası varsa kurutmalı.”</p>
	  <p class="normal"> Çabuk çabuk saman yığınını açıp içine gömüldü. Girer girmez samanın serinliği dört bir yanını sarıverdi. Ürperdi. </p>
	  <p class="normal"> Hasanı çağırdı: </p>
	  <p class="normal"> “Gel ulan gel! Bir serin ki... Gel de gir içine.”</p>
	  <p class="normal"> Hasan yaklaştı:</p>
	  <p class="normal"> “Yakar,” dedi.</p>
	  <p class="normal"> “Ya sinek?”</p>
	  <p class="normal"> “Şimdi görürsün... Çık oradan.</p>
	  <p class="normal"> Kadın, boğazına kadar samanın içinde... Elleri başının etrafında...</p>
	  <p class="normal"> “Başıma da sineği yaklaştırmam.”</p>
	  <p class="normal"> “Şimdi görürsün.”</p>
	  <p class="normal"> Derken kadından bir ter boşanmaya, etlerine yapışmış saman çöpleri batmaya, yakmaya başladı.</p>
	  <p class="normal"> “Bir serin ki samanın içi.”</p>
	  <p class="normal"> Hasan:</p>
	  <p class="normal"> “Şimdi görürsün.”</p>
	  <p class="normal"> Kadın dikleşti:</p>
	  <p class="normal"> “Teh,” dedi, “bu köyde de erkek var sanki... Hepiniz de erkek deyi geçinirsiniz. Bir Maraşlı geldi koca ovayı göl etti.”</p>
	  <p class="normal"> Hasan:</p>
	  <p class="normal"> “Etti,” dedi. “Parası var.”</p>
	  <p class="normal"> Samanın içi yanıyordu. Kadın boğulacak gibi oldu. Kendini kaldırıp dışarı atacak, dişlerini sıkıyor. Hasan, önünde gidip geliyor, çırpınıyor.</p>
	  <p class="normal"> “Gel Hasan, buz gibi samanın içi... Gel gir. Sinek parçalayacak seni.”</p>
	  <p class="normal"> “Böyle iyi.”</p>
	  <p class="normal"> “Gel diyorum sana.”</p>
	  <p class="normal"> “Böyle daha iyi.”</p>
	  <p class="normal"> “Gel!.. Bir koca köyün erkeği... Köyde çocuk kalmadı sıtma tutmadık. Sıtmadan millet dökülü dökülüverdi. Tüh! Sizin erkekliğiniz batsın. Gel de gir içeri.”</p>
	  <p class="normal"> Hasan düşündü. Birden samanları açıp içeri girdi. Önce bir serinlik... sonra...</p>
	  <p class="normal"> Kadın yarı baygın bir durumda, ağzını açmış zorla soluk alıyor.</p>
	  <p class="normal"> “Sizin erkekliğiniz batsın. Siz erkek olsaydınız o buraya pirinci ekebilir miydi?”</p>
	  <p class="normal"> Hasan:</p>
	  <p class="normal"> “Ekerdi,” dedi. “Arkasında dayısı var.”</p>
	  <p class="normal"> “Hökümete bile gitmediniz. Çoluk çocuğumuz ısıtmadan kırılıyor demediniz. Cibinlik versin demediniz. Sizin gibi erkek olmaz olsun. Şimdi bir cibinliğimiz olsaydı...”</p>
	  <p class="normal"> Hasan birden samandan fırladı.</p>
	  <p class="normal"> “Öldüm,” dedi. “Yandım. Sen nasıl dayanıyorsun?”</p>
	  <p class="normal"> Kadında ses yok...</p>
	  <p class="normal"> “Samanın içi cehennem. Varsın sinek parçalasın.”</p>
	  <p class="normal"> Kadın dayanamaz olmuştu. Ekşi, acı ter, batak, taze saman kokusu biribirine karışmış. Tenine yapışan, batan, sineklerin kabarttığı yerleri köz gibi yakan saman çöpleri.</p>
	  <p class="normal"> “Bu köyün erkekleri batsın. Gel beni buradan çıkar öyle duracağına.”</p>
	  <p class="normal"> Samandan çıkar çıkmaz toprağa seriliverdi.</p>
	  <p class="normal"> “Toprak bir serin ki.”</p>
	  <p class="normal"> Ama az sonra sivrisinekler başında ötmeye, yakmaya başladılar.</p>
	  <p class="normal"> “Uuy aman, köpek gibi dalıyorlar. Köpek gibi... Kuduz köpek gibi her biri.”</p>
	  <p class="normal"> Bir uçtan bir uca, harman yerinin toprağında yuvarlanıyordu.</p>
	  <p class="normal"> “Sizin erkekliğiniz batsın. Hökümete gideydiniz, hiç olmazsa birer cibinlik alırdınız Maraşlıdan. Bir karış boylu Maraşlıdan hep korktunuz.”</p>
	  <p class="normal"> Hasan:</p>
	  <p class="normal"> “Biz korkmadık. Muhtar para yedi.”</p>
	  <p class="normal"> “Korktunuz.”</p>
	  <p class="normal"> “Maraşlının sözü geçgil... Hökümette adamı var.”</p>
	  <p class="normal"> Hasan çıplak bacaklarını boyuna toprağa sürüp kaşınıyordu.</p>
	  <p class="normal"> Kadın toparlanıp harmanın içinde koşmaya başladı. Hem koşuyor, hem de: “Nereye gitsem geliyor sinek... Nereye gitsem, nereye gitsem...” diye bağırıyordu.</p>
	  <p class="normal"> Yorulup toprağa oturdu. Elleri yanlarına düştü:</p>
	  <p class="normal"> “Varsın parçalasın,” dedi.</p>
	  <p class="normal"> Bir zaman ne sinek kovdu, ne de kımıldadı.</p>
	  <p class="normal"> “Elifi kaçıranı o kurtardı hökümetten. Kapıyı bacayı kırmış, Deli Şükrü. Atmış terkisine Elifi. Ver elini Sıyrıngaç yaylası. Maraşlı kurtardı onu...”</p>
	  <p class="normal"> Hasan:</p>
	  <p class="normal"> “Deli Şükrü işine yarar da.”</p>
	  <p class="normal"> “Hiçbiriniz hökümete gitmediniz. Zorla tarlalarınızı... çoluk çocuk sıtma.”</p>
	  <p class="normal"> Yatmış kadının kalçaları karanlıkta kapkara, koyu, yusyuvarlaktı.</p>
	  <p class="normal"> Hasan, daha, çıplak şişmiş bacaklarını toprağa sürtüyordu. Sürtmeyi hızlandırdı. Gözü yuvarlak kalçada... Sıcak toprağı bir zaman kucakladı. Sonra usulcana kadına yaklaşıp elini kalçasında gezdirdi. Kadın huylandı. Öte köşeye doğru yuvarlandı.</p>
	  <p class="normal"> Hasan: “Kız...” dedi.</p>
	  <p class="normal"> Kadın: “Sen deli mi oldun herif,” dedi.</p>
	  <p class="normal"> Hasan, sürüne sürüne yanaştı. Toprak etindeydi ve sıcaktı. İçinden bir fırtına geçti.</p>
	  <p class="normal"> Kadın: “Sen deli misin?” dedi. Yuvarlandı. “Ben,” dedi, “uykusuzluktan ölüyorum.”</p>
	  <p class="normal"> Hasan aldırmadı. Ona doğru süründü.</p>
	  <p class="normal"> “Parçaladı sinekler.”</p>
	  <p class="normal"> Elleri kalçadaydı. Boyuna okşuyordu.</p>
	  <p class="normal"> Kadın: “Uuuy,” dedi.</p>
	  <p class="normal"> Hasan yakaladı.</p>
	  <p class="normal"> Kadın kaçmaya çalışmadı.</p>
	  <p class="normal"> “Deli Şükrü alınca Elifi yaylaya götürmüş... Serin.”</p>
	  <p class="normal"> Ter içindeydiler.</p>
	  <p class="normal"> Harman yerinde, tepelerinde bir sivrisinek bulutu uğultuyla dönüyordu. Hava ağır, yapış yapış. Gece koyu karanlık. Pirinç tarlasından kurbağaların gürültülü sesleri geliyor.</p>
	  <p class="normal"> Neden sonra Hasan kadını elinden tutup kaldırdı. Yattıkları toprak terden ıpıslak, çamur olmuştu.</p>
	  <p class="normal"> Hasan: “Ben yarın giderim hökümete,” dedi. “Veririm bir istida. Bu pirinç tarlalarının tümünü kuruturlar.”</p>
	  </body>
</html>