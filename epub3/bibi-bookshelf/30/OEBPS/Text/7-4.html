<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-4.html" xml:lang="tr-TR">
    <div class="Basic-Text-Frame">
      <p class="G-vde"></p>

      <p class="ana-alt" id="toc_marker-3-1">1. Sahne</p>

      <p class="paragraf-3 para-style-override-3"><span class="char-style-override-2">(Şehrin hanında bir oda.)</span></p>

      <p class="boss"></p>

      <p class="paragraf-3">(İharev, yanında hanın uşağı Aleksey ve kendi özel uşağı Gavruşka ile girer.)</p>

      <p class="p">ALEKSEY</p>

      <p class="paragraf-3">Buyurun efendim, buyurun! İşte en rahat odamız efendim! Burada hiç gürültü olmaz.</p>

      <p class="p">İHAREV</p>

      <p class="paragraf-3">Gürültü yok, ama atlılar cirit oynuyor galiba.</p>

      <p class="p">ALEKSEY</p>

      <p class="paragraf-3">Pire mi demek istiyorsunuz? İçiniz rahat olsun. Bir tek pire ya da tahtakurusu tarafından ısırılırsanız sorumluluk bize aittir. Paranızı iade ederiz.</p>

      <p class="p">İHAREV</p>

      <p class="paragraf-3">(Gavruşka’ya.)</p>

      <p class="paragraf-3">Git, kaleskadan eşyaları getir.</p>

      <p class="paragraf-3">(Gavruşka çıkar.)</p>

      <p class="paragraf-3">(Aleksey’e.)</p>

      <p class="paragraf-3">Adın ne senin?</p>

      <p class="p">ALEKSEY</p>

      <p class="paragraf-3">Aleksey efendim.</p>

      <p class="p">İHAREV</p>

      <p class="paragraf-3">İyi.</p>

      <p class="paragraf-3">(Anlamlı anlamlı.)</p>

      <p class="paragraf-3">Söyle bakalım, kimler kalıyor burada?</p>

      <p class="p">ALEKSEY</p>

      <p class="paragraf-3">Şu aralar pek çok kişi var. Bütün odalar dolu.</p>

      <p class="p">İHAREV</p>

      <p class="paragraf-3">Kimler var?</p>

      <p class="p">ALEKSEY</p>

      <p class="paragraf-3">Pyotr Petroviç Şvahnev, Albay Krugel, Stepan İvanoviç Uteşitelni.</p>

      <p class="p">İHAREV</p>

      <p class="paragraf-3">Kâğıt oynuyorlar mı hiç?</p>

      <p class="p">ALEKSEY</p>

      <p class="paragraf-3">Evet, hem de altı gecedir aralıksız oynuyorlar.</p>

      <p class="p">İHAREV</p>

      <p class="paragraf-3">Al şu iki rubleyi!</p>

      <p class="paragraf-3">(Eline paraları sıkıştırır.)</p>

      <p class="p">ALEKSEY</p>

      <p class="paragraf-3">(Eğilerek selam verir.)</p>

      <p class="paragraf-3">Çok teşekkür ederim efendim.</p>

      <p class="p">İHAREV</p>

      <p class="paragraf-3">Devamı da gelebilir sonra.</p>

      <p class="p">ALEKSEY</p>

      <p class="paragraf-3">Teşekkürler efendim.</p>

      <p class="p">İHAREV</p>

      <p class="paragraf-3">Kendi aralarında mı oynuyorlar?</p>

      <p class="p">ALEKSEY</p>

      <p class="paragraf-3">Hayır, daha geçenlerde Teğmen Artunovski’yi yendiler; Prens Şenkin’den de otuz altı bin ruble kazandılar.</p>

      <p class="p">İHAREV</p>

      <p class="paragraf-3">Bak işte, bir kızıl onluk daha kazandın! Dürüstçe hizmet edersen arkası da gelir. Doğru söyle iskambil destesini sen mi satın aldın?</p>

      <p class="p">ALEKSEY</p>

      <p class="paragraf-3">Hayır, yanlarında getirdiler.</p>

      <p class="p">İHAREV</p>

      <p class="paragraf-3">Peki kimden almışlar?</p>

      <p class="p">ALEKSEY</p>

      <p class="paragraf-3">Yerli bir tüccardan; Vahrameykin’den.</p>

      <p class="p">İHAREV</p>

      <p class="paragraf-3">Yalan atıyorsun, seni üçkâğıtçı!</p>

      <p class="p">ALEKSEY</p>

      <p class="paragraf-3">Yemin ederim!</p>

      <p class="p">İHAREV</p>

      <p class="paragraf-3">Peki. Seninle sonra yine konuşacağız.</p>

      <p class="paragraf-3">(Gavruşka küçük bir kutuyla girer.)</p>

      <p class="paragraf-3">Şuraya bırak! Haydi sıcak su getirin de elimi yüzümü yıkayıp tıraş olayım.</p>

      <p class="paragraf-3">(Uşaklar çıkarlar.)</p>

      <p class="bos"></p>

      <p class="ana-alt" id="toc_marker-3-2">2. Sahne</p>

      <p class="paragraf-3"></p>

      <p class="boss"></p>

      <p class="p">İHAREV</p>

      <p class="paragraf-3">(Yalnızdır. Oyun kâğıdı dolu kutuyu açar.)</p>

      <p class="paragraf-3">Şunların güzelliğine bak! Her biriniz bir avuç altın değerindesiniz. Nelere mal oldunuz bana! Lanetli işaretleriniz gözlerimi kamaştırıyor. Parayla eşdeğersiniz gözümde. Çocuklarıma miras bırakmalıyım sizi! Aziz dostum benim, gizli incim! Bu yüzden insan ismi verdim sana: Adelaida İvanovna! Ne olur yardım et bana; kız kardeşim gibi içtenlikle yardım et de kazanayım şu seksen bini. Kazanırsam köye döndüğümüzde mermerden anıtını diktireceğim senin; hem de Moskova’ya ısmarlayacağım.</p>

      <p class="paragraf-3">(Dışarıdan bir gürültü duyulur. İharev çabucak kutunun kapağını kapatır.)</p>

      <p class="bos"></p>

      <p class="ana-alt" id="toc_marker-3-3">3. Sahne</p>

      <p class="boss"></p>

      <p class="paragraf-3">(Aleksey ile Gavruşka girerler. Ellerinde bir tas su</p>

      <p class="paragraf-3">ve havlu vardır.)</p>

      <p class="p">İHAREV</p>

      <p class="paragraf-3">Ee, nerede şu baylar? Buradalar mı şimdi?</p>

      <p class="p">ALEKSEY</p>

      <p class="paragraf-3">Evet efendim, salondalar.</p>

      <p class="p">İHAREV</p>

      <p class="paragraf-3">Gidip ne biçim adamlarmış bir bakayım.</p>

      <p class="paragraf-3">(Çıkar.)</p>

      <p class="bos"></p>

      <p class="ana-alt" id="toc_marker-3-4">4. Sahne</p>

      <p class="paragraf-3 para-style-override-3"><span class="char-style-override-2">(Aleksey ile Gavruşka.)</span></p>

      <p class="boss"></p>

      <p class="p">ALEKSEY</p>

      <p class="paragraf-3">Ee, uzaktan mı geliyorsunuz?</p>

      <p class="p">GAVRUŞKA</p>

      <p class="paragraf-3">Ryazan’dan.</p>

      <p class="p">ALEKSEY</p>

      <p class="paragraf-3">Oralı mısınız peki?</p>

      <p class="p">GAVRUŞKA</p>

      <p class="paragraf-3">Yok, aslen Smolensk’teniz.</p>

      <p class="p">ALEKSEY</p>

      <p class="paragraf-3">Demek öyle. Yani malınız mülkünüz Smolensk’te.</p>

      <p class="p">GAVRUŞKA</p>

      <p class="paragraf-3">Hayır, Smolensk’te değil. Smolensk’te yüz, Ryazan’da seksen canlık birer çiftliğimiz var.</p>

      <p class="p">ALEKSEY</p>

      <p class="paragraf-3">Anlıyorum, iki ilde de yani.</p>

      <p class="p">GAVRUŞKA</p>

      <p class="paragraf-3">Evet iki ilde de. Konaklarımızdan yalnız birinde aşçı İgnati, efendimin benden önceki uşağı Pavluşka, uşaklar Gerasim’le İvan, müzisyen olan öbür İvan, sonra aşçılar Grigori, Semyon, bahçıvan Varuh, arabacı Dementi var, yaa!</p>

      <p class="bos"></p>

      <p class="ana-alt" id="toc_marker-3-5">5. Sahne</p>

      <p class="boss"></p>

      <p class="paragraf-3">(Krugel ile Şvahnev ihtiyatla girerler.)</p>

      <p class="p">KRUGEL</p>

      <p class="paragraf-3">Burada yakalanırsak diye korkuyorum açıkçası.</p>

      <p class="p">ŞVAHNEV</p>

      <p class="paragraf-3">Boş ver, Stepan İvanoviç onu oyalar.</p>

      <p class="paragraf-3">(Aleksey’e.)</p>

      <p class="paragraf-3">Haydi yürü kardeş, seni çağırıyorlar.</p>

      <p class="paragraf-3">(Aleksey çıkar. Şvahnev, Gavruşka’ya yaklaşır.)</p>

      <p class="paragraf-3">Efendin nereli?</p>

      <p class="p">GAVRUŞKA</p>

      <p class="paragraf-3">Ryazanlı</p>

      <p class="p">ŞVAHNEV</p>

      <p class="paragraf-3">Pomeşçik mi?</p>

      <p class="p">GAVRUŞKA</p>

      <p class="paragraf-3">Pomeşçik.</p>

      <p class="p">ŞVAHNEV</p>

      <p class="paragraf-3">Kâğıt oynar mı?</p>

      <p class="p">GAVRUŞKA</p>

      <p class="paragraf-3">Oynar.</p>

      <p class="p">ŞVAHNEV</p>

      <p class="paragraf-3">İyi, al bakalım şunları.</p>

      <p class="paragraf-3">(Gavruşka’ya on ruble verir.)</p>

      <p class="paragraf-3">Anlat bakalım her şeyi!</p>

      <p class="p">GAVRUŞKA</p>

      <p class="paragraf-3">Efendime söylemezsiniz değil mi?</p>

      <p class="p">İKİSİ BİRDEN</p>

      <p class="paragraf-3">Yok, yok korkma!</p>

      <p class="p">ŞVAHNEV</p>

      <p class="paragraf-3">Nasıl, iyi bir oyuncu mu?</p>

      <p class="p">GAVRUŞKA</p>

      <p class="paragraf-3">Albay Çebotaryev’i tanır mısınız?</p>

      <p class="p">ŞVAHNEV</p>

      <p class="paragraf-3">Hayır, neden?</p>

      <p class="p">GAVRUŞKA</p>

      <p class="paragraf-3">Üç hafta kadar önce onun seksen bin rublesini, Varşova yapımı kaleskasını, mücevher kutusunu, halısını ve tanesi altı yüz ruble değerinde altın sırmalı apoletlerini aldık.</p>

      <p class="p">ŞVAHNEV</p>

      <p class="paragraf-3">(Şüpheyle Krugel’e bakar.)</p>

      <p class="paragraf-3">Ne? Seksen bin ha!</p>

      <p class="paragraf-3">(Krugel başını sallar.)</p>

      <p class="paragraf-3">Ne dersin, bu işte bir bit yeniği olmasın? Dur bakalım, şimdi anlarız.</p>

      <p class="paragraf-3">(Gavruşka’ya.)</p>

      <p class="paragraf-3">Bana bak, efendin yalnız kaldığında neler yapar?</p>

      <p class="p">GAVRUŞKA</p>

      <p class="paragraf-3">Ne yapacak? Bir efendi ne yaparsa o da onu yapar, yani hiçbir şey!</p>

      <p class="p">ŞVAHNEV</p>

      <p class="paragraf-3">Tamam da belki de elinden oyun kâğıtlarını düşürmüyordur?</p>

      <p class="p">GAVRUŞKA</p>

      <p class="paragraf-3">Bunu bilemem. Ben efendimle hepsi hepsi iki haftadır birlikteyim. Benden önce yanında hep Pavluşka’yı götürüyordu. Ha, bazen yanına uşaklar Gerasim ile İvan’ı, seyis İvan’ı, müzisyen İvan’ı, arabacı Dementi’yi, bir de çevre köylerden birini aldığı da olurdu.</p>

      <p class="p">ŞVAHNEV</p>

      <p class="paragraf-3">(Krugel’e.)</p>

      <p class="paragraf-3">Üçkâğıtçı mı ne dersin?</p>

      <p class="p">KRUGEL</p>

      <p class="paragraf-3">Çok mümkün.</p>

      <p class="p">ŞVAHNEV</p>

      <p class="paragraf-3">Yine de bir yoklayalım bakalım.</p>

      <p class="paragraf-3">(Çıkarlar.)</p>

      <p class="bos"></p>

      <p class="ana-alt" id="toc_marker-3-6">6. Sahne</p>

      <p class="boss"></p>

      <p class="p">GAVRUŞKA</p>

      <p class="paragraf-3">(Yalnızdır.)</p>

      <p class="paragraf-3">Uyanık adamlar doğrusu! Şu onluğa şükretmeli. Bununla, Matryona’ya başörtü, bizim yaramazlara da bisküvi alabilirim. Ah, yolculuğu çok seviyorum! Her an bir şeyler kazanabilirsin: Efendin bir şeyler almaya gönderdiğinde bile cebine beş on kapik kalır. Bu efendilerin yaşamı gibisi de yok dünyada! İstediğini yapıyorsun! Smolensk’te sıkılınca Ryazan’a gidersin, Ryazan’ı istemezsen Kazan’a, Kazan’ı da beğenmezsen ver elini Yaroslav. Ama bu zamana dek hangi kentin daha iyi olduğunu anlayamadım: Ryazan mı Kazan mı? Herhalde Kazan daha iyi çünkü...</p>

      <p class="bos"></p>

      <p class="ana-alt" id="toc_marker-3-7">7. Sahne</p>

      <p class="boss"></p>

      <p class="paragraf-3">(İharev, Gavruşka, sonra da Aleksey girer.)</p>

      <p class="p">İHAREV</p>

      <p class="paragraf-3">Bana kalırsa hiçbir özellikleri yok. Yine de... onları soyup soğana çevireceğim! Tanrım bunu öyle çok istiyorum ki! Heyecandan kalbim duracak gibi.</p>

      <p class="paragraf-3">(Tıraş fırçasını alıp ıslatır ve aynanın karşısına</p>

      <p class="paragraf-3">oturup tıraş olmaya başlar.)</p>

      <p class="paragraf-3">Ellerim titriyor, tıraş bile olamıyorum.</p>

      <p class="paragraf-3">(Aleksey girer.)</p>

      <p class="p">ALEKSEY</p>

      <p class="paragraf-3">Yiyecek bir şey ister misiniz?</p>

      <p class="p">İHAREV</p>

      <p class="paragraf-3">Evet, elbette! Dört kişilik meze getir; havyar, som balığı, dört şişe de şarap.</p>

      <p class="paragraf-3">(Gavruşka’yı göstererek.)</p>

      <p class="paragraf-3">Bunun da karnını doyur.</p>

      <p class="p">ALEKSEY</p>

      <p class="paragraf-3">(Gavruşka’ya.)</p>

      <p class="paragraf-3">Mutfağa buyurun, size de bir şeyler hazırlayayım.</p>

      <p class="paragraf-3">(Gavruşka çıkar.)</p>

      <p class="p">İHAREV</p>

      <p class="paragraf-3">(Tıraş olmaya devam eder.)</p>

      <p class="paragraf-3">Buraya bak! Sana çok para verdiler mi?</p>

      <p class="p">ALEKSEY</p>

      <p class="paragraf-3">Kim efendim?</p>

      <p class="p">İHAREV</p>

      <p class="paragraf-3">Haydi, haydi kıvırma da söyle!</p>

      <p class="p">ALEKSEY</p>

      <p class="paragraf-3">Evet, hizmetlerim için biraz vermişlerdi.</p>

      <p class="p">İHAREV</p>

      <p class="paragraf-3">Ne kadar? Elli ruble mi?</p>

      <p class="p">ALEKSEY</p>

      <p class="paragraf-3">Evet efendim, elli ruble.</p>

      <p class="p">İHAREV</p>

      <p class="paragraf-3">Ben sana elli değil, yüz ruble vereceğim; bak masada yüz ruble var, al onu. Neden çekiniyorsun, korkma ısırmaz. Senden çok fazla bir isteğim de yok. Bana karşı dürüst ol yeter, anlıyor musun? Kâğıtları Vahrameykin’den ya da başkasından almış olmaları umurumda değil; al sana benim destemi vereyim.</p>

      <p class="paragraf-3">(İşaretli desteyi Aleksey’e verir.)</p>

      <p class="paragraf-3">Anladın değil mi?</p>

      <p class="p">ALEKSEY</p>

      <p class="paragraf-3">Neden anlamayacakmışım? Affedersiniz ama bizim işimiz de bu.</p>

      <p class="p">İHAREV</p>

      <p class="paragraf-3">Kâğıtları kimsenin göremeyeceği, arasalar bile bulamayacakları şekilde iyice gizle.</p>

      <p class="paragraf-3">(Fırçayı bırakıp yüzünü yıkar ve havluyla kurulanır. Aleksey çıkar.)</p>

      <p class="p">İHAREV</p>

      <p class="paragraf-3">Çok iyi olacak çok iyi. Ah, onları ayaklarımın altına alıp, öyle bir ezeceğim ki!</p>

      <p class="bos"></p>

      <p class="ana-alt" id="toc_marker-3-8">8. Sahne</p>

      <p class="boss"></p>

      <p class="paragraf-3">(Şvahnev, Krugel ve Stepan İvanoviç Uteşitelni selam vererek girerler.)</p>

      <p class="p">İHAREV</p>

      <p class="paragraf-3">(Selamlarına karşılık verir.)</p>

      <p class="paragraf-3">Özür dilerim. Gördüğünüz gibi oda pek bir şeye benzemiyor; yalnızca dört sandalye var.</p>

      <p class="p">UTEŞİTELNİ</p>

      <p class="paragraf-3">Ev sahibinin güler yüzü, konfordan değerlidir.</p>

      <p class="p">ŞVAHNEV</p>

      <p class="paragraf-3">Odaya değil, dürüst bir insana geldik.</p>

      <p class="p">UTEŞİTELNİ</p>

      <p class="paragraf-3">Çok haklısın. Ben yanımda birileri olmadan yapamıyorum.</p>

      <p class="paragraf-3">(Krugel’e.)</p>

      <p class="paragraf-3">Buraya geldiğimde ne haldeydim hatırlıyor musun aziz dostum? Yapayalnız! Düşünsenize kimseyi tanımıyordum. Yaşlı bir ev sahibem vardı. Boyuna merdivenleri silen, doğuştan özürlü bir hizmetçi kadın ve aç karınlarına aldırmadan onun etrafında fır dönen askerler... Tek kelimeyle sıkıntıdan patlıyordum. Ama kader ansızın karşıma onu çıkardı; sonra da diğerini gönderdi... Öyle mutlu olmuştum ki arkadaşlarım olmadan bir saat bile geçiremiyorum artık. İçimdeki her şeyi herkese anlatmaya da hazır bir insanım.</p>

      <p class="p">KRUGEL</p>

      <p class="paragraf-3">Bu senin kusurun dostum, erdemin değil. Kendine çok zarar verirsin böyle. Herhalde seni epey aldatan olmuştur.</p>

      <p class="p">UTEŞİTELNİ</p>

      <p class="paragraf-3">Evet çok aldatıldım, daha da aldatılırım. Ama yine de açık yüreklilikten vazgeçemiyorum.</p>

      <p class="p">KRUGEL</p>

      <p class="paragraf-3">Evet biliyorum, lakin herkesle samimi olmanı anlayamıyorum. Böyle dostluk olmaz.</p>

      <p class="p">UTEŞİTELNİ</p>

      <p class="paragraf-3">Haklısın ama insan sosyal bir varlıktır.</p>

      <p class="p">KRUGEL</p>

      <p class="paragraf-3">Öyledir, fakat tamamen değil.</p>

      <p class="p">UTEŞİTELNİ</p>

      <p class="paragraf-3">Hayır, tamamen sosyaldir.</p>

      <p class="p">KRUGEL</p>

      <p class="paragraf-3">Değildir.</p>

      <p class="p">UTEŞİTELNİ</p>

      <p class="paragraf-3">Sosyaldir.</p>

      <p class="p">KRUGEL</p>

      <p class="paragraf-3">Hayır, değildir.</p>

      <p class="p">UTEŞİTELNİ</p>

      <p class="paragraf-3">Hayır, sosyaldir!</p>

      <p class="p">ŞVAHNEV</p>

      <p class="paragraf-3">(Uteşitelni’ye.)</p>

      <p class="paragraf-3">Bırak tartışmayı kardeş, sen haksızsın.</p>

      <p class="p">UTEŞİTELNİ</p>

      <p class="paragraf-3">(Sinirlenir.)</p>

      <p class="paragraf-3">Hayır kanıtlayacağım! Bu bir sorumluluktur... Bu, bu... bir görevdir! Bu, bu, bu...</p>

      <p class="p">ŞVAHNEV</p>

      <p class="paragraf-3">Hah, saçmalamaya başladı! Böyle sinirlendiğinde söylediklerinin ancak bir iki sözcüğü anlaşılır, gerisini çözemezsin.</p>

      <p class="p">UTEŞİTELNİ</p>

      <p class="paragraf-3">Ama elimde değil! Konu sorumluluklar ve görevlerse aklıma tek sözcük gelmiyor. İşte önünüzde açıkça itiraf ediyorum: Böyle konular söz konusu olduğunda gerçekten çok heyecanlanıyorum. Sarhoş gibi oluyor, öfkeden köpürüyorum.</p>

      <p class="p">İHAREV</p>

      <p class="paragraf-3">(Alçak sesle kendi kendine.)</p>

      <p class="paragraf-3">Yok dostum! Biz “sorumluluk” sözcüğünü duyunca heyecanlanıp, öfkelenen insanları iyi biliriz. Belki gerçekten heyecan duyuyorsundur ama şu anki durumda değil.</p>

      <p class="paragraf-3">(Yüksek sesle.)</p>

      <p class="paragraf-3">Eh beyler, şu kutsal ödevler tartışmasına masada devam edelim mi ne dersiniz?</p>

      <p class="paragraf-3">(Mezeler konulmuş masaya geçip konuşmayı</p>

      <p class="paragraf-3">sürdürürler.)</p>

      <p class="p">UTEŞİTELNİ</p>

      <p class="paragraf-3">Bir el kâğıt oynamaya ne dersiniz?</p>

      <p class="p">KRUGEL</p>

      <p class="paragraf-3">Masum keyiflerden asla kaçmam.</p>

      <p class="p">İHAREV</p>

      <p class="paragraf-3">Bu handa oyun kâğıdı bulunur mu ki?</p>

      <p class="p">ŞVAHNEV</p>

      <p class="paragraf-3">Ah, emredin yeter!</p>

      <p class="p">İHAREV</p>

      <p class="paragraf-3">Kâğıtlar!</p>

      <p class="paragraf-3">(Aleksey telaşla oyun masasını hazırlar.)</p>

      <p class="paragraf-3">(İharev masaya yaklaşıp eliyle mezeleri</p>

      <p class="paragraf-3">göstererek.)</p>

      <p class="paragraf-3">Bunlar için özür dilerim baylar! Balığı boş verin ama havyar fena değil sanırım.</p>

      <p class="p">ŞVAHNEV</p>

      <p class="paragraf-3">(Balıktan bir lokma alır.)</p>

      <p class="paragraf-3">Yoo, balık da idare eder.</p>

      <p class="p">KRUGEL</p>

      <p class="paragraf-3">(Peyniri tadar.)</p>

      <p class="paragraf-3">Peynir de iyi, havyar da hiç fena sayılmaz.</p>

      <p class="p">ŞVAHNEV</p>

      <p class="paragraf-3">(Krugel’e.)</p>

      <p class="paragraf-3">İki hafta önce yediğimiz o nefis peyniri hatırlıyor musun?</p>

      <p class="p">KRUGEL</p>

      <p class="paragraf-3">Hayır, yaşamım boyunca tadını unutmayacağım tek peynir, Pyotr Aleksandroviç Aleksandrov’un evinde yediğimdir.</p>

      <p class="p">UTEŞİTELNİ</p>

      <p class="paragraf-3">Peki peynirin tadı nasıl anlaşılır bilir misiniz bayım? Peynirin gerçek tadı bir yemeğin üzerine yendiği zaman anlaşılır. “Buyurun baylar, bir parça daha var” diyen levazım çavuşu gibiler içinse bütün peynirler aynıdır.</p>

      <p class="p">İHAREV</p>

      <p class="paragraf-3">Buyurun baylar kâğıtlar hazır.</p>

      <p class="p">UTEŞİTELNİ</p>

      <p class="paragraf-3">(Oyun masasına yaklaşır.)</p>

      <p class="paragraf-3">Ne kadar yabancı geldiler birden! Şu kâğıtları görüyor musun Şvahnev? Kaç sene oldu?</p>

      <p class="p">İHAREV</p>

      <p class="paragraf-3">(Alçak sesle.)</p>

      <p class="paragraf-3">Amma da atıyor ha!</p>

      <p class="p">UTEŞİTELNİ</p>

      <p class="paragraf-3">Ne kadarlık fiş istersiniz?</p>

      <p class="p">İHAREV</p>

      <p class="paragraf-3">Çok almayacağım, beş yüz rublelik rica edeyim. Kâğıt mı çekmeliyim?</p>

      <p class="paragraf-3">(Fişleri karıştırır, oyun başlar. Oynarken bir yandan da konuşurlar.)</p>

      <p class="p">ŞVAHNEV</p>

      <p class="paragraf-3">Dörtlü, as, iki de onlu.</p>

      <p class="p">UTEŞİTELNİ</p>

      <p class="paragraf-3">Uzat şu desteyi kardeş; valimizin şansına bir kâğıt çekeyim.</p>

      <p class="p">KRUGEL</p>

      <p class="paragraf-3">İzninizle bir dokuzlu ekliyorum.</p>

      <p class="p">UTEŞİTELNİ</p>

      <p class="paragraf-3">Tebeşiri versene Şvahnev. Hesabı ben tutayım.</p>

      <p class="p">ŞVAHNEV</p>

      <p class="paragraf-3">Şeytan alsın, yine ikili!</p>

      <p class="p">UTEŞİTELNİ</p>

      <p class="paragraf-3">Mizaya beş ruble daha!</p>

      <p class="p">KRUGEL</p>

      <p class="paragraf-3">Tuhaf! İzninizle bir bakayım; destede iki tane daha üçlü olacaktı sanırım.</p>

      <p class="p">UTEŞİTELNİ</p>

      <p class="paragraf-3">(Yerinden kalkar, kendi kendine söylenir.)</p>

      <p class="paragraf-3">Kahretsin burada bir şeyler dönüyor. Belli ki kâğıtlar değişmiş.</p>

      <p class="paragraf-3">(Oyun devam eder.)</p>

      <p class="p">İHAREV</p>

      <p class="paragraf-3">(Krugel’e.)</p>

      <p class="paragraf-3">Özür dilerim ama ikisini de mi atıyorsunuz?</p>

      <p class="p">KRUGEL</p>

      <p class="paragraf-3">Evet.</p>

      <p class="p">İHAREV</p>

      <p class="paragraf-3">Peki artırmıyor musunuz?</p>

      <p class="p">KRUGEL</p>

      <p class="paragraf-3">Hayır.</p>

      <p class="p">İHAREV</p>

      <p class="paragraf-3">(Şvahnev’e.)</p>

      <p class="paragraf-3">Ya siz? Giriyor musunuz?</p>

      <p class="p">ŞVAHNEV</p>

      <p class="paragraf-3">Ben bu el yokum.</p>

      <p class="paragraf-3">(Masadan kalkıp aceleyle Uteşitelni’ye yaklaşır,</p>

      <p class="paragraf-3">heyecanla.)</p>

      <p class="paragraf-3">Lanet olsun kardeş! Her istediği kâğıt geliyor! Bu adam birinci sınıf bir düzenbaz!</p>

      <p class="p">UTEŞİTELNİ</p>

      <p class="paragraf-3">(Heyecanla.)</p>

      <p class="paragraf-3">Şu seksen binden vazgeçsek mi acaba?</p>

      <p class="p">ŞVAHNEV</p>

      <p class="paragraf-3">Madem alamıyoruz, vazgeçelim tabii.</p>

      <p class="p">UTEŞİTELNİ</p>

      <p class="paragraf-3">Eh, olacak iş gibi görünmüyor; onunla konuşma zamanı geldi!</p>

      <p class="p">ŞVAHNEV</p>

      <p class="paragraf-3">Nasıl?</p>

      <p class="p">UTEŞİTELNİ</p>

      <p class="paragraf-3">Her şeyi açıklayacağız.</p>

      <p class="p">ŞVAHNEV</p>

      <p class="paragraf-3">Neden?</p>

      <p class="p">UTEŞİTELNİ</p>

      <p class="paragraf-3">Sonra anlatırım. Gidelim.</p>

      <p class="paragraf-3">(İharev’e yaklaşıp omuzlarını tutar.)</p>

      <p class="paragraf-3">Yeter artık boşuna uğraşmayın!</p>

      <p class="p">İHAREV</p>

      <p class="paragraf-3">(İrkilir.)</p>

      <p class="paragraf-3">Ne?</p>

      <p class="p">UTEŞİTELNİ</p>

      <p class="paragraf-3">Birbirimizi tanıdık artık. Daha fazla açıklamaya gerek var mı?</p>

      <p class="p">İHAREV</p>

      <p class="paragraf-3">(Kibarca.)</p>

      <p class="paragraf-3">Özür dilerim ama söylediklerinizi nasıl yorumlamalıyım?</p>

      <p class="p">UTEŞİTELNİ</p>

      <p class="paragraf-3">Öyle uzun açıklamalara, seremoniye gerek yok. Ustalığınızı gördük ve inanın buna saygı duyuyoruz. Bu yüzden aziz dostum, size dostça bir birliktelik öneriyoruz. Ustalığınızı ve paranızı bizimkiyle birleştirirseniz, ayrı ayrı kazanacağımızla kıyaslanamayacak denli çok kazanabiliriz.</p>

      <p class="p">İHAREV</p>

      <p class="paragraf-3">Peki bu söylediklerinizde ciddi olduğunuza nasıl inanacağım?</p>

      <p class="p">UTEŞİTELNİ</p>

      <p class="paragraf-3">Bakın, biz içtenliğe içtenlikle karşılık veririz. Açıkça söylüyorum: Sizi sıradan bir oyuncu sandığımız için dolandırmayı planlamıştık. Ama gördüğümüz kadarıyla bizden ustasınız. Şimdi dostluğumuzu kabul ediyor musunuz?</p>

      <p class="p">İHAREV</p>

      <p class="paragraf-3">Böyle içten bir öneriyi geri çeviremem.</p>

      <p class="p">UTEŞİTELNİ</p>

      <p class="paragraf-3">Öyleyse hepimizle el sıkışın.</p>

      <p class="paragraf-3">(Hepsi sırayla İharev’in elini sıkar.)</p>

      <p class="paragraf-3">Bundan böyle beraberiz; yalanları, cafcaflı seremonileri bir yana bırakacağız! Bağışlayın ama ne zamandır bu sanatla ilgili olduğunuzu sorabilir miyim?</p>

      <p class="p">İHAREV</p>

      <p class="paragraf-3">Gençlik yıllarımdan beri hevesim vardır. Okuldayken bile öğretmenler ders anlatırken ben sıra altından arkadaşlarıma fiş dağıtırdım.</p>

      <p class="p">UTEŞİTELNİ</p>

      <p class="paragraf-3">Ben de öyle düşünmüştüm. Böyle bir ustalık zekânın işlek olduğu gençlik yıllarında pratik yapmadan kazanılamaz zaten. O tuhaf çocuğu hatırladın mı Şvahnev?</p>

      <p class="p">ŞVAHNEV</p>

      <p class="paragraf-3">Hangi çocuğu?</p>

      <p class="p">UTEŞİTELNİ</p>

      <p class="paragraf-3">Anlattın ya hani!</p>

      <p class="p">ŞVAHNEV</p>

      <p class="paragraf-3">Ben öyle şey görmedim.</p>

      <p class="paragraf-3">(Uteşitelni’yi göstererek.)</p>

      <p class="paragraf-3">Bir gün bunun eniştesi Andrey İvanoviç Pyatkin bana şöyle dedi: “Bir mucize görmek ister misin Şvahnev? İvan Mihayloviç Kubişev’in on bir yaşında bir oğlu var; çocuk öyle bir kâğıt oynuyor ki değme kumarbaz eline su dökemez. Git Tetyuşevski’ye de kendi gözlerinle gör!” Hemen kalkıp Tetyuşevski’ye gittim. İvan Mihayloviç Kubişev’i soruşturup doğruca evine gittim. Karşıma yaşlı bir adam çıktı. Kendimi tanıtıp sordum: “Affedersiniz, duyduğuma göre Tanrı size çok farklı bir çocuk vermiş,” dedim, “Evet, doğru,” dedi, (öyle her söylentiye inanmadığımı da belirteyim bu arada) “Babası olarak öz oğlumla övünmem biraz yakışıksız olsa da, bu gerçekten hayret verici bir şey, bir mucize.” dedi ve “Mişa gel buraya da konuğumuza hünerini göster!” diye seslendi. Delikanlı, daha doğrusu çocukcağız omzuma bile gelmiyordu; öyle çok farklı bir görüntüsü de yoktu. Kâğıtları dağıttı ve ben oyunu kaybettim. Çocuğun üstünlüğünü anlatamam size.</p>

      <p class="p">İHAREV</p>

      <p class="paragraf-3">Gerçekten de hiçbir hilesi anlaşılmıyor muydu?</p>

      <p class="p">ŞVAHNEV</p>

      <p class="paragraf-3">Hem de hiç! Gözlerimi dört açıp izledim.</p>

      <p class="p">UTEŞİTELNİ</p>

      <p class="paragraf-3">Olağanüstü bir şey!</p>

      <p class="p">İHAREV</p>

      <p class="paragraf-3">Bense başarılı olmak için belli bir birikim, keskin ve dikkatli bir göz gerekli zannederdim...</p>

      <p class="p">UTEŞİTELNİ</p>

      <p class="paragraf-3">Artık bu işler kolaylaştı. Şimdilerde herkes kâğıtların arka yüzlerini işaretleyip şifreyi çözmeye çalışıyor.</p>

      <p class="p">İHAREV</p>

      <p class="paragraf-3">Yani kâğıt desenlerinin şifresini mi?</p>

      <p class="p">UTEŞİTELNİ</p>

      <p class="paragraf-3">Evet kâğıtların arka yüzlerindeki desenlerin. Kentin birinde şimdi adını vermek istemediğim çok saygıdeğer bir adam var; her yıl Moskova’dan bu adama birkaç yüz deste iskambil kâğıdı gelir, kimden geldiği gizlidir ama. Bizimkinin görevi de bu destelerdeki kâğıtların desenlerinden nasıl tanınabileceklerini çözüp, desteleri geri göndermekten ibaret. Kâğıtların iki yüzünü de iyice incelemek! Tek yaptığı bu! Üstelik yalnızca bu iş için her yıl beş bin ruble temiz para kazanıyor.</p>

      <p class="p">İHAREV</p>

      <p class="paragraf-3">Ama önemli bir iş gerçekten.</p>

      <p class="p">UTEŞİTELNİ</p>

      <p class="paragraf-3">Evet zaten öyle de olmalı. Ekonomi-politikte buna işbölümü denir. Örneğin arabacı arabanın tamamını kendisi yapamaz. Demirciden, döşemeciden, marangozdan yardım alır. İnsanların işbölümü olmaksızın yaşaması olanaksızdır.</p>

      <p class="p">İHAREV</p>

      <p class="paragraf-3">İzninizle bir şey soracağım: Şimdiye dek oyun kâğıtlarını nasıl ayarlıyordunuz? Her zaman bir uşağa aldırtmak olmaz herhalde.</p>

      <p class="p">UTEŞİTELNİ</p>

      <p class="paragraf-3">Tanrı korusun! Öylesi çok tehlikeli olur. Kendi kendini baltalamak gibi bir şey bu. Bunun için değişik yollar buluyoruz. Bir defasında şöyle yapmıştık: Bir adamımızı tüccar kılığında şehrin fuarına gönderdik. Adamımız hiç tezgâh falan kiralamadan eşyaları ve sandıklarıyla beraber handa bir odaya yerleşti. Orada yedi, içti sonra da hesabını ödemeden ortadan kayboldu. Han sahibi odasını araştırdığında bir sandıkta yüz düzine oyun kâğıdı buldu. Tabii hemen, kâğıtları şehirdeki tüm dükkânlara bir ruble düşük fiyattan sattı; dört gün içerisinde de tüm şehir kumarda kaybetti.</p>

      <p class="p">İHAREV</p>

      <p class="paragraf-3">Çok zekice.</p>

      <p class="p">ŞVAHNEV</p>

      <p class="paragraf-3">Ya o pomeşçiki hatırlıyor musun?</p>

      <p class="p">İHAREV</p>

      <p class="paragraf-3">Ona ne yaptınız?</p>

      <p class="p">UTEŞİTELNİ</p>

      <p class="paragraf-3">Bak o iş gerçekten ustacaydı. Arkadi Andreyeviç Dergunov isimli çok zengin bir pomeşçik vardı, tanır mısınız bilmem. Çok iyi ve dürüstçe oynar, hiç hile yapmaz; benzersiz bir adamdır. Yanında çalışanların hepsi, oda hizmetçileri bile iyi eğitimlidir. Malikânesi, köyü, bağları, bahçeleri hepsi İngiliz tarzıdır; kelimenin tam anlamıyla eski bir Rus soylusu işte. Yanında üç gün kaldık. İşi nasıl ayarlayacağımızı bir türlü bulamıyoruz! En sonunda becerdik ama: Bir sabah malikânenin önünden bir troyka geçer. İçinde delikanlılar vardır. Hepsi sarhoştur ve dörtnala giden troykada bağırarak şarkı söylemektedirler. Bu şamatayı duyan bütün hizmetçiler de dışarıya koşarlar. Arabadan bir bavul düştüğünü görünceye kadar da ağızları kulaklarında, gülümseyerek manzarayı izlerler. Sonra ellerini kollarını sallayarak “Durun!” diye bağırırlar ama kimseler duymaz; ortalık toz duman içinde kalmıştır. Bavulu açarlar; içinden birkaç elbise, iki yüz ruble ve kırk düzine kadar da oyun kâğıdı çıkar. Doğal olarak parayı alırlar ve oyun kâğıtları da efendilerinin masasına gider. Ertesi akşam da ev sahibi ile konuklarının cebinde bir kapik bile kalmaz.</p>

      <p class="p">İHAREV</p>

      <p class="paragraf-3">Çok zekice! Gerçi buna dolandırıcılık denir ama bu işler de ustalık ve keskin bir zekâ gerektirir.</p>

      <p class="p">UTEŞİTELNİ</p>

      <p class="paragraf-3">Bu insanlar oyundan anlamazlar. Oyunda kimseye iltimas geçilmez. Kumar hiçbir şeye benzemez. Karşıma babam bile otursa alırım parasını. Bana ne oturmasaydı! Masada herkes eşittir.</p>

      <p class="p">İHAREV</p>

      <p class="paragraf-3">Kumarbazın da erdemli bir insan olabileceğini anlamıyorlar asıl. Türlü dolaplar çevirebilecek bir adam tanıyorum ki tutup tüm parasını son kapiğine dek bir dilenciye verebilir. Ama yeri geldiğinde biriyle birlik olup bir arkadaşını bile dolandırabilir. Bakın baylar, size tüm içtenliğimle şaşırtıcı bir şey göstereceğim. Toplama ya da seçme deste nedir bilir misiniz? İşte ben böyle bir destedeki tüm kâğıtları tanıyabilirim.</p>

      <p class="p">UTEŞİTELNİ</p>

      <p class="paragraf-3">Biliyorum ama sizinki farklıdır belki.</p>

      <p class="p">İHAREV</p>

      <p class="paragraf-3">Övünerek söylüyorum, böylesini hiç görmemişsinizdir. Yaklaşık altı ay bu işle uğraştım. Bu yüzden, iki hafta boyunca gün ışığına bakamadım. Doktor bile gözlerimi bozacağımı söylüyordu.</p>

      <p class="paragraf-3">(Kutudan kâğıtları çıkarır.)</p>

      <p class="paragraf-3">İşte bunlar! Beni garipsemeyin ama bunlara insan ismi verdim.</p>

      <p class="p">UTEŞİTELNİ</p>

      <p class="paragraf-3">Ne demek insan ismi?</p>

      <p class="p">İHAREV</p>

      <p class="paragraf-3">Bildiğiniz isim işte: Adelaida İvanovna.</p>

      <p class="p">UTEŞİTELNİ</p>

      <p class="paragraf-3">(Gülümseyerek.)</p>

      <p class="paragraf-3">Duydun mu Şvahnev, oyun kâğıtlarına Adelaida İvanovna demek de yeni bir buluş. Hatta epey ilginç buldum bunu.</p>

      <p class="p">ŞVAHNEV</p>

      <p class="paragraf-3">Harika! Adelaida İvanovna! Çok güzel...</p>

      <p class="p">UTEŞİTELNİ</p>

      <p class="paragraf-3">Adelaida İvanovna! Alman ismi galiba! Duydun mu Krugel? Al sana eş işte.</p>

      <p class="p">KRUGEL</p>

      <p class="paragraf-3">Ben Alman mıyım? Dedem Almandı, ama o bile tek sözcük Almanca bilmiyordu.</p>

      <p class="p">UTEŞİTELNİ</p>

      <p class="paragraf-3">(Desteyi inceler.)</p>

      <p class="paragraf-3">Bu bir hazine değerinde. Üzerlerinde hiçbir işaret de yok. Gerçekten de herhangi bir mesafeden bu kâğıtları tanıyabilir misiniz?</p>

      <p class="p">İHAREV</p>

      <p class="paragraf-3">İzninizle, sizden beş adım uzakta durayım ve istediğiniz kâğıdı sorun. Yanlış yaparsam size iki bin ruble vermeye hazırım.</p>

      <p class="p">UTEŞİTELNİ</p>

      <p class="paragraf-3">Peki, bu hangi kâğıt?</p>

      <p class="p">İHAREV</p>

      <p class="paragraf-3">Yedili.</p>

      <p class="p">UTEŞİTELNİ</p>

      <p class="paragraf-3">Çok doğru. Ya bu?</p>

      <p class="p">İHAREV</p>

      <p class="paragraf-3">Vale.</p>

      <p class="p">UTEŞİTELNİ</p>

      <p class="paragraf-3">Evet, vay canına! Peki bu?</p>

      <p class="p">İHAREV</p>

      <p class="paragraf-3">Üçlü.</p>

      <p class="p">UTEŞİTELNİ</p>

      <p class="paragraf-3">İnanılmaz!</p>

      <p class="p">KRUGEL</p>

      <p class="paragraf-3">İnanılmaz!</p>

      <p class="p">ŞVAHNEV</p>

      <p class="paragraf-3">İnanılmaz!</p>

      <p class="p">UTEŞİTELNİ</p>

      <p class="paragraf-3">İzin verirseniz kâğıtlara tekrar bakacağım.</p>

      <p class="paragraf-3">(Kâğıtları inceler.)</p>

      <p class="paragraf-3">Gerçekten şaşırtıcı. İsim vermeye değer doğrusu. Yalnız bir şeyi merak ediyorum; bunu oyun sırasında tanımak zor iş olmalı. Ancak çok deneyimsiz bir oyuncuya karşı işe yarayabilir...</p>

      <p class="p">İHAREV</p>

      <p class="paragraf-3">Evet, zaten böyle bir şeyi oyunun en ateşli anında yapabilirsiniz ancak; bazen oyun öyle bir hale gelir ki en deneyimli oyuncu bile sükûnetini yitirebilir. Biraz kendini yitirmiş bir insana da istediğinizi yaptırabilirsiniz. Siz de bilirsiniz, böyle bir durum uzun süren bir oyunda en iyi oyuncunun bile başına gelebilir. Bir de oyunun iki gün iki gece aralıksız sürdüğünü düşünün. Riskli bir oyunda bile ben desteyi değiştirebilirim. İnanın işin sırrı karşınızdaki öfkeliyken soğukkanlılığınızı koruyabilmektedir. Birinin dikkatini dağıtmanın da bin tane yolu vardır. Tabelacılardan birine yanlış hesap tutuyorsun diye sataşın, herkes dikkatini ona verir; bu da desteyi değiştirmek için uygun bir andır.</p>

      <p class="p">UTEŞİTELNİ</p>

      <p class="paragraf-3">Anladığım kadarıyla sizde ustalıktan başka soğukkanlılık da var. Bu önemli bir yetenek. Sizinle tanışmamız bizim için daha da yararlı oldu şimdi. Artık unvanları, seremonileri bırakıp birbirimize “sen” diye hitap etmeliyiz bence.</p>

      <p class="p">İHAREV</p>

      <p class="paragraf-3">Bunu daha önceden söylemeliydiniz.</p>

      <p class="p">UTEŞİTELNİ</p>

      <p class="paragraf-3">Şampanya! Dostça birlikteliğimize içelim!</p>

      <p class="p">İHAREV</p>

      <p class="paragraf-3">İşte buna içerim.</p>

      <p class="p">ŞVAHNEV</p>

      <p class="paragraf-3">Kazanmak için bir araya geldik, tüm araçlar elimizde, güçlüyüz ama tek eksiğimiz rakip...</p>

      <p class="p">İHAREV</p>

      <p class="paragraf-3">Çok doğru, karşımızda rakip yok; ne şanssızlık ama!</p>

      <p class="p">UTEŞİTELNİ</p>

      <p class="paragraf-3">Ne yapalım? Henüz rakibimiz yok işte.</p>

      <p class="paragraf-3">(Dikkatle Şvahnev’e bakar.)</p>

      <p class="paragraf-3">Ne oldu? Yüzünde, “aslında rakip var” der gibi bir ifade var.</p>

      <p class="p">ŞVAHNEV</p>

      <p class="paragraf-3">Evet var...</p>

      <p class="paragraf-3">(Susar.)</p>

      <p class="p">UTEŞİTELNİ</p>

      <p class="paragraf-3">Kimden söz ettiğini biliyorum.</p>

      <p class="p">İHAREV</p>

      <p class="paragraf-3">(Canlanır.)</p>

      <p class="paragraf-3">Kimden, kimden? Kimmiş o?</p>

      <p class="p">UTEŞİTELNİ</p>

      <p class="paragraf-3">Yok, boş verin. Şvahnev boşuna düş kuruyor. Buraya yeni gelmiş Mihail Aleksandroviç Glov adında bir pomeşçik var da. Boşuna çene yormayalım, adam hiç kâğıt oynamıyor. Epey peşinden koştuk... Bir ay boyunca çevresinde dolandım, dostluğunu kazandım ama başka bir şey çıkmadı.</p>

      <p class="p">İHAREV</p>

      <p class="paragraf-3">Baksana, onunla tanışmam mümkün mü? Kim bilir belki ben...</p>

      <p class="p">UTEŞİTELNİ</p>

      <p class="paragraf-3">Şimdiden söyleyeyim, boşuna çabalamayın.</p>

      <p class="p">İHAREV</p>

      <p class="paragraf-3">Olsun, bir deneyelim.</p>

      <p class="p">ŞVAHNEV</p>

      <p class="paragraf-3">Hiç değilse onu buraya getir. Başaramasak da bir konuşalım. Bir denesek ne çıkar?</p>

      <p class="p">İHAREV</p>

      <p class="paragraf-3">Hemen getir onu lütfen.</p>

      <p class="p">UTEŞİTELNİ</p>

      <p class="paragraf-3">Peki o zaman, başüstüne.</p>

      <p class="paragraf-3">(Çıkar.)</p>

      <p class="bos"></p>

      <p class="ana-alt" id="toc_marker-3-9">9. Sahne</p>

      <p class="paragraf-3 para-style-override-3"><span class="char-style-override-2">(Uteşitelni dışında aynı kişiler.)</span></p>

      <p class="boss"></p>

      <p class="p">İHAREV</p>

      <p class="paragraf-3">Belki olur kim bilir? Bazen imkânsız şeyler bile gerçekleşebilir...</p>

      <p class="p">ŞVAHNEV</p>

      <p class="paragraf-3">Ben de aynı fikirdeyim. Bu adam da bir insan sonuçta, Tanrı değil ki. İnsan da insandır. Doğru şekilde baskı yaparsan, belki bugün yarın değil ama, bir gün mutlaka “evet” der. Kimileri dışarıdan yanına varılmaz görünür ama yakından bakınca hiç sorun çıkarmayacağını anlarsın.</p>

      <p class="p">KRUGEL</p>

      <p class="paragraf-3">Lakin bu adam onlardan değil.</p>

      <p class="p">İHAREV</p>

      <p class="paragraf-3">Keşke dediğin gibi olsa! İçimde öyle bir heyecan var ki inanamazsınız. İnanın geçen ay Albay Çebotaryev’den kazandığım seksen binden sonra hiçbir şey yapmadım. Bir aydan beri hiç pratik yapmıyorum. Bütün bu zaman boyunca ne kadar sıkıldığımı anlatamam size. Sıkıntıdan patladım!</p>

      <p class="p">ŞVAHNEV</p>

      <p class="paragraf-3">Durumunuzu anlıyorum. Savaş olmadığında bir komutan neler hissederse siz de öyle hissediyorsunuz değil mi? Bu ölümcül bir aradır bayım. Kendimden biliyorum, bu dalga geçilecek bir şey değil.</p>

      <p class="p">İHAREV</p>

      <p class="paragraf-3">İnsan öyle bir duruma geliyor ki, inan birisi çıkıp beş rublesine oynamak istese hemen kabul ederim!</p>

      <p class="p">ŞVAHNEV</p>

      <p class="paragraf-3">Doğal. En usta kumarbazlar bile bu durumdayken yenilebilirler. Sıkıntıdan, işsizlikten ilk bulduğuna hücum eder ama sonuçta kendisi avlanır!</p>

      <p class="p">İHAREV</p>

      <p class="paragraf-3">Şu Glov zengin mi?</p>

      <p class="p">KRUGEL</p>

      <p class="paragraf-3">Ah evet! Parası var. Üç bin köylüsü var galiba.</p>

      <p class="p">İHAREV</p>

      <p class="paragraf-3">Eh, peki nasıl şaşırtacağız onu, şampanyanın yararı olur mu?</p>

      <p class="p">ŞVAHNEV</p>

      <p class="paragraf-3">Ağzına bile sürmez.</p>

      <p class="p">İHAREV</p>

      <p class="paragraf-3">Ne yapacağız? Nasıl kandıracağız? Ama düşünüyorum da... Kumar akıl çelici bir şeydir. Oyuna bir otursa kendini kurtaramaz artık.</p>

      <p class="p">ŞVAHNEV</p>

      <p class="paragraf-3">Eh, bir deneyelim bakalım. Biz Krugel ile bir köşede küçük bir oyuna başlayalım. Onunla hiç ilgilenmeyiz, yaşlılar şüpheci olurlar.</p>

      <p class="paragraf-3">(Kâğıtları alıp köşedeki masaya otururlar.)</p>

      <p class="bos"></p>

      <p class="ana-alt" id="toc_marker-3-10">10. Sahne</p>

      <p class="boss"></p>

      <p class="paragraf-3">(Aynı kişiler. Uteşitelni ile epey yaşlı bir adam olan Mihail Aleksandroviç Glov girerler.)</p>

      <p class="p">UTEŞİTELNİ</p>

      <p class="paragraf-3">Sizi tanıştırayım İharev, bu bey Mihail Aleksandroviç Glov!</p>

      <p class="p">İHAREV</p>

      <p class="paragraf-3">İtiraf edeyim epeydir böyle bir şerefe nail olmamıştım. İnsan handa yaşayınca işte...</p>

      <p class="p">GLOV</p>

      <p class="paragraf-3">Ben de tanıştığımıza çok memnun oldum. Yazık ki tam da buradan ayrılacağım zamana denk geldi.</p>

      <p class="p">İHAREV</p>

      <p class="paragraf-3">(Ona bir sandalye uzatarak.)</p>

      <p class="paragraf-3">Buyurun efendim! Uzun zamandır mı buradasınız?</p>

      <p class="paragraf-3">(Uteşitelni, Şvahnev ve Krugel aralarında fısıldaşırlar.)</p>

      <p class="p">GLOV</p>

      <p class="paragraf-3">Ah Tanrım, bu şehirden gına geldi bana. Bir an önce gidersem bedenim de, ruhum da rahatlayacak.</p>

      <p class="p">İHAREV</p>

      <p class="paragraf-3">Sizi burada tutan ne, işiniz mi var?</p>

      <p class="p">GLOV</p>

      <p class="paragraf-3">Evet, işim var. Şu evrak işleri işte!</p>

      <p class="p">İHAREV</p>

      <p class="paragraf-3">Dava gibi bir şey mi yoksa?</p>

      <p class="p">GLOV</p>

      <p class="paragraf-3">Yok, şükürler olsun dava falan yok ama en az onun kadar ağır bir iş. On sekiz yaşındaki kızımı evlendiriyorum azizim. Baba olmak nedir bilir misiniz? Bir şeyler almaya gelmiştim ama daha önemlisi buradaki mülkümü satıyorum. Evrak işleri çoktan bitti ama daha ödeme emri gelmedi. Beş parasız yaşıyorum.</p>

      <p class="p">İHAREV</p>

      <p class="paragraf-3">Bağışlayın ama mülkünüzü kaça sattınız?</p>

      <p class="p">GLOV</p>

      <p class="paragraf-3">İki yüz bine. Bugünlerde parayı vereceklerdi ama iş uzuyor işte. Bıktım artık buradan! Güya kısa bir süre için gelmiştim. Kız nişanlı... Herkes parayı bekliyor. Ben de her şeyi bırakıp dönmeye karar verdim.</p>

      <p class="p">İHAREV</p>

      <p class="paragraf-3">Nasıl yani? Parayı beklemeyecek misiniz?</p>

      <p class="p">GLOV</p>

      <p class="paragraf-3">Ne yapayım azizim? Bir aydır karımı, çocuklarımı gördüğüm yok, mektup bile almadım; Tanrı bilir neler oluyor evde. Oğlum kalacak, bütün işleri ona bırakacağım. Koşturup durmaktan bıktım.</p>

      <p class="paragraf-3">(Şvahnev’le Krugel’e döner.)</p>

      <p class="paragraf-3">Siz ne yapıyorsunuz baylar? Sanırım size engel oldum. Neyle meşgulsünüz öyle?</p>

      <p class="p">KRUGEL</p>

      <p class="paragraf-3">Yok önemli değil. İşsizlikten oyun oynuyoruz.</p>

      <p class="p">GLOV</p>

      <p class="paragraf-3">Ama ortada fiş var galiba.</p>

      <p class="p">ŞVAHNEV</p>

      <p class="paragraf-3">Yok canım! Zaman geçiriyoruz sadece, yarım kapiklik fişimiz var.</p>

      <p class="p">GLOV</p>

      <p class="paragraf-3">Ah baylar, bu ihtiyarın sözünü dinleyin. Siz daha gençsiniz. Elbette yaptığınız kötü değil, eğlenmek için oynuyorsunuz; yarım kapik de bir şey değil ama... Ben de oynadım zamanında, bu işin sonunu bilirim. Her şey yarım kapikle başlar, bir bakarsın küçük oyun sonunda büyük bir kumara dönüşüvermiş.</p>

      <p class="p">ŞVAHNEV</p>

      <p class="paragraf-3">(İharev’e.)</p>

      <p class="paragraf-3">Al işte, ihtiyar yine başladı.</p>

      <p class="paragraf-3">(Glov’a.)</p>

      <p class="paragraf-3">Bakın, saçma bir şeyi çok büyütüyorsunuz; bu da yaşlılara özgü bir alışkanlık işte.</p>

      <p class="p">GLOV</p>

      <p class="paragraf-3">İyi de ben o kadar yaşlı değilim. Sadece tecrübelerimden çıkardıklarımı söyledim.</p>

      <p class="p">ŞVAHNEV</p>

      <p class="paragraf-3">Ben sizden söz etmiyorum. Ama yaşlılar genel olarak böyledir: Kendileri bir yanlışlık yapmışlarsa, herkesin aynı yanlışı yapacağına dair güçlü bir inanç beslerler. Eğer buzlu bir yolda şaşkın şaşkın giderken kayıp düşmüşlerse, o yoldan geçen herkesin kayıp düşeceğini söylerler, çünkü başkalarına hiç saygı duymazlar. Belki bir başkası o yolda dikkatsizlik etmeyecek veya ayakkabısı kaymayacak. Ama yok, bunu akıllarına bile getirmezler. Birisini sokakta bir köpek ısırsa tamam, onlara göre artık bütün köpekler ısırıyordur ve sokağa çıkma olanağı da kalmamıştır.</p>

      <p class="p">GLOV</p>

      <p class="paragraf-3">Haklısın aziz dostum. Yalnız tek yönlü bakmak da günahtır. Baksana gençlere! Vaşak gibi hareketliler, bakarsın düşüp boyunlarını kırarlar!</p>

      <p class="p">ŞVAHNEV</p>

      <p class="paragraf-3">İşte size göre bunun ortası yok. Gençler hareketli olduklarından kıskanıyorsunuz, yaşlılığınıza sığınıp erdemlilik taslıyorsunuz ama aslında başkalarını çekemiyorsunuz.</p>

      <p class="p">GLOV</p>

      <p class="paragraf-3">Yaşlılar hakkında bu kadar aşağılayıcı şeyler mi düşünüyorsunuz?</p>

      <p class="p">ŞVAHNEV</p>

      <p class="paragraf-3">Neden aşağılayıcı olsun? Bu su katılmamış gerçek.</p>

      <p class="p">İHAREV</p>

      <p class="paragraf-3">Özür dilerim ama fikirlerin epeyce sert...</p>

      <p class="p">UTEŞİTELNİ</p>

      <p class="paragraf-3">Ben kumar konusunda Mihail Aleksandroviç’e tamamen katılıyorum. Ben de çok oynardım. Ama Tanrıya şükür ebediyen bıraktım artık. Hem hep kaybettiğim ya da şanssız olduğum için değil; inanın benim için manevi huzur, kaybetmekten daha önemli. Kâğıt oynarken duyduğumuz heyecanın ömrümüzü kısalttığı gayet açık.</p>

      <p class="p">GLOV</p>

      <p class="paragraf-3">Yemin ederim çok doğru, çok bilgece söylediniz azizim! Küstahlık saymazsanız bunca zamanlık tanışıklığımıza sığınarak size bir soru sormak istiyorum...</p>

      <p class="p">UTEŞİTELNİ</p>

      <p class="paragraf-3">Ne sorusu?</p>

      <p class="p">GLOV</p>

      <p class="paragraf-3">Hassas bir konu ama kaç yaşındasınız acaba?</p>

      <p class="p">UTEŞİTELNİ</p>

      <p class="paragraf-3">Otuz dokuz.</p>

      <p class="p">GLOV</p>

      <p class="paragraf-3">Yapmayın yahu! Otuz dokuz yaş ne ki? Daha çok gençsiniz! Rusya’mızda sizin gibi bilgelerin sayısı artsaydı düşünsenize neler olurdu? Tanrım, altın çağımızı yaşardık. Sizin gibi birini tanıdığım için Tanrı’ya ne kadar şükretsem az.</p>

      <p class="p">İHAREV</p>

      <p class="paragraf-3">İnanın ben de düşüncelerinize katılıyorum. Çocukların ellerine iskambil kâğıdı vermemeli. Ama basiretli insanlar neden oyalanıp eğlenmesinler? Örneğin hoplayıp zıplayamayan, dans edemeyen saygıdeğer ihtiyarlar neden eğlenemesinler?</p>

      <p class="p">GLOV</p>

      <p class="paragraf-3">Evet çok doğru, ama inanın bizim yaşamımız da kutsal denebilecek sorumluluklarımızla öyle keyifli ki. Ah baylar, kulak verin şu ihtiyara! İnsan için aile yaşamından daha değerli bir şey olamaz. Çevrenizdeki velvele öyle güzeldir ki, Tanrım o gürültü patırtı olmadan yapamıyorum. İnanın bizimkileri görmemeye bir dakika bile katlanamıyorum! Kızımın “Babacığım, canım babacığım!” demesini özledim. Oğlum da liseden gelecek... Altı aydır onu da görmüyorum. Yemin ederim bunları anlatacak söz bulamıyorum. Bunlardan sonra oyun kâğıtlarına bakmak bile istemiyorum.</p>

      <p class="p">İHAREV</p>

      <p class="paragraf-3">Ama neden babalık duyguları kâğıt oynamaya engel olsun?</p>

      <p class="p">ALEKSEY</p>

      <p class="paragraf-3">(İçeri girer; Glov’a.)</p>

      <p class="paragraf-3">Uşağınız bavullarınızı soruyor. Dışarı çıkaralım mı? Atlar hazırmış.</p>

      <p class="p">GLOV</p>

      <p class="paragraf-3">Şimdi geliyorum! Özür dilerim baylar, sizi bir dakika yalnız bırakacağım.</p>

      <p class="paragraf-3">(Çıkar.)</p>

      <p class="bos"></p>

      <p class="ana-alt" id="toc_marker-3-11">11. Sahne</p>

      <p class="paragraf-3 para-style-override-3"><span class="char-style-override-2">(Şvahnev, İharev, Krugel, Uteşitelni.)</span></p>

      <p class="boss"></p>

      <p class="p">İHAREV</p>

      <p class="paragraf-3">Eh, hiç umut yok!</p>

      <p class="p">UTEŞİTELNİ</p>

      <p class="paragraf-3">Ben söylemiştim. Adama bakınca anlamıyor musunuz? Oynamaya meyilli olmadığını anlamak için şöyle bir bakmak bile yeterli.</p>

      <p class="p">İHAREV</p>

      <p class="paragraf-3">Hepimiz biraz daha baskı yapmalıydık. Ya sen niye o kadar destekledin?</p>

      <p class="p">UTEŞİTELNİ</p>

      <p class="paragraf-3">Başka türlü davranamazsın ki kardeş. Böyle insanlara karşı ince davranmalı. Yoksa onu dolandırmak istediğimizi anlar.</p>

      <p class="p">İHAREV</p>

      <p class="paragraf-3">Peki ince davrandın da ne oldu? Yine de gidiyor işte.</p>

      <p class="p">UTEŞİTELNİ</p>

      <p class="paragraf-3">Biraz bekle, henüz her şey bitmedi.</p>

      <p class="bos"></p>

      <p class="ana-alt" id="toc_marker-3-12">12. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler ve Glov.)</span></p>

      <p class="boss"></p>

      <p class="p">GLOV</p>

      <p class="paragraf-3">Sizinle tanıştığım için çok memnunum saygıdeğer baylar. Yazık ki buradan ayrılıyorum. Ama Tanrı izin verirse yine görüşürüz belki.</p>

      <p class="p">ŞVAHNEV</p>

      <p class="paragraf-3">Eh, muhtemelen yine görüşürüz. Yolları bir olan insanlar neden karşılaşmasınlar? Yeter ki kader istesin.</p>

      <p class="p">GLOV</p>

      <p class="paragraf-3">Gerçekten çok doğru söylediniz. Kader isterse hemen yarın sabah bile görüşebiliriz. Hoşça kalın baylar! Size içten şükranlarımı sunarım! Özellikle de size çok şey borçluyum Stepan İvanoviç! Yalnızlığıma neşe kattınız.</p>

      <p class="p">UTEŞİTELNİ</p>

      <p class="paragraf-3">Rica ederim. Size hizmet etmek benim için zevkti.</p>

      <p class="p">GLOV</p>

      <p class="paragraf-3">Madem bu kadar içtensiniz, sizden bir iyilik daha isteyebilir miyim?</p>

      <p class="p">UTEŞİTELNİ</p>

      <p class="paragraf-3">Emredin yeter! Her şeyi yapmaya hazırım.</p>

      <p class="p">GLOV</p>

      <p class="paragraf-3">Şu ihtiyarın içini rahatlatın!</p>

      <p class="p">UTEŞİTELNİ</p>

      <p class="paragraf-3">Nasıl?</p>

      <p class="p">GLOV</p>

      <p class="paragraf-3">Oğlum Saşa’yı burada bırakacağım. İyi yürekli, dürüst bir delikanlıdır. Ama henüz yirmi iki yaşında bir delikanlıya nasıl tamamen güveneyim? Daha çocuk... Liseyi yeni bitirdi ve şimdi de hassa alayına girmekten başka bir şey istemiyor. Ben de ona “Henüz erken Saşa, biraz bekle! Hassa alayında ne yapacaksın? Sivil yaşamın daha iyi olmadığını nereden biliyorsun? Daha yaşamı tanımadın, hem zamanın da bol!” diyorum. Ama gençleri siz de bilirsiniz işte. Subay üniforması ona daha çekici geliyor... Söz geçirebilir misiniz hiç? Bunu değiştirmek neredeyse olanaksız... Aziz dostum, yüce gönüllü Stepan İvanoviç! Çocuk burada yalnız kalacak. Ona bir iki iş bırakacağım. Genç bir insanın başına her şey gelebilir; bir şekilde onu kandırabilir, aldatabilirler... Ne olur koruyun onu, göz kulak olun, bir aptallık yapmasına izin vermeyin. Sizden ricam bu azizim!</p>

      <p class="paragraf-3">(Uteşitelni’nin iki elini de kavrar.)</p>

      <p class="p">UTEŞİTELNİ</p>

      <p class="paragraf-3">Elbette, elbette. Ona kendi oğlum gibi davranacağım, elimden gelen her şeyi yapacağım.</p>

      <p class="p">GLOV</p>

      <p class="paragraf-3">Ah sevgili dostum!</p>

      <p class="paragraf-3">(Sarılıp, öpüşürler.)</p>

      <p class="paragraf-3">Yemin ederim çok dürüst bir insansınız! Tanrı gönlünüze göre versin! Hoşça kalın baylar, size mutluluklar dilerim.</p>

      <p class="p">İHAREV</p>

      <p class="paragraf-3">Güle güle, iyi yolculuklar!</p>

      <p class="p">ŞVAHNEV</p>

      <p class="paragraf-3">Güle güle, evdekilere selamımızı iletin!</p>

      <p class="p">GLOV</p>

      <p class="paragraf-3">Çok teşekkür ederim baylar!</p>

      <p class="p">UTEŞİTELNİ</p>

      <p class="paragraf-3">Sizi kaleskaya kadar geçireyim!</p>

      <p class="p">GLOV</p>

      <p class="paragraf-3">Ah dostum, ne iyi insansınız!</p>

      <p class="paragraf-3">(İkisi de çıkarlar.)</p>

      <p class="bos"></p>

      <p class="ana-alt" id="toc_marker-3-13">13. Sahne</p>

      <p class="paragraf-3 para-style-override-3"><span class="char-style-override-2">(Şvahnev, Krugel, İharev.)</span></p>

      <p class="boss"></p>

      <p class="p">İHAREV</p>

      <p class="paragraf-3">Kuş uçtu!</p>

      <p class="p">ŞVAHNEV</p>

      <p class="paragraf-3">Hiç kazancımız yok üstelik.</p>

      <p class="p">İHAREV</p>

      <p class="paragraf-3">İnanın, adam iki yüz bin deyince içim bir hoş oldu.</p>

      <p class="p">KRUGEL</p>

      <p class="paragraf-3">Düşüncesi bile keyifli.</p>

      <p class="p">İHAREV</p>

      <p class="paragraf-3">Düşünsenize onca para kimsenin işine yaramadan uçup gidecek. Bu adam iki yüz binle ne yapacak ki? Gidip hayır işlerine yatıracak, elbise, kumaş falan alacak!</p>

      <p class="p">ŞVAHNEV</p>

      <p class="paragraf-3">Hepsi de değersiz, süprüntü.</p>

      <p class="p">İHAREV</p>

      <p class="paragraf-3">Dünyada öyle çok para boşa gidiyor ki! Rehincilerde ceset gibi yatan öyle çok para var ki! Gerçekten çok yazık. Bu rehincilerde yatan paraları bana verseler başka bir şey istemem.</p>

      <p class="p">ŞVAHNEV</p>

      <p class="paragraf-3">Ben yarısına da razıyım</p>

      <p class="p">KRUGEL</p>

      <p class="paragraf-3">Bana dörtte biri yeter.</p>

      <p class="p">ŞVAHNEV</p>

      <p class="paragraf-3">Yalan atma Alman; sen fazlasını istersin.</p>

      <p class="p">KRUGEL</p>

      <p class="paragraf-3">Ben onurlu bir insan olarak...</p>

      <p class="p">ŞVAHNEV</p>

      <p class="paragraf-3">Boşa çeneni yorma.</p>

      <p class="bos"></p>

      <p class="ana-alt" id="toc_marker-3-14">14. Sahne</p>

      <p class="boss"></p>

      <p class="paragraf-3">(Aynı kişiler; keyifli görünen Uteşitelni aceleyle girer.)</p>

      <p class="p">UTEŞİTELNİ</p>

      <p class="paragraf-3">Bırakın, boş verin baylar! Gitsin, cehenneme kadar yolu var; gitmesi daha iyi! Oğlu burada kalacak. Babası paraları alması için oğlana vekâletname vermiş; bana da her şeyi gözetme emri verdi. Çocuk gencecik ve hassa subayı olmak için deliriyor. Hasat iyi olacak! Hemen gidip, onu size getireceğim!</p>

      <p class="paragraf-3">(Koşarak çıkar.)</p>

      <p class="bos"></p>

      <p class="ana-alt" id="toc_marker-3-15">15. Sahne</p>

      <p class="paragraf-3 para-style-override-3"><span class="char-style-override-2">(Şvahnev, Krugel, İharev.)</span></p>

      <p class="boss"></p>

      <p class="p">İHAREV</p>

      <p class="paragraf-3">Ah, Uteşitelni!</p>

      <p class="p">ŞVAHNEV</p>

      <p class="paragraf-3">Bravo! İşi mükemmel halletti!</p>

      <p class="paragraf-3">(Hepsi sevinçten ellerini ovuşturur.)</p>

      <p class="p">İHAREV</p>

      <p class="paragraf-3">Aferin Uteşitelni’ye! Babaya neden o kadar iyi davranıp, destek olduğunu şimdi anladım. Ne kadar ustaca! Ne kadar incelikli!</p>

      <p class="p">ŞVAHNEV</p>

      <p class="paragraf-3">Böyle işlerde olağanüstüdür!</p>

      <p class="p">KRUGEL</p>

      <p class="paragraf-3">İnanılmaz bir yetenek!</p>

      <p class="p">İHAREV</p>

      <p class="paragraf-3">Doğrusu, adam oğlunu bırakacağını söylediğinde benim de aklımdan böyle bir düşünce geçti, ama anlık bir şeydi; o ise anında müdahale etti... Ne becerikli ama!</p>

      <p class="p">ŞVAHNEV</p>

      <p class="paragraf-3">Ohoo, sen onu tanımamışsın daha.</p>

      <p class="bos"></p>

      <p class="ana-alt" id="toc_marker-3-16">16. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler, Uteşitelni ve genç Aleksandr Mihaliç Glov.)</span></p>

      <p class="boss"></p>

      <p class="p">UTEŞİTELNİ</p>

      <p class="paragraf-3">Baylar! Size Aleksandr Mihaliç Glov’u takdim edeyim; kendisi çok iyi bir arkadaştır. Lütfen beni sevdiğiniz gibi onu da sevin.</p>

      <p class="p">ŞVAHNEV</p>

      <p class="paragraf-3">(Elini sıkarak.)</p>

      <p class="paragraf-3">Çok memnun oldum...</p>

      <p class="p">İHAREV</p>

      <p class="paragraf-3">Sizinle tanışmak bizim için onurdur...</p>

      <p class="p">KRUGEL</p>

      <p class="paragraf-3">İzninizle sizi hemen kucaklayalım.</p>

      <p class="p">GLOV</p>

      <p class="paragraf-3">Baylar! Ben...</p>

      <p class="p">UTEŞİTELNİ</p>

      <p class="paragraf-3">Seremoniyi, resmiyeti bırakalım! En önemli şey eşitliktir baylar! Glov, bakın buradaki herkes arkadaştır, o yüzden şeytan alsın bütün unvanları! Doğruca “sen” diyelim!</p>

      <p class="p">ŞVAHNEV</p>

      <p class="paragraf-3">Doğru, “sen” diyelim!</p>

      <p class="p">GLOV</p>

      <p class="paragraf-3">“Sen”!</p>

      <p class="paragraf-3">(Herkesle el sıkışır.)</p>

      <p class="p">UTEŞİTELNİ</p>

      <p class="paragraf-3">Hah, bravo! Şampanya getirin! Dikkat ettiniz mi baylar, delikanlı daha şimdiden hassa subayı gibi görünüyor değil mi? Yok, yok böyle bir delikanlı için sıkıcı memuriyet düşünüyorsa, kusura bakma ama senin baban tam bir sığır demektir! Ee kardeş, kız kardeşinin düğünü yakında mı?</p>

      <p class="p">GLOV</p>

      <p class="paragraf-3">Onun da düğününün de cehenneme kadar yolu var! Asıl sinirimi bozan, kız kardeşim yüzünden babamın beni üç aydır köyde tutması.</p>

      <p class="p">UTEŞİTELNİ</p>

      <p class="paragraf-3">Peki baksana, kız kardeşin güzel mi?</p>

      <p class="p">GLOV</p>

      <p class="paragraf-3">Çok güzel... Kız kardeşim olmasa... Elimden kurtulamazdı.</p>

      <p class="p">UTEŞİTELNİ</p>

      <p class="paragraf-3">Bravo, bravo hassa subayı! İşte şimdi subay gibi konuştun! Peki onu kaçırmak istesem bana yardım eder misin?</p>

      <p class="p">GLOV</p>

      <p class="paragraf-3">Neden olmasın? Ederim tabii.</p>

      <p class="p">UTEŞİTELNİ</p>

      <p class="paragraf-3">Bravo hassa subayı! Vay canına, gerçek subay buna denir işte! Şampanya getirin! Tam bana göresin; açık yürekli insanları severim. Gel, bir kucaklayayım seni!</p>

      <p class="p">ŞVAHNEV</p>

      <p class="paragraf-3">Gel ben de kucaklayayım.</p>

      <p class="paragraf-3">(Kucaklar.)</p>

      <p class="p">İHAREV</p>

      <p class="paragraf-3">Ben de kucaklayayım.</p>

      <p class="paragraf-3">(Kucaklar.)</p>

      <p class="p">KRUGEL</p>

      <p class="paragraf-3">Eh madem öyle ben de kucaklayayım bari.</p>

      <p class="paragraf-3">(O da kucaklar.)</p>

      <p class="paragraf-3">(Aleksey şampanya şişesini getirir; mantarı</p>

      <p class="paragraf-3">patlatır ve bardaklara koymaya başlar.)</p>

      <p class="p">UTEŞİTELNİ</p>

      <p class="paragraf-3">Baylar geleceğin hassa subayının şerefine! En cömert, en çapkın, en iyi içici, en iyi... Canı ne isterse olsun!</p>

      <p class="p">HEP BERABER</p>

      <p class="paragraf-3">Canı ne isterse olsun!</p>

      <p class="paragraf-3">(İçerler.)</p>

      <p class="p">GLOV</p>

      <p class="paragraf-3">Bütün hassa subaylarının şerefine!</p>

      <p class="paragraf-3">(Kadehini kaldırır.)</p>

      <p class="p">HEP BERABER</p>

      <p class="paragraf-3">Bütün hassa subaylarının şerefine!</p>

      <p class="paragraf-3">(İçerler.)</p>

      <p class="p">UTEŞİTELNİ</p>

      <p class="paragraf-3">Baylar, delikanlıya şimdiden subay alışkanlıklarını öğretmeliyiz. Anlaşılan epey iyi içiyor, ama bu o kadar önemli değil. İyi bir kumarbaz da olması gerekli! Parasına oynar mısın?</p>

      <p class="p">GLOV</p>

      <p class="paragraf-3">Çok isterim ama param yok.</p>

      <p class="p">UTEŞİTELNİ</p>

      <p class="paragraf-3">Parası yokmuş, saçma! Oyuna girecek kadar paran olsun yeter, gerisini oyunda kazanırsın.</p>

      <p class="p">GLOV</p>

      <p class="paragraf-3">İyi de oyuna girecek kadar bile yok.</p>

      <p class="p">UTEŞİTELNİ</p>

      <p class="paragraf-3">Biz sana kredi açarız. Nasıl olsa para alma yetkisi olan bir vekâletnamen var. Sana parayı verdikleri zaman ödersin. O zamana kadar da bir senet verirsin. Ama ben ne diyorum böyle? Sanki kesin kaybedecekmişsin gibi. Belki de sen birkaç bin kazanırsın.</p>

      <p class="p">GLOV</p>

      <p class="paragraf-3">Ya kaybedersem?</p>

      <p class="p">UTEŞİTELNİ</p>

      <p class="paragraf-3">Utan, peki nasıl subay olacaksın? Doğal olarak ikisinden biri olacak: Ya kazanacaksın ya da kaybedeceksin. Burada en önemli meziyet risk alabilmektir. Risk almazsan sıradan biri olursun. Yahudi bile sıkıştığında kale duvarına tırmanır.</p>

      <p class="p">GLOV</p>

      <p class="paragraf-3">(Elini sallayarak.)</p>

      <p class="paragraf-3">Lanet olsun, madem öyle oynayacağım! Babam umurumda bile değil!</p>

      <p class="p">UTEŞİTELNİ</p>

      <p class="paragraf-3">Bravo delikanlı! Kâğıtları getirin!</p>

      <p class="paragraf-3">(Glov’un bardağına şampanya doldurur.)</p>

      <p class="paragraf-3">Önemli olan ne biliyor musun? Cesaret, dayanıklılık ve güç... Baylar, yirmi beş binlik fiş ayırıyorum.</p>

      <p class="paragraf-3">(Sağına ve soluna kâğıt dağıtır.)</p>

      <p class="paragraf-3">Evet subay... Giriyor musun Şvahnev?</p>

      <p class="paragraf-3">(Dağıtır.)</p>

      <p class="paragraf-3">Kâğıtlar ne tuhaf dağıldı. Hesap da tuhaf olacak! Vale ölü, dokuzlu kazanır! Sen de ne var? Dörtlüyle de kazanır! Bak sen şu subaya! Ne kadar ustaca oynuyor, fark ettin mi İharev? As hâlâ çıkmadı. Delikanlının bardağını niye doldurmuyorsun Şvahnev? Bak, bak asa bak! Krugel kendisine almış. Alman her zaman şanslıdır zaten! Dört ve üçle aldı. Bravo, bravo sana hassa subayı! Duydun mu Şvahnev, bizim subay yaklaşık beş bin kazandı.</p>

      <p class="p">GLOV</p>

      <p class="paragraf-3">(Kâğıdı büker.)</p>

      <p class="paragraf-3">Lanet olsun, iki katı! Masada bir dokuzlu var, mizaya beş yüz daha!</p>

      <p class="p">UTEŞİTELNİ</p>

      <p class="paragraf-3">(Dağıtmaya devam eder.)</p>

      <p class="paragraf-3">Vay! Aferin subay! Yedilide iş yok... Ah olamaz, lanet olsun yine işaretli kâğıt bana geldi! Kaybettin subay. Ne yapalım kardeş? “Marya herkesin karısı olmaz”. Krugel, düşündüğün yeter! Seç birini de oyna. Bravo subay, sen kazandın! Neden kutlamıyorsunuz çocuğu?</p>

      <p class="paragraf-3">(Hepsi kadehlerini tokuşturarak Glov’u kutlar.)</p>

      <p class="paragraf-3">Maça kızı aldatır derler ama ben öyle düşünmüyorum. Şu maça kızı dediğin esmeri hatırlıyor musun Şvahnev? Şimdi nerede acaba o tatlı kız? Ne haldedir kim bilir? Krugel! Seninki öldü!</p>

      <p class="paragraf-3">(İharev’e.)</p>

      <p class="paragraf-3">Seninki de! Şvahnev seninki de; subayımız yine kazandı.</p>

      <p class="p">GLOV</p>

      <p class="paragraf-3">Lanet olsun, rest!</p>

      <p class="p">UTEŞİTELNİ</p>

      <p class="paragraf-3">Bravo subay! İşte gerçek bir subay davranışı! Duygularını nasıl çekinmeden dışarı vuruyor, gördün mü Şvahnev? Zaten hassa subayı olacağı her halinden belliydi. Daha şimdiden subay gibi davranıyor. Ne karakter ama... Kaybettin subay.</p>

      <p class="p">GLOV</p>

      <p class="paragraf-3">Rest!</p>

      <p class="p">UTEŞİTELNİ</p>

      <p class="paragraf-3">Ne! Bravo hassa subayı! Elli binin hepsine ha! İşte soyluluk diye buna denir! Böylesini arasan da bulamazsın! Cesaret böyle olur işte! Kaybettin subay!</p>

      <p class="p">GLOV</p>

      <p class="paragraf-3">Rest, lanet olsun, rest!</p>

      <p class="p">UTEŞİTELNİ</p>

      <p class="paragraf-3">Oh, oh! Yüz bin oldu! Baksana şuna! Gözlere bak, gözlere! Nasıl da parlıyorlar, fark ettin mi Şvahnev? İşte cesaret böyle olur! Papaz daha çıkmadı. Şvahnev, al sana karo kızı. Alman sana da yedili! Papaz, papaz! Tuhaf ama galiba destede papaz yok. Ah buradaymış... Kaybettin subay!</p>

      <p class="p">GLOV</p>

      <p class="paragraf-3">(Sinirlenir.)</p>

      <p class="paragraf-3">Rest lanet olasıca, rest!</p>

      <p class="p">UTEŞİTELNİ</p>

      <p class="paragraf-3">Yok kardeş dur biraz! İki yüz bin yitirdin. Önce ödeme yapmazsan yeni oyuna giremezsin. O kadar da güvenemeyiz sana.</p>

      <p class="p">GLOV</p>

      <p class="paragraf-3">İyi de bende para yok ki. Artık hiç kalmadı üstelik.</p>

      <p class="p">UTEŞİTELNİ</p>

      <p class="paragraf-3">Bize bir senet imzala.</p>

      <p class="p">GLOV</p>

      <p class="paragraf-3">Peki, imzalayayım.</p>

      <p class="paragraf-3">(Kalemi alır.)</p>

      <p class="p">UTEŞİTELNİ</p>

      <p class="paragraf-3">Vekâletnameni de bize ver.</p>

      <p class="p">GLOV</p>

      <p class="paragraf-3">İşte size vekâletname.</p>

      <p class="p">UTEŞİTELNİ</p>

      <p class="paragraf-3">Şimdi bunu da imzala, bunu da.</p>

      <p class="paragraf-3">(Senedi uzatır.)</p>

      <p class="p">GLOV</p>

      <p class="paragraf-3">Tamam hepsini imzalayacağım. İşte. Haydi oynayalım!</p>

      <p class="p">UTEŞİTELNİ</p>

      <p class="paragraf-3">Yo kardeş, önce paraları görelim!</p>

      <p class="p">GLOV</p>

      <p class="paragraf-3">Tamam sonra ödeyeceğim. Güvenin bana.</p>

      <p class="p">UTEŞİTELNİ</p>

      <p class="paragraf-3">Yok kardeş önce paraları masaya koy!</p>

      <p class="p">GLOV</p>

      <p class="paragraf-3">Bu da ne demek? Düpedüz alçaklık bu!</p>

      <p class="p">KRUGEL</p>

      <p class="paragraf-3">Hayır alçaklık falan değil.</p>

      <p class="p">İHAREV</p>

      <p class="paragraf-3">Hayır bu iş başka. İnsan her zaman şanslı olmaz kardeş.</p>

      <p class="p">ŞVAHNEV</p>

      <p class="paragraf-3">Sen de bizi yenmek için oturmuştun. Her zaman böyledir ya, masaya parasız oturan hep kazanacağını zanneder.</p>

      <p class="p">GLOV</p>

      <p class="paragraf-3">Peki ne olacak? Ne istiyorsunuz? Ne kadar faiz istiyorsanız veririm. İki katını bile öderim.</p>

      <p class="p">UTEŞİTELNİ</p>

      <p class="paragraf-3">Senin faizini ne yapalım kardeş? Esas sen bize borç ver de biz sana faiz verelim.</p>

      <p class="p">GLOV</p>

      <p class="paragraf-3">(Umutsuz ama kesin bir tavırla.)</p>

      <p class="paragraf-3">Son sözünüz bu mu yani, oynamak istemiyor musunuz?</p>

      <p class="p">ŞVAHNEV</p>

      <p class="paragraf-3">Parayı getir hemen oturalım oyuna.</p>

      <p class="p">GLOV</p>

      <p class="paragraf-3">(Cebinden bir tabanca çıkarır.)</p>

      <p class="paragraf-3">Öyleyse elveda baylar! Beni yeryüzünde bir daha görmeyeceksiniz.</p>

      <p class="paragraf-3">(Elinde tabanca, koşarak çıkar.)</p>

      <p class="p">UTEŞİTELNİ</p>

      <p class="paragraf-3">(Korkar.)</p>

      <p class="paragraf-3">He<a id="x.9848"></a><a id="x.9851"></a>y, dur! Ne yapıyorsun? Aklını mı kaçırdın? Peşinden gidelim, kendini vurmasın</p>

      <p class="paragraf-3">(Arkasından koşar.)</p>

      <p class="bos"></p>

      <p class="ana-alt" id="toc_marker-3-17">17. Sahne</p>

      <p class="paragraf-3 para-style-override-3"><span class="char-style-override-2">(Şvahnev, Krugel, İharev.)</span></p>

      <p class="boss"></p>

      <p class="p">İHAREV</p>

      <p class="paragraf-3">Şu iblis kendini vurursa seyret gürültüyü.</p>

      <p class="p">ŞVAHNEV</p>

      <p class="paragraf-3">Canı isterse vursun ama daha değil; önce parayı alalım. İşe bak!</p>

      <p class="p">KRUGEL</p>

      <p class="paragraf-3">Ben korktum doğrusu. Olmayacak iş değil...</p>

      <p class="bos"></p>

      <p class="ana-alt" id="toc_marker-3-18">18. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler, Uteşitelni ve Glov.)</span></p>

      <p class="boss"></p>

      <p class="p">UTEŞİTELNİ</p>

      <p class="paragraf-3">(Glov’un elinden tabancayı alarak.)</p>

      <p class="paragraf-3">Ne yapıyorsun kardeş, çıldırdın mı? Tabancayı ağzına dayamıştı, duyuyor musunuz baylar? Utanmalısın!</p>

      <p class="p">HEPSİ BİRDEN</p>

      <p class="paragraf-3">(Glov’a yaklaşarak.)</p>

      <p class="paragraf-3">Ne yapıyorsun delikanlı?</p>

      <p class="p">ŞVAHNEV</p>

      <p class="paragraf-3">Sen akıllı bir insansın, saçma bir şey yüzünden kendini vurmak olur mu hiç?</p>

      <p class="p">İHAREV</p>

      <p class="paragraf-3">Öyleyse bütün Ruslar kendilerini vursun; herkes bir kere kaybeder, ne olmuş yani? Böyle olmazsa kazanan da olmaz. Tek kaybeden sen değilsin ya.</p>

      <p class="p">UTEŞİTELNİ</p>

      <p class="paragraf-3">Bağışla ama sen sersemin birisin. Sen şansını görmüyorsun. Kazancının kaybından çok olduğunu anlamıyor musun?</p>

      <p class="p">GLOV</p>

      <p class="paragraf-3">Siz beni aptal mı sanıyorsunuz? Kazancım nerede, iki yüz bin ruble kaybettim! Lanet olsun!</p>

      <p class="p">UTEŞİTELNİ</p>

      <p class="paragraf-3">Ah, seni budala! Bu hassa alayında sana nasıl ün kazandıracak biliyor musun? Dinle sersem! Daha askeri okul öğrencisi bile değilken iki yüz bin kaybettin! Subaylar seni el üstünde tutacaklar.</p>

      <p class="p">GLOV</p>

      <p class="paragraf-3">(Neşelenir.)</p>

      <p class="paragraf-3">Ne sandınız ki? Bütün bunlara tükürüp geçecek gücüm yok mu yani? Lanet olsun, yaşasın hassa alayı!</p>

      <p class="p">UTEŞİTELNİ</p>

      <p class="paragraf-3">Bravo! Yaşasın hassa subayları! Ta-ta-ta! Şampanya getirin!</p>

      <p class="paragraf-3">(Şampanya getirirler.)</p>

      <p class="p">GLOV</p>

      <p class="paragraf-3">(Kadehini kaldırır.)</p>

      <p class="paragraf-3">Hassa alayının şerefine!</p>

      <p class="p">İHAREV</p>

      <p class="paragraf-3">Evet hassa alayına!</p>

      <p class="p">ŞVAHNEV</p>

      <p class="paragraf-3">Ta-ta-ta! Hassa alayına!</p>

      <p class="p">GLOV</p>

      <p class="paragraf-3">Her şeye boş veriyorum!</p>

      <p class="paragraf-3">(Kadehini masaya bırakır.)</p>

      <p class="paragraf-3">Yalnız bir sorunum var: Eve nasıl döneceğim? Babam, babam!</p>

      <p class="paragraf-3">(Başını ellerinin arasına alır.)</p>

      <p class="p">UTEŞİTELNİ</p>

      <p class="paragraf-3">Babana niye gidesin? Gerek yok ki!</p>

      <p class="p">GLOV</p>

      <p class="paragraf-3">(Bakışlarını ona diker.)</p>

      <p class="paragraf-3">Nasıl yani?</p>

      <p class="p">UTEŞİTELNİ</p>

      <p class="paragraf-3">Buradan doğruca alaya gidersin! Biz sana üniforma parası veririz. İki yüz ruble verelim Şvahnev, delikanlı askeri okula girecek! Delikanlımızın bir de esmer güzeli var galiba, ha?</p>

      <p class="p">GLOV</p>

      <p class="paragraf-3">Lanet olsun, hemen ona gidip zorla alacağım onu!</p>

      <p class="p">UTEŞİTELNİ</p>

      <p class="paragraf-3">Şu subaya da bakın hele! Sende iki yüz ruble var mı Şvahnev?</p>

      <p class="p">İHAREV</p>

      <p class="paragraf-3">Ben veririm; canının istediğini yapsın!</p>

      <p class="p">GLOV</p>

      <p class="paragraf-3">(Paraları alıp havada sallar.)</p>

      <p class="paragraf-3">Şampanya!</p>

      <p class="p">HEPSİ BİRLİKTE</p>

      <p class="paragraf-3">Şampanya!</p>

      <p class="paragraf-3">(Şişeleri getirirler.)</p>

      <p class="p">GLOV</p>

      <p class="paragraf-3">Haydi subayların şerefine!</p>

      <p class="p">UTEŞİTELNİ</p>

      <p class="paragraf-3">Evet şerefe! Bak aklıma ne geldi Şvahnev? Delikanlıyı alayda yaptığımız gibi havaya atalım! Haydi tutun şunu!</p>

      <p class="paragraf-3">(Glov’u el ve ayaklarından tutarak havaya atarlar; bir yandan da eski bir şarkının nakaratını söylerler.)</p>

      <p class="paragraf-3">Seviyoruz seni taparcasına,</p>

      <p class="paragraf-3">Haydi geç bizim başımıza!</p>

      <p class="paragraf-3">Gel coştur yüreklerimizi,</p>

      <p class="paragraf-3">Artık babamız sayıyoruz seni!</p>

      <p class="p">GLOV</p>

      <p class="paragraf-3">(Kadehini alır.)</p>

      <p class="paragraf-3">Hurra!</p>

      <p class="p">HEPSİ BİRLİKTE</p>

      <p class="paragraf-3">Hurra!</p>

      <p class="paragraf-3">(Delikanlıyı indirirler. Glov kadehini yere fırlatır;</p>

      <p class="paragraf-3">diğerleri de yere fırlatarak ve çizmelerinin</p>

      <p class="paragraf-3">topuklarıyla vurarak kadehlerini kırarlar.)</p>

      <p class="p">GLOV</p>

      <p class="paragraf-3">Doğruca kıza gidiyorum!</p>

      <p class="p">UTEŞİTELNİ</p>

      <p class="paragraf-3">Seninle gelelim mi ne dersin?</p>

      <p class="p">GLOV</p>

      <p class="paragraf-3">Yok… Gelmeyin! Buna cüret eden, kılıcımın tadına bakar!</p>

      <p class="p">UTEŞİTELNİ</p>

      <p class="paragraf-3">Ah! Çok sertsin! Şeytan gibi kıskanç ve saldırgansın. Sanırım delikanlımız epey kabadayı baylar. Haydi güle güle hassa subayı, seni tutmayalım!</p>

      <p class="p">GLOV</p>

      <p class="paragraf-3">Hoşça kalın.</p>

      <p class="p">ŞVAHNEV</p>

      <p class="paragraf-3">Sonra gelip her şeyi anlat.</p>

      <p class="paragraf-3">(Glov çıkar.)</p>

      <p class="bos"></p>

      <p class="ana-alt" id="toc_marker-3-19">19. Sahne</p>

      <p class="paragraf-3 para-style-override-3"><span class="char-style-override-2">(Glov haricinde aynı kişiler.)</span></p>

      <p class="boss"></p>

      <p class="p">UTEŞİTELNİ</p>

      <p class="paragraf-3">Parayı alana kadar ona ilgi gösterelim, sonra cehenneme dek yolu var!</p>

      <p class="p">ŞVAHNEV</p>

      <p class="paragraf-3">Yine de para teslimi gecikir diye çekiniyorum biraz.</p>

      <p class="p">UTEŞİTELNİ</p>

      <p class="paragraf-3">Evet bu iyi olmaz... Zaten işleri hızlandıracak birilerini bulmak gerekli biliyorsunuz. İyi idare etmezsen, şunun bunun eline bir şeyler sıkıştırmazsan iş yürümez.</p>

      <p class="bos"></p>

      <p class="ana-alt" id="toc_marker-3-20">20. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler ve memur Zamuhrişkin.)</span></p>

      <p class="boss"></p>

      <p class="p">ZAMUHRİŞKİN</p>

      <p class="paragraf-3">(Üzerinde eski bir frak vardır. Kapıdan başını uzatarak.)</p>

      <p class="paragraf-3">Özür dilerim, Aleksandr Mihayloviç Glov burada mı?</p>

      <p class="p">ŞVAHNEV</p>

      <p class="paragraf-3">Hayır, şimdi çıktı. Neden sordunuz?</p>

      <p class="p">ZAMUHRİŞKİN</p>

      <p class="paragraf-3">Onunla işimiz vardı, para teslim edecektim.</p>

      <p class="p">UTEŞİTELNİ</p>

      <p class="paragraf-3">Aman, buyurun! Lütfen geçip oturun sayın bayım! Bu işle biz de ilgileniyoruz. Hem ayrıca Aleksandr Mihayloviç ile dostça bir anlaşma yaptık. Bakın bunlar da belgeler.</p>

      <p class="paragraf-3">(Tek tek belgeleri gösterir.)</p>

      <p class="paragraf-3">Bu, bu ve bu. Ödemeyi ne kadar çabuk yaparsanız o kadar memnun oluruz. Size çok minnettar kalırız.</p>

      <p class="p">ZAMUHRİŞKİN</p>

      <p class="paragraf-3">Nasıl isterseniz ama iki haftadan önce olanaksız.</p>

      <p class="p">UTEŞİTELNİ</p>

      <p class="paragraf-3">Yok, bu çok uzun bir süre. Size özel olarak teşekkür edeceğimizi unutuyorsunuz galiba.</p>

      <p class="p">ZAMUHRİŞKİN</p>

      <p class="paragraf-3">Unutur muyum hiç? Her şeyi çok iyi anladım, merak etmeyin. Zaten bu yüzden “iki hafta” diyorum, yoksa üç aydan önce hallolması olanaksız. Para bize bir buçuk haftadan önce ulaşmaz; şu anda beş kapiğimiz yok. Geçen hafta yüz elli bin almıştık, hepsini dağıttık; üç pomeşçik şubattan beri bu parayı bekliyordu.</p>

      <p class="p">UTEŞİTELNİ</p>

      <p class="paragraf-3">Bu başkalarının sorunu; biz sizden dostça bir ricada bulunuyoruz. Hem sizinle daha yakından tanışmalıyız... değil mi? Siz yabancı değilsiniz! Adınız neydi? Fentefley Perpentyiç mi?</p>

      <p class="p">ZAMUHRİŞKİN</p>

      <p class="paragraf-3">Psoy Stahiç efendim.</p>

      <p class="p">UTEŞİTELNİ</p>

      <p class="paragraf-3">Neyse, yakınmış işte. Bakın Psoy Stahiç! Sizinle iki eski dost gibi konuşalım. Eh, nasılsınız? İşleriniz nasıl gidiyor?</p>

      <p class="p">ZAMUHRİŞKİN</p>

      <p class="paragraf-3">Nasıl olsun? Çalışıyoruz işte.</p>

      <p class="p">UTEŞİTELNİ</p>

      <p class="paragraf-3">Yani geliriniz nasıl... Çok kazanıyor musunuz?</p>

      <p class="p">ZAMUHRİŞKİN</p>

      <p class="paragraf-3">Nasıl olduğunu kendiniz görmüyor musunuz?</p>

      <p class="p">UTEŞİTELNİ</p>

      <p class="paragraf-3">Peki dairede işler nasıl? Açıkça söyleyin herkes rüşvet alıyor mu?</p>

      <p class="p">ZAMUHRİŞKİN</p>

      <p class="paragraf-3">Bu da nereden çıktı? Benimle dalga mı geçiyorsunuz? Yapmayın baylar! Saygıdeğer yazarlarımız bile rüşvet alanlarla dalga geçiyorlar; ama biraz yakından bakarsanız asıl rüşvetçilerin üstlerimiz olduğunu anlarsınız. Belki siz buna “bağış” ya da başka bir ad uydurmuşsunuzdur. Ama bu da rüşvettir sonuçta. Kimi kepçeyle, kimi de kazanla götürür.</p>

      <p class="p">ŞVAHNEV</p>

      <p class="paragraf-3">Görüyor musun Psoy Stahiç’i gücendirdin. Onurunu yaraladın adamın!</p>

      <p class="p">ZAMUHRİŞKİN</p>

      <p class="paragraf-3">Bildiğiniz gibi onur epey hassas bir konudur. Ama bunlara kızmadım. Biz neler gördük neler azizim.</p>

      <p class="p">UTEŞİTELNİ</p>

      <p class="paragraf-3">Eh yeter bu kadar; dostça sohbet edelim biraz Psoy Stahiç! Ee, nasılsınız? Yaşamınız nasıl gidiyor? Yaşamınızdan memnun musunuz? Eşiniz, çocuklarınız var mı?</p>

      <p class="p">ZAMUHRİŞKİN</p>

      <p class="paragraf-3">Tanrı bağışlasın, kasaba okuluna giden iki oğlum, iki tane de ufaklık var. Birisi yürümeye başladı, diğeri hâlâ emekliyor.</p>

      <p class="p">UTEŞİTELNİ</p>

      <p class="paragraf-3">Yani artık ellerini kullanmaya başlamış.</p>

      <p class="paragraf-3">(Eliyle para alıyormuş gibi bir jest yapar.)</p>

      <p class="p">ZAMUHRİŞKİN</p>

      <p class="paragraf-3">Böyle yapmayın bayım! Yine başladınız işte!</p>

      <p class="p">UTEŞİTELNİ</p>

      <p class="paragraf-3">Canım, boş verin, aldırmayın buna Psoy Stahiç! Artık dost sayılırız. Bunda ne var ki? Hey! Psoy Stahiç’e bir kadeh şampanya verin! Acele edin! Artık yakın dost olduk sayılır. Biz de size konukluğa geleceğiz.</p>

      <p class="p">ZAMUHRİŞKİN</p>

      <p class="paragraf-3">(Kadehi alır.)</p>

      <p class="paragraf-3">Ah elbette, beklerim baylar! Açık söyleyeyim bendeki çayı valinin evinde bile içemezsiniz.</p>

      <p class="p">UTEŞİTELNİ</p>

      <p class="paragraf-3">Bir tüccarın armağanı mı yoksa?</p>

      <p class="p">ZAMUHRİŞKİN</p>

      <p class="paragraf-3">Evet bir tüccardan, özel harman, Kyahta’dan.</p>

      <p class="p">UTEŞİTELNİ</p>

      <p class="paragraf-3">Nasıl olur Psoy Stahiç? Sizin tüccarlarla işiniz oluyor mu?</p>

      <p class="p">ZAMUHRİŞKİN</p>

      <p class="paragraf-3">(Şampanyayı içer ve ellerini dizine koyar.)</p>

      <p class="paragraf-3">Bakın nasıl oldu: Buradaki bir tüccar kendi aptallığı yüzünden bize ödeme yapmak zorunda kaldı. Belki tanırsınız, pomeşçik Frakasov ile birlikte tüm işlemleri tamamlamış ertesi gün alacakları parayı bekliyorlardı. İkisi ortak bir fabrika kurmayı planlamışlar. Parayı fabrikaya mı başka bir şeye mi harcayacakları bizi ilgilendirmez tabii. Bu bizim işimiz değil. Aptal tüccar şehirde önüne gelene bu ortaklıktan ve fabrikadan söz etmiş. Biz de kendisine bir temsilci gönderip, bize iki bin ruble vermezse daha çok bekleyeceğini bildirdik! Fabrika da üretime hazır, malzemeyle dolu; yalnızca depozito gerekliydi. Adam kamçıyla işi halledemeyeceğini görünce iki bin ruble ve her birimize de üç libre çay verdi. Rüşvet diyeceksiniz ama o da aptallık etmeyip ağzını sıkı tutsaydı!</p>

      <p class="p">UTEŞİTELNİ</p>

      <p class="paragraf-3">Bunu işten sayıyorsanız bizi de dinlemelisiniz Psoy Stahiç. Biz size ödeme yapacağız; siz de üstlerinizle anlaşırsınız. Yalnız ne olur acele edin Psoy Stahiç olmaz mı?</p>

      <p class="p">ZAMUHRİŞKİN</p>

      <p class="paragraf-3">Tamam ilgileniriz</p>

      <p class="paragraf-3">(Ayağa kalkar.)</p>

      <p class="paragraf-3">Ama açık söylüyorum bu iş istediğiniz kadar çabuk olmaz. Tanrı şahidimdir ki dairede bir kapik bile yok. Yine de ilgileneceğiz.</p>

      <p class="p">UTEŞİTELNİ</p>

      <p class="paragraf-3">Peki daireden sizi kim diye soralım?</p>

      <p class="p">ZAMUHRİŞKİN</p>

      <p class="paragraf-3">Şimdiki gibi: Psoy Stahiç Zamuhrişkin diye. Hoşça kalın baylar!</p>

      <p class="paragraf-3">(Kapıya doğru gider.)</p>

      <p class="p">ŞVAHNEV</p>

      <p class="paragraf-3">Psoy Stahiç, Psoy Stahiç!</p>

      <p class="paragraf-3">(Zamuhrişkin dönüp ona bakar.)</p>

      <p class="paragraf-3">Lütfen bu işle ilgilenin!</p>

      <p class="p">ZAMUHRİŞKİN</p>

      <p class="paragraf-3">(Çıkarken.)</p>

      <p class="paragraf-3">Söyledim ya! İlgileneceğiz işte.</p>

      <p class="p">UTEŞİTELNİ</p>

      <p class="paragraf-3">Lanet olsun amma uzadı bu iş!</p>

      <p class="paragraf-3">(Alnına vurur.)</p>

      <p class="paragraf-3">Yok yahu, peşinden gideyim; paraya acımazsam belki bir şeyler yapabilirim. Kendi cebimden üç bin vereyim iblise!</p>

      <p class="paragraf-3">(Koşarak çıkar.)</p>

      <p class="bos"></p>

      <p class="ana-alt" id="toc_marker-3-21">21. Sahne</p>

      <p class="paragraf-3 para-style-override-3"><span class="char-style-override-2">(Şvahnev, Krugel, İharev.)</span></p>

      <p class="boss"></p>

      <p class="p">İHAREV</p>

      <p class="paragraf-3">Hemen alabilsek daha iyi olur elbette.</p>

      <p class="p">ŞVAHNEV</p>

      <p class="paragraf-3">Evet öyle iyi olur ki! Para gerekli bize!</p>

      <p class="p">KRUGEL</p>

      <p class="paragraf-3">Eh, belki adamı kandırabilir!</p>

      <p class="p">İHAREV</p>

      <p class="paragraf-3">İyi de onun işi bu zaten...</p>

      <p class="bos"></p>

      <p class="ana-alt" id="toc_marker-3-22">22. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler ve Uteşitelni.)</span></p>

      <p class="paragraf-3"></p>

      <p class="boss"></p>

      <p class="p">UTEŞİTELNİ</p>

      <p class="paragraf-3">(Heyecanla içeri girer.)</p>

      <p class="paragraf-3">Lanet olsun dört günden önce olanaksızmış! Kafamı duvara vuracağım şimdi!</p>

      <p class="p">İHAREV</p>

      <p class="paragraf-3">Ne acelen var ki? Dört gün bekleyemez misin yani?</p>

      <p class="p">ŞVAHNEV</p>

      <p class="paragraf-3">Esas nokta da bu kardeş; para bizim için çok önemli.</p>

      <p class="p">UTEŞİTELNİ</p>

      <p class="paragraf-3">Beklemekmiş! Nijni’de çok acele bizi beklediklerinden haberin yok tabii! Sana daha söylememiştik, ama dört gün önce haber geldi. Ne kadar bulabilirseniz bulun ve hemen gelin dediler. Bir tüccar Nijni’ye altı yüz bin rublelik demir getirmiş. Salı günü de parayı nakit olarak alacakmış. Dün de elinde yarım milyonluk senet olan biri gelmiş.</p>

      <p class="p">İHAREV</p>

      <p class="paragraf-3">Ee, ne olmuş yani?</p>

      <p class="p">UTEŞİTELNİ</p>

      <p class="paragraf-3">Ne demek ne olmuş? İhtiyarlar evde kalıp, oğullarını yollamışlar.</p>

      <p class="p">İHAREV</p>

      <p class="paragraf-3">Peki oğullarının kâğıt oynayacağına emin misin?</p>

      <p class="p">UTEŞİTELNİ</p>

      <p class="paragraf-3">Sen nerede yaşıyorsun, Çin’de falan mı? Bu tüccar çocuklarını bilmiyor musun? Tüccarların çocuklarına nasıl terbiye verdiklerinden haberin yok mu? Bunların ya dünyadan haberleri yoktur ya da kendilerini soylu zannederler. Hep subaylarla düşüp kalkarlar. Bize en yararlı sınıf tüccar çocuklarıdır kardeş. Öyle aptallar ki bizden kazandıkları her ruble için binlerce ruble yitirdiklerini fark etmiyorlar bile. Bu da bizim şansımız; tüccarlar kızlarını bir generale vermekten, oğullarının da unvan sahibi olmasından başka bir şey düşünmezler.</p>

      <p class="p">İHAREV</p>

      <p class="paragraf-3">Bu gerçekten doğru mu?</p>

      <p class="p">UTEŞİTELNİ</p>

      <p class="paragraf-3">Neden doğru olmasın? Bizi hiç tanımıyorlar. Her şey bizim elimizde. Her dakikamız altın değerinde.</p>

      <p class="p">İHAREV</p>

      <p class="paragraf-3">Vay canına! Neden hâlâ burada oturuyoruz? Baylar birlikte hareket etmeliyiz!</p>

      <p class="p">UTEŞİTELNİ</p>

      <p class="paragraf-3">Evet bu yararımıza olur. Bak aklıma ne geldi: Senin acele etmene gerek yok. Seksen bin rublen var. Parayı bize ver, Glov’un senedini de sen al. Yani sen yüz elli bin almış olacaksın; bu da neredeyse anaparanın iki katı eder. Hatta bunu yapmaya mecburuz, çünkü paraya şu anda ihtiyacımız var. Her kapiğe bir altın vermeye bile razı oluruz.</p>

      <p class="p">İHAREV</p>

      <p class="paragraf-3">Tabii, neden olmasın? Hem size dostluğumu kanıtlamış olurum...</p>

      <p class="paragraf-3">(Kutusunu alır ve içinden deste deste para çıkarır.)</p>

      <p class="paragraf-3">İşte size seksen bin!</p>

      <p class="p">UTEŞİTELNİ</p>

      <p class="paragraf-3">İşte senedi de al! Hemen Glov’a gideyim; işi resmiyete dökmek için onu da buraya getirmeliyiz. Krugel, parayı benim odama getirirsin; işte bu da kutumun anahtarı.</p>

      <p class="paragraf-3">(Krugel çıkar.).</p>

      <p class="paragraf-3">Bu işi de hallettiğimize göre akşama yola çıkarız artık.</p>

      <p class="paragraf-3">(Çıkar.)</p>

      <p class="p">İHAREV</p>

      <p class="paragraf-3">Tabii, tabii. Burada bir dakika bile yitirmemelisiniz.</p>

      <p class="p">ŞVAHNEV</p>

      <p class="paragraf-3">Sana da burada fazla kalmamanı tavsiye ederim. Paraları alır almaz yanımıza gel. İki yüz binle neler yapılır biliyor musun? Boyunduruğunu kırarsın... Ah, Krugel’e önemli bir şey söyleyecektim unuttum. Biraz bekle, hemen dönerim.</p>

      <p class="paragraf-3">(Aceleyle çıkar.)</p>

      <p class="bos"></p>

      <p class="ana-alt" id="toc_marker-3-23">23. Sahne</p>

      <p class="paragraf-3 para-style-override-3"><span class="char-style-override-2">(İharev tek başına.)</span></p>

      <p class="boss"></p>

      <p class="p">İHAREV</p>

      <p class="paragraf-3">Durumum nasıl da değişiverdi birden! Sabah seksen binim vardı akşama doğru iki yüz binim oldu. Kimileri için bu bir asır boyunca çalışmak, güçlükler, yoksulluk çekmek, sağlığını yitirmek demektir. Oysa burada birkaç saatte, birkaç dakikada varlıklı bir prense dönüyorsun! Şaka değil, iki yüz bin! İki yüz bini başka nasıl bulabilirdim? Hangi mülkten, hangi fabrikadan iki yüz bin kazanabilirsin? Düşünüyorum da köyde oturup muhtardan, mujiklerden yılda üçer bin toplamakla daha iyi mi olacaktım? Eğitim boş şey mi? Köyde kalsan, düşeceğin cahilliği bıçakla bile kazıyamazsın. Zamanımı nelere harcamışım böyle? Muhtarla, mujiklerle sohbetlere... Artık eğitimli insanlarla sohbet etmek istiyorum! Artık garantideyim. Artık boş zamanım da var. Bundan böyle kendimi geliştirmek için uğraşacağım. Peterburg’a gitmek istiyorum; gideceğim de! Tiyatroya, borsaya, İngiliz Sahili’ne, çayevlerine gider, sarayın önünden geçerim. Moskova’ya gidip Yar lokantasında yemek yerim. Şehirliler gibi giyinir, aydın fikirlerle ilgilenirim. Peki bunlar nasıl oldu? Nasıl becerdim bu işi? Bu tam anlamıyla dolandırıcılık değil mi? Yok saçmalıyorum, hiç de dolandırıcılık değil! Dolandırıcılık bir anda yapılır, benimki sürekli pratik ve eğitim isteyen bir iş. Haydi dolandırıcılık olsun. Sonuçta bana gerekli değil mi, onsuz ne yapardım? Kendimi savunmak için silah gibi bir şey bu. Bütün bu incelikleri bilmesem beni aldatırlardı. Aldatmak istediler de zaten ama benim sıradan biri olmadığımı görünce yardımımı istediler işte. Zekâ çok değerli bir şey. İncelik de öyle. Ben yaşama değişik bir açıdan bakıyorum. Bir aptalın yaşadığı gibi yaşamak marifet değil; ama incelikli, ustaca yaşamak, herkesi kandırırken kendi hiç aldanmamak, işte gerçek ödev ve amaç bu olmalı!</p>

      <p class="bos"></p>

      <p class="ana-alt" id="toc_marker-3-24">24. Sahne</p>

      <p class="paragraf-3 para-style-override-3"><span class="char-style-override-2">(İharev ve Glov.)</span></p>

      <p class="boss"></p>

      <p class="p">GLOV</p>

      <p class="paragraf-3">(Aceleyle içeri girer.)</p>

      <p class="paragraf-3">Neredeler? Odalarında da yoklar, şimdi baktım.</p>

      <p class="p">İHAREV</p>

      <p class="paragraf-3">Az önce buradaydılar. Bir dakikalığına çıktılar.</p>

      <p class="p">GLOV</p>

      <p class="paragraf-3">Çıktılar da ne demek? Senden parayı aldılar mı?</p>

      <p class="p">İHAREV</p>

      <p class="paragraf-3">Evet, onlarla anlaştık, şimdi sıra sende.</p>

      <p class="bos"></p>

      <p class="ana-alt" id="toc_marker-3-25">25. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler ve Aleksey.)</span></p>

      <p class="boss"></p>

      <p class="p">ALEKSEY</p>

      <p class="paragraf-3">(Glov’a.)</p>

      <p class="paragraf-3">Affedersiniz, bayları mı sormuştunuz?</p>

      <p class="p">GLOV</p>

      <p class="paragraf-3">Evet.</p>

      <p class="p">ALEKSEY</p>

      <p class="paragraf-3">İyi de onlar gittiler.</p>

      <p class="p">GLOV</p>

      <p class="paragraf-3">Nasıl, gittiler mi?</p>

      <p class="p">ALEKSEY</p>

      <p class="paragraf-3">Evet efendim. Yarım saat kadar önce arabayla atları hazırlattılar.</p>

      <p class="p">GLOV</p>

      <p class="paragraf-3">(Ellerini çırpar.)</p>

      <p class="paragraf-3">Eh, ikimiz de oyuna geldik!</p>

      <p class="p">İHAREV</p>

      <p class="paragraf-3">Ne bu saçmalık? Söylediklerinin tek sözcüğüne bile inanmıyorum. Uteşitelni birazdan döner. Sen de borcunu bana ödeyeceksin. Bana devrettiler.</p>

      <p class="p">GLOV</p>

      <p class="paragraf-3">Ne borcu be! Çok beklersin borcu! Yoksa bütün gün boyunca aptal yerine konulduğunu anlamadın mı?</p>

      <p class="p">İHAREV</p>

      <p class="paragraf-3">Neler saçmalıyorsun sen? Daha ayılmadın anlaşılan.</p>

      <p class="p">GLOV</p>

      <p class="paragraf-3">Görünüşe göre ikimiz de hâlâ sarhoşuz. Uyan be adam! Beni hâlâ Glov mu sanıyorsun? Sen ne kadar Çin imparatoruysan ben de o kadar Glov’um.</p>

      <p class="p">İHAREV</p>

      <p class="paragraf-3">(Tedirgin.)</p>

      <p class="paragraf-3">Ne saçmalıyorsun kuzum sen? Sen ve baban...</p>

      <p class="p">GLOV</p>

      <p class="paragraf-3">İhtiyar mı? O benim babam değil, zaten onun çocuğu olması imkânsız, bu bir! Adı Glov falan değil Krinitsin, ilk adı da Mihail Aleksandroviç değil İvan Klimiç, ayrıca onların çetesindendir bu da iki!</p>

      <p class="p">İHAREV</p>

      <p class="paragraf-3">Bana bak, ciddi ol! Böyle şeylerle şaka olmaz!</p>

      <p class="p">GLOV</p>

      <p class="paragraf-3">Ne şakası yahu? Ben de işin içindeydim. Bana da üç bin ruble vaat etmişlerdi.</p>

      <p class="p">İHAREV</p>

      <p class="paragraf-3">(Ona yaklaşır; sertçe.)</p>

      <p class="paragraf-3">Bak, dalga geçme diyorum! Beni o kadar aptal mı sanıyorsun? Ya vekâletname, ya ödeme emri... Ya o memur, Psoy Stahiç Zamuhrişkin. Onu çağırtamayacağımı falan mı sanıyorsun yoksa?</p>

      <p class="p">GLOV</p>

      <p class="paragraf-3">O adam memur falan değil, onların çetesinden emekli bir kurmay yüzbaşı. Adı Psoy Stahiç Zamuhrişkin değil Flor Semyonoviç Murzafeykin!</p>

      <p class="p">İHAREV</p>

      <p class="paragraf-3">(Umutsuzluktan deliye dönmüş gibi.)</p>

      <p class="paragraf-3">Ya sen kimsin öyleyse? Sen kimsin iblis?</p>

      <p class="p">GLOV</p>

      <p class="paragraf-3">Kim miyim? Ben üçkâğıtçılığa zorlanmış soylu bir adamım. Onlara karşı her şeyimi kaybettim, iç gömleğime varıncaya dek aldılar. Ne yapayım, açlıktan ölse miydim yani? Üç bin rubleye seni kandırmaya razı oldum. Açıkça söylüyorum, bak sana dürüst davranıyorum işte.</p>

      <p class="p">İHAREV</p>

      <p class="paragraf-3">(Kudurmuş gibi onun yakasına yapışır.)</p>

      <p class="paragraf-3">Seni dolandırıcı!</p>

      <p class="p">ALEKSEY</p>

      <p class="paragraf-3">(Alçak sesle.)</p>

      <p class="paragraf-3">Kavga çıkacak galiba. İyisi mi sıvışmalı buradan.</p>

      <p class="paragraf-3">(Çıkar.)</p>

      <p class="paragraf-3">İharev</p>

      <p class="paragraf-3">(Glov’un kolundan çeker.)</p>

      <p class="paragraf-3">Yürü gidiyoruz!</p>

      <p class="p">GLOV</p>

      <p class="paragraf-3">Nereye yahu?</p>

      <p class="p">İHAREV</p>

      <p class="paragraf-3">Nereye mi?</p>

      <p class="paragraf-3">(Sayıklarcasına.)</p>

      <p class="paragraf-3">Nereye mi? Adalete! Mahkemeye!</p>

      <p class="p">GLOV</p>

      <p class="paragraf-3">İyi de buna hiç hakkın yok.</p>

      <p class="p">İHAREV</p>

      <p class="paragraf-3">Nasıl? Hakkım yok demek! Güpegündüz adam dolandırıp, bütün parasını aldınız! Hakkım yok mu? Dolandırıcılık yaptınız! Hakkım yok mu? Hakkım var mı yok mu, Nerçinski’de hapiste söylersin! Dur sen, bütün çetenizi de yakalatacağım! O zaman görürsünüz dürüst, onurlu, iyi insanları dolandırmanın ne olduğunu! Adalet! Adalet istiyorum!</p>

      <p class="paragraf-3">(Glov’u sürükler.)</p>

      <p class="p">GLOV</p>

      <p class="paragraf-3">Adalet istiyorsun ama sen de kanuna karşı geldin. Hatırlarsan onlarla birlik olup kumarda beni aldatmaya kalktın. Üstelik oyun kâğıtları da senindi ve hileliydiler. Yok kardeş! İşin aslı senin de hiçbir şeye hakkın yok!</p>

      <p class="p">İHAREV</p>

      <p class="paragraf-3">(Pişmanlıkla elini alnına vurur.)</p>

      <p class="paragraf-3">Doğru, lanet olsun!</p>

      <p class="paragraf-3">(Bitkinlikle sandalyeye çöker. Bu arada Glov kaçar.)</p>

      <p class="paragraf-3">Ne lanet oyunmuş!</p>

      <p class="p">GLOV</p>

      <p class="paragraf-3">(Kapıdan ona bakar.)</p>

      <p class="paragraf-3">Sakin ol! Senin durumun o kadar da kötü değil! Ne de olsa Adelaida İvanovnan var!</p>

      <p class="paragraf-3">(Kaybolur.)</p>

      <p class="p">İHAREV</p>

      <p class="paragraf-3">(Öfkeyle.)</p>

      <p class="paragraf-3">Lanet olsun Adelaida İvanovna’ya!</p>

      <p class="paragraf-3">(Desteyi alır ve kapıya doğru fırlatır; kâğıtlar odaya dağılır.)</p>

      <p class="paragraf-3">Ne utanmaz, ne aşağılık heriflermiş! Aklımı yitireceğim; ne şeytanca oyunmuş! Ne kadar ustaca kurmuşlar! Baba, oğul, memur Zamuhrişkin! Ne ustaca oynadılar! Kimseye şikâyet bile edemiyorum!</p>

      <p class="paragraf-3">(Ayağa kalkıp odada dolaşmaya başlar.)</p>

      <p class="paragraf-3">Bundan sonra tilki gibi kurnaz olmalıyım! Kafamı kullanmalıyım! Bütün ustalığımı gösterip, yeni yöntemler bulmalıyım! Lanet olsun, çektiğin onca zahmete bile değmiyor! Bir yolunu bulup seni dolandırıyorlar! Bir dolandırıcı çıkıp, yıllarca kurmaya uğraştığın şeyi yerle bir ediveriyor!</p>

      <p class="paragraf-3">(Üzüntüyle elini sallar.)</p>

      <p class="paragraf-3">Lanet olsun! Dünya düzenbazlarla dolmuş! Yalnızca hiçbir şeye aklı ermeyen, kafaları çalışmayan, hiçbir şey yapmayan kütük gibi sersemler, bir de üç beş kapiğe eski kâğıtlarla kumar oynayanlar mutlu olabiliyorlar!</p>
    </div>
  </div>
</body>
</html>
