<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7.html" xml:lang="tr-TR">
    <div class="Basic-Text-Frame">
      <p class="G-vde"></p>

      <p class="anabaslik" id="toc_marker-1">I. Perde</p>

      <p class="paragraf-3"></p>

      <p class="ana-alt" id="toc_marker-1-1">1. Sahne</p>

      <p class="paragraf-3 para-style-override-3">(Bir bekâr odası.)</p>

      <p class="paragraf-3 para-style-override-3"></p>

      <p class="bos"></p>

      <p class="p">PADKOLYOSİN</p>

      <p class="paragraf-3">(Yalnızdır; kanepeye uzanmış çubuğunu içmektedir.)</p>

      <p class="paragraf-3">Hah işte, boş zaman bulup düşünmeye başlayınca, evlenmek gerektiğini anlıyor insan. Gerçekten de ne olacak bu iş? Sonunda böyle yaşamak sıkıcı olmaya başlıyor. İşte oruç ayı da geçti yine. Her şey hazır aslında ama çöpçatan kadın üç aydır oyalıyor. İnsanda utanma diye bir şey olur yahu. Hey Stepan!</p>

      <p class="bos"></p>

      <p class="ana-alt" id="toc_marker-1-2">2. Sahne</p>

      <p class="paragraf-3 para-style-override-3"><span class="char-style-override-2">(Padkolyosin ve Stepan.)</span></p>

      <p class="boss"></p>

      <p class="p">PADKOLYOSİN</p>

      <p class="paragraf-3">Çöpçatan gelmedi mi?</p>

      <p class="p">STEPAN</p>

      <p class="paragraf-3">Uğramadı bile.</p>

      <p class="p">PADKOLYOSİN</p>

      <p class="paragraf-3">Peki terziye gittin mi?</p>

      <p class="p">STEPAN</p>

      <p class="paragraf-3">Gittim.</p>

      <p class="p">PADKOLYOSİN</p>

      <p class="paragraf-3">Ee, frakı dikiyor muymuş?</p>

      <p class="p">STEPAN</p>

      <p class="paragraf-3">Dikiyormuş.</p>

      <p class="p">PADKOLYOSİN</p>

      <p class="paragraf-3">Bitiriyor mu?</p>

      <p class="p">STEPAN</p>

      <p class="paragraf-3">Evet epey ilerlemiş. İlikleri bile açmaya başlamış.</p>

      <p class="p">PADKOLYOSİN</p>

      <p class="paragraf-3">Ne dedin?</p>

      <p class="p">STEPAN</p>

      <p class="paragraf-3">İlikleri açmaya başlamış dedim.</p>

      <p class="p">PADKOLYOSİN</p>

      <p class="paragraf-3">Efendin frakı ne yapacak diye sormadı mı?</p>

      <p class="p">STEPAN</p>

      <p class="paragraf-3">Yoo, sormadı.</p>

      <p class="p">PADKOLYOSİN</p>

      <p class="paragraf-3">Belki de efendin evleniyor mu diye sormuştur ha?</p>

      <p class="p">STEPAN</p>

      <p class="paragraf-3">Hayır, hiçbir şey sormadı.</p>

      <p class="p">PADKOLYOSİN</p>

      <p class="paragraf-3">Orada başka fraklar da görmüşsündür, başkalarına da dikiyor değil mi?</p>

      <p class="p">STEPAN</p>

      <p class="paragraf-3">Evet bir sürü frak asılıydı.</p>

      <p class="p">PADKOLYOSİN</p>

      <p class="paragraf-3">Ama onların kumaşları benimkinden kötüdür.</p>

      <p class="p">STEPAN</p>

      <p class="paragraf-3">Evet, dikkatli bakınca sizinkinden kötü görünüyorlardı.</p>

      <p class="p">PADKOLYOSİN</p>

      <p class="paragraf-3">Ne dedin?</p>

      <p class="p">STEPAN</p>

      <p class="paragraf-3">Sizinkinden kötü görünüyorlardı dedim.</p>

      <p class="p">PADKOLYOSİN</p>

      <p class="paragraf-3">Güzel. Peki efendin neden bu kadar iyi bir kumaştan frak diktiriyor diye de sormadı mı?</p>

      <p class="p">STEPAN</p>

      <p class="paragraf-3">Hayır.</p>

      <p class="p">PADKOLYOSİN</p>

      <p class="paragraf-3">Evlilik hakkında hiçbir şey sormadı mı yani?</p>

      <p class="p">STEPAN</p>

      <p class="paragraf-3">Hayır, hiç söz etmedi.</p>

      <p class="p">PADKOLYOSİN</p>

      <p class="paragraf-3">Sen yine de unvanımı, nerede çalıştığımı söyledin değil mi?</p>

      <p class="p">STEPAN</p>

      <p class="paragraf-3">Söyledim.</p>

      <p class="p">PADKOLYOSİN</p>

      <p class="paragraf-3">Peki buna ne dedi?</p>

      <p class="p">STEPAN</p>

      <p class="paragraf-3">Elimden geleni yapacağım dedi.</p>

      <p class="p">PADKOLYOSİN</p>

      <p class="paragraf-3">Güzel. Haydi git artık.</p>

      <p class="paragraf-3">(Stepan çıkar.)</p>

      <p class="bos"></p>

      <p class="ana-alt" id="toc_marker-1-3">3. Sahne</p>

      <p class="paragraf-3"></p>

      <p class="p">PADKOLYOSİN</p>

      <p class="paragraf-3">(Yalnızdır.)</p>

      <p class="paragraf-3">Siyah frakın belli bir ciddiyeti var canım. Renkli frak kâtipler, dokuzuncu dereceden memurlar gibi alttaki adamlara yaraşır daha çok. Yüksek mevkidekilerse, nasıl derler, şeye çok dikkat etmelidir... Hay aksi, sözcüğü unuttum! Güzel bir sözcüktü, ama hatırlamıyorum işte. Ya birader, sen ne dersen de, yedinci dereceden bir memur demek, albay demektir; yalnızca üniformamızda apolet eksik. Hey Stepan!</p>

      <p class="bos"></p>

      <p class="ana-alt" id="toc_marker-1-4">4. Sahne</p>

      <p class="paragraf-3 para-style-override-3">(Padkolyosin ve Stepan.)</p>

      <p class="boss"></p>

      <p class="p">PADKOLYOSİN</p>

      <p class="paragraf-3">Ayakkabı boyası aldın mı?</p>

      <p class="p">STEPAN</p>

      <p class="paragraf-3">Aldım.</p>

      <p class="p">PADKOLYOSİN</p>

      <p class="paragraf-3">Nereden aldın? Hani o dediğim, Voznesenskiy Caddesi’ndeki dükkândan mı?</p>

      <p class="p">STEPAN</p>

      <p class="paragraf-3">Evet efendim, oradan aldım.</p>

      <p class="p">PADKOLYOSİN</p>

      <p class="paragraf-3">Nasıl, boya iyi mi?</p>

      <p class="p">STEPAN</p>

      <p class="paragraf-3">İyi.</p>

      <p class="p">PADKOLYOSİN</p>

      <p class="paragraf-3">Çizmelerde denedin mi?</p>

      <p class="p">STEPAN</p>

      <p class="paragraf-3">Denedim.</p>

      <p class="p">PADKOLYOSİN</p>

      <p class="paragraf-3">Nasıl oldu, parlıyorlar mı?</p>

      <p class="p">STEPAN</p>

      <p class="paragraf-3">Parlıyorlar, çok iyi parlıyorlar.</p>

      <p class="p">PADKOLYOSİN</p>

      <p class="paragraf-3">Peki adam boyayı satarken efendin neden bu boyadan alıyor diye sormadı mı?</p>

      <p class="p">STEPAN</p>

      <p class="paragraf-3">Hayır.</p>

      <p class="p">PADKOLYOSİN</p>

      <p class="paragraf-3">Peki efendin evlenmeyi mi düşünüyor diye sormadı mı?</p>

      <p class="p">STEPAN</p>

      <p class="paragraf-3">Hayır, hiçbir şey sormadı.</p>

      <p class="p">PADKOLYOSİN</p>

      <p class="paragraf-3">Peki git haydi.</p>

      <p class="bos"></p>

      <p class="ana-alt" id="toc_marker-1-5">5. Sahne</p>

      <p class="boss"></p>

      <p class="p">PADKOLYOSİN</p>

      <p class="paragraf-3">(Yalnızdır.)</p>

      <p class="paragraf-3">Çizme önemsiz gibi görünür ama, iyi dikilmemiş, boyası da kötü çizmelerle seçkin topluluklarda hak ettiğin saygıyı göremezsin. Hiçbir şey yolunda gitmez... Nasır falan yaparsa daha da fena. Tanrı’nın verdiği her derdi çekerim, ama nasırdan başka! Hey Stepan!</p>

      <p class="bos"></p>

      <p class="ana-alt" id="toc_marker-1-6">6. Sahne</p>

      <p class="paragraf-3 para-style-override-3">(Padkolyosin ve Stepan.)</p>

      <p class="boss"></p>

      <p class="p">STEPAN</p>

      <p class="paragraf-3">Ne emretmiştiniz?</p>

      <p class="p">PADKOLYOSİN</p>

      <p class="paragraf-3">Ayakkabıcıya söyledin mi, ayakkabılar nasır falan yapmasın?</p>

      <p class="p">STEPAN</p>

      <p class="paragraf-3">Söyledim.</p>

      <p class="p">PADKOLYOSİN</p>

      <p class="paragraf-3">Ee, ne dedi?</p>

      <p class="p">STEPAN</p>

      <p class="paragraf-3">Tamam dedi.</p>

      <p class="paragraf-3">(Stepan çıkar.)</p>

      <p class="bos"></p>

      <p class="ana-alt" id="toc_marker-1-7">7. Sahne</p>

      <p class="paragraf-3 para-style-override-3">(Padkolyosin, sonra Stepan.)</p>

      <p class="boss"></p>

      <p class="p">PADKOLYOSİN</p>

      <p class="paragraf-3">Bu lanet olasıca evlenme işi de ne zahmetliymiş yahu! Yok şunla uğraş, yok bunla uğraş. Yok şunu düzelt, arkasından bunu yap... Yok, hiç de dedikleri gibi kolay değil lanet olasıca. Hey Stepan!</p>

      <p class="paragraf-3">(Stepan girer.)</p>

      <p class="paragraf-3">Sana bir şey daha söyleyecektim...</p>

      <p class="p">STEPAN</p>

      <p class="paragraf-3">Kocakarı geldi.</p>

      <p class="p">PADKOLYOSİN</p>

      <p class="paragraf-3">Aa, geldi mi? Hemen buraya yolla.</p>

      <p class="paragraf-3">(Stepan çıkar.)</p>

      <p class="paragraf-3">Yok, yok... Öyle sıradan bir iş değil... Gerçekten zormuş.</p>

      <p class="bos"></p>

      <p class="ana-alt" id="toc_marker-1-8">8. Sahne</p>

      <p class="paragraf-3 para-style-override-3">(Padkolyosin ve Fekla.)</p>

      <p class="boss"></p>

      <p class="p">PADKOLYOSİN</p>

      <p class="paragraf-3">Oo merhaba, buyurun Fekla İvanovna! Ee ne oldu? Nasılmış? Çek bir sandalye, otur, her şeyi anlat. Ee, nasılmış, nasılmış? Adı neydi? Melanya mıydı?</p>

      <p class="p">FEKLA</p>

      <p class="paragraf-3">Agafya Tihonovna.</p>

      <p class="p">PADKOLYOSİN</p>

      <p class="paragraf-3">Ha, evet, Agafya Tihonovna. Herhalde kırk yaşında bir kız kurusudur.</p>

      <p class="p">FEKLA</p>

      <p class="paragraf-3">Yoo hiç de değil. Onunla evlenirseniz, her gün beni anar, dua edersiniz.</p>

      <p class="p">PADKOLYOSİN</p>

      <p class="paragraf-3">Uyduruyorsun Fekla İvanovna.</p>

      <p class="p">FEKLA</p>

      <p class="paragraf-3">Bizden geçti artık babacığım, bu yaştan sonra neden yalan söyleyeyim?</p>

      <p class="p">PADKOLYOSİN</p>

      <p class="paragraf-3">Ya drahoması, drahomadan ne haber? Yine anlatsana.</p>

      <p class="p">FEKLA</p>

      <p class="paragraf-3">Moskova tarafında iki katlı, betonarme bir evleri var; öyle iyi para getiriyor ki insanın ağzı sulanır gerçekten. Dükkânların yalnız birinden yılda yedi yüz ruble kira alıyorlar. Bodrumdaki birahanenin de müşterisi çok. Yanında da biri ahşap diğeri taş temelli iki evleri daha var; her birinden dört yüz ruble geliyor. Vıborg tarafında da bir tüccarın lahana ekmek için üç yıllığına kiraladığı bir sebze bahçeleri var, adamın içkiyle arası da yok, hatta ağzına bile sürmüyor. İkisi evli üç oğlu varmış; adam “Üçüncüsü henüz genç, biraz daha dükkânda otursun da ticaret öğrensin” diyor, “Ben artık yaşlandım, oğlum dükkânda olursa yüküm de hafifler” diyor.</p>

      <p class="p">PADKOLYOSİN</p>

      <p class="paragraf-3">Peki kız, kızın kendisi nasıl?</p>

      <p class="p">FEKLA</p>

      <p class="paragraf-3">El değmemiş! Kan karıştırılmış süt gibi pembe beyaz, tatlı mı tatlı bir kız. Burasına dek mutlu eder adamı.</p>

      <p class="paragraf-3">(Eliyle boğazını gösterir.)</p>

      <p class="paragraf-3">Dostunuza düşmanınıza “Sağ olsun Fekla İvanovna!” diyeceksiniz.</p>

      <p class="p">PADKOLYOSİN</p>

      <p class="paragraf-3">Subay kızı da değil elbet.</p>

      <p class="p">FEKLA</p>

      <p class="paragraf-3">Tüccardan birinin kızı. Ama generalleri bile utandırmayacak bir kız. Hem tüccar sözünü duymaya bile katlanamıyor. “Yoksul da olsa, kocam olacak adam soylu olmalı” diyor. O kadar kibar yani! Hele pazar günleri ipekli elbisesini giyip hışırdatarak dolaşması yok mu? Yüce İsa şahidimdir ki tam bir prenses!</p>

      <p class="p">PADKOLYOSİN</p>

      <p class="paragraf-3">Sana bunca soru soruyorum ama boşuna değil elbet, bugüne bugün ben de yedinci dereceden memurum yani... Anlarsın ya işte.</p>

      <p class="p">FEKLA</p>

      <p class="paragraf-3">Evet, elbette anlıyorum. Bir tane daha yedinci dereceden memur gelmişti ama kız geri çevirdi: Adamdan hoşlanmamıştı. Tuhaf alışkanlıkları vardı: Seçkin biri gibi görünüyordu ama her sözü yalandı. Eh ne yapalım, Tanrı yardımcısı olsun. Bu durumdan kendisi de hoşnut değil, ama yalan söylemeden duramıyor işte. Kimi zaman Tanrı’nın işine akıl ermiyor.</p>

      <p class="p">PADKOLYOSİN</p>

      <p class="paragraf-3">Peki bu kızdan başkası yok mu elinde?</p>

      <p class="p">FEKLA</p>

      <p class="paragraf-3">Başkasını ne yapacaksın? Bundan iyisi bulunmaz ki.</p>

      <p class="p">PADKOLYOSİN</p>

      <p class="paragraf-3">En iyisi bu mu yani?</p>

      <p class="p">FEKLA</p>

      <p class="paragraf-3">Bütün dünyada arasan böylesini bulamazsın.</p>

      <p class="p">PADKOLYOSİN</p>

      <p class="paragraf-3">Bakalım anacığım, düşünürüz. Öbür gün yine gel. Bu konuyu bir daha görüşelim; ben uzanırım, sen anlatırsın...</p>

      <p class="p">FEKLA</p>

      <p class="paragraf-3">İnsaf et azizim! Üç aydır sana gelip gidiyorum, daha şuncacık ilerleyemedik. Sabahlığını giyip uzanıyorsun, boyuna çubuğunu tüttürüyorsun.</p>

      <p class="p">PADKOLYOSİN</p>

      <p class="paragraf-3">Sen ne sanıyordun; evlenmek “Hey Stepan çizmelerimi getir!” demek kadar kolay mı? Enine boyuna düşünmek, gidip bir görmek gerek.</p>

      <p class="p">FEKLA</p>

      <p class="paragraf-3">Ne duruyorsun öyleyse? Görmek istiyorsan, git gör. Alacağın malı görmek gerek tabii. Getirt elbiselerini, hayırlı sabah vaktiyken git gör.</p>

      <p class="p">PADKOLYOSİN</p>

      <p class="paragraf-3">Şimdi mi? Havanın bulutlu olduğunu görmüyor musun? Çıkarsam yağmura yakalanırım.</p>

      <p class="p">FEKLA</p>

      <p class="paragraf-3">Sonun kötü olacak ama! Bak saçlarına ak düşmeye başlamış; biraz daha beklersen, karının hiç işine yaramayacaksın. Bulunmaz Hint kumaşı, saray adamı sanki! Bizde damat adayı çok, senin yüzüne bile bakmayız icabında.</p>

      <p class="p">PADKOLYOSİN</p>

      <p class="paragraf-3">Niye böyle saçmalıyorsun canım? Birdenbire nereden esti bunlar, hani neredeymiş ak? Göster, hani nerede?</p>

      <p class="paragraf-3">(Saçlarını karıştırır.)</p>

      <p class="p">FEKLA</p>

      <p class="paragraf-3">İnsan yaşlandıkça saçı da kırlaşır elbet. Git de aynada kendine bir bak! Ne ondan, ne bundan, hiçbirinden hoşlanmıyorsun. Elimde öyle bir yüzbaşı var ki, sen onun omzuna bile gelmezsin, sesi de tıpkı borazan gibi, üstelik donanmada.</p>

      <p class="p">PADKOLYOSİN</p>

      <p class="paragraf-3">Uyduruyorsun, dur bir aynaya bakayım; nereden de uydurdun ak saçı? Hey Stepan, bir ayna getir! Ya da getirme, kendim bakarım. Tanrı korusun. Çiçek hastalığından bile beter bir şey bu.</p>

      <p class="paragraf-3">(Diğer odaya geçer.)</p>

      <p class="bos"></p>

      <p class="ana-alt" id="toc_marker-1-9">9. Sahne</p>

      <p class="paragraf-3 para-style-override-3">(Fekla ve Koçkarev.)</p>

      <p class="boss"></p>

      <p class="p">KOÇKAREV</p>

      <p class="paragraf-3">(Koşarak girer.)</p>

      <p class="paragraf-3">Hey, Padkolyosin!</p>

      <p class="paragraf-3">(Fekla’yı görür.)</p>

      <p class="paragraf-3">Sen de mi buradasın? Ah, seni... Ne demeye beni bu evlilik belasına bulaştırdın ha?</p>

      <p class="p">FEKLA</p>

      <p class="paragraf-3">Fena mı oldu? Hem âdet böyle.</p>

      <p class="p">KOÇKAREV</p>

      <p class="paragraf-3">Âdet böyleymiş! Karı dediğin de bir şey olsa bari! Evlenmeden yapamayacak mıydım sanki?</p>

      <p class="p">FEKLA</p>

      <p class="paragraf-3">İyi de “Ne olur beni evledir anacığım” diye sen musallat oldun bana.</p>

      <p class="p">KOÇKAREV</p>

      <p class="paragraf-3">Seni ihtiyar sıçan! Peki burada ne arıyorsun? Yoksa Padkolyosin de mi istiyor?..</p>

      <p class="p">FEKLA</p>

      <p class="paragraf-3">Ne var bunda? Tanrı’nın emri böyle.</p>

      <p class="p">KOÇKAREV</p>

      <p class="paragraf-3">Olamaz! Bak sen şu edepsize; bana da hiç söz etmedi. Vay be! Demek gizli işler çeviriyormuş ha?</p>

      <p class="bos"></p>

      <p class="ana-alt" id="toc_marker-1-10">10. Sahne</p>

      <p class="paragraf-3"></p>

      <p class="paragraf-3 para-style-override-3">(Padkolyosin elindeki aynaya dikkatle bakarak girer. Koçkarev sezdirmeden Padkolyosin’in arkasına dolaşıp, onu korkutur.)</p>

      <p class="boss"></p>

      <p class="p">KOÇKAREV</p>

      <p class="paragraf-3">Bum!</p>

      <p class="p">PADKOLYOSİN</p>

      <p class="paragraf-3">(Bir çığlık atarak aynayı düşürür.)</p>

      <p class="paragraf-3">Deli herif! Seni... seni... Ne bu budalalık! Korkudan kalbim duracaktı yahu!</p>

      <p class="p">KOÇKAREV</p>

      <p class="paragraf-3">Büyütme canım, şaka yaptım.</p>

      <p class="p">PADKOLYOSİN</p>

      <p class="paragraf-3">Ne biçim şaka bu? Bak hâlâ kendime gelemedim. Ayna da kırıldı. Öyle değersiz bir şey de değildi ha, İngiliz mağazasından almıştım.</p>

      <p class="p">KOÇKAREV</p>

      <p class="paragraf-3">İyi canım, sana başka bir ayna buluruz.</p>

      <p class="p">PADKOLYOSİN</p>

      <p class="paragraf-3">Bekle, bulursun. Ben o başka aynaları bilirim. İnsanı olduğundan on yıl yaşlı, yüzünü de pencere pervazı gibi gösterirler.</p>

      <p class="p">KOÇKAREV</p>

      <p class="paragraf-3">Bana bak, asıl benim sana kızmam gerek. Benden, en iyi dostundan her şeyi gizliyorsun. Demek evlenmeyi düşünüyorsun ha?</p>

      <p class="p">PADKOLYOSİN</p>

      <p class="paragraf-3">Bu saçmalık da nereden çıktı; aklımdan bile geçirmedim.</p>

      <p class="p">KOÇKAREV</p>

      <p class="paragraf-3">İyi de kanıtı ortada işte.</p>

      <p class="paragraf-3">(Fekla’yı gösterir.)</p>

      <p class="paragraf-3">Bu kuşun ne iş yaptığını herkes bilir. Neyse canım, boş ver. Bunda kötü bir şey yok. Her Hıristiyan evlenmelidir, hatta bu milli bir görevdir. Ama rica ederim bu işi bana bırak, ben her şeyi üzerime alacağım.</p>

      <p class="paragraf-3">(Fekla’ya.)</p>

      <p class="paragraf-3">Ee, söyle bakalım kimmiş, kimin nesiymiş bu kız? Soylu mu, memur kızı mı, tüccar kızı mı, adı neymiş?</p>

      <p class="p">FEKLA</p>

      <p class="paragraf-3">Agafya Tihonovna.</p>

      <p class="p">KOÇKAREV</p>

      <p class="paragraf-3">Agafya Tihonovna Brandahlistova mı?</p>

      <p class="p">FEKLA</p>

      <p class="paragraf-3">Hayır Kuperdyagina.</p>

      <p class="p">KOÇKAREV</p>

      <p class="paragraf-3">Şestilavoçni’de oturan mı?</p>

      <p class="p">FEKLA</p>

      <p class="paragraf-3">Yok yahu, Peski yakınlarındaki Mılni Sokağı’nda.</p>

      <p class="p">KOÇKAREV</p>

      <p class="paragraf-3">Ha tamam, şu mağazanın arkasındaki ahşap evde değil mi?</p>

      <p class="p">FEKLA</p>

      <p class="paragraf-3">Hayır mağazanın arkasında değil, birahanenin üstünde.</p>

      <p class="p">KOÇKAREV</p>

      <p class="paragraf-3">Hangi birahane, çıkaramadım?</p>

      <p class="p">FEKLA</p>

      <p class="paragraf-3">Sokağa girince karşına bir bekçi kulübesi çıkacak, onu geçip sola sap, işte tam karşında; öyle ya, tam karşısına düşüyor, terzinin oturduğu ahşap bir ev var; hani eskiden meclis kâtibiyle birlikte yaşıyordu. Terziyi geç, işte onun yanındaki taş bina kızın evi, yani gelinin, Agafya Tihonovna’nın.</p>

      <p class="p">KOÇKAREV</p>

      <p class="paragraf-3">Tamam, tamam. Bu işi ben üzerime alıyorum; haydi bas git, artık sana gerek kalmadı.</p>

      <p class="p">FEKLA</p>

      <p class="paragraf-3">Nasıl yani? Çöpçatanlığı sen mi yapacaksın?</p>

      <p class="p">KOÇKAREV</p>

      <p class="paragraf-3">Evet ben; sen bu işe karışma yeter.</p>

      <p class="p">FEKLA</p>

      <p class="paragraf-3">Ah seni utanmaz! Bu erkek işi değil ki yahu. Ne olur bırak bu işi babacığım!</p>

      <p class="p">KOÇKAREV</p>

      <p class="paragraf-3">Haydi defol. Sen anlamazsın, karışma! Boyundan büyük işlere de bulaşma; haydi defol!</p>

      <p class="p">FEKLA</p>

      <p class="paragraf-3">İnsanın ekmeğini elinden alıyorsun dinsiz herif! Asıl sen olmadık işlere kalkışıyorsun. Bilseydim hiçbir şey söylemezdim.</p>

      <p class="paragraf-3">(Üzüntüyle çıkar.)</p>

      <p class="bos"></p>

      <p class="ana-alt" id="toc_marker-1-11">11. Sahne</p>

      <p class="paragraf-3 para-style-override-3"><span class="char-style-override-2">(Padkolyosin ve Koçkarev.)</span></p>

      <p class="boss"></p>

      <p class="p">KOÇKAREV</p>

      <p class="paragraf-3">Haydi kardeş, bu iş ertelemeye gelmez; yürü gidelim.</p>

      <p class="p">PADKOLYOSİN</p>

      <p class="paragraf-3">İyi de daha ortada bir şey yok, yalnızca düşünüyorum.</p>

      <p class="p">KOÇKAREV</p>

      <p class="paragraf-3">Saçmalama yahu! Hiç mahcup durma yalnız; seni öyle çabuk evlendireceğim ki anlamayacaksın bile. Hemen şimdi geline gidiyoruz, gör bak işler bir anda nasıl hallolacak.</p>

      <p class="p">PADKOLYOSİN</p>

      <p class="paragraf-3">Daha neler! Şimdi gidecekmişiz!</p>

      <p class="p">KOÇKAREV</p>

      <p class="paragraf-3">İyi de neden uzatalım bu işi azizim? Şu haline bir bak; bekâr kalacaksın da ne olacak? Şu odaya bir baksana! Ne halde? Nah şurada boyasız bir çizme teki, şurada bir el yıkama tası, masanın üstünde bir yığın tütün; sen de bunların ortasında, ellerin böğründe bütün gün miskin miskin yatıyorsun.</p>

      <p class="p">PADKOLYOSİN</p>

      <p class="paragraf-3">Bu doğru. Dağınık bir evim olduğunu ben de biliyorum.</p>

      <p class="p">KOÇKAREV</p>

      <p class="paragraf-3">İşte bir karın oldu mu sen de kendini tanıyamayacaksın; şurada bir kanepen, küçük bir yavru köpeğin, kafeste bir kanaryan, el işi örtülerin olacak... Düşünsene, kanepende oturmuşsun, karıcığın kelebek gibi güzel elleriyle sana...</p>

      <p class="p">PADKOLYOSİN</p>

      <p class="paragraf-3">Öyle de güzel elleri var ki kadınların! Süt gibi bembeyazlar birader.</p>

      <p class="p">KOÇKAREV</p>

      <p class="paragraf-3">Amma da yaptın! Sanki yalnızca elleri var! Onlarda kardeş... Hangi birini söyleyeyim! Onlarda daha ne numaralar olduğunu şeytan bile bilmez!</p>

      <p class="p">PADKOLYOSİN</p>

      <p class="paragraf-3">Gerçekten de yanımda güzel bir kadının bulunması hoşuma giderdi doğrusu.</p>

      <p class="p">KOÇKAREV</p>

      <p class="paragraf-3">Hah bak, sen de işin keyfine varmaya başladın. Artık yalnızca yapılacakları ayarlamalı. Düğün yemeğini falan, hepsini ben hallederim... İstesen de bir düzineden aşağı şampanya olmaz. Mutlaka yarım düzine kadar da Madeira şarabı gerekli. Herhalde gelinin bir sürü teyzesi, dedikoducu akrabaları falan vardır; bunlar da şakaya gelmez ha! Alman şarabı da... Neyse onu boş verelim canım, değil mi? Yemeğe gelince... Bak tanıdığım bir saray garsonu var kardeş, adamı öyle bir besler ki it herif, masadan kalkamayacak hale gelirsin.</p>

      <p class="p">PADKOLYOSİN</p>

      <p class="paragraf-3">İnsaf yahu, sanki gerçekten evlenecekmişim gibi heyecanlanıyorsun sen de.</p>

      <p class="p">KOÇKAREV</p>

      <p class="paragraf-3">Neden olmasın? Neden ertelemeli ki? Karar vermedin mi yoksa?</p>

      <p class="p">PADKOLYOSİN</p>

      <p class="paragraf-3">Ben mi? Şey, hayır... Daha karar vermedim.</p>

      <p class="p">KOÇKAREV</p>

      <p class="paragraf-3">Amma da yaptın! Daha demin evlenmek istiyordun.</p>

      <p class="p">PADKOLYOSİN</p>

      <p class="paragraf-3">Ben yalnızca fena olmazdı dedim.</p>

      <p class="p">KOÇKAREV</p>

      <p class="paragraf-3">Ne diyorsun yahu? Biz her şeyi hallettik sanıyoruz... Peki ne olacak sonra? Yoksa evlilik hayatından mı hoşlanmıyorsun?</p>

      <p class="p">PADKOLYOSİN</p>

      <p class="paragraf-3">Yok... Hoşlanıyorum.</p>

      <p class="p">KOÇKAREV</p>

      <p class="paragraf-3">Peki derdin ne? Ne sorunun var?</p>

      <p class="p">PADKOLYOSİN</p>

      <p class="paragraf-3">Bir sorunum yok, ama biraz tuhaf geliyor...</p>

      <p class="p">KOÇKAREV</p>

      <p class="paragraf-3">Ne tuhaf geliyor?</p>

      <p class="p">PADKOLYOSİN</p>

      <p class="paragraf-3">Nasıl tuhaf gelmesin; hep bekâr gezerken, birden evleniveriyorsun.</p>

      <p class="p">KOÇKAREV</p>

      <p class="paragraf-3">Bak sen... Ayıp yahu! Yok, seninle ciddi ciddi konuşmak gerek anlaşılan: Bak şimdi, seninle bir babanın oğluyla konuştuğu gibi açık açık konuşacağım. Kendine şöyle bir bak, ama dikkatlice, bana bakarmış gibi bak. Şu anda neye benzediğinin farkında mısın? Hiçbir şey ifade etmeyen bir kütükten farksızsın. Böyle yaşamak olur mu? Aynaya baktığında ne görüyorsun? Budala bir surattan başka bir şey değil. Şimdi de yanında çocukların olduğunu düşün; hem öyle iki tane yetişkin çocuk falan değil, tam yarım düzine olduklarını ve iki su damlası birbirine ne kadar benzerse, hepsinin de sana öyle benzediklerini düşün... Şimdi yedinci dereceden, yapayalnız bir sevk memurusun, ama Tanrı aşkına, yanı başında ufacık memurcukların, şefçiklerin bulunduğunu, aralarından afacan birinin minik elleriyle favorilerini çekiştirdiğini, seninse ona köpek gibi “hav, hav, hav!” dediğini bir düşünsene! Söylesene, bundan daha güzel bir şey olur mu hiç?</p>

      <p class="p">PADKOLYOSİN</p>

      <p class="paragraf-3">İyi de çocuklar yaramaz olur. Şımarıp evrakları falan karmakarışık ederler.</p>

      <p class="p">KOÇKAREV</p>

      <p class="paragraf-3">Varsın yaramazlık etsinler; hepsi sana benzeyecek ya, işin keyfi burada.</p>

      <p class="p">PADKOLYOSİN</p>

      <p class="paragraf-3">Aslında eğlenceli olabilir yahu; apalak, köpek yavrusu gibi bir şey ama tıpkı sana benziyor...</p>

      <p class="p">KOÇKAREV</p>

      <p class="paragraf-3">Eğlenceli elbette, neden olmasın? Haydi gidelim.</p>

      <p class="p">PADKOLYOSİN</p>

      <p class="paragraf-3">Eh, bir gidelim bakalım.</p>

      <p class="p">KOÇKAREV</p>

      <p class="paragraf-3">Hey Stepan! Çabuk efendinin giyinmesine yardım et.</p>

      <p class="p">PADKOLYOSİN</p>

      <p class="paragraf-3">(Aynanın önünde giyinmeye başlar.)</p>

      <p class="paragraf-3">Beyaz bir yelek giymeliyim sanırım.</p>

      <p class="p">KOÇKAREV</p>

      <p class="paragraf-3">Boş ver, fark etmez.</p>

      <p class="p">PADKOLYOSİN</p>

      <p class="paragraf-3">(Yakalığını takarken.)</p>

      <p class="paragraf-3">Lanet olası çamaşırcı kadın, yakayı çok kötü kolalamış, takamıyorum. Stepan söyle o sersem karıya, giysilerimi böyle ütülerse başkasını bulurum. Kadın âşıklarından fırsat bulup da ütüyle ilgilenemiyor herhalde.</p>

      <p class="p">KOÇKAREV</p>

      <p class="paragraf-3">Haydi çabuk ol kardeş! Amma da oyalanıyorsun.</p>

      <p class="p">PADKOLYOSİN</p>

      <p class="paragraf-3">Şimdi bitiyor.</p>

      <p class="paragraf-3">(Frakını giyip oturur.)</p>

      <p class="paragraf-3">Bak ne diyeceğim İlya Fomiç: İyisi mi sen yalnız git.</p>

      <p class="p">KOÇKAREV</p>

      <p class="paragraf-3">Hah yine başladı; aklını mı kaçırdın? Ben yalnız gidecekmişim! Peki kim evlenecek, sen mi ben mi?</p>

      <p class="p">PADKOLYOSİN</p>

      <p class="paragraf-3">Hiç istemiyorum doğrusu; gel şu işi yarına bırakalım.</p>

      <p class="p">KOÇKAREV</p>

      <p class="paragraf-3">Sen de birazcık olsun akıl var mı? Yoksa alığın teki misin? Giyin kuşan, hazırlan, sonra birden: İstemem! Söyler misin lütfen, bu yaptığın domuzluk, alçaklık değil de nedir?</p>

      <p class="p">PADKOLYOSİN</p>

      <p class="paragraf-3">İyi de neden sövüyorsun? Niye böyle azarlıyorsun? Ben sana ne yaptım?</p>

      <p class="p">KOÇKAREV</p>

      <p class="paragraf-3">Ahmaksın, hem de su katılmamış bir ahmaksın; şu yaptığını duyan herkes bunu söyler. Yedinci dereceden memursun, ama ahmağın tekisin. Neden bu kadar uğraşıyorum sanıyorsun? Sırf senin çıkarın için; sırf lokmanı ağzından almasınlar diye. Bizim müzmin bekârımızsa yan gelmiş yatıyor! Söylesene birader, nasıl bir adamsın sen? Seni sersem, seni ahmak herif... Daha fazlasını da hak ediyorsun ama söylemeye terbiyem elvermiyor. Kocakarı gibisin! Kocakarıdan da betersin!</p>

      <p class="p">PADKOLYOSİN</p>

      <p class="paragraf-3">Sözlerine dikkat etsen iyi olur!</p>

      <p class="paragraf-3">(Alçak sesle.)</p>

      <p class="paragraf-3">Aklını mı kaçırdın yahu? Burada uşağımın önünde sövüyor, ne biçim sözler söylüyorsun; başka yer bulamadın sanki.</p>

      <p class="p">KOÇKAREV</p>

      <p class="paragraf-3">Peki sana nasıl sövmeyeyim, söyler misin lütfen? Sana sövmemek mümkün mü? Kim sana sövmeden durabilir? Kibar, onurlu bir insan gibi evlenmeye karar veriyorsun, sonra da fazla banotu yemiş salaklar gibi odunun tekine dönüşüyorsun...</p>

      <p class="p">PADKOLYOSİN</p>

      <p class="paragraf-3">Tamam, yeter, geleceğim... Neden deli gibi bağırıyorsun?</p>

      <p class="p">KOÇKAREV</p>

      <p class="paragraf-3">Geleceksin tabii! Gelmeyip de ne yapacaksın sanki?</p>

      <p class="paragraf-3">(Stepan’a.)</p>

      <p class="paragraf-3">Şapkasıyla paltosunu getir şunun.</p>

      <p class="p">PADKOLYOSİN</p>

      <p class="paragraf-3">(Kapıda.)</p>

      <p class="paragraf-3">Ne tuhaf adamsın! Biraz olsun sohbet etmeye gelmiyor: Birden her şeye sövmeye başlıyorsun. Lafını da sakındığın yok hani.</p>

      <p class="p">KOÇKAREV</p>

      <p class="paragraf-3">Tamam, sövmüyorum artık.</p>

      <p class="paragraf-3">(Çıkarlar.)</p>

      <p class="bos"></p>

      <p class="ana-alt" id="toc_marker-1-12">12. Sahne</p>

      <p class="paragraf-3 para-style-override-3"><span class="char-style-override-2">(Agafya Tihonovna’nın evinde bir oda.)</span></p>

      <p class="boss"></p>

      <p class="paragraf-3">(Agafya Tihonovna iskambil falı açmaktadır; halası Arina Panteleymonovna da arkasında onu seyreder.)</p>

      <p class="p">AGAFYA TİHONOVNA</p>

      <p class="paragraf-3">İşte yine yol çıktı halacığım! Bir karo papazı beni düşünüyor, gözyaşları ve aşk mektubu da var; soldaki sinek papazı da beni çok düşünüyor ama kötü bir kadın onu engelliyor.</p>

      <p class="p">ARİNA PANTELEYMONOVNA</p>

      <p class="paragraf-3">Bu sinek papazı kim olabilir acaba, ne dersin?</p>

      <p class="p">AGAFYA TİHONOVNA</p>

      <p class="paragraf-3">Bilmiyorum.</p>

      <p class="p">ARİNA PANTELEYMONOVNA</p>

      <p class="paragraf-3">Ama ben biliyorum.</p>

      <p class="p">AGAFYA TİHONOVNA</p>

      <p class="paragraf-3">Kimmiş?</p>

      <p class="p">ARİNA PANTELEYMONOVNA</p>

      <p class="paragraf-3">O yakışıklı kumaş tüccarı Aleksey Dmitriyeviç Starikov.</p>

      <p class="p">AGAFYA TİHONOVNA</p>

      <p class="paragraf-3">Yok canım, o değildir! Hatta bahse bile girerim.</p>

      <p class="p">ARİNA PANTELEYMONOVNA</p>

      <p class="paragraf-3">Boşuna tartışma Agafya Tihonovna, saçları kumral işte. Başkası olamaz bu sinek papazı.</p>

      <p class="p">AGAFYA TİHONOVNA</p>

      <p class="paragraf-3">Hiç de değil; sinek papazı dediğin soylu olur bir kere. Tüccar nerede, sinek papazı nerede.</p>

      <p class="p">ARİNA PANTELEYMONOVNA</p>

      <p class="paragraf-3">Ah Agafya Tihonovna, merhum baban Tihon Panteleymonoviç sağ olsaydı böyle konuşamazdın. Yumruğunu masaya indirip şöyle derdi mutlaka: “Tüccarlıktan utananın yüzüne tüküreyim; bende albaya verecek kız falan yok. Varsın başkaları versin! Oğlumu da memur falan yapmam. Ne yani, tüccarlar da devlete hizmet etmiyor mu?” Ne biçim yumruklardı masayı. Yumruğu da balyoz gibi kocaman, ürkütücü bir şeydi! Anneciğinin ölümü de onun yüzünden oldu, yoksa daha uzun zaman yaşardı zavallıcık.</p>

      <p class="p">AGAFYA TİHONOVNA</p>

      <p class="paragraf-3">İşte benim de böyle zalim birine varmamı istiyorsun! Kesinlikle bir tüccarla evlenmem!</p>

      <p class="p">ARİNA PANTELEYMONOVNA</p>

      <p class="paragraf-3">İyi de Aleksey Dmitriyeviç öyle biri değil.</p>

      <p class="p">AGAFYA TİHONOVNA</p>

      <p class="paragraf-3">İstemiyorum, istemiyorum işte! Onun sakalı var; yemek yerken her şey sakalına bulaşır. Yok, hayır, istemiyorum!</p>

      <p class="p">ARİNA PANTELEYMONOVNA</p>

      <p class="paragraf-3">Peki ama iyi bir soyluyu nereden bulacaksın? Sokakta bulacak halin yok ya!</p>

      <p class="p">AGAFYA TİHONOVNA</p>

      <p class="paragraf-3">Fekla İvanovna bulacak. En iyi adamı bulacağına söz verdi.</p>

      <p class="p">ARİNA PANTELEYMONOVNA</p>

      <p class="paragraf-3">Canım benim, o kadın palavracının tekidir.</p>

      <p class="bos"></p>

      <p class="ana-alt" id="toc_marker-1-13">13. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler ve Fekla.)</span></p>

      <p class="boss"></p>

      <p class="p">FEKLA</p>

      <p class="paragraf-3">Haksız yere başkalarına iftira etmek günahtır Arina Panteleymonovna.</p>

      <p class="p">AGAFYA TİHONOVNA</p>

      <p class="paragraf-3">Ah Fekla İvanovna! Haydi hemen anlatın! Bir şeyler var mı?</p>

      <p class="p">FEKLA</p>

      <p class="paragraf-3">Var, var; yalnız izin ver de biraz soluklanayım, canım çıktı! Senin için her yere gittim; evlere, resmi dairelere, bakanlıklara bile girdim çıktım, bekçilerle kavgalar ettim... Ah anacığım başıma gelenleri bir bilsen! Aferovları evlendiren o kocakarı yanıma gelip, “Ne biçim insanmışsın, ekmeğime mani oluyorsun; kendi mahallen yetmiyor mu?” dedi. Ben de dosdoğru şöyle dedim: “Küçükhanımımın mutluluğu için elimden gelen her şeyi yaparım.” Bu arada sana öyle iyi damat adayları buldum ki! Dünyada yoktur böyleleri, bir daha da gelmezler! Bazıları bugün uğrayabilir belki. Haber vermek için önceden geldim.</p>

      <p class="p">AGAFYA TİHONOVNA</p>

      <p class="paragraf-3">Bugün mü? İnsanı korkutmasana Fekla İvanovnacığım.</p>

      <p class="p">FEKLA</p>

      <p class="paragraf-3">Hiç korkma tatlım! Olağan işler bunlar. Gelip seni bir görecekler o kadar. Sen de onları göreceksin; hoşuna gitmeyenler çeker gider.</p>

      <p class="p">ARİNA PANTELEYMONOVNA</p>

      <p class="paragraf-3">Eh, iyi birilerini buldun umarım!</p>

      <p class="p">AGAFYA TİHONOVNA</p>

      <p class="paragraf-3">Kaç kişiler? Çok var mı?</p>

      <p class="p">FEKLA</p>

      <p class="paragraf-3">Altı kişi var.</p>

      <p class="p">AGAFYA TİHONOVNA</p>

      <p class="paragraf-3">(Hafif bir çığlık atar.)</p>

      <p class="paragraf-3">Ooo!</p>

      <p class="p">FEKLA</p>

      <p class="paragraf-3">Neden ürküyorsun anacığım? Seçmen daha kolay olur işte; birini beğenmezsen, diğerini beğenirsin.</p>

      <p class="p">AGAFYA TİHONOVNA</p>

      <p class="paragraf-3">Peki soylu mu bunlar?</p>

      <p class="p">FEKLA</p>

      <p class="paragraf-3">Sanki seçilmiş gibi hepsi soylu. Hem de öyle soylular ki böylesini bulamazsın.</p>

      <p class="p">AGAFYA TİHONOVNA</p>

      <p class="paragraf-3">Peki nasıllar, nasıllar?</p>

      <p class="p">FEKLA</p>

      <p class="paragraf-3">Hepsi iyi, yakışıklı, doğru dürüst adamlar. Birincisi Baltazar Baltazaroviç Jevakin; çok yakışıklı, donanmadaymış, tam sana göre. “Ben hafif toplu gelin isterim, öyle zayıf, kavruk kızlardan hiç hoşlanmam” diyor. Müdür olan İvan Pavloviç de gururlu, atak bir adam. Şişman, oturaklı biri; “Kız şöyle, kız böyle laflarını bırak da, menkul ve gayrimenkullerinden bahset!” diye bana öyle bir bağırdı ki... Ben de, “Şu kadar, şu kadar babacığım!” dedim; o da, “Yalan söylüyorsun it eniği!” diye bağırdı. Bir söz daha söyledi ama şimdi söylemem yakışık almaz. Fakat önemli bir adam olduğunu hemen anlayıverdim.</p>

      <p class="p">AGAFYA TİHONOVNA</p>

      <p class="paragraf-3">Daha başka kim var?</p>

      <p class="p">FEKLA</p>

      <p class="paragraf-3">Bir de Nikanor İvanoviç Anuçkin var. Çok hassas bir adam. Hele dudakları anacığım, tıpkı ahududu gibi! Öylesine hoş ki. “Güzel, eğitimli, Fransızca bilen bir gelin isterim” diyor. Çok ince adam, aynı Alman gibi! Çok da nazik; bacakları da ince uzun, pek zarif.</p>

      <p class="p">AGAFYA TİHONOVNA</p>

      <p class="paragraf-3">Yok, öyle nazik adamlardan pek hoşlanmıyorum... Ne bileyim... Onlarda ilginç bir şey bulamıyorum...</p>

      <p class="p">FEKLA</p>

      <p class="paragraf-3">Daha iri birini istiyorsan İvan Pavloviç’le evlen. Ondan iyisini de bulamazsın. Tam bey gibi bir adam: Şu kapıdan içeri zor girer; o kadar iri.</p>

      <p class="p">AGAFYA TİHONOVNA</p>

      <p class="paragraf-3">Peki kaç yaşında?</p>

      <p class="p">FEKLA</p>

      <p class="paragraf-3">Daha genç sayılır; elli yaşlarında, belki o kadar da yoktur.</p>

      <p class="p">AGAFYA TİHONOVNA</p>

      <p class="paragraf-3">Soyadı ne?</p>

      <p class="p">FEKLA</p>

      <p class="paragraf-3">Omlet.</p>

      <p class="p">AGAFYA TİHONOVNA</p>

      <p class="paragraf-3">Soyadı Omlet mi?</p>

      <p class="p">FEKLA</p>

      <p class="paragraf-3">Evet öyle.</p>

      <p class="p">AGAFYA TİHONOVNA</p>

      <p class="paragraf-3">Aman Tanrım, soyada bak! Yani ben bu adamla evlenirsem, adım Agafya Tihonovna Omlet olacak, öyle mi Fekluşa? Tanrı korusun!</p>

      <p class="p">FEKLA</p>

      <p class="paragraf-3">Ama anacığım, Rusya’da öyle tuhaf soyadları var ki, duyunca tükürüp haç çıkarırsın. Madem soyadından hoşlanmadın, o zaman Baltazar Baltazaroviç Jevakin’le evlen; iyi koca olur.</p>

      <p class="p">AGAFYA TİHONOVNA</p>

      <p class="paragraf-3">Saçları nasıl peki?</p>

      <p class="p">FEKLA</p>

      <p class="paragraf-3">Güzel saçları var.</p>

      <p class="p">AGAFYA TİHONOVNA</p>

      <p class="paragraf-3">Ya burnu?</p>

      <p class="p">FEKLA</p>

      <p class="paragraf-3">Eh... Burnu da güzel. Her şeyi yerli yerinde. Üstelik hoş bir adam. Yalnız tuhaf bir huyu var: Evinde çubuğundan başka bir şeyi yok, yani hiç mobilyası yok.</p>

      <p class="p">AGAFYA TİHONOVNA</p>

      <p class="paragraf-3">Başka kim var?</p>

      <p class="p">FEKLA</p>

      <p class="paragraf-3">Memur, hem de dokuzuncu dereceden memur Akinf Stepanoviç Panteleyev var; biraz kekeme ama mütevazı biri.</p>

      <p class="p">ARİNA PANTELEYMONOVNA</p>

      <p class="paragraf-3">Sen de boyuna memur, memur deyip duruyorsun! Memur ama söyle bakalım içki falan içiyor mu?</p>

      <p class="p">FEKLA</p>

      <p class="paragraf-3">Yalan söylemeyeceğim, içmesine içiyor. Fakat ne de olsa dokuzuncu dereceden memur; zaten sessiz, sakin, ipek gibi yumuşacık bir adam.</p>

      <p class="p">AGAFYA TİHONOVNA</p>

      <p class="paragraf-3">Olmaz, ayyaş bir koca istemiyorum.</p>

      <p class="p">FEKLA</p>

      <p class="paragraf-3">Sen bilirsin anacığım! Birini beğenmezsen öbürünü seçersin. Hem bir defasında biraz fazla içse ne olur; haftanın yedi günü de sarhoş gezmeyecek ya, bazen ayık da olur.</p>

      <p class="p">AGAFYA TİHONOVNA</p>

      <p class="paragraf-3">Başka kim var?</p>

      <p class="p">FEKLA</p>

      <p class="paragraf-3">Biri daha var ama... Neyse, boş ver onu! Bu saydıklarım ondan daha iyi.</p>

      <p class="p">AGAFYA TİHONOVNA</p>

      <p class="paragraf-3">Kimmiş o?</p>

      <p class="p">FEKLA</p>

      <p class="paragraf-3">Ondan söz etmek bile istemiyorum. Yedinci dereceden memur, şerit de taşıyor ama bırak evinden çıkarmayı, adamı yerinden kaldırmak bile olanaksız.</p>

      <p class="p">AGAFYA TİHONOVNA</p>

      <p class="paragraf-3">Peki başka? Bununla beş etti, ama altı demiştin.</p>

      <p class="p">FEKLA</p>

      <p class="paragraf-3">Ne oldu, az mı geldi yoksa? Bak demin ürkmüştün ama birden kendini kaptırıverdin işte.</p>

      <p class="p">ARİNA PANTELEYMONOVNA</p>

      <p class="paragraf-3">Soylu senin neyine? Altısı da soylu ama bir tüccar bunların hepsinin yerini tutar.</p>

      <p class="p">FEKLA</p>

      <p class="paragraf-3">Olur mu Arina Panteleymonovna? Soylular daha saygındır.</p>

      <p class="p">ARİNA PANTELEYMONOVNA</p>

      <p class="paragraf-3">Ne yapacaksın saygınlığı? Bak Aleksey Dmitriyeviç de samur şapka takıyor, öyle güzel bir kızağı var ki...</p>

      <p class="p">FEKLA</p>

      <p class="paragraf-3">Ama karşısına omuzu apoletli bir soylu çıkıp da, “Nereye tüccar bozuntusu? Çekil yolumdan!” ya da “Göster bakalım en iyi kadifeni tüccar efendi!” diyebilir. Tüccar da “Emredersiniz efendim!” der, soylu ise, “Şapkanı çıkar aşağılık herif!” der.</p>

      <p class="p">ARİNA PANTELEYMONOVNA</p>

      <p class="paragraf-3">Ama tüccar isterse kumaş satmaz; senin soylu da çırılçıplak kalır!</p>

      <p class="p">FEKLA</p>

      <p class="paragraf-3">Soylu da tüccarı pataklar.</p>

      <p class="p">ARİNA PANTELEYMONOVNA</p>

      <p class="paragraf-3">Tüccar da gidip polise şikâyet eder.</p>

      <p class="p">FEKLA</p>

      <p class="paragraf-3">Soylu da gidip tüccarı senatöre şikâyet eder.</p>

      <p class="p">ARİNA PANTELEYMONOVNA</p>

      <p class="paragraf-3">Tüccar da valiye gider.</p>

      <p class="p">FEKLA</p>

      <p class="paragraf-3">Soylu da...</p>

      <p class="p">ARİNA PANTELEYMONOVNA</p>

      <p class="paragraf-3">Haydi oradan be, soyluymuş... Vali senatörün üstüdür! Sen kafanı soyluyla bozmuşsun! Yeri geldiğinde soylu da şapkasını çıkarmak zorunda kalır...</p>

      <p class="paragraf-3">(Kapı zili çalar.)</p>

      <p class="paragraf-3">Kapı çaldı galiba.</p>

      <p class="p">FEKLA</p>

      <p class="paragraf-3">Hah, geldiler!</p>

      <p class="p">ARİNA PANTELEYMONOVNA</p>

      <p class="paragraf-3">Kim geldi?</p>

      <p class="p">FEKLA</p>

      <p class="paragraf-3">Onlar işte... Damat adaylarından biridir.</p>

      <p class="p">AGAFYA TİHONOVNA</p>

      <p class="paragraf-3">(Çığlık atar.)</p>

      <p class="paragraf-3">Ayy!</p>

      <p class="p">ARİNA PANTELEYMONOVNA</p>

      <p class="paragraf-3">Azizler bizi korusun! Oda da darmadağın.</p>

      <p class="paragraf-3">(Masadaki öteberiyi alır ve odanın içinde koşuşturmaya başlar.)</p>

      <p class="paragraf-3">Peçeteler, ay bu peçeteler kapkara. Dunyaşka, Dunyaşka!</p>

      <p class="paragraf-3">(Dunyaşka girer.)</p>

      <p class="paragraf-3">Çabuk temiz peçete getir!</p>

      <p class="paragraf-3">(Peçeteleri alır ve hızlı hızlı odada dolaşmaya devam eder.)</p>

      <p class="p">AGAFYA TİHONOVNA</p>

      <p class="paragraf-3">Ay ben ne yapacağım halacığım? Neredeyse bir gömlekleyim!</p>

      <p class="p">ARİNA PANTELEYMONOVNA</p>

      <p class="paragraf-3">Çabuk koş giyin yavrum!</p>

      <p class="paragraf-3">(Koşuşturmayı sürdürür. Dunyaşka peçeteleri getirir; kapı yine çalar.)</p>

      <p class="paragraf-3">Koş, “Şimdi açıyorum!” de.</p>

      <p class="paragraf-3">(Dunyaşka uzaktan “Şimdi açıyorum!” diye bağırır.)</p>

      <p class="p">AGAFYA TİHONOVNA</p>

      <p class="paragraf-3">Bu elbisem ütüsüzmüş halacığım.</p>

      <p class="p">ARİNA PANTELEYMONOVNA</p>

      <p class="paragraf-3">Ah ulu Tanrım, acı bize! Başka birini giy!</p>

      <p class="p">FEKLA</p>

      <p class="paragraf-3">(Koşarak.)</p>

      <p class="paragraf-3">Niye gelmiyorsunuz? Agafya Tihonovna acele et canım!</p>

      <p class="paragraf-3">(Kapı yine çalar.)</p>

      <p class="paragraf-3">Ah, hâlâ bekliyor!</p>

      <p class="p">ARİNA PANTELEYMONOVNA</p>

      <p class="paragraf-3">Dunyaşka, içeri alıp biraz beklemesini söyle.</p>

      <p class="paragraf-3">(Dunyaşka antreye gidip kapıyı açar. “Evdeler mi?”, “Evdeler, lütfen böyle buyurun.” sesleri duyulur. Hepsi merakla anahtar deliğinden bakmaya çalışır.)</p>

      <p class="p">AGAFYA TİHONOVNA</p>

      <p class="paragraf-3">(Hafif bir çığlık atarak.)</p>

      <p class="paragraf-3">Ay, amma da şişman!</p>

      <p class="p">FEKLA</p>

      <p class="paragraf-3">Geliyor, geliyor!</p>

      <p class="paragraf-3">(Hepsi paldır küldür koşarak çıkar.)</p>

      <p class="bos"></p>

      <p class="ana-alt" id="toc_marker-1-14">14. Sahne</p>

      <p class="paragraf-3 para-style-override-3">(İvan Pavloviç Omlet ve hizmetçi kız.)</p>

      <p class="boss"></p>

      <p class="p">DUNYAŞKA</p>

      <p class="paragraf-3">Burada bekleyin.</p>

      <p class="paragraf-3">(Çıkar.)</p>

      <p class="p">OMLET</p>

      <p class="paragraf-3">Bekleyeyim bakalım... Beklerim ama fazla gecikmeseler iyi olur. Daireden bir dakikalığına çıktım. Aniden general gelip de “Müdür nerede?” diye sorarsa, “Kendine kız bakmaya gitti.” derlerse ne yaparım? O zaman gösterir bana kız bakmayı... Bu arada şu notlara bir daha bakayım.</p>

      <p class="paragraf-3">(Okur.)</p>

      <p class="paragraf-3">“İki katlı betonarme bir ev...”</p>

      <p class="paragraf-3">(Yukarıya bakıp çevresine bir göz atar.)</p>

      <p class="paragraf-3">Tamam!</p>

      <p class="paragraf-3">(Okumayı sürdürür.)</p>

      <p class="paragraf-3">“Yanında da iki ek bina: Biri taş temelli, diğeri ahşap...” Ahşap olanı boş ver. “Bir araba, oymalı, çift atlı bir kızak; biri büyük, diğeri küçük birer halıyla kaplı...” Bu halılar evde kullanılabilir mi acaba? Kocakarı bunlar için birinci sınıf demişti... Haydi birinci sınıf diyelim. “İki düzine gümüş kaşık...” Bir evde gümüş kaşık bulunmalı elbette. “İki tane tilki kürkü...” Hımm... “Dört tane büyük, iki tane de küçük kuş tüyü döşek.</p>

      <p class="paragraf-3">(Anlamlı anlamlı dudaklarını büzer.)</p>

      <p class="paragraf-3">Altı çift ipekli, altı çift de pamuklu elbise, iki tane gecelik, iki tane...” Bunlar ıvır zıvır! “Keten çamaşırlar, peçeteler...” Bu kısmı onun bileceği iş. Ama bunları iyi incelemek gerekli. Önceden ev, araba lafları duyarsın ama evlendikten sonra bir döşekle, bir yataktan başka bir şey bulamazsın.</p>

      <p class="paragraf-3">(Kapı çalınır. Dunyaşka aceleyle koşarak odadan geçip kapıyı açar. “Evdeler mi?”, “Evdeler.” sesleri duyulur.)</p>

      <p class="bos"></p>

      <p class="ana-alt" id="toc_marker-1-15">15. Sahne</p>

      <p class="paragraf-3 para-style-override-3"><span class="char-style-override-2">(Omlet ve Anuçkin.)</span></p>

      <p class="boss"></p>

      <p class="p">DUNYAŞKA</p>

      <p class="paragraf-3">Burada bekleyebilirsiniz. Birazdan gelirler.</p>

      <p class="paragraf-3">(Çıkar. Anuçkin’le Omlet selamlaşırlar.)</p>

      <p class="p">OMLET</p>

      <p class="paragraf-3">Saygılar sunarım!</p>

      <p class="p">ANUÇKİN</p>

      <p class="paragraf-3">Sevimli küçük hanımın babasıyla tanışmak onuruna mı erişiyorum acaba?</p>

      <p class="p">OMLET</p>

      <p class="paragraf-3">Ne münasebet efendim, hiç de babası falan değilim. Çocuğum bile yok henüz.</p>

      <p class="p">ANUÇKİN</p>

      <p class="paragraf-3">Ah bağışlayın! Bağışlayın lütfen!</p>

      <p class="p">OMLET</p>

      <p class="paragraf-3">(Kendi kendine alçak sesle.)</p>

      <p class="paragraf-3">Bu adamın hali epey kuşku uyandırıcı: Benimle aynı iş için mi geldi acaba?</p>

      <p class="paragraf-3">(Yüksek sesle.)</p>

      <p class="paragraf-3">Ev sahibesiyle bir işiniz mi vardı?</p>

      <p class="p">ANUÇKİN</p>

      <p class="paragraf-3">Yok, değil... O türden bir şey değil, gezmeye çıkmıştım, şöyle bir uğradım yalnızca.</p>

      <p class="p">OMLET</p>

      <p class="paragraf-3">(Kendi kendine alçak sesle.)</p>

      <p class="paragraf-3">Yalancı, mesire mi burası? Evlenmek istiyor alçak!</p>

      <p class="paragraf-3">(Zil sesi duyulur. Dunyaşka koşarak odadan geçip kapıyı açar. Antreden, “Evdeler mi?”, “Evdeler.” sesleri gelir.)</p>

      <p class="bos"></p>

      <p class="ana-alt" id="toc_marker-1-16">16. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler, Jevakin ve hizmetçi.)</span></p>

      <p class="boss"></p>

      <p class="p">JEVAKİN</p>

      <p class="paragraf-3">(Hizmetçiye.)</p>

      <p class="paragraf-3">Lütfen elbisemi biraz fırçalar mısın tatlım? Sokakta insanın üstü başı pek tozlanıyor. Şuradaki tüyü de alıver lütfen.</p>

      <p class="paragraf-3">(Olduğu yerde döner.)</p>

      <p class="paragraf-3">Tamam! Teşekkür ederim tatlım. Bak şuraya da bir örümcek tırmanıyor galiba! Frakımın arkasında bir şeyler var mı? Teşekkür ederim yavrum! Ah galiba şurada da bir şeyler var.</p>

      <p class="paragraf-3">(Frakının yenlerini çekiştirerek, Anuçkin’le İvan Pavloviç’e bakar.)</p>

      <p class="paragraf-3">İngiliz kumaşı da! Epey kalitelidir yani! 95’te bizim filo Sicilya’dayken, ben de henüz gedikli çavuşken alıp bir üniforma diktirmiştim; 801’de Pavel Petroviç zamanında yüzbaşı oldum... Kumaş hâlâ yepyeni görünüyordu; dikiş yerleri bile ancak 814’te, bütün dünyayı dolaşmak üzere sefere çıktığımızda parlamaya başlamıştı. 815’te emekli olunca ters yüz ettirdim o kadar; on yıldır da üstümde... O zamandan bu yana hâlâ yeni gibidir. Teşekkür ederim tatlım... Güzelim!</p>

      <p class="paragraf-3">(Hizmetçi kızın eline dokunur ve aynanın karşısına geçip hafifçe saçlarını düzeltir.)</p>

      <p class="p">ANUÇKİN</p>

      <p class="paragraf-3">İzninizle bir şey sorabilir miyim? Bu Sicilya... Söyler misiniz lütfen, bu Sicilya güzel bir yer midir?</p>

      <p class="p">JEVAKİN</p>

      <p class="paragraf-3">Ah çok güzeldir! Orada tam otuz dört gün kaldık; şu kadarını söyleyeyim ki manzarası şahane! O dağları, nar fidanları öyle güzel ki; İtalyan kadınları da tıpkı gül gibiler, tutup öpme isteği uyandırıyorlar insanda.</p>

      <p class="p">ANUÇKİN</p>

      <p class="paragraf-3">Peki eğitimleri var mı?</p>

      <p class="p">JEVAKİN</p>

      <p class="paragraf-3">Eğitimleri kusursuz! Bizdeki kontesler bile öyle eğitim almıyorlar. Sokağa çıkıyorsun... Elbette bir Rus subayısın... Burada apoletler.</p>

      <p class="paragraf-3">(Omuzlarını gösterir.)</p>

      <p class="paragraf-3">Altın sırmalı şeritler... O esmer dilberler de... Orada her evin balkonu vardır, çatıları da döşeme gibi dümdüzdür. İşte sokaktan geçerken bir bakarsınız, bu gül yüzlülerden biri balkonda oturuyor... Eh doğal olarak, bizi görgüsüz saymasınlar diye şöyle bir...</p>

      <p class="paragraf-3">(Elini sallayıp, eğilerek selam verir.)</p>

      <p class="paragraf-3">Tabii o da size...</p>

      <p class="paragraf-3">(Eliyle bir selam jesti yapar.)</p>

      <p class="paragraf-3">Giyim kuşamları da yerindedir: Tafta elbiseler, kurdeleler, çeşit çeşit küpeler... Kısacası leziz parçalardır...</p>

      <p class="p">ANUÇKİN</p>

      <p class="paragraf-3">Bir soru daha sormama izin verir misiniz? Sicilya’da hangi dil konuşulur acaba?</p>

      <p class="p">JEVAKİN</p>

      <p class="paragraf-3">Elbette herkes Fransızca konuşur.</p>

      <p class="p">ANUÇKİN</p>

      <p class="paragraf-3">Genç kızların hepsi de Fransızca mı konuşur?</p>

      <p class="p">JEVAKİN</p>

      <p class="paragraf-3">Elbette hepsi efendim. Hatta belki inanmazsınız ama yine de söyleyeyim: Orada kaldığımız otuz dört gün boyunca Rusça tek sözcük duymadık.</p>

      <p class="paragraf-3">ANUÇKİN</p>

      <p class="p">Tek bir sözcük bile mi?</p>

      <p class="p">JEVAKİN</p>

      <p class="paragraf-3">Tek bir sözcük bile. Oranın soylularından ve diğer sinyorlardan, yani subaylardan söz etmiyorum tabii; ama oranın mujiklerinden birini, hani sırtında ıvır zıvır taşıyanları falan, bir kenara çekip, “Bir parça ekmek versene kardeş,” deseniz tek sözcük anlamaz, yemin ederim anlamaz. Ama Fransızca olarak “dateci del pane” ya da “portate vino”<span class="char-style-override-6"><a class="footnote-link" href="#footnote-225-1" id="footnote-225-1-backlink">1</a></span> derseniz istediklerinizi anlar ve hemen koşup getirir.</p>

      <p class="p">OMLET</p>

      <p class="paragraf-3">Bu Sicilya gerçekten de gidip görülecek yer anlaşılan. Demin mujik dediniz; oranın mujikleri nasıl? Rus mujiklerine benziyorlar mı? Onlar da tarla süren geniş omuzlu mujikler mi değil mi?</p>

      <p class="p">JEVAKİN</p>

      <p class="paragraf-3">Buna yanıt veremem: Toprağı sürüp sürmediklerine dikkat etmedim ama enfiye çekmeyi iyi biliyorlar; hem yalnızca burunlarına çekmekle yetinemeyip ağızlarına atıp çiğniyorlar. Ulaşım araçları da çok ucuz; her yer su içinde zaten ve hep gondol kullanıyorlar... Elbette gondollarda ipek şallara bürünmüş, gül gibi İtalyan dilberleri oturuyor... İngiliz subayları da bizimle birlikteydi; onlar da bizim gibi denizci bir millet... Tuhaf ama başlangıçta birbirimizi hiç anlamazken, iyice kaynaştıktan sonra kolayca anlaştık: Şişeyi ve bardağı gösterdin mi içki, elini yumruk yaparak ağzına götürüp puf, puf yapınca da çubuk içmek istediğimizi hemen anlayıveriyorlardı. Aslında İngilizce çok kolay bir dil; bizim denizciler onlarla üç günde tamamen anlaşmaya başladılar.</p>

      <p class="p">OMLET</p>

      <p class="paragraf-3">Yabancı ülkelerde yaşamak çok ilginç anlaşılan. Böyle deneyimli biriyle tanışmaktan çok memnun oldum. Kiminle tanışmak şerefine nail olduğumu sorabilir miyim?</p>

      <p class="p">JEVAKİN</p>

      <p class="paragraf-3">Emekli yüzbaşı Jevakin, efendim. Peki ben de kiminle tanışmak mutluluğuna eriştiğimi sorabilir miyim?</p>

      <p class="p">OMLET</p>

      <p class="paragraf-3">Omlet, Müdür İvan Pavloviç Omlet.</p>

      <p class="p">JEVAKİN</p>

      <p class="paragraf-3">(Anlamamıştır.)</p>

      <p class="paragraf-3">Evet, ben de biraz yemek yedim. Yolum epey uzundu, havada soğuktu, ben de ringa balığıyla biraz ekmek yedim.</p>

      <p class="p">OMLET</p>

      <p class="paragraf-3">Yok, sanırım yanlış anladınız: Omlet benim soyadımdır.</p>

      <p class="p">JEVAKİN</p>

      <p class="paragraf-3">(Selam vererek.)</p>

      <p class="paragraf-3">Ah, özür dilerim! Kulaklarım biraz ağır işitiyor da. Omlet yediğinizi sanmıştım.</p>

      <p class="p">OMLET</p>

      <p class="paragraf-3">Yapacak bir şey yok ki. Generale çıkıp adımın Omletitsin olarak değiştirilmesini rica etmek istedim, ama “it oğlu itsin”e benzeyeceğini söyleyip vazgeçirdiler.</p>

      <p class="p">JEVAKİN</p>

      <p class="paragraf-3">Böyle şeyler oluyor gerçekten. Bizim üçüncü filoda da erlerin, hatta subayların bile tuhaf soyadları vardı: Hurdakin, Yolsuzkin, Teğmen Yağmayev gibi. Hatta çok iyi bir adam olan gedikli başçavuşun soyadı düpedüz Delik’ti. Yüzbaşı ara sıra ona “Hey Delik, buraya gel!” diye seslenirdi. Herkes adamla “Seni gidi Delik seni!” diye alay ederdi.</p>

      <p class="paragraf-3">(Kapı çalınır. Fekla koşarak odadan geçip, kapıyı açmaya gider.)</p>

      <p class="p">OMLET</p>

      <p class="paragraf-3">Aa, merhaba anacığım!</p>

      <p class="p">JEVAKİN</p>

      <p class="paragraf-3">Merhaba, nasılsın canımın içi?</p>

      <p class="p">ANUÇKİN</p>

      <p class="paragraf-3">Merhaba Fekla İvanovna.</p>

      <p class="p">FEKLA</p>

      <p class="paragraf-3">(Aceleyle koşarken.)</p>

      <p class="paragraf-3">Sağ olun baylar, gayet iyiyim.</p>

      <p class="paragraf-3">(Kapıyı açar. Antreden “Evdeler mi?”, “Evdeler.” sesleri duyulur. Pek anlaşılmayan birkaç sözden</p>

      <p class="paragraf-3">sonra Fekla’nın sıkkın sesi duyulur: “Seni gidi seni!”.)</p>

      <p class="bos"></p>

      <p class="ana-alt" id="toc_marker-1-17">17. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler, Koçkarev, Padkolyosin ve Fekla.)</span></p>

      <p class="boss"></p>

      <p class="p">KOÇKAREV</p>

      <p class="paragraf-3">(Padkolyosin’e.)</p>

      <p class="paragraf-3">Şunu aklından çıkarma: Cesur davranmaktan başka bir şey yapmana gerek yok.</p>

      <p class="paragraf-3">(Çevresine şöyle bir göz atar ve hafif bir şaşkınlıkla selam verir; kendi kendine.)</p>

      <p class="paragraf-3">Şu kalabalığa bak yahu! Ne demek oluyor şimdi bu? Yoksa hepsi damat adayı mı?</p>

      <p class="paragraf-3">(Fekla’yı dürterek fısıldar.)</p>

      <p class="paragraf-3">Bu leş kargaları da nereden çıktı yahu?</p>

      <p class="p">FEKLA</p>

      <p class="paragraf-3">(Alçak sesle.)</p>

      <p class="paragraf-3">Burada senden başka leş kargası yok; onların hepsi namuslu insanlar.</p>

      <p class="p">KOÇKAREV</p>

      <p class="paragraf-3">Sürüyle gelen konukların kanatlarını keserler.</p>

      <p class="p">FEKLA</p>

      <p class="paragraf-3">Sen kendi kanadına bak, şapkan pahalı ama açlıktan nefesin kokuyor.</p>

      <p class="p">KOÇKAREV</p>

      <p class="paragraf-3">Senin zenginlerin de cepleri delik dolu galiba.</p>

      <p class="paragraf-3">(Yüksek sesle.)</p>

      <p class="paragraf-3">Peki kız nerede? Bu onun yatak odası mı?</p>

      <p class="paragraf-3">(Yatak odasının kapısına yaklaşır.)</p>

      <p class="p">FEKLA</p>

      <p class="paragraf-3">Utanmaz herif! Daha giyiniyor demedik mi sana?</p>

      <p class="p">KOÇKAREV</p>

      <p class="paragraf-3">Aman ne büyük dert! Ne olmuş giyiniyorsa? Şöyle bir bakacağım yalnızca.</p>

      <p class="paragraf-3">(Anahtar deliğinden bakar.)</p>

      <p class="p">JEVAKİN</p>

      <p class="paragraf-3">Bana da izin verir misiniz, ben de merak ettim.</p>

      <p class="p">OMLET</p>

      <p class="paragraf-3">İzin verin ben de bir bakayım.</p>

      <p class="p">KOÇKAREV</p>

      <p class="paragraf-3">(Delikten bakmaya devam eder.)</p>

      <p class="paragraf-3">İyi de pek bir şey görülmüyor baylar. Bir beyazlık var ama kadın mı yastık mı seçilemiyor.</p>

      <p class="paragraf-3">(Hepsi kapının önüne üşüşüp, içeri bir göz atabilmek için itişirler.)</p>

      <p class="paragraf-3">Şişt... Birisi geliyor!</p>

      <p class="paragraf-3">(Kaçışırlar.)</p>

      <p class="bos"></p>

      <p class="ana-alt" id="toc_marker-1-18">18. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler.)</span></p>

      <p class="boss"></p>

      <p class="paragraf-3">(Arina Panteleymonovna ve Agafya Tihonovna</p>

      <p class="paragraf-3">herkesle selamlaşırlar.)</p>

      <p class="p">ARİNA PANTELEYMONOVNA</p>

      <p class="paragraf-3">Ziyaretinizin nedenini öğrenebilir miyim acaba?</p>

      <p class="p">OMLET</p>

      <p class="paragraf-3">Gazeteden kereste ve odun ticaretine girmek istediğinizi öğrendim, ben de daire müdürü olarak ne tür kereste ticareti yapacağınızı ve ne kadar miktarda keresteyi, ne kadar zamanda teslim edebileceğinizi sormak için gelmiştim.</p>

      <p class="p">ARİNA PANTELEYMONOVNA</p>

      <p class="paragraf-3">Böyle bir işle ilgilenmiyoruz ama yine de gelmenize sevindik. Adınız neydi acaba?</p>

      <p class="p">OMLET</p>

      <p class="paragraf-3">Müdür İvan Pavloviç Omlet.</p>

      <p class="p">ARİNA PANTELEYMONOVNA</p>

      <p class="paragraf-3">Buyurun şöyle oturun rica ederim.</p>

      <p class="paragraf-3">(Jevakin’e dönüp şöyle bir süzer.)</p>

      <p class="paragraf-3">Acaba ziyaretinizin...</p>

      <p class="p">JEVAKİN</p>

      <p class="paragraf-3">Ben de gazetede bir ilan görmüştüm, bari bir uğrayayım dedim kendi kendime... Hem hava güzel, otlar da yeşillenmiş...</p>

      <p class="p">ARİNA PANTELEYMONOVNA</p>

      <p class="paragraf-3">Adınız neydi?</p>

      <p class="p">JEVAKİN</p>

      <p class="paragraf-3">Emekli donanma yüzbaşısı II. Baltazar Baltazaroviç Jevakin. Bizde bir Jevakin daha vardı da, ama benden önce emekliye ayrılmıştı. Dizinin biraz altından yaralanmıştı hanımefendi; kurşun dizkapağına hiç dokunmadan, yalnızca siniri koparıp öyle tuhaf girmişti ki, yanında durduğunuzda, yaralı ayağını sanki size vurmaya çalışıyormuş gibi, ya da iğne batırılmış gibi oynatıp dururdu.</p>

      <p class="p">ARİNA PANTELEYMONOVNA</p>

      <p class="paragraf-3">Buyurun oturun lütfen.</p>

      <p class="paragraf-3">(Anuçkin’e döner.)</p>

      <p class="paragraf-3">Sizin ziyaretinizin sebebi ne acaba?</p>

      <p class="p">ANUÇKİN</p>

      <p class="paragraf-3">Komşu ziyareti efendim. Size epey yakın oturuyorum da...</p>

      <p class="p">ARİNA PANTELEYMONOVNA</p>

      <p class="paragraf-3">Karşıda, tüccar Tulubov’un karısının evinde mi oturuyorsunuz yoksa?</p>

      <p class="p">ANUÇKİN</p>

      <p class="paragraf-3">Hayır, şimdilik Peski’deyim ama yakın zamanda kentin bu tarafına taşınıp komşunuz olmayı düşünüyorum.</p>

      <p class="p">ARİNA PANTELEYMONOVNA</p>

      <p class="paragraf-3">Buyurun oturun lütfen.</p>

      <p class="paragraf-3">(Koçkarev’e döner.)</p>

      <p class="paragraf-3">Ya sizin...</p>

      <p class="p">KOÇKAREV</p>

      <p class="paragraf-3">Beni tanımadınız mı yoksa?</p>

      <p class="paragraf-3">(Agafya Tihonovna’ya.)</p>

      <p class="paragraf-3">Siz de mi tanımadınız küçükhanım?</p>

      <p class="p">AGAFYA TİHONOVNA</p>

      <p class="paragraf-3">Sizi gördüğümü hiç hatırlamıyorum.</p>

      <p class="p">KOÇKAREV</p>

      <p class="paragraf-3">Bir daha düşünün. Beni bir yerlerde görmüşsünüzdür mutlaka.</p>

      <p class="p">AGAFYA TİHONOVNA</p>

      <p class="paragraf-3">Gerçekten bilemiyorum. Yoksa Biryuşkinler’de mi?</p>

      <p class="p">KOÇKAREV</p>

      <p class="paragraf-3">Evet, mutlaka Biryuşkinler’dedir.</p>

      <p class="p">AGAFYA TİHONOVNA</p>

      <p class="paragraf-3">Ah, kadıncağızın başına neler geldi bilseniz.</p>

      <p class="p">KOÇKAREV</p>

      <p class="paragraf-3">Biliyorum: Evlenmiş.</p>

      <p class="p">AGAFYA TİHONOVNA</p>

      <p class="paragraf-3">Yok evlense iyi olurdu; bacağı kırılmış.</p>

      <p class="p">ARİNA PANTELEYMONOVNA</p>

      <p class="paragraf-3">Hem de çok kötü kırılmış. Gece epey geç bir saatte eve dönüyormuş, arabacı da sarhoşmuş, kadıncağız arabadan düşmüş.</p>

      <p class="p">KOÇKAREV</p>

      <p class="paragraf-3">Evet öyle bir şeyler hatırlıyorum; ya evlenmişti ya da bacağını kırmıştı.</p>

      <p class="p">ARİNA PANTELEYMONOVNA</p>

      <p class="paragraf-3">Adınız neydi acaba?</p>

      <p class="p">KOÇKAREV</p>

      <p class="paragraf-3">Amma da yaptınız; İlya Fomiç Koçkarev, hatta sizinle akrabayız. Eşim sürekli sizden söz eder... İzninizle tanıştırayım.</p>

      <p class="paragraf-3">(Padkolyosin’i kolundan tutup çeker.)</p>

      <p class="paragraf-3">Yakın dostum, yedinci dereceden memur İvan Kuzmiç Padkolyosin. Sevk memuru ama dairedeki bütün işleri o yapıyor; kendisi alanında çok ilerlemiş birisidir.</p>

      <p class="p">ARİNA PANTELEYMONOVNA</p>

      <p class="paragraf-3">Adı ne dediniz?</p>

      <p class="p">KOÇKAREV</p>

      <p class="paragraf-3">İvan Kuzmiç Padkolyosin. Müdürlerinin ismi var cismi yok aslında; her şeyi İvan Kuzmiç yapıyor.</p>

      <p class="p">ARİNA PANTELEYMONOVNA</p>

      <p class="paragraf-3">Demek öyle efendim. Buyurun oturun lütfen.</p>

      <p class="bos"></p>

      <p class="ana-alt" id="toc_marker-1-19">19. Sahne</p>

      <p class="paragraf-3 para-style-override-3"><span class="char-style-override-2">(Aynı kişiler ve Starikov.)</span></p>

      <p class="boss"></p>

      <p class="p">STARİKOV</p>

      <p class="paragraf-3">(Çevik hareketlerle girip, bir tüccar çabukluğuyla herkesi selamlar ve serbest bir tavırla elini beline koyar.)</p>

      <p class="paragraf-3">Merhaba Arina Panteleymonovna, merhaba hanımefendiciğim. Dükkândaki çocuklar yün sattığınızı söylediler de!</p>

      <p class="p">AGAFYA TİHONOVNA</p>

      <p class="paragraf-3">(Aldırmaz bir tavırla başını çevirerek, alçak ama onun da duyabileceği bir sesle.)</p>

      <p class="paragraf-3">Burası dükkân değil.</p>

      <p class="p">STARİKOV</p>

      <p class="paragraf-3">Bak sen! Geç mi kaldık yoksa? Biz yokken işi pişirdiler mi acaba?</p>

      <p class="p">ARİNA PANTELEYMONOVNA</p>

      <p class="paragraf-3">Buyurun, buyurun Aleksey Dmitriyeviç; yün satmıyoruz ama iyi ki geldiniz. Buyurun oturun lütfen.</p>

      <p class="paragraf-3">(Herkes oturur. Kısa bir sessizlik olur.)</p>

      <p class="p">OMLET</p>

      <p class="paragraf-3">Bugün hava bir tuhaf; sabah yağmur yağacak gibiydi ama şimdi açtı.</p>

      <p class="p">AGAFYA TİHONOVNA</p>

      <p class="paragraf-3">Gerçekten de öyle efendim; bu havalara hiç güven olmuyor, kimi zaman açık kimi zaman da bulutlu. Hiç hoş bir durum değil.</p>

      <p class="p">JEVAKİN</p>

      <p class="paragraf-3">Evet, bizim filo Sicilya’ya gittiğinde bahardı; oranın baharı bizim şubat ayı gibi: Evden çıktığında bakıyorsun ortalık günlük güneşlik, ama sonra neredeyse yağmur boşanacak gibi oluyor.</p>

      <p class="p">OMLET</p>

      <p class="paragraf-3">Böyle havalarda tek başına oturmak çok kötü oluyor. İnsan evli olsa durum değişir tabii; canın hiç sıkılmaz. Yalnızlık öyle kötü ki...</p>

      <p class="p">JEVAKİN</p>

      <p class="paragraf-3">Ölüm gibi, tıpkı ölüm gibi!</p>

      <p class="p">ANUÇKİN</p>

      <p class="paragraf-3">Evet efendim, size katılıyorum...</p>

      <p class="p">KOÇKAREV</p>

      <p class="paragraf-3">Çok doğru! İşkence gibi neredeyse! Yalnız başına mutlu bir yaşam süremezsin; Tanrı kimsenin başına böyle bir bela vermesin.</p>

      <p class="p">OMLET</p>

      <p class="paragraf-3">Peki siz evlenecek olsanız, nasıl birini seçerdiniz küçükhanım? Tercihinizi öğrenebilir miyim acaba? Böyle dolaysız konuştuğum için beni bağışlayın. Kocanızın ne iş yapmasını isterdiniz acaba?</p>

      <p class="p">JEVAKİN</p>

      <p class="paragraf-3">Denizin kasırgalarına alışık bir erkeği seçmez miydiniz küçükhanım?</p>

      <p class="p">KOÇKAREV</p>

      <p class="paragraf-3">Yok, yok. Bana kalırsa bütün bir daireyi tek başına yöneten adamdan iyi koca olur.</p>

      <p class="p">ANUÇKİN</p>

      <p class="paragraf-3">Böyle önyargıların ne âlemi var canım? Piyade alayında hizmet etmiş olsa da yüksek tabakanın değerini bilen birini neden hiçe sayıyorsunuz?</p>

      <p class="p">OMLET</p>

      <p class="paragraf-3">Kararı siz verin küçükhanım!</p>

      <p class="paragraf-3">(Agafya Tihonovna sesini çıkarmaz.)</p>

      <p class="p">FEKLA</p>

      <p class="paragraf-3">Yanıt versene canım. Bir şeyler söylesene.</p>

      <p class="p">OMLET</p>

      <p class="paragraf-3">Ne diyorsunuz hanımefendi?</p>

      <p class="p">KOÇKAREV</p>

      <p class="paragraf-3">Düşünceniz nedir Agafya Tihonovna?</p>

      <p class="p">FEKLA</p>

      <p class="paragraf-3">(Alçak sesle Agafya Tihonovna’ya.)</p>

      <p class="paragraf-3">Bir şeyler söyle, hatırım için bir şeyler söyle. Böyle suskun durmak hiç doğru değil.</p>

      <p class="p">AGAFYA TİHONOVNA</p>

      <p class="paragraf-3">(Alçak sesle.)</p>

      <p class="paragraf-3">Utanıyorum, yemin ederim çok utanıyorum; gidiyorum buradan. Benim yerime siz kalın halacığım, ne olur.</p>

      <p class="p">FEKLA</p>

      <p class="paragraf-3">Ah, sakın böyle bir şey yapma, sakın gitme, çok ayıp olur. Ne derler sonra?</p>

      <p class="p">AGAFYA TİHONOVNA</p>

      <p class="paragraf-3">(Alçak sesle.)</p>

      <p class="paragraf-3">Hayır çıkmalıyım, çıkmalıyım buradan!</p>

      <p class="paragraf-3">(Koşarak çıkar. Fekla ve Arina Panteleymonovna da arkasından giderler.)</p>

      <p class="bos"></p>

      <p class="ana-alt" id="toc_marker-1-20">20. Sahne</p>

      <p class="paragraf-3 para-style-override-3"><span class="char-style-override-2">(Çıkanların dışında aynı kişiler.)</span></p>

      <p class="boss"></p>

      <p class="p">OMLET</p>

      <p class="paragraf-3">İşe bak, hepsi kaçtılar! Ne demek bu şimdi?</p>

      <p class="p">KOÇKAREV</p>

      <p class="paragraf-3">Bir şey oldu herhalde.</p>

      <p class="p">JEVAKİN</p>

      <p class="paragraf-3">Küçükhanımın tuvaletinde bir sorun çıktı galiba... Onu düzeltecek herhalde... Belki de... Gömleğini falan iğneleyecek.</p>

      <p class="paragraf-3">(Fekla girer. Herkes onu “Ne oldu? Nesi var?”</p>

      <p class="paragraf-3">sorularıyla karşılar.)</p>

      <p class="p">KOÇKAREV</p>

      <p class="paragraf-3">Bir şey mi oldu?</p>

      <p class="p">FEKLA</p>

      <p class="paragraf-3">Neden bir şey olacakmış? Tanrı’ya şükür bir şey olmadı.</p>

      <p class="p">KOÇKAREV</p>

      <p class="paragraf-3">Peki neden kaçtı?</p>

      <p class="p">FEKLA</p>

      <p class="paragraf-3">Kızı utandırdığınız için kaçtı; öyle utandırdınız ki yerinde bile oturamaz oldu. Sizlerden özür diliyor ve kendisini bağışlatmak için hepinizi akşamüzeri bir fincan çay içmeye davet ediyor.</p>

      <p class="paragraf-3">(Çıkar.)</p>

      <p class="p">OMLET</p>

      <p class="paragraf-3">(Kendi kendine alçak sesle.)</p>

      <p class="paragraf-3">Al işte çaylar başladı! Bu yüzden böyle işlerden hiç hoşlanmam; oyalayıp dururlar. Yok bugün olmaz, yarın buyurun, yok öbür gün öğle çayına buyurun, yok biraz daha düşünmem gerek. Oysa öyle kafa yoracak bir şey de değil, sıradan bir iş işte. Lanet olsun, ben sorumlulukları olan biriyim, boşa harcayacak zamanım yok.</p>

      <p class="p">KOÇKAREV</p>

      <p class="paragraf-3">(Padkolyosin’e.)</p>

      <p class="paragraf-3">Küçükhanım hiç fena değil ha?</p>

      <p class="p">PADKOLYOSİN</p>

      <p class="paragraf-3">Evet, fena değil.</p>

      <p class="p">JEVAKİN</p>

      <p class="paragraf-3">Bu arada küçükhanım da güzelmiş.</p>

      <p class="p">KOÇKAREV</p>

      <p class="paragraf-3">(Kendi kendine.)</p>

      <p class="paragraf-3">Lanet olsun! Bu sersem de âşık oldu. Zorluk çıkartabilir.</p>

      <p class="paragraf-3">(Yüksek sesle.)</p>

      <p class="paragraf-3">Yok yahu, hiç de güzel değil.</p>

      <p class="p">OMLET</p>

      <p class="paragraf-3">Burnu uzun.</p>

      <p class="p">JEVAKİN</p>

      <p class="paragraf-3">Burnuna hiç dikkat etmedim. Gül gibi kız işte...</p>

      <p class="p">ANUÇKİN</p>

      <p class="paragraf-3">Ben de sizinle aynı görüşteyim. Ama tam da sizin gibi düşünmüyorum... Yüksek tabakaya ayak uydurabileceğini hiç sanmıyorum doğrusu. Hem Fransızca biliyor mu acaba?</p>

      <p class="p">JEVAKİN</p>

      <p class="paragraf-3">Neden sormadınız ya da neden onunla Fransızca konuşmadınız o zaman? Belki biliyordur.</p>

      <p class="p">ANUÇKİN</p>

      <p class="paragraf-3">Benim Fransızca bildiğimi mi sandınız? Yok, o kadar eğitim alma şansım olmadı. Babam alçağın, hayvanın tekiydi. Bana Fransızca öğretmeyi hiç düşünmemiştir bile. Çocukken öğrenmem daha kolaydı tabii; şöyle bir güzel kırbaçlasalar öğrenirdim, hem de su gibi konuşurdum.</p>

      <p class="p">JEVAKİN</p>

      <p class="paragraf-3">İyi de siz bilmiyorsanız, onun bilmesinin ne yararı olacak?</p>

      <p class="p">ANUÇKİN</p>

      <p class="paragraf-3">Yok, yok. Kadın olunca başka. Onun mutlaka Fransızca bilmesi gerek, yoksa ne yapsa...</p>

      <p class="paragraf-3">(Jestlerle gösterir.)</p>

      <p class="paragraf-3">Fayda etmez.</p>

      <p class="p">OMLET</p>

      <p class="paragraf-3">(Kendi kendine alçak sesle.)</p>

      <p class="paragraf-3">Bunlar aralarında tartışsın. Ben avluya çıkıp öbür evlere bakayım; işe yarar şeylerse, bu işi akşama hallederim. Bu adamların hiçbiri benim için tehlikeli olamaz, hepsi çelimsiz şeyler. Kızlar böylelerinden hoşlanmaz.</p>

      <p class="p">JEVAKİN</p>

      <p class="paragraf-3">Çıkıp biraz çubuğumu tüttüreyim. Ah, sizinle aynı yöne mi gidiyoruz acaba? Nerede oturduğunuzu sorabilir miyim?</p>

      <p class="p">ANUÇKİN</p>

      <p class="paragraf-3">Petrovski Sokağı’nda, Peski’de oturuyorum.</p>

      <p class="p">JEVAKİN</p>

      <p class="paragraf-3">Sizin yolunuz uzun efendim; ben adada on sekizinci caddede oturuyorum. Ama size biraz eşlik ederim.</p>

      <p class="p">STARİKOV</p>

      <p class="paragraf-3">Burası epey karıştı. Agafya Tihonovna bizi de hesaba katar umarım. Hoşça kalın baylar!</p>

      <p class="paragraf-3">(Selam verip çıkar.)</p>

      <p class="bos"></p>

      <p class="ana-alt" id="toc_marker-1-21">21. Sahne</p>

      <p class="paragraf-3 para-style-override-3"><span class="char-style-override-2">(Padkolyosin ve Koçkarev.)</span></p>

      <p class="boss"></p>

      <p class="p">PADKOLYOSİN</p>

      <p class="paragraf-3">Biz ne bekliyoruz, haydi gidelim.</p>

      <p class="p">KOÇKAREV</p>

      <p class="paragraf-3">Küçükhanım gerçekten tatlıymış, değil mi?</p>

      <p class="p">PADKOLYOSİN</p>

      <p class="paragraf-3">Pek değil! İtiraf edeyim ki pek hoşlanmadım.</p>

      <p class="p">KOÇKAREV</p>

      <p class="paragraf-3">Bak şimdi! Bu da ne demek? Demin güzel olduğunu söyledin ya.</p>

      <p class="p">PADKOLYOSİN</p>

      <p class="paragraf-3">Evet ama bir şeyler var işte; burnu uzun, Fransızca da bilmiyor.</p>

      <p class="p">KOÇKAREV</p>

      <p class="paragraf-3">Bu da ne? Sana ne Fransızca bilmemesinden?</p>

      <p class="p">PADKOLYOSİN</p>

      <p class="paragraf-3">Ne de olsa gelinlik kızlar Fransızca bilmeli.</p>

      <p class="p">KOÇKAREV</p>

      <p class="paragraf-3">Neden?</p>

      <p class="p">PADKOLYOSİN</p>

      <p class="paragraf-3">Çünkü... Neden bilmiyorum ama Fransızcası yoksa işe yaramaz.</p>

      <p class="p">KOÇKAREV</p>

      <p class="paragraf-3">Aptalın biri demin böyle bir şey söyledi diye hemen üstüne atlıyorsun. Kız çok güzel, hem de dünya güzeli; böyle bir kızı hayatta bulamazsın.</p>

      <p class="p">PADKOLYOSİN</p>

      <p class="paragraf-3">Evet başta benim de hoşuma gitmişti ama sonra herkes burnu uzun, burnu uzun diye konuşmaya başlayınca gerçekten de uzun olduğunu fark ettim.</p>

      <p class="p">KOÇKAREV</p>

      <p class="paragraf-3">Seni sersem, sen tek başına kapıyı bile bulamazsın! Onlar seni vazgeçirmek için kasten öyle diyor; hem bak, ben de kızı övmedim, bu iş böyle yapılır. Böyle kız görmedim ben kardeş! Yalnız gözlerine baksan yeter; göz değiller sanki konuşuyor, soluk alıyorlar! Ya burnu... Ben öyle burun bilmiyorum! Su mermeri gibi bembeyaz! Hatta su mermeri bile o kadar beyaz değildir. Sen iyisi mi ona daha dikkatli bak.</p>

      <p class="p">PADKOLYOSİN</p>

      <p class="paragraf-3">(Gülümseyerek.)</p>

      <p class="paragraf-3">Şimdi bir daha düşündüm de aslında güzel kız.</p>

      <p class="p">KOÇKAREV</p>

      <p class="paragraf-3">Elbette güzel! Bana bak, gel hazır herkes gitmişken kızı bulup konuşalım ve bu işi bitirelim!</p>

      <p class="p">PADKOLYOSİN</p>

      <p class="paragraf-3">Yok, yapamam.</p>

      <p class="p">KOÇKAREV</p>

      <p class="paragraf-3">Neden?</p>

      <p class="p">PADKOLYOSİN</p>

      <p class="paragraf-3">Yüzsüzlük olmaz mı? Bir sürü aday var, bırak kendisi seçsin.</p>

      <p class="p">KOÇKAREV</p>

      <p class="paragraf-3">Sen onlara ne bakıyorsun; onlarla yarışmaktan mı korkuyorsun yoksa? İstersen bir dakikada hepsinden kurtulurum.</p>

      <p class="p">PADKOLYOSİN</p>

      <p class="paragraf-3">Nasıl kurtulacaksın?</p>

      <p class="p">KOÇKAREV</p>

      <p class="paragraf-3">Eh orası benim bileceğim iş. Sen yalnızca sonradan vazgeçmeyeceğine dair bana söz ver.</p>

      <p class="p">PADKOLYOSİN</p>

      <p class="paragraf-3">Neden vermeyeyim? Veririm. Evlenmek istediğimi inkâr etmiyorum ki.</p>

      <p class="p">KOÇKAREV</p>

      <p class="paragraf-3">Ver o zaman elini!</p>

      <p class="p">PADKOLYOSİN</p>

      <p class="paragraf-3">(Elini uzatır.)</p>

      <p class="paragraf-3">Al!</p>

      <p class="p">KOÇKAREV</p>

      <p class="paragraf-3">Eh, bu bana yeter.</p>

      <div class="footnotes">
        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-1-backlink" id="footnote-225-1">1</a> <span class="char-style-override-7">“Ekmek verin”, “Şarap getirin” (İt.)</span></p>
        </div>
      </div>
    </div>
  </div>
</body>
</html>
