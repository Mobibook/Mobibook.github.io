<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block4"></p>

  <h2 class="calibre4">50</h2>

  <p class="block6">Herman Fleischer yüzünü ve ensesini havluyla silip elindeki ıslak bez parçasına baktı. Nasıl da nefret ediyordu şu Rufiji bölgesinden. Bölgenin nemli ve pis kokulu sıcaklığına girer girmez derisinin üstünde binlerce küçük delik açılıyor, vücudunun tüm suyu boşalıyordu.</p>

  <p class="block6">Burada uzun bir süre kalma olasılığı çevresindeki her şeye, özellikle buharlı teknenin güvertesinde yanı başında duran şu genç züppeye duyduğu öfkeyi daha da arttırıyordu. Adama yine yan gözle baktı. Haziran ayında Berlin'de Unter den Linden'de geziniyormuşçasına serin bir havası vardı.</p>

  <p class="block6">Beyaz tropik üniforması kupkuru ve ütülüydü; Herman'ın kadife gömleğinin koltukaltlarını ıslatan terden eser yoktu herifte. İşte yine kaşınmaya başlayacaktı. Yüzbaşının da kendisine bakıp gülümsediğini görünce elini çekti.</p>

  <p class="block6">«Blücher'den ne kadar uzaktayız?» diye sordu, sonra birden aklına gelmiş gibi yüzbaşının rütbesini söylemedi.</p>

  <p class="block6">«Ne kadar ha, Kyller?» Kendisinin rütbesinin albaya eşit olduğunu ve aralarında dağlar kadar fark olduğunu bu haddini bilmeze öğretmeliydi. [218]</p>

  <p class="block6">«Hemen şu dirseğin ardında, Müfettiş Bey.» Kyller'in sakin sesi Fleischer'e şampanya ve opera sahnelerini, kayak av partilerini hatırlatıyordu.</p>

  <p class="block6">«Albay von Kleine'ın düşman saldırısına karşı önlem almış olacağını umarım.»</p>

  <p class="block6">«Geminin güvenliği sağlanmıştır.» Kyller'in sesinde sezdiği gücenikliğin üstüne atılmakta gecikmedi Fleischer.</p>

  <p class="block6">Ruhaha nehri yakınlarında buluştukları iki günden bu yana Herman adamın zayıf bir noktasını bulmak için yanıp tutuşuyordu.</p>

  <p class="block6">Bir sır söylermiş gibi alçak sesle, «Kyller, aramızda kalacağından kuşkun olmasın, Kaptan von Kleine'ın bu durumdan başarıyla çıkacağına inanıyor musun?» diye sordu. «Yani onun yerine bir başkası olsaydı daha tatmin edici bir sonuç alınamaz mıydı?» Evet, tam yerini bulmuştu işte! Nasıl da kızarıyordu, nasıl da o serin yanık yanakları öfkeyle kararıyordu. Herman Fleischer ilk kez olarak üstünlüğü ele almıştı.</p>

  <p class="block6">«Müfettiş Fleischer, Kaptan von Kleine emrinde çalışmak onuruna eriştiğim en yetenekli, en becerikli ve en yürekli subaydır. Ayrıca bir beyefendidir.»</p>

  <p class="block6">«Ne varmış yani?» diye Herman homurdandı. «Bu üstünlük simgesi neden dibinde bin delik olduğu halde Rufiji deltasında saklanıyor?» Herman başını arkaya atıp gürültülü bir kahkaha koyverdi.</p>

  <p class="block6">«Başka bir yer ve zamanda olsaydık sizden sözlerinizi geri almanızı isterdim, efendim.» Kyller dönüp ön küpeşteye doğru yürüdü. Tekne dirseği dönüyordu. Kyller başını çevirmeden, «İşte Blücher,» dedi.</p>

  <p class="block6">Karşılarında su ve nehrin iki kıyısındaki mangrov ağaçlarından başka hiçbir şey yoktu. Herman'ın tombul yüzündeki gülümseme birden kayboldu, genç yüzbaşının kendisiyle alay ettiğini sanarak kaşlarını çattı. Suda demirlemiş bir savaş kruvazörü olmadığı kesindi. [219]</p>

  <p class="block6">«Yüzbaşı...» diye öfkeyle söze başlayacakken birden sustu. İki kara parçası yüz metrelik bir kanalla ikiye ayrılıyordu, ancak kanalın girişi biçimi pek belli olmayan bir bitki örtüsüyle kaplıydı. Herman anlayışsız bakışlarla uzun bir süre çevresini süzdükten sonra üzeri mangrov dallarıyla örtülmüş kamuflaj ağaçları altında bataryaların ve kulenin çıkıntılarını görür gibi oldu.</p>

  <p class="block6">Kamuflaj gerçekten büyük bir ustalıkla yapılmıştı. Üç yüz metre öteden Blücher'i görmek olanaksızdı.</p>

  <p class="softbreak">&nbsp;</p>

  <p class="block12"><br class="calibre1" id="calibre_pb_50" /></p>
</body>
</html>
