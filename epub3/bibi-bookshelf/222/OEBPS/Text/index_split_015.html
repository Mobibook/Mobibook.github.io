<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block12"></p>

  <h2 class="calibre4">14</h2>

  <p class="block6">Sebastian sala kadar yüzdü, kenarındaki ipe tutundu, bir an duraklayıp soluğunu topladıktan sonra kendini yukarı çekip salın üstüne yattı. Kruvazör de hızla batı yönünde küçülüyordu artık. [60]</p>

  <p class="block6">«Efendi! Yardım et bana!»</p>

  <p class="block6">Muhammed'in sesiyle kendine geldi. Muhammed, Flynn ve torbayı çeke çeke sala yanaşmıştı. Enkaz arasında sağ kalan sekiz on kişi de yüzmeye çalışıyorlardı.</p>

  <p class="block6">Aralarında zayıf olanların kulaçları giderek çırpınmaya dönüşüyor, sesleri giderek azalıyordu.</p>

  <p class="block6">Salın arka tarafında iplerle tutturulmuş kürekler vardı. Sebastian bıçağıyla birini kesip küreklere asıldı.</p>

  <p class="block6">Sal çok kaba olduğu için ilerlemekte güçlük çekiyordu.</p>

  <p class="block6">Arap denizcilerden biri sala çıktı, arkasından bir tane daha, bir daha. Hepsi birer kürek alıp çabaya katıldılar.</p>

  <p class="block6">Bacakları dizlerinden kesilmiş bir cesedin yanından geçtiler. Enkaz arasında daha birçok ceset vardı. Cesetlerden sızan kan suya karışıp pembe bir renk oluğu halinde akıntıya kapılıyor, köpekbalıklarını üzerlerine çekiyordu.</p>

  <p class="block6">Köpekbalığını ilk gören Sebastian'ın yanındaki Arap oldu.</p>

  <p class="block6">Balık, heyecanını belli edecek biçimde kuyruğunu iki yana sallayarak üzerlerine doğru geliyordu. Su yüzeyinin hemen altında uzun ve sivri gövdesinin karaltısı görülmekteydi.</p>

  <p class="block6">Pek büyük değildi. Belki de üç metre boyunda ve iki yüz kiloluk; ama yine de bir ısırışta bir bacak koparacak gücü vardı. Artık kan kokusunu bırakıp suda çırpınanların titreşimleriyle yönünü saptayarak saldırıya geçti.</p>

  <p class="softbreak">&nbsp;</p>

  <p class="block6">«Köpekbalığı!» diye bağırdı Sebastian on metre ötede bulunan Flynn ile Muhammed'e. ikisi birden telâşa kapıldılar, sala doğru yüzmeyi bırakıp çuvalın üstüne çıkmaya çalıştılar. Korkunun mantığı yoktur. Tek düşünceleri suyun içinde sallanan bacaklarını yukarı çekmekti.</p>

  <p class="block6">Ancak çuval çok dardı; onların bu telâşı köpekbalığının dikkatini çekti. Üçgen biçimli yüzgecini tüm dikliğiyle gösterip üzerlerine doğruldu. [61]</p>

  <p class="block6">«Bu yana!» diye bağırdı Sebastian. «Sala gelin!» Bir yandan da küreğini suya daldırıp çıkarıyordu. Arkasındaki Araplar da gayrete gelmişlerdi. «Bu yana Flynn, Tanrı aşkına bu yana!»</p>

  <p class="block6">Sesi adamların içinde bulundukları dehşet perdesini yırtmış, sala doğru yüzmeye başlamışlardı. Ancak köpekbalığı da giderek yaklaşıyordu. Suyun güneşte yansıması uzun vücudunda renk titreşimleri oluşturuyordu.</p>

  <p class="block6">Mantar torbası hâlâ Flynn'in vücuduna bağlı olduğundan yüzme hızları kesiliyordu. Köpekbalığı bir dönüş yaptı, sudan sıçrar gibi oldu, ağzı açıldı. Üst çenesi yükseldi, alt çenesi gerildi, sıra sıra dişleri kirpi dikenleri gibi dikildi... ve torbaya dokundu. Çeneleri kapandı, torba ağzında kaldı, sırtından güneşte cam kırıkları gibi parıldıyan su damlaları dökülerek başını salladı.</p>

  <p class="block6">«Tutun şunu!» diye Sebastian sudakilere küreğin ucunu uzattı. İkisi de korkunun verdiği güçle saldırdılar küreğe. Sebastian ikisini de çekti.</p>

  <p class="block6">Ancak torba hâlâ Flynn'in vücuduna bağlıydı. Köpekbalığının sıçralamaları da Flynn'i saldan koparacak gibiydi.</p>

  <p class="block6">Sebastian titreyen elleriyle bıçağını kınından çekti, ipi kesti. Köpekbalığı hâlâ torbayı çiğnemeye çalışarak saldan uzaklaştı, Sebastian Arapların yardımıyla önce Flynn'i, sonra Muhammed'i sala çekti.</p>

  <p class="block6">İşleri bitmemişti, suda en az on kişi daha vardı.</p>

  <p class="block6">Köpekbalığı sonunda yanlışını anlayıp torbayı bıraktı, geriledi. Bir an ne yapacağını şaşırmış gibi hareketsiz asılı kaldı suyun içinde, sonra en yakın çırpınma sesine doğru yüzdü. Silâh taşıyıcılarından biri çırpınıp duruyordu. Köpekbalığı adama yandan vurup suyun altına çekti. Birkaç saniye sonra adam tekrar yüze çıktı. Ağzı korkunç bir çığlıkla açılmış pembe bir mağaraydı sanki, çevresindeki sular kendi kanıyla kızıla dönüşmüştü. [62]</p>

  <p class="block6">Köpekbalığı bacaklarına saldırınca bir daha suyun altına çekildi, ama sonra yine yüzmeye başladı. Bu kez suyun içinde yüz üstü, çelimsiz hareketlerle yüzüyordu, bir daha saldıran köpekbalığı bir ağız dolusu et daha kopardı, onu yutup bir daha saldırdı.</p>

  <p class="block6">Ardından bir köpek balığı daha göründü, bir daha, sonra on tane oldular. Sebastian artık oburcasına daireler çizerek dolaşan ve salı alabora olacakmış gibi suları dalgalandıran balıkları sayamıyordu.</p>

  <p class="block6">Sebastian ile Araplar tayfalardan ikisini sala çekmiş üçüncüsünü kavramışlardı ki iki metrelik bir beyaz köpekbalığı derinliklerden ok gibi fırlayıp adamın bacağına yapıştı. Az daha sal devriliyordu balığın çarpışından.</p>

  <p class="block6">Dengelerini güçlükle koruyup adamın kollarına asıldılar.</p>

  <p class="block6">Köpekbalığı da bacağı koparmak için başını iki yana sallayıp duruyordu, öylesine bir köpeği andırıyordu ki Sebastian hayvanın hırlamasını bekler gibiydi.</p>

  <p class="block6">Ufak tefek Muhammed ayağa kalktı, bir kürek kapıp olanca gücüyle hayvanın burnuna indirdi. Başı suyun dışında olan köpekbalığı başına inen darbeleri umursamadı bile. Çeneleri arasındaki bacaktan boşalan taze kan yılanı andıran başına akıyor, galsamelerine doluyordu.</p>

  <p class="block6">«Sıkı tutun!» diye bağıran Sebastian bıçağını çekti.</p>

  <p class="block6">Salın devrilecekmiş gibi sallanmasına aldırmadan yaralı adamın üzerinden eğilip bıçağı balığın ifadesiz küçük gözüne batırdı. Göz saydam bir su çıkararak patladı, balık birden kasıldı, titredi. Sebastian bıçağı çıkarıp öteki gözüne de soktu. Hayvanın çeneleri açıldı, avını bırakıp suyun derinliklerinde kayboldu.</p>

  <p class="softbreak">&nbsp;</p>

  <p class="block6">Artık çevrede yüzen falan kalmamıştı. Sanki küçük grup bir araya toplanmışlar balık sürüsünün suları koklar gibi çevrelerinde dolanıp son et parçalarını da yutmalarını seyrediyorlardı. [63]</p>

  <p class="block6">Köpekbalığının son kurbanı, salı kanıyla suladıktan sonra biri kalkıp da kanı durdurmak için bacağını sıkamadan gözleri önünde öldü.</p>

  <p class="block6">«İtin şunu,» diye homurdandı Flynn.</p>

  <p class="block6">«Hayır.»</p>

  <p class="block6">«Zaten yeteri kadar kalabalık burası. Atın zavallıyı suya.»</p>

  <p class="block6">«Daha sonra, şimdi olmaz.» Sebastian köpekbalıklarının adamın cesedini kapmak için saldırmalarını görmek istemiyordu.</p>

  <p class="block6">«Muhammed, adamlarından ikisi küreğe geçsinler. Şu Hindistan cevizlerini toplayın.»</p>

  <p class="block6">Karanlık basana kadar suda yüzen Hindistan cevizlerinden elli iki tane toplamışlardı. Yedi kişi en az bir hafta susuzluk çekmezlerdi artık.</p>

  <p class="block6">O gece hava çok soğudu. Isınmak için birbirlerine sokulup bütün gece köpekbalıklarının fosforlu bir renk cümbüşü halinde salın çevresinde dolaşmalarını izlediler.</p>

  <p class="softbreak">&nbsp;</p>

  <p class="block4"><br class="calibre1" id="calibre_pb_16" /></p>
</body>
</html>
