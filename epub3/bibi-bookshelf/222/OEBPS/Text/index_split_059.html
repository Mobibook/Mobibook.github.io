<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block4"></p>

  <h2 class="calibre4">60</h2>

  <p class="block6">Hava sıcaktı, insanı kaşındıran nemli bir sıcak. Blücher'in kamufle edilmiş güvertelerinin gölgeliğinde bile bataklık havasının sıcak yapışkanlığından kurtulma olanağı yoktu. Ön güvertede yarı çıplak çalışan denizcilerin vücutlarından boşalan ter bile adamları rahatlatamıyordu; hava, terlerinin buharlaşmayacağı kadar nemliydi.</p>

  <p class="block6">Uyurgezerler gibi dolaşıyorlar, işlerini ağır mekanik bir kararlılıkla yapıyorlar, kalın çelik levhaları vincin halatlarına geçiriyorlardı.</p>

  <p class="block6">Makinist Lochtkamper'in dudaklarından sürekli dökülen küfürler bile kuraklık mevsiminde bir ırmak gibi kuruyup bitmişti. O da adamları gibi beline kadar çıplak çalışıyor, göğsündeki ve kollarındaki dövmeler adaleleriyle birlikte canlanıyordu.</p>

  <p class="block6">«Dinlenin,» diye homurdandı Lochtkamper. Adamlar doğruldular, bayat havayı özlemle içlerine çektiler, sırtlarını ovuştururken çelik levhalara gerçek bir nefretle baktılar.</p>

  <p class="block6">«Kaptan!» Lochtkamper von Kleine'ı o anda görmüştü.</p>

  <p class="block6">Kaptan ön bataryaya dayanmış duruyordu. Üstündeki beyaz üniformada tek leke yoktu, sarı sakalı boynundaki gümüş haç madalyasını yarı yarıya örtüyordu. Lochtkamper kaptanın yanına yürüdü. [258]</p>

  <p class="block6">«İşler iyi mi?» diye sordu von Kleine. Makinist başını salladı.</p>

  <p class="block6">«Umduğum kadar değil.» iri elini alnına sürünce yüzünde yağ ve pas lekesinden oluşan bir iz bıraktı.</p>

  <p class="block6">«Ağır,» dedi. «Çok ağır.»</p>

  <p class="block6">«Güçlüklerle mi karşılaşıyorsunuz?»</p>

  <p class="block6">«Her yandan hem de,» diye homurdanan makinist buharlaşan sıcak havaya, çamurlu kıyılara, kara sulara baktı. «Burada hiçbir şey normal çalışmıyor... Ne kaynak makineleri, ne vinç motorları, ne de adamlar... Bu aşağılık havada her şey bozuluyor.»</p>

  <p class="block6">«Daha ne kadar sürer?»</p>

  <p class="block6">«Bilmiyorum, Kaptan. Gerçekten bilemiyorum.»</p>

  <p class="block6">Von Kleine adamı zorlayacak değildi. Blücher'i yeniden denize açılacak duruma getirecek tek insan Lochtkamper'di. Makinist güvertede, yere atılmış bir şilte üstünde kıvrılıp uyurdu geceleri. Vinç gıcırtıları, kaynak makinelerinin hışırtıları, perçinleme işinin takırtısı arasında bir iki saat gözlerini kapatır, sonra yine kalkıp işinin başına dönerdi.</p>

  <p class="block6">«Üç hafta daha,» dedi Lochtkamper. «En fazla bir ay... O da her şey şimdiki gibi yolunda giderse.»</p>

  <p class="block6">Çeşitli dünyalardan aynı amaç için gelmiş, birbirlerinin yeteneklerine saygı duyan iki adam sessizce durdular bir süre.</p>

  <p class="block6">Kanalın bir mil kadar ilerisinde bir hareket dikkatlerini çekmişti. Motorlardan biri yine yüklenmiş olarak dönüyordu. Von Kleine ile Lochtkamper yükünün üzerinde sekiz on yerlinin oturduğu motora çevirdiler bakışlarını.</p>

  <p class="block6">«Bu odunun bir işe yarayacağından hâlâ pek emin değilim,» diyen Lochtkamper başıyla motordaki yığını işaret etti. «Çok yumuşak, çok kül bırakıyor, kazanı tıkayabilir. » [259]</p>

  <p class="block6">«Başka seçeneğimiz yok.»</p>

  <p class="block6">Blücher Rufiji deltasına girdiğinde kömür depoları iyice boşalmıştı. Belki de dört bin millik yol yapabilirdi kalan kömürüyle. Ancak bu ikmal gemisi Esther'in kendisini beklediği 45 derece enleme gitmesi için yeterli değildi.</p>

  <p class="block6">Kömür elde etmenin hiçbir yolu yoktu. Von Kleine Müfettiş Fleischer ile bin adamını ormana odun kesmeye göndermişti. Müfettiş bu göreve çok itiraz etmiş, bin dereden su getirmişti. Kaptan von Kleine'a Dar üs Selam'dan çelik levhaları getirmekle Blücher'e karşı tüm görevlerini yerine getirdiğine inanıyordu.</p>

  <p class="block6">Ancak tüm güzel söz söyleme sanatıyla bir yere varamamıştı; Lochtkamper çelik levhadan iki yüz balta yapmış, von Kleine de Kyller'i odun kesme heyecanının eksilmemesi için Fleischer'in yanına katmıştı.</p>

  <p class="block6">Üç haftadır motorlar odun taşıyıp duruyorlardı. Şimdiye kadar beş yüz ton taşımış olmalıydılar. Bütün sorun depolar dolduktan sonra bu havaleli yükü nereye koyacaklarıydı.</p>

  <p class="block6">Von Kleine, «Yakında odunları güverteye istif etmeye başlayacağız,» diye mırıldandı. Lochtkamper kaptanı yanıtlamak için tam ağzını açtığı sırada alarm çanları çalmaya başladı.</p>

  <p class="block6">«Kaptan köprüye. Kaptan köprüye!»</p>

  <p class="block6">Von Kleine koşarak gitti.</p>

  <p class="block6">Merdivende teğmenlerden biriyle çarpıştı. Düşmemeleri için birbirlerini tuttular. Teğmen Von Kleine'ın yüzüne bağırdı. «Kaptan... bir uçak. Alçaktan uçuyor. Bu yöne doğru geliyor. Portekiz uçağı.»</p>

  <p class="block6">«Allah kahretsin!» Von Kleine genci itip merdivenden yukarı koştu. Soluk soluğa vardı köprüye. [260]</p>

  <p class="block6">«Nerede?»</p>

  <p class="block6">Nöbetçi subayı dürbününü indirip derin bir soluk aldı.</p>

  <p class="block6">«İşte, efendim!» Kamuflaj ağının arasındaki delikten dışarısını gösterdi.</p>

  <p class="block6">«Kıyıdakileri uyarın. Herkes saklansın. Tüm makineliler ateşe hazır olsun. Toplara şarapnel mermileri doldurulsun.</p>

  <p class="block6">Ben emir verene kadar ateş etmek yok.»</p>

  <p class="block6">Dürbünü uçağa çevirdi.</p>

  <p class="block6">«Evet, Portekiz!» Uçağın kahverengi gövdesinde yeşil kırmızı arma açıkça görülüyordu.</p>

  <p class="block6">«Araştırıyor...» Uçak tıpkı tarla süren bir çiftçi gibi bölgeyi tarıyordu. Von Kleine uçağın burnunda oturan adamın yüzünü ve omuzlarını seçebiliyordu. «...Şimdi kamuflajımızın başarılı olup olmadığını anlayacağız.»</p>

  <p class="block6">Düşman sonunda durumu tahmin edebilmişti. Çelik levhaların taşınmasını rapor etmiş olmalıydılar ya da odun kesiminden kuşkulanmışlardı. Uçağın üzerine doğru gelişine baktı. İşimiz bitene kadar görünmeden kalmayı umamazdım. Yine de uçak gönderecekleri hiç aklıma gelmemişti.</p>

  <p class="block6">Birden aklına gelen bir şeyle korkuyla titredi. Dönüp köprü küpeştesine koştu, kamuflaj ağının altından baktı.</p>

  <p class="block6">Arkasında V biçiminde dümdüz köpüklü bir dalga bırakarak ağır ağır yaklaşan motor hâlâ yarım mil uzaktaydı.</p>

  <p class="block6">Ağır yüküyle hantal bir suaygırını andırıyordu.</p>

  <p class="block6">Motor dosdoğru Blücher'e geliyordu. Havadan bir çarşaf üstündeki tahtakurusu kadar net görüneceği kuşkusuzdu.</p>

  <p class="block6">«Motor...» diye bağırdı Von Kleine, «...seslenin; Kıyıya, ağaçların altına sığınsın.»</p>

  <p class="block6">Ama bunun yararsız olduğunu biliyordu. Ses duyabilecek mesafeye geldiğinde iş işten geçmiş olacaktı. [261] Toplara motora ateş edip batırmalarını emretmeyi düşündü bir an; ancak bu düşmanın dikkatini doğrudan kendi üzerine çekecekti.</p>

  <p class="block6">Sabırsızlıkla küpeşte demirini kavrayıp öfke ve çaresizlik içinde motorun yaklaşmasını seyre başladı.</p>

  <p class="block12"><br class="calibre1" id="calibre_pb_60" /></p>
</body>
</html>
