<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block12"></p>

  <h2 class="calibre4">51</h2>

  <p class="block6">Suyun bal yoğunluğunda olmasına karşın dipten hava kabarcıkları yükseliyordu. Kabarcıklar su yüzünde beyaz köpükler olarak patlıyorlardı.</p>

  <p class="block6">Kaptan von Kleine Blücher'in ön güvertesinin küpeştesinden sarkarak geleceğini Rufiji sularının bulanık aynasından okumak istermişçesine aşağıya baktı. İki saat kadar arka arkaya küçük kara purolarını içerek böyle durdu.</p>

  <p class="block6">Vücudu dinlenme halindeydi ancak kafası durmadan çalışıyor, hazırlıklarını ve planlarını tekrar tekrar gözden geçiriyordu. Hazırlıkları tamamdı, kafasında listesini bir bir incelemiş ve hiçbir eksik bulmamıştı.</p>

  <p class="block6">Altı denizciden oluşan bir grup kruvazörün motoruyla deltanın on beş mil ötedeki ağzına gönderilmişti. Bunlar nehir ağzını gören yüksek bir tepede kamp kurmuşlar İngiliz abluka filosunun gelişini gözetliyorlardı.</p>

  <p class="block6">Blücher nehir içine girdikçe arkasından tüm mayınlarını dökmüştü. Artık hiçbir İngiliz gemisi kendisini izleyemezdi. [220]</p>

  <p class="block6">Karadan bir saldırı olasılığı pek uzak olmakla birlikte von Kleine gemisinin çevresinde bir savunma sistemi kurmayı ihmal etmemişti. Tayfalarının yarısı karada tüm yaklaşma yollarını gözetlemekteydiler. Maxim tüfekleri için ağaçlar arasında ateş hatları açılmıştı. Kütük ve topraktan kaba tahkimat işleri yapılmış, içlerine denizciler yerleştirilmiş, haberleşme hatları gerilmişti.</p>

  <p class="block6">Von Kleine sağlık subayıyla uzun süren tartışmalar sonunda adamlarının sağlıklarını korumak için emirler vermişti. Suyun arıtılması, adam başına günde beş gram kinin ve daha elli ayrı önlem adamlarının sağlık ve morallerini garanti altına alınacaktı.</p>

  <p class="block6">Yiyecek ve diğer maddelerin sayımını yaptırtmış, dikkatli davranıldığı takdirde daha dört ay dayanabileceklerini saptamıştı. Bundan sonra gerek karada gerekse denizde avlanarak yaşamlarını sürdüreceklerdi.</p>

  <p class="block6">Kyller'i de Alman Müfettişini bulup tam işbirliğini sağlaması için göndermişti.</p>

  <p class="block6">Blücher'i kamufle etmek dört günlerini almıştı, ön güvertede ustaların rahat çalışmalarını sağlamak için de güneşlikler altında komple atelyeler kurulmuştu.</p>

  <p class="block6">Şimdi de teknenin sualtı kesimindeki yaraları saptama zamanı gelmişti.</p>

  <p class="block6">Arkasındaki güverte assubayının vinç başındaki gruba, «Ağır ağır çekin!» dediğini duydu.</p>

  <p class="block6">Motor gürültüyle çalıştı, vinç şakırdadı, von Kleine küpeşteye iyice yaslanarak tüm dikkatini suya verdi.</p>

  <p class="block6">Ağır zincir ve hava borusu gerildi, su yüzeyi birden yarıldı ve dalgıç göründü. Parlak lastik giysisi ve üç pencereli başlığıyla bir deniz canavarını andıran adam çekilip güverteden indirildi.</p>

  <p class="block6">İki denizci koşup başlığı çıkardılar. Makinist Lochtkamper'in zaten bir av köpeği kadar düz ve çizgili olan yüzü şimdi çatık kaşlarıyla daha da ağır bir ifade almıştı. [221]</p>

  <p class="block6">Kaptana bakıp başını hafifçe salladı.</p>

  <p class="block6">«Hazır olunca kamarama gelin Yarbay Lochtkamper,» dedi von Kleine.</p>

  <p class="block6">«Bir kadeh konyak?» dedi von Kleine.</p>

  <p class="block6">«Memnun olurum, efendim.» Lochtkamper zarif döşenmiş kamaraya hiç uymuyordu. Kadehi almak için uzanan elleri iri kemikli ve sürekli madenle çalışmaktan şişmiş, derisi yağ ile kapkara kesilmişti. Kaptanın uyarısı ile iskemleye oturunca bacaklarını nereye koyacağını bilemedi.</p>

  <p class="block6">«Durum nasıl?» diye sordu von Kleine. Lochtkamper raporunu verdi. Kaptan on dakika kadar hiç konuşmadan dinledi.</p>

  <p class="block6">Sonunda, «Onarabilir misin?» diye sordu.</p>

  <p class="block6">«Bu hasar görmüş plakaları söküp güverteye taşımak, yeniden kesmek, kaynak yapmak demektir. Yine de en az seksen metre kare çelik levha gerekecek.»</p>

  <p class="block6">«Rufiji nehri deltasında pek bulunamayacak bir şey.»</p>

  <p class="block6">«Öyle, efendim.»</p>

  <p class="block6">«Eğer levhaları bulursam ne kadar sürer onarımın?»</p>

  <p class="block6">«İki aya kadar.»</p>

  <p class="block6">«Ne zaman başlayabilirsin?»</p>

  <p class="block6">«Hemen, efendim.»</p>

  <p class="block6">«Başla öyleyse.» Lochtkamper içkisini bitirdi, dudaklarını yaladı, ayağa kalktı. «Konyağınız çok kalite, efendim,» diye kaptanını tebrik edip dışarı çıktı.</p>

  <p class="softbreak">&nbsp;</p>

  <p class="block4"><br class="calibre1" id="calibre_pb_51" /></p>
</body>
</html>
