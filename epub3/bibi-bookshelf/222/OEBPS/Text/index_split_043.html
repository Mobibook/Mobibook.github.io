<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block4"></p>

  <h2 class="calibre4">44</h2>

  <p class="block6">Charles Little dürbününü indirmeden, «İşte başladı!» diye fısıldadı. Blücher'in kara bataryaları üzerinde bir alev dilimi göründü. Charles dürbünü çevirip Orion'a baktı. Tekne aradaki açıklığı her an biraz daha kapatarak hızla ilerliyordu. Yedi dakika sonra ateşe ateşle karşılık verebilecekti. Birden çeyrek mil ötesinde bir Yunan mabedinin sütunları kadar görkemli ve güneşte beyaz mermer gibi parıldayan su sütunları yükseldi.</p>

  <p class="block6">«Kısa düştü,» diye seyir subayı homurdandı.</p>

  <p class="block6">«Topları henüz ısınmadı. Tanrım, ne olur Orion atış menziline girsin artık.»</p>

  <p class="block6">Blücher'in ikinci salvosu da kısa düşmüştü ancak her seferinde Orion'a biraz daha yaklaşıyordu. Üçüncü atışın havaya sıçrattığı sular Orion'u ıslatınca İngiliz teknesi zikzaklar çizmeye başladı.</p>

  <p class="block6">«Üç dakika daha,» diye seyir subayı mırıldandı.</p>

  <p class="block6">Alman salvoları on beşer saniye arayla Orion'un çevresini dövüyordu. Bir keresinde bir mermi burnunun on beş metre ilerisine düştü, tekne sıçrayan suların arasından geçti.</p>

  <p class="block6">«Haydi yavrum! Haydi, göster kendini kızım! Haydi!»</p>

  <p class="block6">Charles küpeşteye yaslanmış, yaşını ve rütbesini unutmuş çocuklar gibi bağırıyordu. Destroyerin kaptan köprüsünde herkes kendini savaşın heyecanına kaptırmıştı.</p>

  <p class="block6">«İşte ateşe başladı!»</p>

  <p class="block6">«Haydi, Orion!» [203]</p>

  <p class="block6">Orion'un ön bataryası ateşe başlamıştı. Bir salvo daha, bir daha...</p>

  <p class="block6">«Çok kısa,» diye inledi Charles. «Hâlâ menzile giremedi. »</p>

  <p class="block6">«Yine kısa düştü!»</p>

  <p class="block6">«Yine kısa!»</p>

  <p class="block6">Her atışın sonunda Bloodhound'un işaret subayı elindeki lambayla atışın durumunu Orion'a bildiriyordu.</p>

  <p class="block6">«İsabet!»</p>

  <p class="block6">Bir yaz günü gökyüzünde parıldayan bir şimşek gibi Orion'un arka güvertesinde bir ışık belirmiş, ardından tekne sapsarı bir bulutun içinde kaybolmuştu. Bulut açılınca Charles arka bacanın çarpıldığını gördü.</p>

  <p class="block6">«Devam ediyor.»</p>

  <p class="block6">Orion dumanlar arasından çıkarken yine salvo ateşine başlamıştı.</p>

  <p class="block6">«O da isabet ettirdi!» diye bağırdı biri. Charles dönünce Blücher'in bir isabet aldığını gördü.</p>

  <p class="block6">«Batır onu! Batır onu!» diye kükrüyordu şimdi.</p>

  <p class="block6">Blücher'in silâhlarının daha güçlü olduğunu biliyordu, ancak o da Orion kadar yara alabilirdi artık. Zırhı çok inceydi ve altı inçlik mermiler tekneyi paramparça edebilirdi.</p>

  <p class="block6">İki kruvazör şimdi karşılıklı ateşe başlamışlardı. Menzil hızla daraldığı için az sonra ikisi de borda atışlarına başlayacaklardı. Bu çatışmadan ancak biri sağ olarak çıkabilirdi.</p>

  <p class="block6">Charles son birkaç dakika içinde Blücher'in aldığı yaraları hesaplamaya çalışıyordu. Ön tarafı alev almıştı. Sarı renkli dumanlar içinde kalmasına karşın bataryaları on beş saniyede bir atışa devam etmekteydiler. Charles bir de Orion'un durumuna bakmak için dürbünü çevirdi. Gemiyi tam görmüştü ki, Orion o anda yokoldu. [204]</p>

  <p class="block11"><span class="text3">Tam isabet alan kazanları patlamış ve tekneyi ikiye ayırmıştı. Havaya yüz metre yüksekliğinde bir buhar sütunu yükseldi, gemiyi tümüyle örttü, otuz saniye kadar havada kaldıktan sonra ağır ağır dağıldı. Ortalık açıldığında artık Orion yoktu. Yerinde geniş bir yağ ve enkaz tabakası mezarını işaretliyordu. Bloodhound'un köprüsündeki neşe bir anda ölüm sessizliğine dönüşmüştü.</span><span class="text4"><br class="calibre1" id="calibre_pb_44" /></span></p>
</body>
</html>
