<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block4"></p>

  <h2 class="calibre4">8</h2>

  <p class="block6">Flynn'in bacağında yalnız giriş yarası vardı, koyu kırmızı delikten hâlâ sulu kan akıyordu. Flynn istese deliğe başparmağını sokabilirdi ama bunu yapmayıp bacağın arka tarafını yokladı kurşunun derinin hemen altına kadar gelip orada kaldığını farketti.</p>

  <p class="block6">«Allah belâsını versin.» Taşlara çarpıp seken kurşunun hızı kesilmiş, bir yandan girip öteki yandan çıkacağı yerde içerde kalmıştı işte. Kemiğinin kırılıp kırılmadığını anlamak için bacağını oynattı. Yerinden kımıldayınca üzerine yattığı papirüs yığınından adacık hafifçe sallandı.</p>

  <p class="block6">«Kemiğe değmiş olabilir ama kırık falan yok,» diye derin bir soluk aldı. Başında bir hafiflik hissediyordu. Pek de uzak olmayan ilerdeki çavlanın çağıltısı geliyordu kulaklarına. «Epey kan kaybettim sanırım, bunu durdurmam gerek.» Çıplaktı, vücudu hâlâ ıslaktı. Turnike olarak kullanacağı bir parça bez bile yoktu yanında. [37] Yarasının verdiği zayıflıkla güçlükle çevresinden birkaç parça uzun papirüs yaprağı kopardı, bunları ip gibi büktü. Sonra yaranın hemen üstünden sıkıca bağlayıp düğümledi. Kan durduğu anda arkasına yaslanıp gözlerini kapattı.</p>

  <p class="block6">Altında papirüs adacığı akıntıyla kabaran dalgalarda iki yana hafif hafif sallanıyordu. Bu sakinleştirici harekette uyuyakaldı. Sonunda bacağının sancısıyla uyandı. Sanki bacağında ve gövdesinin alt tarafında iri bir nabız atıyor gibiydi. Dirsekleri üzerinde doğrulup vücuduna baktı. Bacağı şişmiş, morarmıştı. Bir an anlamadan baktı bacağına.</p>

  <p class="block6">Sonra birden kendine geldi. «Kangren!» Hemen düğümü çözmeye koyuldu. Bacağına yeniden kan doldukça bayılacak gibi olmuştu. Ağrı az sonra hafifledi, yine derin bir soluk aldı. Bilincine az da olsa kavuşunca çevresine bakındı. Nehir kendisini yine mangrov bataklığına sürüklemişti. Deltanın küçük adacıkları arasındaydı. Papirüsten salı suların çekilmesiyle bir çamur yığını üzerinde kalmıştı.</p>

  <p class="block6">Çamur, çürümüş bitki ve kükürt kokuyordu. Yanında iri yeşil nehir yengeçleri, patlak gözleriyle, ölü bir balığın üstünde dolaşmaktaydılar. Flynn'in doğrulmasıyla yan yan suya kaçarken kendilerini savunmak için kırmızı uçlu kıskaçlarını havaya kaldırıyorlardı.</p>

  <p class="block6">Su! Flynn dilini damağına yapıştıran tutkallı tükürüğün farkına vardı. Güneşle, yarasının verdiği ateşle vücudu fırın gibi kupkuruydu.</p>

  <p class="block6">Flynn yerinden kıpırdamaya yeltenince acıyla bağırdı. Bacağı kütük gibi sertleşmişti. Şimdi kendisini papirüs salına bağlayan kalın bir demirdi sanki. Bir daha denedi, elleri ve kalçalarının yardımıyla süründü. Aldığı her soluk kupkuru boğazında bir inilti, her hareket baldırına batan kızgın bir demirdi. Ancak su içmeliydi, içmek zorundaydı. Salın kenarından çamurlara kaydı. [38]</p>

  <p class="block6">Çekilen sular yüzünden şimdi nehir kenarından elli adım uzaktaydı. Sırtüstü yüzen bir insanın hareketleriyle pis kokulu çamurlar arasında suya doğru sürüklendi. Yarası yine kanamaya başlamıştı, ancak şimdi damla damla kan akıyordu.</p>

  <p class="block6">Sonunda suya erişti, yarayı çamurdan korumak için bacağını havaya kaldırıp yan yattı. Bir dirseği üzerine dayanıp başını suya soktu, içti içti. Su deniz tuzu lezzetinde ve ılıktı. Çürümüş mangrov bitkilerinin artıklarıyla hayvan sidiği gibi kokuyordu. Ama yine de gözleri, burnu ve ağzını içine gömüp doyana kadar içti. Ancak soluk almak zorundaydı, başını kaldırdı, öksürdü, sular burnundan geldi gözleri yaşla doldu. Soluğunu toparlayınca görüşü de açılmıştı. Başını yeniden suya gömmeden açıklara bakınca hayvanı gördü.</p>

  <p class="block6">Timsah yüzeyde, yüz metre ötedeydi ama çok hızlı yüzüyor, kuyruğuyla suları dövüyordu. En az beş metreydi boyu, bir çam kütüğü gibi yaklaşıyordu.</p>

  <p class="block6">Flynn bir çığlık kopardı. Paniğe kapılıp yarasını anuttu, ayağa kalkmaya çalıştı, elleriyle kendini yukarı kaldırdı, ama bacağını oynatamadı. Yine korku ve panik içinde bir çığlık attı.</p>

  <p class="block6">Yüzüstü sürünerek çamurların üstüne çıktı, elli metre ötede mangrov kökleri arasında duran papirüs sala doğru sürüklendi. Köklere tutunup kendini ağaçlar arasına çekti, yan dönüp arkasına baktı. Yüzü korkuyla titriyor, ağzından anlaşılmaz mırıltılar dökülüyordu.</p>

  <p class="block6">Timsah çamur setinin kenarında, hâlâ suyun içindeydi. Yalnız başını sudan çıkarmıştı, küçücük gözleriyle Flynn'i süzüyordu.</p>

  <p class="block6">Flynn umutsuzca çevresine bakındı. Bulunduğu yer ortasında sekiz on mangrov ağacının bulunduğu küçük bir adaydı. Ağaçların gövdeleri bir insan göğsünün iki katı enindeydiler, ancak ilk üç dört metreleri dümdüz yükseliyor, ondan sonra dallanıyorlardı. Bu dümdüz gövdeleri çamurdan kaygandı. [39] Flynn yaralı olmasa bile tırmanması olanaksızdı.</p>

  <p class="block6">Çılgıncasına bir gayretle silâha benzer bir şeyler arandı. Ancak hiç bir şey yoktu. Ne bir dal parçası ne de bir taş... Çevresinde yalnızca kapkara bir çamur düzlüğü vardı. Yine timsaha baktı. Henüz kıpırdamamıştı. Belki de hiç çıkmazdı çamurluğa. Ama gelecekti. Korkak ve iğrenç bir yaratık olmasına karşın zamanla cesaretini toplayacaktı.</p>

  <p class="block6">Kan kokusu almıştı bir kez, kendisinin yaralı ve çaresiz olduğunu biliyordu; gelecekti.</p>

  <p class="block6">Flynn güçlükle sırtını ağacın köklerine dayadı. Duyduğu dehşet şimdi bir nabız gibi atan korkuya dönüşmüştü — tıpkı bacağındaki sancı gibi —. Çamur üstünden korkuyla kaçarken çamurlar kurşun deliğini tıkamış, kanı durdurmuştu. Ancak şimdi bunun önemi yoktu, artık hiç bir şeyin önemi yoktu. Yalnız orada hareketsiz duran, iştahının korkaklığını yenmesini bekleyen yaratık önemliydi.</p>

  <p class="block6">Bu beş dakika da sürebilirdi, yarım gün de... Ama kesin olan tek şey bir süre sonunda geleceğiydi.</p>

  <p class="block6">Timsahın burnunun çevresinde sular halkalandı. Hareket etmişti işte. Uzun pullu kafa kenara doğru ağır ağır süzüldü. Flynn korkudan kaskatı kesilmişti.</p>

  <p class="block6">Sonra hayvanın kuyruğu göründü, sırtı bir eğenin dişleri gibiydi. Arkasında da koca kuyruğu. Kısa bacakları üstünde ağır ağır ilerliyordu sığ sularda. Sırtı bir at sırtı kadar geniş, ıslak ve pırıl pırıldı. Bir tondan fazla zırhlı bir et külçesi halinde sudan çıktı. Çamurlara gömüldü, vahşi bir sırıtışla, düzensiz ve sivri dişlerini göstererek yaklaşmaya başladı.</p>

  <p class="block6">Öylesine ağır hareket ediyordu ki Flynn hipnotize edilmişti sanki.</p>

  <p class="block6">Aradaki yolu yarıladığında hayvan durdu, bir daha sırıttı. [40] Flynn hayvandan yayılan bayat balık kokusunu duydu.</p>

  <p class="block6">«Defol!» Ama hayvan kıpırdamadan, gözlerini kırpmadan duruyordu. «Defol!» Flynn bir avuç çamur alıp fırlattı. Uzun sırıtkan çeneler bir iki santim açıldı, yine kapandı. Dişlerinin çatırtısı duyulmuştu. Sonra çamura gömülü olmasına aldırmadan saldırıya geçti.</p>

  <p class="block6">Flynn mangrov kökleri arasında çaresizce çırpınıyordu artık.</p>

  <p class="block6">Ansızın duyulan bir silâh gürlemesi gerçekle ilgili bir şey değildi sanki, ama timsah kuyruğu üstünde havaya kalkmış, korkunç sesiyle silâh sesini bastırıyordu. Flynn ikinci el ateş edilince hayvanın pullu gövdesine kurşunun saplandığını bile görebilmişti.</p>

  <p class="block6">Timsah çılgınlar gibi debelenirken çamurlar havaya sıçradı, hayvan ayakları üstünde doğrulup suya doğru kaçmaya başladı. Ağır silâh bir daha, bir daha gürledi, ama timsah bir an bile duraklamadı. Su yüzeyi patlayan bir cam gibi yarıldı, timsah suların arasında kayboldu.</p>

  <p class="block6">Yerlilerin küreklerine asıldığı kayığın burnunda elinde tüten silahıyla Sebastian Oldsmith, «Flynn, Flynn! Bir şey olmadı ya? İyi misin?» diye haykırdı.</p>

  <p class="block6">Flynn'in sesi fısıltı gibi çıkıyordu. «Bassie, evlât, yaşamımda ilk kez seni gördüğüme sevindim, inan bana.»</p>

  <p class="block6">Sonra yarı baygın halde ağaç köklerinin arasına yığıldı kaldı.</p>

  <p class="block4"><br class="calibre1" id="calibre_pb_10" /></p>
</body>
</html>
