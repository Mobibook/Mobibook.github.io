<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_12">VI</h2>

  <p class="normal1">(İvan Petroviç’ten Petro İvanıç’a)</p>

  <p class="normal">14 Kasım</p>

  <p class="normal">Sayın Bayım Petro İvanıç!</p>

  <p class="normal">Üç gündür bekliyorum; bugünleri faydalı işler yapmaya çalışarak geçirdim, – bu arada her insanın sahip olduğu kibarlık ve nezaket kuralları gereği, teyzenize karşı son Hıristiyanlık vazifenizi rahatça yerine getirebilmeniz ve o malum mesele konusunda rahatça düşünebilmeniz, araştırma yapabilmeniz için gerekli zamanı bulabilesiniz diye, ayın onunda yazdığım son mektubumdan sonra ne tek bir söz ettim ne de tek bir şey yaptım. Artık sizinle son ve kesin bir konuşma yapmak için acele ediyorum.</p>

  <p class="normal">Şunu size açıkça söyleyeyim ki, ilk iki mektubunuzu okuyunca, benim ne istediğimi anlamadığınızı ciddi biçimde düşündüm; düşüncelerimi kâğıt üzerinde yeterince açık anlatamamaktan dolayı kendimi daima suçladığım ve bundan korktuğum için buluşmayı ve gizlice konuşmayı daha çok isteyen benim. Siz de bilirsiniz ki, iyi bir eğitim almadım ve süslü konuşmayı bilmem, dış görünüşün bazen ne kadar aldatıcı olduğunu, çiçeklerin arasında bazen bir yılanın saklandığını<sup class="calibre2"><a href="../Text/ev_split_022.html#footnote-600-24" id="footnote-600-24-backlink">[24]</a></sup> acı deneyimlerle öğrendiğim için boşboğaz bir züppe gibi davranmaktan kaçınırım. Ama siz beni anlamanıza rağmen, yüreğinizdeki vefasızlık, birbirimize verdiğimiz namus sözüne ve gösterdiğimiz dostça tavırlara üstün geldiği için bana düzgün bir cevap vermediniz. İlgimi kötüye kullanan, sizden hiç beklemediğim ve şu ana kadar hiç inanmak istemediğim bir tavırla bu alçakça tutumu sergilediniz; ilk tanıştığımızda sergilediğiniz akıllı tavırlar, ince davranışlar, para kazanma ve iş konusundaki bilginiz, sizinle ortaklık yapmama neden olmuş ve gerçek bir dost, ahbap ve iyiliksever bir insan bulduğuma inanmıştım. Gösterişli ve parlak görünüşlerinin altında zehirli bir kalp taşıyan, akıllarını yakınlarına oyunlar kurmak ve onları dolandırmak için kullanan ve bu yüzden kâğıt kalemden korkmakla birlikte güzel yazı becerilerini yakınları ya da yurtları için değil, birlikte iş yaptıkları kişileri uyutmak, etkilemek için kullanan insanlar olduğunu artık iyice anladım. Aşağıda anlatacaklarım bana ettiğiniz hainliği açıkça ortaya koymaktadır sayın beyefendi.</p>

  <p class="normal">İlk olarak, ilk mektubumda size durumumu açık seçik anlattığım ve özellikle Yevgeniy Nikolaiç hakkındaki düşüncelerinizi ve görüşlerinizle ne kastetmek istediğinizi sorduğum zaman sayın beyefendi, çoğunlukla konuyu geçiştirmeye ve beni telaşlandırdıktan, şüphelendirdikten sonra meseleden uzak durmaya çalıştınız. Nasıl adlandıracağımı bilemediğim bir sürü oyun çevirdikten sonra üzgün olduğunuzu yazdınız. Siz bu duruma ne ad verirsiniz sayın beyefendi? Sonra her dakikamın değerli olduğu, peşinizden tüm başkenti dolaşmak zorunda bıraktığınız dönemde, meseleyi geçiştirmek için, arkadaşlık kisvesi altında bambaşka şeylerden bahseden mektuplar yazdınız: Her ne olursa olsun saygı duyduğum eşinizin hastalığını, diş çıkarırken ufaklığa verilen ilacı anlattınız. Bunlardan bahsettiğiniz her mektubunuzda beni düzenli olarak acımasızca eleştirdiniz. Bir babanın, çocuğunun hastalığı dolayısıyla çektiği acıyı tabii ki anlıyorum, ama bambaşka şeyler anlatılması gerekirken bunlardan bahsetmek oldukça dikkat çekici doğrusu. Bütün bunlara tahammül ettim ve hiçbir şey söylemedim, ama artık her şeyin açıklığa kavuşması vakti geldi. Kaç kere randevu verip sözünüzde durmadınız ve beni aptal konumuna, komik durumlara düşürdünüz, bunu kesinlikle kabul edemem. Sonra beni ilk olarak, hasta olan teyzenizin yanına çağırıldığınızı, hem de felcin saat tam beşte geldiğini, hiç utanmadan üstüne basarak söyleyip kandırdınız. Talihime bakın ki, sayın beyefendi, bu üç gün içinde teyzeniz hakkında bilgi edinme fırsatım oldu ve teyzenize gece yarısına doğru sekizinci felcin geldiğini öğrendim. Bu olay sayesinde insanları aldatmak için kutsal akrabalık ilişkilerini bile kullandığınızı gördüm. Üstelik son mektubunuzda akrabanızın ölümünün malum mesele hakkında buluşacağımız zamana denk geldiğini söylüyorsunuz. Ama uydurmalarınızın ve kirli hesaplarınızın boyutları bu noktada zirve noktasına çıkıyor, çünkü araştırmalarım sonucunda çok güvenilir bir kaynaktan aldığım bilgiye göre teyzeniz, ölümünü dinsizce yanlış bildirdiğiniz mektuptan yirmi dört saat sonra ölmüş. Bana karşı yaptığınız hainlikler hakkında öğrendiklerimi anlatmaya kalksam bu mektup yetmez. Her mektubunuzda bana sevgili dostum demeniz, güzel sıfatlarla hitap etmeniz bile –ki ben bunların vicdanımı körleştirmekten başka bir amacı olduğuna inanmıyorum– konuya tarafsız bakan biri için yeterli bir kanıt.</p>

  <p class="normal">Şimdi beni asıl ilgilendiren dolandırıcılığınızı ve hainliğinizi anlatayım: İkimizi de ilgilendiren konudan son günlerde hiç bahsetmiyorsunuz, o karanlık ve benim hiçbir şey anlamadığım dinsiz mektubunuzda, benden senetsiz olarak zorla kopardığınız üç yüz elli gümüş rublenin karşılıklı şartlarını, sanki ortağız da, açıklamışsınız; bir de ortak tanıdığımız Yevgeniy Nikolaiç’e iftira ediyorsunuz. Artık şunu açıkça görüyorum ki, şöyle söyleyeyim, ne et ne de balık olmadığını, eti ya da yünü işe yaramaz bir keçi olduğunu kanıtlamaya çalışıyorsunuz ve bu ay yazdığınız altıncı mektubunuzda bir kusur olarak bunu ortaya koyuyorsunuz. Ben ise Yevgeniy Nikolaiç’i mütevazı, ahlaklı bir genç, dünyadaki en saygıdeğer insanlardan biri olarak tanıyorum. Ayrıca geçtiğimiz iki hafta boyunca Yevgeniy Nikolaiç’le kumar oynadığınızı ve cebinize birkaç kere on ruble ve hatta bazen yüz gümüş ruble indirdiğinizi de biliyorum. Şimdi bütün bunları inkâr ediyorsunuz ve yaptıklarım için bana teşekkür etmek yerine beni ortaklıkla ayartıp, payıma düşecek gelir vaadiyle kandırdıktan sonra paramın üzerine yatmaya çalışıyorsunuz. Benim paramın ve Yevgeniy Nikolaiç’in parasının üzerine kanunsuzca yatıyorsunuz, Yevgeniy Nikolaiç’i evinize getirme konusunda gösterdiğim çabalara teşekkür etmemek için ona benim gözümde hiçbir değeri olmayan iftiralar atıyorsunuz. Kendiniz ise bazı arkadaşlarımın anlattığına göre, sanki dünya üzerindeki herkes gerçek niyetinizi anlamayacak ve dostluğunuzun, dostça tavırlarınızın gerçekte ne anlama geldiğini tahmin edemeyecek kadar aptalmış gibi, Yevgeniy Nikolaiç’in eteğinin dibinden ayrılmıyor ve herkesin yanında en yakın dostunuzmuş gibi davranıyormuşsunuz. Ben de bu davranışlarınızın bir aldatmaca, hıyanet, ahlak ve insan haklarının unutulması, Tanrıya karşı gelme ve her suretle ayıp olduğunu söyleyebilirim. Bunlara örnek ve kanıt olarak kendimi gösteriyorum. Sizi incitmiş olabilirim, peki ama siz neden tanrıtanımaz bir günahkâr gibi davrandınız?</p>

  <p class="normal">Mektubumu burada bitiriyorum. Her şeyi açıkladım. Yalnız şunu da ekleyeyim: Eğer sayın beyefendi, bu mektup elinize geçer geçmez, ilk olarak size verdiğim üç yüz elli gümüş rubleyi, sonra da bana söz verdiğiniz parayı getirmezseniz, parayı alabilmek için her türlü yola, hatta yasal çarelere başvuracağım. Son olarak şunu da belirteyim, en sadık hizmetkârlarınızdan ve sizi en çok sevenlerden, isminizi tüm dünyanın gözünde küçük düşürecek bazı bilgiler öğrendim.</p>

  <p class="normal">İzninizle bu konuyu burada kesiyorum.</p>
</body>
</html>
