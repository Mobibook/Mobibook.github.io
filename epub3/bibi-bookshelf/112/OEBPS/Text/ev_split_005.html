<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="h2baslik" id="calibre_toc_17">II</h3>

    <p class="normal">Kalbi o kadar şiddetli çarpıyordu ki her şey gözüne yeşil görünüyor ve başı dönüyordu. Pek fazla olmayan eşyasını yeni odasına düzenli bir biçimde yerleştirdi, kullanacağı eşyaların paketini açtı, kitapları sandıktan çıkarıp masanın üzerine dizmeye başladı, ama kısa sürede elleri tutmaz oldu. Kadının, tüm benliğini sarsan, altüst eden, kalbinin engel olunamaz, büyük bir heyecanla atmasına neden olan görüntüsü gözlerinin önünden gitmiyordu – donuk, fakir yaşamı birdenbire öyle büyük bir mutlulukla dolmuştu ki düşünceleri kararmış, ruhu hüzün ve şaşkınlık içinde kaybolmuştu. Kimliğini aldı ve kadını görebilme umuduyla ev sahibine götürdü. Ama Murin kapıyı araladı, kimliği aldı ve “Pekâlâ, güle güle otur,” dedikten sonra kapıyı kapattı. Ordınov’un içini tatsız bir his kapladı. Nedense bu ihtiyarı görmek zor geliyordu. İhtiyarın bakışlarında küçümseyici, nefret dolu bir şeyler vardı. Ama bu kötü izlenim kısa zamanda dağıldı. Ordınov daha üçüncü günde, eski sakin yaşamıyla kıyasladığında oldukça hareketli bir yaşam sürmeye başlamıştı, ama hiçbir şeyi düşünemiyor, hatta düşünmekten korkuyordu. Yaşamındaki her şey değişmiş, altüst olmuştu; elinde olmadan, tüm yaşamının tam ortadan kırıldığını hissediyordu; aklında tek bir istek, tek bir beklenti kalmıştı ve başka düşünceler bunun önüne geçemiyordu.</p>

    <p class="normal">Kafası karışık bir halde odasına döndü. Hafif kamburu çıkmış, insanda acıma duygusu uyandıran pis, iğrenç kılıklı yaşlı bir kadın ocağın başında bir şeylerle uğraşıyordu. Huysuz bir kadına benziyordu, arada bir dudaklarını oynata oynata genizden gelen bir sesle bir şeyler mırıldanıyordu. Bu kadın ev sahibinin hizmetçisiydi. Ordınov kadınla konuşmaya çalıştı, ama kadın huysuzluk edip tek kelime bile söylemedi. Sonunda akşam yemeği saati geldi; yaşlı kadın lahana çorbası, börek ve et yemeğini ocaktan alıp ev sahiplerine götürdü. Ordınov’a da aynı yemeği verdi. Yemekten sonra daire ölüm sessizliğine büründü.</p>

    <p class="normal">Ordınov eline bir kitap aldı, daha önce de birkaç kere okumuş olduğu yerlerin anlamını çıkarmaya çalışarak uzun süre sayfaları karıştırdı. Fazla dayanamayarak kitabı bıraktı, yeniden eşyalarını düzenlemeye çalıştı, sonunda şapkasını aldı, kaputunu giydi ve sokağa çıktı. Nereye gittiğine bakmadan, gelişigüzel yürürken, aklını toplamaya, elinden geldiğince dağınık düşüncelerini düzene sokmaya ve durumunu değerlendirmeye çalışıyordu. Ama harcadığı çaba sadece sıkıntısını artırıyor, çilesini derinleştiriyordu. Art arda titreme ve ateş nöbetlerine yakalanıyor, kalbi bazen o kadar hızlı çarpıyordu ki duvara yaslanmak zorunda kalıyordu. “Ölsem daha iyi,” diye düşündü, sonra “Ölsem daha iyi,” sözleri kızarmış, titreyen dudaklarından fısıltıyla, düşünmeden döküldü. Uzun süre dolaştı, sonunda bardaktan boşanırcasına yağmur yağdığını ve iliklerine kadar ıslandığını fark edince eve döndü. Evin yakınlarında kapıcıyı gördü. Ordınov Tatarın bir süre için kendisini meraklı gözlerle izlediğini, bunu fark ettiğini görünce yoluna gittiğini düşündü.</p>

    <p class="normal">— Merhaba, –Ordınov kapıcıya yetişmişti,– adın ne senin?</p>

    <p class="normal">Kapıcı sırıtarak,</p>

    <p class="normal">— Adım kapıcı. –diye karşılık verdi.</p>

    <p class="normal">— Uzun süredir mi burada kapıcısın?</p>

    <p class="normal">— Bayağı oldu.</p>

    <p class="normal">— Ev sahibi tüccar mı?</p>

    <p class="normal">— Öyle dediyse, öyledir.</p>

    <p class="normal">— Ne iş yapar?</p>

    <p class="normal">— Hasta; yaşayıp gidiyor, Tanrıya dua ediyor – başka bir şey yaptığı yok.</p>

    <p class="normal">— Peki karısı?</p>

    <p class="normal">— Karısı mı?</p>

    <p class="normal">— Onunla yaşayan kadın karısı değil mi?</p>

    <p class="normal">— Öyle dediyse, öyledir. Hadi, güle güle beyim.</p>

    <p class="normal">Tatar elini kasketine götürdü ve kulübesine girdi.</p>

    <p class="normal">Ordınov da odasının yolunu tuttu. Yaşlı kadın kendi kendine bir şeyler mırıldanarak Ordınov’a kapıyı açtı, tekrar kilitledi ve önünde yıllarını geçirdiği ocağın başına döndü. Hava kararmıştı. Ordınov kibrit almak için odasından çıktı ve ev sahiplerinin kapısına bir kilit asılı olduğunu gördü. Dirseklerini ocağa dayayıp dik dik kendisine bakan ve belki de bu yabancının efendisinin kilidiyle neden bu kadar ilgilendiğini düşünen yaşlı kadına seslendi; kadın hiçbir şey söylemeden bir kibrit kutusu attı. Ordınov odasına döndü, belki de yüzüncü kere eşyalarıyla, kitaplarıyla ilgilenmeye başladı. Ama yaptığı işler yavaş yavaş kafasını karıştırmaya başlayınca kerevete ilişti, sanki uykuya dalmış gibi hissetti. Ara ara kendine geliyor, aslında uyumadığını, ıstıraplı, hastalığa benzer bir durum içinde olduğunu fark ediyordu. Kapının çalındığını, açıldığını duydu ve ev sahiplerinin akşam ayininden döndüklerini anladı. Aklına bir şey için onlarla konuşması gerektiği geldi. Ayağa kalktı, hatta onlarla konuşmaya gittiğini sandı, ama ayağı yaşlı kadının odanın ortasında bıraktığı odunlara takılınca düştü. Yere düşünce her şeyi unuttu, uzunca bir zaman sonra gözlerini açınca giyinik olduğunu, kerevetin üzerinde yattığını ve olağanüstü güzel bir kadının sessiz, annelik içgüdüsüyle dökülen yaşlardan ıslanmış gibi duran yüzünün şefkatle üzerine eğildiğini büyük bir hayret içinde fark etti. Başının altına bir yastık konulduğunu, üstünün sıcak bir şeyle örtüldüğünü ve şefkatli bir elin sıcak alnında gezindiğini hissetti. Teşekkür etmek istedi, bu eli tutmak, kavrulmuş dudaklarına götürmek, gözyaşlarıyla ıslatmak ve öpmek, sonsuza dek öpmek istedi. Birçok şey söylemek istiyor, ama ne söyleyeceğini kendisi de bilmiyordu; tam o dakikada ölmek istiyordu. Ama elleri kurşun gibiydi ve kıpırdamıyordu; sanki dili tutulmuştu, sadece damarlarındaki kanın onu yatağın içinde biraz daha hareketlendirmek ister gibi aktığını hissediyordu. Birisi ona su verdi... Sonunda bilincini kaybetti.</p>

    <p class="normal">Sabah sekize doğru uyandı. Güneş altın demeti gibi ışıklarını odasının yeşil, küflü pencerelerinden içeriye saçıyordu; hastanın tüm uzuvlarını hoş bir duygu kaplamıştı. Sakin ve huzurlu, son derece mutluydu. Birkaç saniye önce yatağının başucunda birisi varmış gibi geldi. Bu görünmez varlığı çevresinde dikkatle arayarak uyandı; dostunu kucaklamak ve ona yaşamında ilk defa “Merhaba, iyi günler sevgili dostum,” diyebilmeyi o kadar çok istiyordu ki.</p>

    <p class="normal">— Ne kadar da çok uyuyorsun! –dedi tatlı bir kadın sesi. Ordınov başını çevirerek baktı, ev sahibesinin eğilerek cana yakın, güneş gibi parlak, gülümseyen güzel yüzüyle kendisine baktığını gördü.</p>

    <p class="normal">— Hastalığın ne kadar da uzun sürdü, –dedi ev sahibesi,– yeter ama, kalk artık; neden kendini bu kadar zorluyorsun? Arzu ekmekten tatlı, güneşten güzeldir. Kalk canım kalk.</p>

    <p class="normal">Ordınov kadının elini yakaladı ve sertçe sıktı. Hâlâ rüyadaymış gibi geliyordu.</p>

    <p class="normal">— Dur, tamam, sana çay hazırladım; çay içer misin? İç, iç; kendini daha iyi hissedersin. Ben de hastalık geçirdim, biliyorum.</p>

    <p class="normal">— Haklısın, içecek bir şey getirsen iyi olur. –Ordınov zayıf bir sesle karşılık verdi ve ayağa kalktı. Hâlâ çok halsizdi. Sırtında bir ürperti hissetti, her yanı bütün kemikleri kırılmış gibi ağrıyordu. Ama kalbi ferahlamıştı ve güneş ışığı görkemli, parlak bir mutlulukla içini ısıtıyor gibiydi. Kendisi için yeni, güçlü, görünmez bir hayatın başladığını hissetti. Biraz başı dönmeye başladı.</p>

    <p class="normal">— Adın Vasiliy galiba, değil mi? –diye sordu kadın.– Dün ev sahibinin sana “Vasiliy” dediğini duydum sanki.</p>

    <p class="normal">— Evet, Vasiliy. Senin adın ne? –Ordınov kadına yaklaşmıştı, ama ayaklarının üzerinde zorlukla duruyordu. Sendeledi. Kadın Ordınov’un elini tuttu, ayakta durmasına yardım etti ve güldü.</p>

    <p class="normal">— Benimki Katerina. –İri, parlak, mavi gözleriyle Ordınov’un gözlerine bakarak cevap verdi.</p>

    <p class="normal">Birbirlerinin elini tutuyorlardı.</p>

    <p class="normal">— Bana bir şey mi söylemek istiyorsun? –diye sordu kadın.</p>

    <p class="normal">— Bilmiyorum, –diye karşılık verdi Ordınov. Gözleri karardı.</p>

    <p class="normal">— Bak şu işe. Cancağızım, topla kendini, üzülme artık; gel şöyle masaya geç, burası güneş alıyor, ama uslu otur, peşimde dolaşıp durma, –genç adamın ayağının altında dolaşıp işine mani olacağını anlamıştı sanki,– şimdi geliyorum; bana istediğin kadar bakarsın. –Bir dakika geçmeden çayı getirdi, masaya koydu ve Ordınov’un karşısına oturdu.</p>

    <p class="normal">— İç hadi, –dedi Katerina,– Neyin var, başın mı ağrıyor?</p>

    <p class="normal">— Artık ağrımıyor, –dedi Ordınov,– Bilmiyorum, belki de ağrıyordur... çay falan da istemiyorum... burama kadar geldi artık, dayanamıyorum!.. Neyim var, bilmiyorum. –Ordınov zorlukla nefes alıyordu ve Katerina’nın elini yakalayıp devam etti.– Burada kal, yanımdan ayrılma, lütfen elini ver... gözlerim kamaşıyor, sanki güneşe bakıyorum. –Ordınov sözcükler kalbinden kopup geliyormuşçasına ve heyecandan bayılacakmışçasına konuşuyordu. Hıçkırıklar boğazında düğümleniyordu.</p>

    <p class="normal">— Vah zavallıcık! Besbelli yanında hiç iyi bir insan olmamış. Yapayalnız kalmışın, hiç akraban yok mu?</p>

    <p class="normal">— Hiç kimsem yok, bir başımayım... önemli değil, boş ver! Biraz kendime geldim... kendimi daha iyi hissediyorum. –Ordınov sayıklar gibi konuşuyordu. Sanki oda etrafında dönüyordu.</p>

    <p class="normal">— Ben de yıllardır insan yüzü görmedim. Bana öyle bakıyorsun ki... –dedi Katerina kısa bir sessizlikten sonra.</p>

    <p class="normal">— Nasıl yani... bakıyorum?</p>

    <p class="normal">— Sanki gözlerim seni ısıtıyor. Hani sevdiğin birine baktığında olur ya... Ben seni ilk sözlerini işittiğim anda kalbime aldım. Hastalanırsan yine bakarım sana. Ama yine de hasta olma. Sen iyileşince burada iki kardeş gibi yaşarız. Bunu ister misin? Tanrı vermedikçe bir kardeş bulmak kolay değil.</p>

    <p class="normal">— Kimsin sen? Nerelisin? –diye Ordınov zayıf bir sesle sordu.</p>

    <p class="normal">— Buralı değilim... Ne yapacaksın nereden geldiğimi? Hani kara ormanda yaşayan on iki erkek kardeş ile o ormanda yolunu kaybetmiş genç kız hakkında bir masal vardır, bilir misin? Genç kız, kardeşlerin evine rastlayınca içeri girmiş, ortalığı bir güzel toplamış. Kardeşler eve dönmüşler ve bir kızın uğradığını hemen anlamışlar. Kıza seslenmişler, ortaya çıkmış. Onu kardeşliğe kabul etmişler, yanlarına almışlar. Bu masalı duydun mu?</p>

    <p class="normal">— Duydum. –Ordınov’un sesi fısıldar gibi çıkmıştı.</p>

    <p class="normal">— Yaşamak güzel bir şey, yaşamayı seviyor musun?</p>

    <p class="normal">— Evet seviyorum, çok uzun bir yaşam sürmek isterdim, –diye cevapladı Ordınov.</p>

    <p class="normal">— Bilmiyorum, –Katerina düşünceliydi,– ben ölmek isterdim. Yaşamı sevmek, insanları sevmek güzel, evet, ama... bak, yine kül gibi bembeyaz oldun.</p>

    <p class="normal">— Başım dönüyor...</p>

    <p class="normal">— Dur, ben sana kendi yatağımla yastığımı getireyim – başka şeyler de getiririm; yatağı buraya sereriz. Sen uyu, rüyanda beni gör; o zaman hastalığın geçer. Bizim yaşlı hizmetçi de hasta...</p>

    <p class="normal">Hem konuşuyor hem de yatağı hazırlıyor, arada bir de omzunun üzerinden gülümseyerek Ordınov’a bakıyordu.</p>

    <p class="normal">— Amma çok kitabın var, –dedi sandığı çekerken.</p>

    <p class="normal">Ordınov’un yanına gitti, sağ elini tuttu, yatağa getirdi, yatırdı ve üzerine bir battaniye örttü.</p>

    <p class="normal">— Kitaplar insanı bozarmış derler, –Katerina düşünceli bir tavırla başını salladı.– Kitap okumayı seviyor musun?</p>

    <p class="normal">Ordınov uyuyup uyumadığının farkında olmadan ve kendini uyumadığına inandırmak için Katerina’nın elini daha fazla sıkarak,</p>

    <p class="normal">— Evet, –diye cevap verdi.</p>

    <p class="normal">— Efendimin de bir sürü kitabı var, hem de çok! Din kitapları olduğunu söylüyor. Bana hep o kitaplardan bir şeyler okur. Sonra sana da gösteririm, bana okuduklarının ne olduğunu anlatırsın.</p>

    <p class="normal">— Anlatırım, –Ordınov gözlerini kadından ayırmıyordu.</p>

    <p class="normal">— Dua etmeyi sever misin? –Katerina kısa bir sessizlikten sonra sordu:– Biliyor musun? Ben korkuyorum, çok korkuyorum...</p>

    <p class="normal">Kafasına bir şey takılmış gibi sözünü tamamlamadı. Ordınov kadının elini tuttu, dudaklarına götürdü.</p>

    <p class="normal">— Neden elimi öpüyorsun? (Yanakları hafifçe kızardı). Gülerek ve iki elini de uzatarak devam etti.– Peki, öp öyleyse. –Ellerinden birini kurtardı ve Ordınov’un sıcak alnına koydu, karışmış saçlarını düzeltmeye başladı. Yüzü gittikçe kızarıyordu, sonunda yatağın yanında yere oturdu ve yanağını Ordınov’un yanağına dayadı; ılık, nemli soluğu Ordınov’un yüzünde geziniyordu. Ordınov birdenbire Katerina’nın gözlerinden dolu tanesi büyüklüğünde, sıcak gözyaşlarının erimiş kurşun gibi kendi yanaklarına döküldüğünü hissetti. Ordınov gittikçe halsizleşiyordu, elini kaldıracak gücü bile kalmamıştı. Tam bu anda kapı vuruldu, sürgünün tıngırtısı duyuldu. Ordınov, ev sahibi ihtiyarın kendi bölümüne girdiğini duyabilecek kadar kendindeydi. Katerina’nın yerden kalkıp acele etmeden, sakin bir biçimde kitapları aldığını, çıkarken de istavroz çıkardığını gördü, gözlerini kapattı. Birdenbire uzun, sıcak bir öpücük kalbine bir bıçak saplanmış gibi ateş kadar sıcak dudaklarını yaktı. Hafifçe bağırdı ve kendini kaybetti...</p>

    <p class="normal">O andan itibaren Ordınov için garip bir yaşam başladı.</p>

    <p class="normal">Bilincinin biraz bulanık da olsa yerine geldiği bazı anlarda aklına garip, kısır endişeler, mücadeleler ve acılarla dolu, sonu olmayan bir rüya içinde yaşamaya mahkûm olduğu geliyordu. Onu bunaltan uğursuz kaderine korku içinde karşı koymaya çalışıyor, ümitsiz bir kavgaya giriştiği bu zorlu dakikada meçhul bir güç ona yeniden vuruyordu ve tekrar bilincini kaybettiğini, önünde yeniden aşılmaz, dipsiz bir karanlığın oluştuğunu, keder ve ümitsizlik çığlığıyla bu karanlığa doğru koştuğunu hissediyordu. Yaşamsal çırpınmaların insanın tüm bedenine hâkim olduğu, geçmişi aydınlattığı, şu andaki parlak anın zaferinin, eğlencesinin duyulduğu ve geleceğin bilinmeyen düşlerinin görüldüğü zamanlarda, karşı konulmaz, amansız geçici mutluluklar bir an için görülüp kayboluyordu; tıpkı açıklanamaz umudun insan ruhu üzerine hayat verici bir çiy tanesi gibi düştüğü zamanlarda olduğu gibi, tıpkı mutluluktan avazı çıktığı kadar bağırmak istediği zamanlarda olduğu gibi, tıpkı bu zayıf etinin bu düşüncelerin ağırlığı altında ezildiğini, yaşamla bağlantısını sağlayan iplerin koptuğunu hissettiği ve tüm yaşamın yenilenmesini, dirilmesini kutladığı zaman olduğu gibi. Arada bir yeniden uykuya dalıyor, son günlerde olanları tekrar tekrar görüyor ve bu olanları heyecan dolu bir dizi halinde hayal meyal hatırlıyordu. Bazen de hastalığını unutuyor, eski dairesini ve eski ev sahibini göremeyince şaşırıyordu. Yaşlı kadının gecenin ilerleyen saatlerinde her zaman yaptığı gibi, zayıf ateşiyle odanın bir bölümünü aydınlatan, sönmeye yüz tutmuş, artık ısıtmayan ocağın yanına gelmemesini ve zayıf, titrek ellerini uzatıp sürekli kendinden bahsetmemesini, kafasını kitaplardan kaldırmadığı için delirmiş olduğunu düşündüğü kiracısına sık sık dönüp bakmamasını aklı almıyordu. Başka bir zaman da, yeni bir daireye taşındığını hatırlıyordu, ama ruhundaki bastıramadığı, kontrol edemediği arzuya rağmen neden ve nasıl taşındığını bilmiyordu... Ama onu nereye, ne çağırmıştı ve işkence ediyordu ve dayanılmaz, nefesini kesen, tüm kanını emen hararetin sebebi kimdi? – Bilmiyor, hatırlamıyordu. Sık sık büyük bir çaba göstererek elleriyle bir gölgeyi yakalamaya çalışıyor, yatağının yanında hafif ayak sesleri ve birisinin müzik gibi tatlı, içten fısıltılarını duyuyordu; ılık, düzensiz bir soluk yüzünde dolaşıyor ve tüm varlığı, duyduğu aşkla sarsılıyordu; sıcak gözyaşları alev gibi yanan yanağını daha da yakıyordu ve aniden dudaklarında uzun, tatlı bir öpücük hissediyordu; sonra hayatının bitmek bilmez bir azap içinde kıvrandığını hissediyordu; yüzyıllardır onun etrafında dönen tüm var oluş, tüm dünya durmuş ve yerini bin yıllık bir geceye bırakmış gibiydi...</p>

    <p class="normal">Bazen çocukluğunun huzur, mutluluk ve bitmez tükenmez bir sevinçle dolu, akasyalarla çevrili küçük evlerinin önündeki çayırdan koparıp oynadığı çiçeklerin kokularıyla bezeli, kıyısında oturup saatlerce dalgaların sesini dinlediği gölle süslü, annesinin uzun, sakin geceler boyunca üzerine eğilip öptüğü, kutsadığı, ninniler söylediği beşiğinin başında parlak, renkli rüyaların uçuştuğu günlerini görür gibi oluyordu. Ama aniden huzurunu kaçıran, hiç de çocuksu olmayan bir korku duymasına neden olan, hayatına keder zehrini ve gözyaşlarını ilk defa sokan bir yaratık görünmeye başlıyordu; meçhul ihtiyarın hayatının kalan dönemine hâkim olacağını hissediyor, gözlerini ondan ayıramadan titriyordu. Kötü yürekli ihtiyar onu her yerde izliyordu. Koruluktaki her çalılığın altından ona bakıyor, başıyla yanlış yöne yönlendiriyor, gülüyor, alay ediyor, çocuğun elindeki oyuncak bebekte cisimleşerek kötü bir gnom<sup class="calibre2"><a href="../Text/ev_split_022.html#footnote-600-2" id="footnote-600-2-backlink">[2]</a></sup> gibi acı bir kahkaha atıyordu; haşarı okul arkadaşlarını kışkırtıyor, elinde bebekle okul sırasında gülerek oturup dilbilgisi kitabının her satırının altından ona bakıyordu. Acımasız ihtiyar uykusunda bile yatağının başucunda oturuyordu... Beşiğinin etrafında altın ve safir kanatlarını çırpan ışıltılı perileri dağıtıyor, zavallı annesini ondan ebediyen uzaklaştırıyor, çocuk yüreğinin anlayamayacağı ama ona işkence eden, korkularını ve çocuksu olmayan tutkularını harekete geçiren uzun, olağanüstü bir masalı geceler boyunca anlatıyordu. Acımasız yaşlı adam çocuğun ağlamalarına, yalvarmalarına kulak asmıyor ve hiç yorulmadan, kendini kaybetmeden anlatmaya devam ediyordu. Sonra bebek aniden yetişkin bir adam olarak uyanıyordu; tüm yılları görülmez ve duyulmaz bir biçimde önünden geçiyordu. Bir anda mevcut durumunu görüyor, yalnız ve tüm dünyaya yabancı olduğunu, gizemli, şüpheci insanların arasında, karanlık odasının köşelerinde toplanıp fısıldaşan ve ocağın başında oturup yıpranmış, yaşlı ellerini ısıtmakta olan kadına kafalarıyla onu işaret eden düşmanların arasında kaldığını fark ediyordu. Telaşa, korkuya kapılıyordu; bu insanların kim ve neden burada olduklarını, kendisinin niçin bu odada bulunduğunu öğrenmeyi çok istiyordu; bilinmeyen bir gücün onu kiracılarının ve ev sahibinin kim ve nasıl insanlar olduğunu daha önceden bilmediği bu karanlık, cehennem gibi yere sürüklediğini fark ediyordu. Bir şüphe işkence eder gibi içini kemirmeye başlıyordu – ve aniden karanlığın içinde beyaz yüzlü, saçları ağırmış yaşlı bir kadın, ateşin önünde başını üzgün üzgün sallayarak, sanki kendi kendine anlatıyormuş gibi fısıldayarak bir masal anlatmaya başlıyordu. Ama – onu yine korku sarmaya başlıyordu: Masal gözlerinin önünde yüzler, şekiller olarak vücut buluyordu. Çocukluğundan başlayarak bütün belli belirsiz düşlerin, bütün düşüncelerin ve hayallerin, yaşadığı her şeyin, kitaplarda okuduğu her şeyin, uzun süredir unutmuş olduğu her şeyin çok büyük şekiller ve görüntüler halinde gözlerinin önünde canlandığını, vücut bulduğunu ve etrafını sardığını görüyordu; gözlerinin önünde büyülü, görkemli bahçeler belirdiğini, koskocaman şehirlerin kurulduğunu ve yıkıldığını, mezarlıklarda yatan ölülerin yeniden yaşama döndüklerini, tüm kabilelerin ve ulusların doğumlarını ve ölümlerini ve her düşüncesinin, her hayalinin hasta yatağının etrafında tecessüm ettiğini görüyordu ve sonunda soyut düşünceleri değil somut dünyayı, somut varlıkları düşündüğünü, bu sonsuz, garip, içinden çıkılamaz evrende bir toz zerresi gibi uçuştuğunu, bu yaşamın isyankâr bağımsızlığının üzerinde baskı oluşturduğunu ve ebedi, sonsuz ironinin peşini bırakmadığını görüyordu; öldüğünü ve ebediyen hayata dönemeyecek bir biçimde toza ve küle dönüştüğünü görüyordu; kaçmak istiyordu, ama tüm evrende saklanabileceği tek bir yer dahi yoktu. Sonunda büyük bir öfke nöbeti içinde kendini zorladı, bağırdı ve uyandı...</p>

    <p class="normal">Buz gibi soğuk terler içinde uyanmıştı. Etrafta ölüm sessizliği vardı, gece epey ilerlemişti. Ama olağanüstü masalı bir yerlerde sürüyormuş, birisi kısık sesle, onun da bildiği bir şey hakkında uzun bir öykü anlatıyormuş gibi geldi. Karanlık ormanlardan, yürekli haydutlardan, Stenka Razin<sup class="calibre2"><a href="../Text/ev_split_022.html#footnote-600-3" id="footnote-600-3-backlink">[3]</a></sup> kadar olmasa da cesur delikanlılardan, neşeli, sarhoş yedekçilerden, güzel bir kızdan ve Volga-Ana’dan bahsedildiğini duydu. Yoksa masal değil miydi? Bunları gerçekten mi işitiyordu? Tam bir saat gözleri açık bir halde, tek bir uzvunu bile hareket ettirmeden, acı içinde yattı. Sonra yavaş yavaş doğruldu ve sevinçle, korkunç hastalığın güçten düşmesine neden olmadığını fark etti. Hezeyanları sona ermiş, gerçek yaşama dönmüştü. Üzerinde Katerina’yla konuştuğu günkü giysi olduğunu gördü; demek ki Katerina’nın yanından ayrıldığı sabahtan beri çok zaman geçmemişti. Azmin ateşi damarlarında dolaşıyordu. Elleri nedenini kendisinin de bilmediği bir hareketle yatağının yanındaki tahta bölmenin üst tarafında belki de bir şey asmak için çakılmış çiviyi buldu, çiviyi tuttu ve bölmeden içeriye biraz ışık sızan bir aralığa doğru kendini çekti. Gözünü aralığa dayadı ve heyecandan zorlukla nefes alarak seyretmeye başladı.</p>

    <p class="normal">Ev sahibinin odasının bir köşesinde bir yatak, yatağın önünde halıyla örtülü bir masa ve masanın üzerinde din kitaplarını andıran, eskiden kalma kitaplara benzeyen büyük, ciltli kitaplar duruyordu. Köşede Ordınov’un odasındaki gibi eski bir ikona vardı; ikonanın önünde kandil yanıyordu. Yatakta hasta, çektiği ıstıraptan bitkin düşmüş, yüzü kâğıt gibi bembeyaz olmuş, üstü kürklü bir battaniyeyle örtülmüş halde yaşlı Murin yatıyordu. Dizlerinin üzerinde açık bir kitap vardı. Yatağın yanındaki sedirde başını ihtiyarın omzuna yaslamış, elini ihtiyarın göğsüne koymuş Katerina oturuyordu. Bir çocuğunki gibi şaşırmış gözlerle, görünüşe göre büyük bir merak ve beklentiyle Murin’e bakıyor, anlattıklarını dinliyordu. Anlatıcının sesi zaman zaman yükseliyor, solgun yüzü canlanıyordu; kaşlarını çatıyor, gözleri parlamaya başlıyor, Katerina’nın yüzü korku ve heyecandan sararıyordu. Sonra ihtiyarın yüzünde gülümsemeye benzer bir ifade beliriyor, Katerina da sessizce gülmeye başlıyordu. Zaman zaman gözlerinde yaşlar parlıyordu; o zaman ihtiyar, Katerina’nın başını bir çocuğun başını okşar gibi okşuyor, Katerina da kar gibi beyaz koluyla daha sıkı sarılıyor, göğsüne daha içten sokuluyordu.</p>

    <p class="normal">Ordınov zaman zaman hâlâ düş gördüğünü düşünüyordu, hatta bundan emindi, ama kan beynine sıçramıştı, şakaklarındaki damarlar büyük bir zorlanmayla zonkluyordu. Çiviyi bıraktı, yataktan kalktı, uyurgezerler gibi sallana sallana, yavaş yavaş, kanını neyin kaynattığını kendisi de bilmeden ev sahibinin kapısına yaklaştı ve büyük bir kuvvetle kapıyı itti, paslanmış kilit hemen koptu, aniden şiddetli bir ses ve çatırtıyla birlikte kendisini ev sahibinin yatak odasında buldu. Katerina’nın korkudan titreyerek ayağa fırladığını, ihtiyarın çatık kaşlarının altında gözlerinin parladığını, yüzünün kızgınlıktan değiştiğini gördü. İhtiyarın gözlerini ondan ayırmadan eliyle hızla duvarda asılı tüfeği aradığını gördü; sonra öfkeden titreyen bir elin tüfeğin namlusunu göğsüne doğrulttuğunu gördü... Önce silah sesi sonra da insan sesine benzemeyen vahşi bir çığlık duyuldu ve Ordınov duman dağılınca karşılaştığı görüntü karşısında donakaldı. Tüm vücudu titreyerek ihtiyarın üzerine doğru eğildi. Murin yerde yatıyordu; kasılmalar içinde kıvranıyordu, yüzü ıstıraptan buruşmuş, çarpılan dudaklarında köpükler belirmişti. Ordınov zavallı adamın şiddetli bir sara nöbetine tutulduğunu anlamıştı. Katerina ile birlikte yardımına koştu...</p>
  </div>

  <div class="calibre1" id="calibre_pb_7"/>
</body>
</html>
