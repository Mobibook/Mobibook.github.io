<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="h2baslik" id="calibre_toc_18">III</h3>

    <p class="normal">Tüm geceyi endişe içinde geçirdi. Ertesi gün bir türlü yakasını bırakmayan halsizliğine ve ateşine rağmen erkenden çıktı. Avluda yine kapıcıyla karşılaştı. Bu sefer Tatar onu uzaktan görür görmez kasketini çıkarmış, merakla bakmaya başlamıştı. Sonra yaptığının farkına varmış gibi, yaklaşmakta olan Ordınov’u yan gözle izleyerek süpürgesiyle işe koyuldu.</p>

    <p class="normal">— Hey, dün akşam bir şey duymadın mı? –diye sordu Ordınov.</p>

    <p class="normal">— Duydum.</p>

    <p class="normal">— Nesi var bu adamın? Kimin nesi?</p>

    <p class="normal">— Odayı tutan sensin, senin bilmen gerekir; benim neyime.</p>

    <p class="normal">Ordınov acı dolu ve hırçın bir sesle,</p>

    <p class="normal">— Doğru düzgün konuşmaya ne zaman başlayacaksın sen! –diye bağırdı.</p>

    <p class="normal">— Ben ne yaptım? Suç senin – bütün kiracıları korkuttun. Alt katta tabutçu oturuyor: Adam sağır, ama her şeyi duymuş, karısı da sağır, o da duymuş. Uzakta olmalarına rağmen öbür avludakiler bile duymuş – herkes söylüyor. Karakola gideceğim.</p>

    <p class="normal">— Ben de oraya gideceğim, –diye cevap verdi Ordınov ve kapıya doğru yürüdü.</p>

    <p class="normal">— Keyfin bilir, odayı kendin kiraladın... Bey, bey, bekle bir dakika!</p>

    <p class="normal">Ordınov dönüp geriye baktı, kapıcı saygısından elini kasketine götürdü.</p>

    <p class="normal">— Ne var?</p>

    <p class="normal">— Karakola gidersen ben de ev sahibine giderim.</p>

    <p class="normal">— Git, ne olacak?</p>

    <p class="normal">— Sen en iyisi çık o odadan.</p>

    <p class="normal">— Aptal, –dedi Ordınov ve tekrar kapıya doğru yöneldi.</p>

    <p class="normal">— Bey, bey, dur bir dakika! –Kapıcı tekrar elini kasketine götürdü ve sırıttı.– Dinle bey: Öfkene biraz hâkim ol; Tanrının fakirinden ne istiyorsun? Tanrının fakiri – günahtır. Tanrı affetmez sonra – işittin mi dediklerimi?</p>

    <p class="normal">— Sen de beni dinle: Al şunu. Söyle şimdi, kimin nesi bu adam?</p>

    <p class="normal">— Ev sahibi mi?</p>

    <p class="normal">— Evet.</p>

    <p class="normal">— Para almadan da söylerdim.</p>

    <p class="normal">Kapıcı süpürgeyi aldı, birkaç kere salladı sonra durdu, dikkat ve ciddiyetle Ordınov’a baktı.</p>

    <p class="normal">— İyi bir beyefendiye benziyorsun. İyi biriyle oturmak istemiyorsan sen bilirsin, benim söyleyeceğim bu kadar.</p>

    <p class="normal">Tatar, Ordınov’a daha manalı bir ifadeyle baktı ve sinirlenmiş gibi tekrar süpürmeye başladı. Meseleyi halletmiş bir adam tavrıyla gizemli bir biçimde Ordınov’a yaklaştı ve anlamı gayet açık olan bir el hareketi yaparak,</p>

    <p class="normal">— Böyle işte!</p>

    <p class="normal">— Nasıl? Ne demek bu?</p>

    <p class="normal">— Kafadan sakat.</p>

    <p class="normal">— Ne.</p>

    <p class="normal">— Aklını yerinde değil. Kaçırmış keçileri! –Kapıcı daha gizemli bir sesle tekrarladı.– Hasta. Mavnası vardı, büyük mavnalardan, tam üç tane, Volga üzerinde çalıştırıyordu, ben de Volgalıyım; fabrikası da vardı, yandı, adam da aklını kaçırdı.</p>

    <p class="normal">— Deli mi?</p>

    <p class="normal">— Yok!.. Yok! –Tatar tane tane konuşarak cevapladı.– Deli değil. Akıllı adamdır. Bilir her şeyi, çok kitap okudu, okudu, okudu, her şeyi okudu ve gaipten haber vermeye başladı. Her gelen iki ruble verdi, üç ruble verdi, kimi kırk ruble verdi, ama istemezsen sen bilirsin tabii; kitabına bakar, her şeyi görür ve tüm gerçekleri söyler. Ama parayı peşin alır – parayı almadan hayatta söylemez!</p>

    <p class="normal">Murin’in ilgilendiği konulara gereğinden fazla giren Tatar keyiften güldü.</p>

    <p class="normal">— Yani gelenlere büyü yapıp, fallarına falan mı bakıyor?</p>

    <p class="normal">— Hımm, –diye mırıldandı kapıcı ve hemen başıyla onayladı,– doğru çıktı söylediği şeyler. Tanrıya dua ediyor, çok ediyor. Bu yüzden ona inanıyorlar.</p>

    <p class="normal">Tatar eliyle yine aynı hareketi yaptı.</p>

    <p class="normal">Tam o sırada diğer avludan biri kapıcıya seslendi, kısa boylu, kamburu çıkmış, saçları ağırmış, gocuklu bir adam göründü. İnleyerek, sendeleyerek yürüyor, yere bakıyor ve kendi kendine bir şeyler mırıldanıyordu. Görünüşüne bakılırsa bunak bir ihtiyardı.</p>

    <p class="normal">— Efendi, efendi geldi! –diye kapıcı telaşla fısıldadı, Ordınov’a başıyla selam verdi ve kasketini hızla çıkarıp ihtiyara doğru koştu. Adamın yüzü Ordınov’a hiç yabancı gelmemişti, hatta sanki kısa bir süre önce bir yerlerde karşılaşmışlardı. Yine de bunun hiç de şaşırtıcı olmadığını düşündü. Avludan çıktı. Kapıcının madrabaz, arsız biri olduğunu düşünüyordu. “Aylak herif, resmen benimle pazarlık etti! –diye düşündü,– Tanrı bilir daha neler göreceğiz!”</p>

    <p class="normal">Bunları avludan çıktıktan sonra söylemişti.</p>

    <p class="normal">Yavaş yavaş başka şeyler düşünmeye başladı. Keyfi pek yerinde değildi: Hava puslu ve soğuktu, kar serpiştiriyordu. Genç adam yeniden ateşlenmeye başladığını hissetti, ayağını bastığı yer sallanıyor gibiydi. Aniden rahatsız edecek kadar tatlı, yüksek perdeden, titrek, tanıdık bir ses iyi sabahlar diledi.</p>

    <p class="normal">— Yaroslav İlyiç! –dedi Ordınov.</p>

    <p class="normal">Karşısında dinç, kırmızı yanaklı, otuz yaşlarında görünen, kısa boylu, gri gözleriyle yaltaklanarak bakan bir adam duruyordu ve giyinişine gelince... Yaroslav İlyiç her zamanki gibi giyinmişti, nazik bir tavırla elini uzattı. Ordınov, Yaroslav İlyiç’le tam bir sene önce tesadüfen, neredeyse sokak ortasında tanışmıştı. Bu pek de yakın olmayan tanışıklığın rastlantıdan başka bir nedeni de Yaroslav İlyiç’in her yerde iyi, soylu, her şeyden önce eğitimli, en azından yetenekleri ve tavırlarıyla yüksek sosyeteye girebilecek kişilerle ahbaplık kurmaya olan garip tutkusuydu. Yaroslav İlyiç’in sesi tatlı bir tenor olmasına rağmen, dostlarıyla belki de alışkanlıktan, anlaşılır, güçlü ve emredici bir tonda, duraksamadan konuşurdu.</p>

    <p class="normal">— Hayrola? –diye Yaroslav İlyiç, içten, coşkulu bir sevinç-le bağırdı.</p>

    <p class="normal">— Burada oturuyorum.</p>

    <p class="normal">— Uzun süredir mi? –Yaroslav İlyiç, sesini perde perde yükselterek devam etti.– Hiç haberim olmadı! Komşuyuz yani! Ben de artık buralardayım. Ryazan’dan döneli bir ay oldu. Nihayet sizi yakaladım, eski ve asil dostum! –dedi ve iyi yürekli, saf bir tavırla güldü.– Sergeyev! –diye heyecanla bağırdı,– beni Tarasov’un orada bekle; ben gelmeden çuvallara dokunmasınlar. Olsufyev’in kapıcısını da gönder; söyle, bir saat içinde yazıhaneye dönmüş olsun. Ben de bir saat sonra geleceğim...</p>

    <p class="normal">Yaroslav İlyiç alelacele bu emri verdikten sonra kibarca Ordınov’un koluna girdi ve onu en yakındaki lokantaya götürdü.</p>

    <p class="normal">— Bu kadar uzun bir ayrılıktan sonra baş başa iki çift laf etmeden hayatta bırakmam sizi. Çalışmanız nasıl gidiyor? –Son derece saygılı bir tavırla ve sesini gizemli bir biçimde alçaltarak sordu.– Yine bilimle mi ilgileniyorsunuz?</p>

    <p class="normal">— Evet, her zamanki gibi, –diye cevap verdi aklına parlak bir fikir gelen Ordınov.</p>

    <p class="normal">— Çok asil bir insansınız, Vasiliy Mihayloviç, gerçekten çok asil! –Yaroslav İlyiç bunları söylerken Ordınov’un ellerini kuvvetlice sıkmıştı.– Toplumumuzun gurur kaynağı olacaksınız. Koyulduğunuz yolda Tanrı yardımcınız olsun... Tanrım! Sizinle karşılaştığıma ne kadar sevindim anlatamam! Kaç kere aklıma geldiniz, kaç kere kendi kendime, “Nerede şu bizim iyi, âlicenap, şakacı dostumuz Vasiliy Mihayloviç,” diye düşündüm.</p>

    <p class="normal">Özel bir odaya geçtiler. Yaroslav İlyiç meze söyledi, votka sipariş etti ve duygu dolu gözlerle Ordınov’a baktı.</p>

    <p class="normal">— Son görüşmemizden sonra çok okudum, –utangaç, ama kendini beğendirmeye çalışan bir tavırla konuşmaya başladı,– Puşkin külliyatını devirdim...</p>

    <p class="normal">Ordınov dalgın dalgın Yaroslav İlyiç’e baktı.</p>

    <p class="normal">— İnsanın tutkularının olağanüstü bir betimlemesi. Ama her şeyden önce size şükranlarımı sunmama izin verin. Son derece yerinde görüşlerinizle bana yol gösterme asaletini gösterdiniz...</p>

    <p class="normal">— İltifat ediyorsunuz!</p>

    <p class="normal">— Hayır, lütfen izin verin. Doğruları söylemeyi severim ve en azından içimdeki bu duygunun körelmemiş olmasıyla gurur duyarım.</p>

    <p class="normal">— Rica ederim, kendinize haksızlık etmeyin ve ben, aslında...</p>

    <p class="normal">— Hayır efendim, kesinlikle doğruyu söylüyorum. –Yaroslav İlyiç beklenmedik bir hararetle itiraz etti.– Sizinle karşılaştırıldığında ben kimim ki? Doğru değil mi efendim?</p>

    <p class="normal">— Tanrı aşkına, lütfen!</p>

    <p class="normal">— Öyle efendim, öyle...</p>

    <p class="normal">Bir sessizlik oldu.</p>

    <p class="normal">— Tavsiyenize uyarak pek çok kaba insanla ahbaplığımı kestim ve bazı kaba alışkanlıklarımı bıraktım. –Yaroslav İlyiç, biraz utangaç ve kendi sevdirmeye çalışan bir sesle devam etti.– İşten artakalan zamanda çoğunlukla evde oturuyorum; akşamları da elime geçen yararlı bir kitabı okuyorum... ve tek arzum, Vasiliy Mihayloviç, vatanıma elimden geldiğince faydalı olabilmek...</p>

    <p class="normal">— Sizi her zaman son derece asil bir insan olarak gördüm Yaroslav İlyiç.</p>

    <p class="normal">— Her zaman içimi ferahlatırsınız... çok asil bir genç adamsınız...</p>

    <p class="normal">Yaroslav İlyiç, Ordınov’un elini hararetle sıktı.</p>

    <p class="normal">— Siz içmiyor musunuz? –diye sordu heyecanı biraz yatışınca.</p>

    <p class="normal">— Maalesef, biraz hastayım.</p>

    <p class="normal">— Hasta mısınız? Gerçekten mi! Uzun süredir mi, nasıl oldu, nasıl hastalandınız? Arzu ederseniz size... Hangi doktora gidiyorsunuz? Arzu ederseniz, hemen özel doktorumuza haber vereyim. Hemen bizzat giderim. Çok yetenekli bir doktordur!</p>

    <p class="normal">Yaroslav İlyiç şapkasını almıştı bile:</p>

    <p class="normal">— Çok teşekkür ederim. Ne doktora giderim ne de doktorlardan hoşlanırım...</p>

    <p class="normal">— Neden efendim? Neden böyle diyorsunuz? Çok yetenekli, çok iyi eğitim almış bir doktordur, –Yaroslav İlyiç yalvarırcasına devam etti,– daha geçen gün, ama izin verin anlatayım aziz Vasiliy Mihayloviç, birkaç gün önce bir tesviyeci geldi: “Elime –dedi,– çalıştığım aleti elime batırdım, tedavi eder misiniz?..” Talihsiz adamın kangren olma tehlikesini gören Semyon Pafnutiç, iltihaplanmış uzvu kesip adamcağızı kurtardı. Gözlerimin önünde yaptı. Ama bunu öyle asil... yani mahirane yaptı ki, insanın içinde acıma duygusu olmasa, ilgi çekici bir şey gibi zevkle seyredilebilir. Peki siz nerede ve nasıl hasta oldunuz?</p>

    <p class="normal">— Taşınırken oldu... Yeni ayağa kalktım.</p>

    <p class="normal">— Ama hâlâ çok hastasınız, dışarı çıkmamalıydınız. Demek o evde kalmıyorsunuz artık. Neden ayrıldınız?</p>

    <p class="normal">— Ev sahibem Peterburg’dan ayrıldı.</p>

    <p class="normal">— Domna Savvişna mı? Gerçekten mi? Ne iyi, ne soylu bir kadındı! Bilir misiniz? O kadını öz annemmiş gibi sayardım. O kadının neredeyse son günlerine gelmiş yaşamında atalarımızın görkemli günlerinden kalma bir şeyler parıldıyordu ve o parlak geçmiş sanki onun o ak düşmüş saçlarında vücut buluyordu... yani bundan şunu... yani bu, anlarsınız, şairane bir şey!.. –Yaroslav İlyiç korka korka sözlerini tamamladı ve kulaklarına kadar kızardı.</p>

    <p class="normal">— Evet, iyi bir kadındı.</p>

    <p class="normal">— Peki, şimdi nereye taşındığınızı öğrenebilir miyim?</p>

    <p class="normal">— Buraya yakın, Koşmarov’un evine.</p>

    <p class="normal">— Onunla tanışmıştım. Azametli bir ihtiyardır. Yakın dost olduğumuzu söyleyebilirim. Asil bir adam.</p>

    <p class="normal">Yaroslav İlyiç’in dudakları mutluluktan neredeyse titriyordu. Bir bardak votka ve pipo istedi.</p>

    <p class="normal">— Müstakil bir daire mi tuttunuz?</p>

    <p class="normal">— Hayır, tek başıma değilim.</p>

    <p class="normal">— Kim var başka? Belki onu da tanıyorumdur.</p>

    <p class="normal">— Murin adında bir tüccar, uzun boylu bir ihtiyar...</p>

    <p class="normal">— Murin, Murin; arka avluda, tabutçunun üstünde oturan değil mi?</p>

    <p class="normal">— Evet, evet, arka avludaki.</p>

    <p class="normal">— Hımm... Rahat mısınız bari?</p>

    <p class="normal">— Daha yeni taşındım.</p>

    <p class="normal">— Hımm... demek istiyorum ki, hımm... tuhaf bir şeyler fark etmediniz mi?</p>

    <p class="normal">— Aslında...</p>

    <p class="normal">— Tabii odanızı beğendiyseniz rahat edeceğinizden eminim... bunu belli bir maksatla söylemedim, ama karakterinizi biliyorum... İhtiyar tüccar hakkında ne düşünüyorsunuz?</p>

    <p class="normal">— Çok hasta birine benziyor.</p>

    <p class="normal">— Evet, sağlığı oldukça bozuk... Ama başka bir şey fark etmediniz mi? Onunla konuştunuz mu?</p>

    <p class="normal">— Çok az, o kadar yabanıl, hırçın bir adam ki...</p>

    <p class="normal">— Hımm... –Yaroslav İlyiç düşünceye daldı.</p>

    <p class="normal">— Talihsiz bir adam! –dedi Yaroslav İlyiç sessizce.</p>

    <p class="normal">— O mu?</p>

    <p class="normal">— Evet, hem bahtsız hem de oldukça garip ve ilgi çekici bir insan. Tabii eğer sizi rahatsız etmiyorsa. Bu konuya dikkat çektiğim için beni bağışlayın, ama ben de çok merak etmiştim...</p>

    <p class="normal">— Aslında ben de merak ediyordum... Kim olduğunu öğrenmeyi ben de çok isterdim. Sonuçta birlikte oturuyoruz...</p>

    <p class="normal">— Dinleyin o zaman: Bu adamın vaktiyle çok zengin olduğunu söylerler. Bir zamanlar ticaretle uğraştığını muhtemelen siz de duymuşsunuzdur. Bazı talihsizlikler yüzünden fakir düşmüş, yük dolu birkaç mavnası fırtınaya yakalanıp parçalanmış. Anlatılanlara göre, yakın ve çok sevdiği bir akrabasının işlettiği fabrikası yangın felaketine uğramış, akrabası da alevlerin arasında kalıp ölmüş. Korkunç bir kayıp, değil mi efendim! Murin de, anlatılanlara göre, o günden sonra büyük bir ıstıraba düşmüş; aklını kaybetmesinden korkmuşlar, gerçekten de Volga üzerinde ticaret yapan başka bir tüccarla giriştiği kavgada öyle garip ve beklenmedik, aklı başında bir insanın yapmayacağı şeyler yapmış ki benim bile artık deli olduğuna inanasım geliyor. Tuhaflıkları hakkında bir sürü şey duydum; nihayet öyle garip, hatta talihsiz bir şey olmuş ki buna ancak feleğin sillesini yemek denilebilir.</p>

    <p class="normal">— Nasıl bir şey? –diye sordu Ordınov.</p>

    <p class="normal">— Anlatılanlara göre, bir delilik anında eskiden çok sevdiği genç bir tüccarın canına kıymış. Aklı başına gelince bu yaptığı için o kadar üzülmüş ki kendini öldürmek istemiş, en azından anlatılanlar böyle. Sonra neler olduğunu ben de bilmiyorum, ama bildiğim kadarıyla birkaç yıl kilise cezası<sup class="calibre2"><a href="../Text/ev_split_022.html#footnote-600-4" id="footnote-600-4-backlink">[4]</a></sup> almış... İyi misiniz Vasiliy Mihayloviç, anlattıklarım mı sizi yordu?</p>

    <p class="normal">— Yoo hayır, Tanrım... Kilise cezası aldığını söylüyorsunuz, ama tek başına kalmıyor.</p>

    <p class="normal">— Bilmiyorum. Bir tek onun ceza aldığını söylemişlerdi. En azından o suçu tek başına işlemiş. Zaten daha sonra olanları duymadım, tek bildiğim...</p>

    <p class="normal">— Evet?</p>

    <p class="normal">— Tek bildiğim – başka bir şey bildiğim de yok zaten... tek söylemek istediğim, onda garip, alışılmadık bir tavır görürseniz bunun tek nedeni birbiri ardına yaşadığı talihsizliklerdir...</p>

    <p class="normal">— Çok dindar, yobaz bir adama benziyor.</p>

    <p class="normal">— Sanmıyorum Vasiliy Mihayloviç, çok acı çekti, bence kalbi temiz bir adam.</p>

    <p class="normal">— Aslında pek de deliye benzemiyor, iyileşmiş gibi.</p>

    <p class="normal">— Tabii canım, bu konuda size garanti verebilirim, aklı tamamen yerinde, sizin de fark etmiş olduğunuz gibi sadece biraz garip ve dindar. Çok da akıllı bir adamdır. Ateşli, cesur ve son derece kurnazca konuşur. Geçirdiği fırtınalı hayatın izleri yüzünden okunabilir. Çok meraklı ve kitap düşkünüdür.</p>

    <p class="normal">— Din kitapları okuyor galiba, değil mi?</p>

    <p class="normal">— Sofudur.</p>

    <p class="normal">— Öyle mi?</p>

    <p class="normal">— Evet, sofudur. Ama bu aramızda kalsın. Size bir sır daha vereyim; bir süre gözetim altında kaldı. Bu adamın kendisine gelenlerin üzerinde korkunç bir etkisi var.</p>

    <p class="normal">— Nasıl bir etki?</p>

    <p class="normal">— İnanmayabilirsiniz, ama bir olay anlatayım; bu olay olduğunda başka bir yerde oturuyormuş, günün birinde Aleksandr İgnatiç adında, namuslu, herkesin sevip saydığı bir adam, yanında sadece meraktan ona katılan teğmenle birlikte Murin’e gelmiş. Murin onları kabul etmiş ve dik dik yüzlerine bakmış. İlgilenmek istediklerinin yüzlerine hep böyle bakarmış; ilgilenmek istemediklerini kabul etmez ve hatta anlatılanlara göre son derece kaba bir biçimde terslermiş. Gelenlere sormuş: “Ne istiyorsunuz, beyler?” – “Sizin yeteneğimiz bunu bilmek değil mi zaten,” diye cevap vermiş Aleksandr İgnatiç. “Buyurun, –demiş Murin,– öbür odaya geçelim.” Ve kendisinden yardım almak için geleni başka bir odayı götürmüş. Aleksandr İgnatiç odada olanları daha sonra anlatmamış, ama çıktığında yüzü kireç gibiymiş. Soylu bir kadının başına da aynı şey gelmiş: O da odadan kireç gibi bir yüzle, ağlayarak, Murin’in kâhinlik ve hitabet yeteneğinden hayrete düşmüş bir halde çıkmış.</p>

    <p class="normal">— Çok garip. Ama artık böyle işlerle uğraşmıyor galiba?</p>

    <p class="normal">— Sert bir yasak geldi. Birkaç garip olay olmuş. Soylu bir ailenin göz bebeği olan genç bir teğmen ihtiyara bakarken gülmüş. “Neden gülüyorsun? –diye kızgın bir biçimde sormuş ihtiyar,– üç gün sonra işte böyle olacaksın!” demiş ve ölülere yapıldığı gibi ellerini çapraz bir biçimde tutmuş.</p>

    <p class="normal">— Eee, sonra?</p>

    <p class="normal">— Ben pek inanmak istemiyorum, ama söylenilenlere göre kehaneti doğru çıkmış. Onda garip bir güç var Vasiliy Mihayloviç... İçinizden bu anlattıklarıma gülmek geliyor, biliyorum. Benden çok daha bilgili olduğunuzun farkındayım, ama ben ona inanıyorum: O bir şarlatan değil. Puşkin de eserlerinde bu tür şeylerden bahseder.</p>

    <p class="normal">— Hımm. Size karşı çıkacak değilim. Sanırım, yalnız oturmadığını söylemiştiniz.</p>

    <p class="normal">— Bilmiyorum... kızıyla birlikte kalıyor galiba.</p>

    <p class="normal">— Kızı mı?</p>

    <p class="normal">Öyle galiba, belki de karısıdır; tek bildiğim bir kadınla birlikte oturduğu. Birkaç kere gördüm, ama pek dikkat etmedim.</p>

    <p class="normal">— Hımm. Çok garip...</p>

    <p class="normal">Genç adam düşünceye, Yaroslav İlyiç de hayran hayran onu seyretmeye dalmıştı. Eski bir dostu görmenin ve ona ilgi çekici bir şeyler anlatmanın hazzı içindeydi. Piposunu içerek, gözlerini Vasiliy Mihayloviç’ten ayırmadan oturuyordu, ama birdenbire yerinden fırladı ve koşuşturmaya başladı.</p>

    <p class="normal">— Bir saat olmuş bile, nasıl da fark etmedim! Aziz Vasiliy Mihayloviç, bizi yeniden bir araya getiren kadere teşekkür borçluyum, ama gitmek zorundayım. Bilim yuvanızda sizi ziyaret etmeme izin verir misiniz?</p>

    <p class="normal">— Rica ederim, çok memnun olurum. Vaktim olduğunda ben de sizi ziyarete gelirim.</p>

    <p class="normal">— Gerçekten mi? Lütfedersiniz efendim, benin için onurdur. Beni ne kadar sevindirdiğinizi tahmin bile edemezsiniz!</p>

    <p class="normal">Lokantadan çıktılar. Sergeyev onları görür görmez koşarcasına geldi ve Yaroslav İlyiç’e telaşla, Vilyam Yemelyanoviç’in gelmek üzere olduğunu söyledi. Gerçekten de uzaktan iki güçlü atın koşulu olduğu, hızla gelen bir araba görüldü. Atlar, özellikle yedekte olan, çok güzeldi. Yaroslav İlyiç en iyi dostunun elini mengeneyle sıkar gibi sıktı, elini şapkasına götürerek selam verdi ve yaklaşan arabayı karşılamak için hızla uzaklaştı. Giderken iki kere daha dönerek başıyla Ordınov’a veda etti.</p>

    <p class="normal">Ordınov kendini o kadar yorgun, o kadar bitkin hissediyordu ki ayaklarını güçlükle sürüyordu. Eve zar zor ulaşabildi. Kapıda, Yaroslav İlyiç’le vedalaşmasından beri onu dikkatle takip eden ve yanına çağırır gibi işaretler yapan kapıcıyla karşılaştı. Ama genç adam hiçbir şey söylemeden geçti. Odasının kapısında bakışları yerde Murin’in kapısından çıkan kısa boylu, ak saçlı bir adamla çarpıştı.</p>

    <p class="normal">— Tanrım, günahlarımı affet! –diye mırıldandı adam patlayan bir mantar çevikliğiyle yana doğru sıçrarken.</p>

    <p class="normal">— Bir yanınızı mı incittim?</p>

    <p class="normal">— Hayır efendim, ilginize teşekkür ederim... Aman Tanrım, aman Tanrım!</p>

    <p class="normal">Sessiz ihtiyar, ahlayıp oflayarak, kendi kendine bir şeyler mırıldanarak, yavaş yavaş merdivenlerden inmeye başladı. Bu adam kapıcının pek korktuğu ev sahibiydi. Ordınov adamı apartmana taşındığı gün Murin’in dairesinde gördüğünü hatırladı.</p>

    <p class="normal">Sinirlendiğini, sarsıldığını hissediyordu; olaylardan kolayca etkilendiğini ve hayallere daldığını biliyordu, duygularına aldırmamaya karar verdi. Vücudu yavaş yavaş uyuşmaya başladı. Göğsünde ağır, boğucu bir duygu hissetti. Kalbi yerinden çıkmış gibi ağrıyordu ve ruhunun derinlikleri bitmez tükenmez yaşlarla doluydu.</p>

    <p class="normal">Katerina’nın onun için hazırladığı yatağa uzandı ve tekrar yan odayı dinlemeye başladı. İki soluk duyuyordu: Biri sert, acı dolu, kesik kesik, diğeri sessiz ama düzensiz çıkıyordu ve sanki orada da aynı istekle, aynı tutkuyla çarpan bir kalp vardı. Katerina’nın elbisesinin hışırtısını, yavaş, yumuşak adımlarını duyuyor ve ayaklarından gelen bu sesler bile kalbinde dayanılmaz, aynı zamanda tatlı bir sızı uyandırıyordu. Kısa bir süre sonra kulağına hıçkırıklar, huzursuz bir iç çekiş ve sonunda yine kadının dua okuyan sesi geldi. Kadının ikonanın önünde diz çökmüş ve büyük bir ümitsizlikle el açmış olduğunu biliyordu. Kimdi bu kadın? Kimin için dua ediyordu? Hangi ümitsiz tutku yüreğini sıkıştırıyordu? Bu tutku neden onu bu kadar yaralıyor, üzüyor ve sıcak, ümitsiz gözyaşları dökmesine neden oluyordu?</p>

    <p class="normal">Ordınov, Katerina’nın söylediklerini anımsamaya başladı. Söylediği her söz hoş bir müzik gibi yeniden kulağına geliyor ve bu sözleri hatırladıkça kalbi büyük bir aşkla çarpıyordu... Bir an için bunların hepsinin bir düş olduğunu sandı. Kadının sözleri, sıcak nefesi ve öpücüğü tekrar hayalinde canlanınca tüm varlığını öldürücü bir hüzün kapladı. Gözlerini kapattı ve her şeyi unuttu. Bir yerlerde saat çaldı, vakit hayli geç olmuştu, alacakaranlık çökmüştü.</p>

    <p class="normal">Ordınov’a birdenbire Katerina yine üzerine eğilmiş, parlak, mutluluk gözyaşlarıyla ıslanmış, sıcak bir öğleden sonra göğü kadar mavi gözleriyle onun gözlerine bakıyormuş gibi geldi. Yüzünde öyle derin bir sükûnet parıldıyordu, gülümseyişinde öyle sonu gelmez bir mutluluk okunuyordu ve omzuna yasladığı başında öyle bir merhamet, öyle çocukça bir heyecan vardı ki Ordınov’un halsiz göğsünden bir inilti koptu. Katerina, Ordınov’a bir şey söylemek istiyordu; ona tatlı dille bir sırrını açıyordu. Ordınov’un duyduğu müzik sanki yeniden kalbine işliyor gibiydi. Katerina’nın verdiği nefesle ısınmış, elektriklenmiş havayı büyük bir açgözlülükle içine çekiyordu. Özlemle kollarını uzattı, iç çekti, gözlerini açtı... Katerina, korkudan atmış benziyle, gözyaşları içinde, heyecandan tir tir titreyerek üzerine eğilmiş bir halde karşısındaydı. Ordınov’a bir şeyler söylüyor, yarı çıplak kollarını ona doğru uzatmış sanki yalvarıyordu. Ordınov onu kollarına aldı, göğsüne çektiği kadının bütün vücudu titriyordu...</p>
  </div>
</body>
</html>
