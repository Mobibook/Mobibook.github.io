<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="h2baslik" id="calibre_toc_20">II</h3>

    <p class="normal">Ordınov yeniden kendine gelince uzun süre saatin kaç olduğunu anlayamadı. Ya sabaha karşıydı ya da henüz akşam oluyordu; odası hâlâ karanlıktı. Ne kadar uyuduğunu kestiremedi, ama pek de sağlıklı bir uyku olmadığını hissetti. İyice kendine gelince, uykusunu ve gece gördüğü hayalleri dağıtmak istiyormuşçasına elini yüzünde gezdirdi. Ama yataktan kalkmak istediğinde vücudunda büyük bir kırıklık hissetti, yorgun uzuvları ona itaat etmiyordu. Başı hem ağrıyor hem dönüyor, bütün vücudu kâh ürperiyor, kâh ateşleniyordu. Bilinciyle birlikte hafızası da geri geldi ve önceki gece yaşananlar gözünün önüne gelince yüreği titredi. Kalbinin aklına verdiği cevap öylesine sıcak, duyguları öylesine tazeydi ki, sanki Katerina’dan ayrılalı koca bir gece, uzun saatler değil sadece bir dakika geçmişti. Gözlerindeki yaşların henüz kurumadığını hissetti – yoksa bunlar ateşli ruhundan bir kaynak gibi fışkıran yeni, taze yaşlar mıydı? Çok garipti! Böyle bir baskıya dayanamayacağını tüm varlığıyla hissetmesine rağmen duyduğu ıstırap ona adeta zevk veriyordu. Ölüme ve onu özel bir misafir olarak karşılamaya hazır olduğunu hissettiği bir an oldu: Tutkusunun yeniden harekete geçirdiği bu güçlü dürtü, ruhuna dolan bu heyecan duygularını o kadar germişti ki sıkıntılı gelişmelerin hızlandırdığı yaşamı kırılmaya, parçalanmaya, bir anda çürümeye ve sonsuza kadar yok olmaya hazırdı. Ordınov tam bu sırada, duyduğu bu hüzne, titreyen kalbine bir karşılık olarak tanıdık bir ses –bir insanın yaşamının sevinçli bir anını, rahat bir mutluluk anını anımsatan bir şarkı– Katerina’nın yalın, berrak sesini duydu. Sessizce başlayan hazin şarkı çok yakında, neredeyse yatağının başucunda söyleniyordu... Üzgün bir kalpte saklı duran bastırılmış duyguların, ortaya çıkmak isteyen sıkıntıların acısını taşıyan ses kâh yükseliyor kâh alçalıyor, titreyerek gücünü kaybediyordu; ihtiras içinde yanan, titreyen, coşkunluk denizine, aşkın, seslerin yarattığı ilk mutluluk anı gibi, uçsuz bucaksız bir denize benzer bir bülbül şakıması gibiydi. Ordınov şarkının sözlerini de seçebiliyordu: Basit, samimi, uzun süre önce yalın, saf, temiz duygularla yazılmış sözlerdi. Ama sözleri umursamadan sadece ezgiyi dinliyordu. Şarkının naif ezgisi, göğsünü dolduran, Katerina’ya duyduğu tutkunun en gizli, en bilinmedik kıvrımlarına cevap veren, tüm bilinciyle kavradığı arzularını yansıtan başka düşünceleri aklına getiriyordu. İlkönce hâlâ tutkusunu kaybetmemiş olan kalbin son inlemesi, sonra da zincirlerini kırıp, geçilmez, engin aşk denizinin sularında özgürce yol alan irade ve ruhun mutluluğu duyuldu; seven bir kadının yanaklarını kızartan ilk utancıyla, dualarla, gözyaşlarıyla, gizemli ve utangaç bir fısıltıyla ettiği ilk yemin duyuldu; içkiden mahmurlaşmış gözleriyle, hiçbir örtü, hiçbir sır olmadan kahkahalar atan, kendi güçlerinden gurur ve memnuniyet duyan Bakkhus rahibelerinin arzularının sesi duyuldu.</p>

    <p class="normal">Ordınov şarkının bitmesini beklemeden yataktan kalktı. Şarkı o anda kesildi. Katerina’nın sesi duyuldu:</p>

    <p class="normal">— Günaydını da, iyi günleri de kaçırdın tatlım! Bu saatte sana ancak iyi akşamlar denir! Kalk, bizim odaya gel de için açılsın biraz; seni bekliyoruz, biz aslında iyi insanlarız, emrindeyiz; gücendirecek bir şey yaptıksa bağışla bizi. Gel de tatlı bir şeyler söyle!..</p>

    <p class="normal">Ordınov, Katerina’nın daha ilk seslenişinde odasından çıkmış ve farkına bile varmadan ev sahiplerinin odasına doğru yürümeye başlamıştı bile. Kapı açıldı ve ev sahibesinin güneş gibi parlak gülümsemesi parlamaya başladı. Bu anda ondan başka hiçbir şeyi görmüyor, duymuyordu. Bir anda bütün yaşamı, bütün mutluluğu yüreğinde –Katerina’sının parlak görüntüsünde– toplandı.</p>

    <p class="normal">— Seninle vedalaştıktan sonra, –Katerina ellerini Ordınov’a uzatmıştı,– iki şafak geçti; bak pencereden, ikinci gün de bitiyor. Güzel bir genç kızın ruhuna benzeyen iki şafak, –dedi Katerina gülümseyerek,– birincisi genç bir kızın kalbini ilk açışında utancından yanaklarında beliren kızıllığa benzeyen şafak, ikincisi bu utancı unuttuğunda damarlarında ateş gibi yanan kanın göğsüne baskı yaptığı ve yüzüne hücum ettiği zaman beliren kızıllığa benzeyen şafak... Buyur, içeri gel canım! Niye kapıda duruyorsun? Ev sahibi olarak sana sevgimizi sunmak, seni ağırlamak bizim için şereftir!</p>

    <p class="normal">Bir melodi gibi uyumlu bir gülüşle Ordınov’u elinden tutup odaya soktu. Ordınov biraz utangaç davranıyordu. Yüreğindeki bütün ateş, bütün alev sanki bir anda zayıflamış, sön-müştü; mahcup bir edayla gözlerini indirmiş, Katerina’nın yüzüne bakamıyordu. Onun güzelliğine, sıcak bakışlarına kalbinin dayanamayacağını hissediyordu. Katerina’sının bu halini şimdiye kadar hiç görmemişti. Yüzü ilk defa gülümseme ve neşeyle aydınlanmış, siyah kirpiklerindeki hüzünlü gözyaşları kurumuştu. Ordınov’un, Katerina’nın tuttuğu eli titredi. Gözlerini kaldırsaydı, Katerina’nın sevinçli bir gülümsemeyle ve parıldayan gözlerle mahcubiyet ve tutkudan kızarmış yüzüne baktığını görecekti.</p>

    <p class="normal">— Kalk hadi, ihtiyar! –Katerina nihayet birdenbire kendine gelmiş gibi ihtiyara seslendi,– misafirimize hoş geldin de. Misafir insanın kardeşi gibidir! Kalk bakalım inatçı, kibirli ihtiyar, kalk da misafirimize selam ver, soframıza buyur et!</p>

    <p class="normal">Ordınov gözlerini kaldırdı ve sanki o anda kendine gelebildi. Murin’in varlığını ancak o anda hatırlamıştı. İhtiyarın ölüm kederiyle sönmüş gözleri üzerine dikilmişti; Ordınov keder ve kızgınlıkla çatılmış kaşların altında parlayan gözlerin son görüşmelerinde de bu şekilde olduğunu üzülerek anımsadı. Başı dönüyordu. Etrafına bakınca her şeyi açık ve net olarak kavramaya başladı. Murin yataktaydı, ama daha bu sabah kalkmış ve dışarı çıkmış gibi giyinikti. Boynunda her zaman olduğu gibi kırmızı bir atkı, ayağında iskarpinler vardı; hastalığı geçmişe benziyordu, ama yüzü hâlâ solgun ve sapsarıydı. Katerina elini masaya dayamış, karyolanın yanında duruyor, ikisine de dikkatle bakıyordu. Ama o sıcak gülümsemesi hâlâ kaybolmamıştı. Elini oynatsa her şeyi harekete geçirebilecek gibi duruyordu.</p>

    <p class="normal">— Vay, sen misin? –Murin yatağın içinde doğrulup oturdu.– Kiracım gelmiş. Kusura bakma bey, geçen gün farkında olmadan sana karşı kusur işledim, günaha girdim, tüfeğime sarıldım. Sende de kara hastalık<sup class="calibre2"><a href="../Text/ev_split_022.html#footnote-600-5" id="footnote-600-5-backlink">[5]</a></sup> olduğunu nereden bilecektim? Bazen bana da oluyor, –boğuk, acı dolu bir sesle, kaşlarını çatıp, bakışlarını elinde olmadan Ordınov’dan kaçırarak ekledi,– bela insanı bulur – hem de kapıyı çalmadan, hırsız gibi sinsi sinsi gelir! Kendimi kaybettiğimde az kalsın göğsüne bıçağı saplayacaktım... –Başıyla Katerina’yı işaret ediyordu.– Hastayım, arada bir yokluyor, ama senden yana bir şikâyetim yok! Otur bakalım – misafirimiz ol!</p>

    <p class="normal">Ordınov hâlâ gözlerini dikmiş ona bakıyordu.</p>

    <p class="normal">— Otursana! –İhtiyar sabırsızlanarak bağırdı.– Ona bu kadar hayransan otur şuraya! Aynı karından çıkmış iki kardeş misiniz, nesiniz! Yoksa sevişen iki âşık mısınız!</p>

    <p class="normal">Ordınov oturdu.</p>

    <p class="normal">— Kız kardeşine baksana, ne kadar güzel, –ihtiyar, gülerek ve iki sıra beyaz, eksiksiz dişlerini göstererek devam etti,– bağışla beni evladım! Kız kardeşin sana iyi davranıyor mu beyim? Cevap versene! Bak, yanakları nasıl da alev gibi kızardı. Dön bir bak da güzelliğinin ışığı seni aydınlatsın. Onu ne kadar tutkuyla sevdiğini göster!</p>

    <p class="normal">Ordınov kaşlarını çattı ve öfkeyle ihtiyara baktı. Karşısındakinin bu bakıştan tüyleri ürpermişti. Ordınov’un göğsünde azgın bir öfke kabarmaya başladı. Bu adamın, can düşmanı olduğunu hissediyordu. Ona karşı ne yapması gerektiğini kestiremiyordu, beyni çalışmayı reddediyordu.</p>

    <p class="normal">— Öyle bakma! –diye arkasından bir ses geldi, Ordınov dönüp baktı.</p>

    <p class="normal">— Öyle bakma, bakma diyorum, içine şeytan girdi galiba, sonra pişman olursun, –dedi Katerina gülerek ve birdenbire elleriyle Ordınov’un gözlerini kapattı; sonra ellerini hemen çekti ve kendi yüzünü örttü. Ama parmaklarının arasından yüzünün kızardığı görülebiliyordu. Ellerini çekti, yüzü ateş gibi yanıyordu ve diğerlerinin kahkahalarını ve meraklı bakışlarını sakince karşılamak için kendini hazırlamıştı. Ama ikisi de ona hiçbir şey söylemeden –Ordınov aşkın verdiği hayranlıkla, bu güzellik kalbine ilk defa işlemiş gibi, ihtiyar ise dikkatli, soğuk bir bakışla– bakıyorlardı. İhtiyarın solgun yüzünde hiçbir ifade yoktu; sadece dudakları morarmıştı ve hafifçe titriyorlardı.</p>

    <p class="normal">Katerina gülmeyi keserek masaya yaklaştı, üstünde kitap, kâğıt, mürekkep hokkası ne varsa toplayıp pencerenin önüne koydu. Sık ve kesik kesik nefes alıyor, zaman zaman kalbi sıkışmış gibi derin derin iç geçiriyordu. Dolgun göğsü dalgaların sahile vurup çekilmesi gibi kalkıp iniyordu. Bakışlarını yere indirdi ve siyah, ok ok kirpikleri, ucu sivri iğneler gibi beyaz yanaklarında parladı...</p>

    <p class="normal">— Sultanım! –dedi ihtiyar.</p>

    <p class="normal">— Tanrıçam! –diye fısıldadı Ordınov, tüm vücudu ürpererek. İhtiyarın bakışlarını üzerinde hissedince toparlandı: Hırs, nefret ve küçümseme dolu bu bakış yıldırım gibi aniden parlamıştı. Ordınov oturduğu yerden kalkacak oldu, ama sanki görünmeyen bir güç ayaklarından tutuyordu. Tekrar oturdu. Düş görmediğinden emin olmak için arada bir yumruğunu sıkıyordu. Hâlâ huzursuz, rahatsız bir uykuda olduğunu ve karabasanlarla boğuştuğunu sanıyordu. Ama işin tuhafı, bu uykudan uyanmak istemiyordu.</p>

    <p class="normal">Katerina masanın üzerinde örtü yerini tutan eski halıyı kaldırdı, sandığı açtı, parlak ipek sırmalarla işlenmiş pahalı bir örtü çıkardı, masanın üzerine serdi; sonra dolaptan antika, dededen kalma gümüş bir kadeh kutusunu alıp masanın ortasına koydu, içinden üç tane –ev sahibi, misafir ve kendisi için– kadeh çıkardı; sonra ciddi, hatta düşünceli bir bakışla ihtiyarı ve misafiri süzdü.</p>

    <p class="normal">— Burada kim kimi seviyor, kim kimi sevmiyor? –diye sordu.– Kimsenin sevmediği biri varsa ben onu severim ve onunla kadeh tokuştururum. Ben ikinizi de kardeşim gibi severim: Hadi sevginin ve beraberliğin şerefine içelim.</p>

    <p class="normal">— İçelim, kara düşüncelerimizi içkiyle dağıtalım! –İhtiyar sesi değişmişti.– Doldur Katerina!</p>

    <p class="normal">— Sen de ister misin? – diye Katerina Ordınov’a bakarak sordu.</p>

    <p class="normal">Ordınov sessizce kadehini uzattı.</p>

    <p class="normal">— Dur bir dakika! Kimin ne isteği, dileği varsa, hepsi gerçekleşsin! –İhtiyar kadeh kaldırmıştı.</p>

    <p class="normal">Kadehlerini tokuşturdular ve içkilerini içtiler.</p>

    <p class="normal">— Hadi ihtiyar, gel seninle de içelim! –Katerina yüzünü ev sahibine dönmüştü.– Yüreğinde bana karşı sevgi varsa içelim! Yaşadığımız mutluluklar için, geçirdiğimiz yılları neşe ve sevgiyle anarak içelim! Kalbinde benim için bir ateş yanıyorsa uzat bardağını!</p>

    <p class="normal">— İçkin sertmiş güvercinim, ama sen pek içmiyorsun! –İhtiyar gülerek kadehini uzattı.</p>

    <p class="normal">— Ben bir yudum alana kadar sen kadehi boşaltıyorsun!.. Peşinden ağır düşünceleri sürükleyerek yaşamanın ne anlamı var ihtiyar, böyle ağır düşünceler sadece yüreğinin sızlamasına yarar. Böyle düşünceler keder getirir, acı verir; mutlu olmak istiyorsan böyle şeyleri düşünmeyeceksin! İç ihtiyar! Bu düşünceleri içkide boğ!</p>

    <p class="normal">— Bu kadar şikâyet ettiğine göre senin de büyük bir kederin olmalı! Sanırım, geçmişinden kurutmak istiyorsun beyaz güvercinim. İçelim öyleyse Katya! Ayıptır sorması, senin de kederin var mı bey?</p>

    <p class="normal">— Herkesin kederi kendine, –diye Ordınov gözlerini Katerina’dan ayırmadan mırıldandı.</p>

    <p class="normal">— Duydun mu ihtiyar? Ben de uzun süre kendimi bilemedim, aklımı başıma alamadım, ama zaman içinde her şeyi anladım, her şeyin farkına vardım. Başımdan geçen her şeyi doymak bilmez ruhumda tekrar yaşadım.</p>

    <p class="normal">— Kafayı geçmişe takmak insana acı verir, –dedi ihtiyar düşünceli bir tavırla.– Geçmişte yaşananlar içilmiş içki gibidir! Mutluluğu geçmişte aramanın ne anlamı var? Kaftan eskimişse, çıkar at!</p>

    <p class="normal">— Sonra da yenisini al, değil mi! –Katerina zorlukla gülerek lafın gerisini getirdi. Kirpiklerinin ucundaki iki damla yaş elmas gibi parlıyordu.– Ama genç bir kızın kalbinin bir an için hızlı çarpması ömrü boyunca hızlı çarpacağı anlamına gelmez! Anladın mı ihtiyar? Bak, gözyaşım kadehine damladı!</p>

    <p class="normal">Ordınov heyecandan titreyen sesiyle:</p>

    <p class="normal">— Ama hüznünü ne kadar mutluluk karşılığında satın aldın? –diye sordu.</p>

    <p class="normal">— Galiba sende satılık çok beyim! –diye ihtiyar karşılık verdi,– yoksa böyle davet edilmeden burnunu sokmazdın. –Ordınov’a küstahça bakarak nefret dolu, sessiz bir gülüşle gülüyordu.</p>

    <p class="normal">— Ne kadar gerekiyorsa o kadarının karşılığında, –Katerina alınmış, hatta kırılmış gibiydi.– Kiminin gözüne az, kiminin gözüne çok gelebilir. Kimi her şeyini vermek ister, karşılığında hiçbir şey alamaz, kimi hiçbir şey vaat etmez, itaatkâr bir kalp peşinden gider. Kimseyi ayıplama, –Katerina hüzünlü bir şekilde Ordınov’a bakıyordu,– insanlar çeşit çeşit ve kalp kimi, niçin ister bilinmez! Doldur kadehini ihtiyar! Sevgili kızının, ilk tanıştığın günkü kadar sessiz, uysal kölenin şerefine iç. Kaldır kadehini!</p>

    <p class="normal">— Öyle olsun! Kendine de koy! –dedi ihtiyar içkiyi alarak.</p>

    <p class="normal">— Dur ihtiyar! İçmeden önce bir şey söyleyeceğim!..</p>

    <p class="normal">Katerina elleriyle masaya dayandı, ateşli, heyecanlı gözlerini ihtiyara dikti.</p>

    <p class="normal">Gözlerinde garip, kararlı bir ifade vardı. Ama hareketleri huzursuz, tavırları ani, beklenmedik ve hızlıydı. Sanki ateşin içine düşmüş gibi garip davranıyordu. Ama bu heyecan ve canlılık güzelliğini büsbütün artırıyordu. İki sıra beyaz, inci gibi düzgün dişin göründüğü gülümseyen dudaklarının arasından düzensiz nefes alıyor, burun delikleri hafifçe oynuyordu. Göğsü hızla inip kalkıyordu; ensesinde üç kez doladığı saç örgüsü hafifçe sol kulağına doğru kaymış, sıcak yanağının bir kısmını örtmüştü. Şakakları hafifçe terlemişti.</p>

    <p class="normal">— Falıma bak ihtiyar! İçki seni sarhoş etmeden falıma bak lütfen; al şu bembeyaz ellerimi, bak! İnsanlar sana boşu boşuna büyücü demiyor ya. O kara kitaplardaki her şeyi biliyorsun! Bak şu falıma ihtiyar, kötü kaderimde ne yazıyorsa hepsini söyle; bak, ama yalan söyleme. Ne görüyorsan onu söyle – kızın mutlu olacak mı, yoksa onu affetmeyip başına uğursuzluklar mı saracaksın? Söyle, sıcak bir yuvam olacak mı, yoksa güzel bir yer bulabilmek için göçmen kuş gibi oradan oraya mı uçacağım? Söyle düşmanım kim, kim beni seviyor, kim benim için hain planlar hazırlıyor? Söyle, genç, ateşli kalbim yalnız mı sönecek, yoksa uyum içinde, mutlu bir şekilde yaşayacağı birini mi bulacak... ve bu kişiyle hep mutlu mu olacak? Bir kerecik olsun falıma bak ihtiyar, şahinim denizlerin, ormanların ardındaki hangi mavi gökte yaşıyor, keskin gözleriyle nereden izliyor, aşkını nerede bekliyor, sevdaya düşüp bu sevdadan çabuk mu sıkılacak, beni aldatacak mı aldatmayacak mı? Son olarak söyle ihtiyar, ömrümüzün sonuna kadar bu sevimsiz odada oturup kara kitapları mı okuyacağız; söyle ihtiyar, bana baktığın, yedirdiğin içirdiğin, masallar anlattığın için teşekkür edip elveda dememe daha ne kadar var?.. Falıma bak da söyle ihtiyar, ama sakın yalan söyleme; zamanı geldi, göster marifetini!</p>

    <p class="normal">Son sözleri söylerken Katerina’nın coşkusu artmıştı, ama aniden, kalbinde fırtınalar kopuyormuşçasına heyecandan sesi kesildi. Gözleri parlıyor, üst dudağı hafifçe titriyordu. Her sözünde acı bir alay gizli olduğu belliydi, ama gülerken aynı zamanda ağlıyor gibiydi. Masanın üzerinden ihtiyara doğru eğilmişti, büyük bir dikkatle, gözünü bile kırpmadan bulanık gözlerine bakıyordu. Ordınov, sözünü bitirdiğinde Katerina’nın kalbinin nasıl çarptığını duymuştu; Katerina’ya baktı, hayranlığını gizleyemeden bağırdı ve oturduğu yerden hafifçe kalktı. Ama ihtiyarın sert bakışlarını aniden ona çevirmesiyle yeniden oturdu. Ordınov’u her karşılaştığında ürperten, her karşılaştığında yüreğini kin, sıkıntı ve faydalanacak kadar güçlü olmadığı bir öfkeyle dolduran bu bakışlarda küçümseme, alay, sabırsızlık, sinir bozucu bir huzursuzlukla karışık şeytanca, sinsi bir merak vardı.</p>

    <p class="normal">İhtiyar düşünceli bir tavırla ve adeta hüzün dolu bir merakla Katerina’sına bakıyordu. Söyledikleri kalbini kırmıştı. Ama kaşı bile oynamadı. Katerina sözünü bitirince sadece gülümsedi.</p>

    <p class="normal">— Her şeyi hemen öğrenmek istiyorsun henüz tüylenmiş, uçmayı yeni öğrenmiş kuşum! Ama önce kadehimi ağzına kadar doldur. Huzur için, iyi dileklerin şerefine içelim; bu iyi niyetimin üzerine kimsenin kem gözü düşmesin. Şeytan güçlüdür! İnsanı günaha sokacak kadar güçlü!</p>

    <p class="normal">Kadehini kaldırdı ve içti. İçtikçe rengi soluyordu. Gözleri kor gibi kırmızıydı.</p>

    <p class="normal">Gözlerindeki ateşli parıltıdan ve yüzünün aniden ölü gibi morarmasından kısa süre içinde nöbete yakalanacağı anlaşılıyordu. İçki o kadar sertti ki Ordınov sadece bir kadeh içmiş olmasına rağmen gözleri bulanmaya başlamıştı. Kanı damarlarında kızgın lav gibi akıyordu: Kalbine doluyor, aklını karıştırıyor, zihnini bulandırıyordu. Huzursuzluğu gittikçe artıyordu. Kadehini tekrar doldurdu, heyecanını bastırmasına yardımı olup olmayacağını bilmeden bir yudum aldı ve kanı damarlarında daha hızlı akmaya başladı. Kendini kaybetmiş gibiydi, tüm dikkatini vermesine rağmen garip ev sahipleri arasında geçenleri zorlukla takip edebiliyordu.</p>

    <p class="normal">İhtiyar gümüş kadehi masaya sertçe vurdu.</p>

    <p class="normal">— Doldur Katerina! –diye bağırdı.– Doldur kötü yürekli kız, körkütük olana kadar doldur! İhtiyarı son uykusuna yatır, bu ona yeter! Doldur güzelim, kadehimi boş bırakma! Karşılıklı içelim! Sen neden az içtin? Yoksa içtin de ben mi görmedim...</p>

    <p class="normal">Katerina ihtiyara karşılık verdi, ama Ordınov ne dediğini anlayamadı: İhtiyar sözünü bitirmesine izin vermedi, yüreğinde biriken güce daha fazla engel olamıyormuşçasına Katerina’nın elini yakaladı. Yüzü bembeyazdı, gözleri kâh bulanıklaşıyor kâh ateş gibi parlıyordu, solgun dudakları titriyordu, garip bir heyecanın sezildiği kararsız, şaşkın bir sesle konuştu:</p>

    <p class="normal">— Ver elini güzelim! Ver de bakayım falına, söyleyeyim gerçekleri. Ben gerçekten büyücüyüm; bu konuda yanılmadın Katerina! Altın kalbin benim bir büyücü olduğum ve bunu saklayamayacağım gerçeğini nasıl da sezdi! Yalnız bir şeyi bilemedin: Sana akıl vermek benim, bir büyücünün işi değil! Kız kısmına akıl vermek bir işe yaramaz, gerçeği duysa da bilmezden, görmezden gelir! Yüreği kan ağlasa bile kafası yılan gibi sinsice çalışır! Sürünerek, şeytanlık yaparak her türlü bela arasından yolunu bulur! Bazı yerlerde işini aklıyla görür, aklını kullanamadığı zaman güzelliğini kullanır, kara gözleriyle sersemletir – hiçbir güç güzelliğe karşı koyamaz; demirden bir kalp bile orta yerinden çatlayıverir! Bakalım, hayatını değiştirecek kederler görecek misin? İnsanın kederi ağır olur! Talihsizlik zayıf yüreklere uğramaz! Güçlü yürekleri bulur, kendisini beklemeyen iyi insanların utanarak kan ağlamalarına neden olur: Senin kederin de kızım, kumun üzerindeki, yağmurun yıkayacağı, güneşin kurutacağı, güçlü bir rüzgârın sürükleyip götüreceği izlere benziyor! Fal bitmedi, daha söyleyeceklerim var: Seni her kim severse onun kulu kölesi olacaksın, özgürlüğünü kendi elinle teslim edecek ve geri almayacaksın; zaman içinde sevgine söz geçiremeyeceksin; tohumu ekeceksin, ama tüm başaklarına zarar verecekler! Sevgili yavrum, akıllı kızım, kadehime bir inci damlası düşürdün de onu bile çok gördün, ama sonra dertlerin, sıkıntıların yüzünden yüz damla daha döktün! Döktüğün bu gözyaşı, cennetten gelen bu çiy tanesi için üzülüp kederlenmene gerek yok. Kötü talihsizliklerin, kirli düşüncelerin içini kemireceği uzun, uykusuz gecelerde bu incileri fazlasıyla dökeceksin – gözyaşlarının döküldüğü kalbine bir başkasının kanlı, üstelik ılık değil erimiş bir kurşun gibi sıcak yaşları damlayacak ve sen bu kanlı, sıcak yaşlar beyaz göğsünü yakana kadar, yağmurlu günlerin hüzünlü, kasvetli sabahlarına kadar yatağında çırpınıp duracaksın ve kan sızan yaranı ertesi sabaha kadar iyileştiremeyeceksin! Doldur Katerina, doldur kadehimi güvercinim, verdiğim bu öğütler hatırına bir kadeh daha doldur; zaten söyleyecek başka sözüm de kalmadı...</p>

    <p class="normal">Sesi zayıfladı ve titremeye başladı: Göğsünden bir hıçkırık kopacak gibiydi...</p>

    <p class="normal">Bardağına yeniden içki doldurdu ve son damlasına kadar içti, kadehi tekrar masaya vurdu. Donuk bakışları yeniden alevlendi.</p>

    <p class="normal">— Eh, vade dolunca her şey boşuna! –diye bağırdı.– Giden günler geri gelmez. Bir kadehçik daha ver de şu kafa omuzlardan ayrılsın, ruh bedene veda etsin! Sabahı olmayan uzun bir uykuya yatır da her şey unutulsun. İçkiye verilen şey, çar çur edilmiş şeydir! Tüccar elindeki mallar çok bekleyip bozulursa bedavaya vermek zorunda kalır. Ama elindeki malı bekletmemek için düşük fiyata satarsa rakipleri kan döker, masum insanların kanı dökülür ve aynı zamanda hayatından da olur tatlım! Doldur kadehimi Katerina!..</p>

    <p class="normal">Ama ihtiyarın kadehi uzatan eli donmuş gibi hareketsiz kaldı; Ağır ağır, güçlükle nefes alıyordu ve başı kendiliğinden öne düşüyordu. Donuk bakışlarını son bir defa Ordınov’a dikti, ama kısa bir süre sonra bu bakış da söndü, gözkapakları kurşun ağırlığıyla kapandı. Yüzü ölü gibi bembeyazdı... Dudakları bir şey söylemeye çalışıyormuş gibi oynadı, titredi –birdenbire sıcak, iri bir gözyaşı damlası kirpiklerinin ucundan solgun yanaklarına düştü ve yavaş yavaş aktı... Ordınov daha fazla dayanamadı. Oturduğu yerden kalktı, sendeleyerek bir adım attı, Katerina’ya yaklaşıp elini tuttu, ama Katerina sanki onu fark etmemiş, hiç tanımıyormuş gibi bakmadı bile...</p>

    <p class="normal">Katerina da bir düşünce, sabit bir fikir tüm benliğini ele geçirmişçesine, bilincini kaybetmiş gibiydi. Uyuyan yaşlı adamın göğsüne yattı, beyaz kolunu boynuna doladı, ateş gibi parıldayan gözlerini ihtiyara dikti. Ordınov’un elini tuttuğunu hissetmemişti sanki. Sonunda başını Ordınov’a çevirdi ve insanın içine işleyen bakışlarla uzun uzun baktı. Nihayet Ordınov’u anlamışa benziyordu, dudaklarında acı, şaşkınlık dolu bir gülümseyiş belirdi...</p>

    <p class="normal">— Çekil, git buradan, –diye fısıldadı,– hem sarhoş hem de kötüsün! Misafirim değilsin artık!.. –Tekrar ihtiyara döndü ve gözlerini ayırmadan bakmaya başladı.</p>

    <p class="normal">Aldığı her nefesi dikkatle dinliyor ve bakışlarıyla uyuyup uyumadığını kontrol ediyor gibiydi. Kendisi nefes almaktan korkarmışçasına deli gibi atan kalbine engel olmaya çalışıyordu. Kalbinde öyle coşkun bir tutku vardı ki Ordınov’un içini ümitsizlik, öfke ve korkunç bir hiddet kapladı...</p>

    <p class="normal">— Katerina! Katerina! –diye kadının elini mengene gibi sıkarak seslendi.</p>

    <p class="normal">Katerina’nın yüzünden bir ıstırap dalgası geçti, kafasını yeniden kaldırdı ve Ordınov’a öyle alaylı, öyle küçümser bir bakışla baktı ki Ordınov neredeyse dengesini kaybediyordu.</p>

    <p class="normal">Sonra Ordınov’a uyuyan ihtiyarı gösterdi ve –Ordınov’un düşmanının tüm alaycılığı sanki Katerina’nın gözlerinde vücut bulmuştu– ıstırap veren soğuk bakışlarla yeniden Ordınov’a baktı.</p>

    <p class="normal">— Ne var? Beni öldürecek misin yoksa? –dedi Ordınov öfkeden kendini kaybetmiş bir halde.</p>

    <p class="normal">Sanki içindeki şeytan, Katerina’nın onu anladığını kulağına fısıldamıştı. Ve Katerina’nın bunu anlamasına için için güldü...</p>

    <p class="normal">— Ruhuma sahip olmak istiyorsan, seni tüccarın elinden alırım güzelim! Merak etme, bu onu öldürmez!..</p>

    <p class="normal">Katerina’nın yüzünde hâlâ Ordınov’un tüm benliğini öldüren o gülümseme vardı.</p>

    <p class="normal">Yüzündeki alaylı ifade Ordınov’un kalbini parçalıyordu. Bilinçsiz bir hareketle, ne yaptığının farkında olmadan elini duvara uzattı ve ihtiyarın değerli, antika kamasını, asılı olduğu çividen aldı. Katerina’nın yüzünde şaşırmış gibi bir ifade belirdi, ama aynı zamanda gözlerinde ilk defa öfke ve küçümseme vardı. Bu ifadeyi gören Ordınov kendini kötü hissetti... Elini tutan, onu çılgınlık yapmaya iten biri vardı sanki; kamayı kınından çıkardı... Katerina soluğunu tutmuş, hiç kıpırdamadan onu izliyordu...</p>

    <p class="normal">Ordınov ihtiyara baktı...</p>

    <p class="normal">Tam o anda ihtiyarın tek gözü yavaşça açılmış ve gülerek kendisine bakıyor gibi geldi. Bakışları karşılaştı. Ordınov birkaç dakika gözlerini ayırmadan ihtiyara baktı... Birdenbire ihtiyarın gülmeye başladığını ve odayı şeytani, öldürücü, tüyler ürperten kahkahalara boğduğunu sandı. Çirkin, karanlık bir düşünce yılan gibi kafasının içinde süründü. Titremeye başladı; elindeki kama düştü ve gürültüyle yerde sekti. Katerina uykudan, bir kâbustan, korkunç bir karabasandan uyanmış gibi çığlık attı... Yüzü bembeyaz kesilen ihtiyar yavaşça yataktan kalktı ve kamaya öfkeyle bir tekme atarak odanın öbür ucuna gönderdi. Katerina solgun, ölü gibi bembeyaz yüzüyle kıpırdamadan duruyordu; gözleri kapalıydı, çektiği dayanılmaz acı yüzüne yansımıştı, elleriyle yüzünü kapattı ve yürekleri parçalayan bir çığlık atarak bitkin bir halde ihtiyarın ayaklarının dibine yığıldı...</p>

    <p class="normal">— Alyoşa! Alyoşa! –diye bir ses daralmış göğsünden koptu.</p>

    <p class="normal">İhtiyar, Katerina’yı güçlü kollarının arasına aldı ve adeta göğsünde ezdi. Ama Katerina başını ihtiyarın göğsüne gömünce, ihtiyarın yüzünün her çizgisinde öyle belirgin, öyle utanmaz bir neşe belirdi ki Ordınov’un tüm benliğini bir korku kapladı. Bu zavallı, parçalanmış görünen kalpte aslında bir aldatmaca, hesap, soğuk, kıskanç bir zalimlik ve korku vardı – Ordınov ihtiyarın arsızca, gizlemeye gerek duymadığı kahkahasından bunu anlıyordu...</p>
  </div>

  <div class="calibre1" id="calibre_pb_10"/>
</body>
</html>
