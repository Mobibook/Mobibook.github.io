<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h5 id="u93d5e019-af39-4162-83f4-a7adda438f21" style="text-align: center;"><a id="bookmark0"></a><span style="font-weight:bold;">9</span></h5>

  <p>Aylardan mayıstı, Moskova civarındaki yer tezeği bataklıkları yanıyordu ve dumanla kaplı gökyüzünde solgun ve sıkıntılı bir güneş asılıydı. Urchagin, İkinci Dünya Savaşı’nda kamikaze pilotu olan Japon bir yazarın kitabını, okumam için bana vermişti; yazarın tarif ettiği duygularla durumum arasındaki benzerlik beni afallatmıştı. Tıpkı onun gibi ben de ileride olacakları düşünmüyor, günlük yaşıyordum - kendimi kitaplara veriyor ve sinema perdesindeki şiddetli patlamaları izlerken (cumartesi akşamları bize savaş filmleri gösteriyorlardı) dünyadan bütünüyle uzaklaşıyordum; pek iyi olmayan notlarım için ciddi şekilde endişelenirken hem de. “Ölüm” sözcüğü, yıllardır duvarımda asılı duran ve bana yapmam gereken bir şeyi hatırlatan bir not gibi yaşantımdaydı - hâlâ orada olduğunu biliyor ama hiç durup bakmıyordum ona. Mitiok ve ben bu konuyu hiç tartışmadık; ama nihayet, gerçek uzay donanımıyla uygulama yapmaya başlayacağımız söylendiğinde, birbirimize baktık ve dondurucu bir rüzgârın ilk esintisini hisseder gibi olduk.</p>

  <p>Ay gezgini, dışarıdan bakıldığında, sekiz ağır tramvay tekerleği üzerine yerleştirilmiş geniş bir çamaşır teknesini andırıyordu. Gövdeye bağlı bir sürü farklı uzantısı vardı - çeşitli şekillerde antenler, mekanik kollar, vesaire. Bunların hiçbiri çalışmıyordu ve sırf televizyonda görünsünler diye konulmuşlardı ama buna karşın hepsi de son derece etkileyiciydi. Ay gezgininin kapağı pul pul görünen küçük çatlaklarla kaplıydı: Bilinçli olarak yapılmış bir şey değildi bu; öyle olmasının tek sebebi, yapımında kullanılan madeni kaplamanın, metronun zemininde kullanılanın aynısı olmasıydı ama uzantılar gibi bu da alete daha da esrarengiz bir görünüm veriyordu.</p>

  <p>İnsan aklının kendine özgü bir çalışma tarzı vardır: Ayrıntılara her şeyden fazla ihtiyaç duyar. Hatırlıyorum da, küçükken sık sık tanklar ve uçaklar çizip arkadaşlarıma gösterirdim; aslında hiçbir anlamı olmayan bir sürü çizgiden oluşmuş bu çizimleri her zaman beğenirlerdi, bunun üzerine ben de ayrıntıları kasıtlı olarak çoğaltmaya başlamıştım. İşte aynen böyle bir anlayışla, ay gezgini çok karmaşık ve dâhiyane bir makineye benzetilmişti.</p>

  <p>Kapak, bir tarafından menteşelenmişti - lastik tıkaçla hava geçirmez bir şekilde sımsıkı kapatılmış ve üstüne birkaç kat ısı izolasyonu yapılmıştı. İçeride, bir tankın tareti büyüklüğünde bir alanda, pedalları ve yalnızca iki vites dişlisi olan, biraz değişime uğramış spor bir bisiklet iskeleti vardı, vites dişlilerinden biri arka tekerlek çiftinin miline muntazaman kaynaklanmıştı. Gidon, sıradan yarış bisikletlerinde kullanılan türdendi - özel bir transmisyon sistemi vasıtasıyla ön tekerlekleri hafifçe çevirmeyi anca başarabilirdi ama zaten buna gerek kalmaması gerektiği söylenmişti bana. Duvarlardaki raflar şimdilik boştular;</p>

  <p>gidonun ortasına tutturulmuş bir pusula vardı ve ahizeli bir radyo vericisinin yeşil teneke kutusu da zemine monte edilmişti. Gidonun önündeki duvarda, apartman dairelerinin kapılarındaki gözetleme deliklerine benzeyen iki minik yuvarlak merceğin siyah benekleri vardı; bu merceklerden bakınca, ön tekerleklerin kenarları ve dekoratif bir mekanik kol görülüyordu. Karşı duvarda radyo hoparlörü asılıydı - siyah bir ses kumandası olan, kırmızı plastikten yapılmış, tamamen sıradan, küp şeklinde bir kutu. Uçuş Lideri, mürettebatın psikolojik olarak anavatandan ayrı kalma duygusuna karşı koyabilmesi için, tüm Sovyet Uzay araçlarının Moskova Bikın radyo istasyonundan yayınlanan programları aldığını açıklamıştı. Geniş ve dışbükey harici mercekler, üst ve yan taraflarından siperlerle örtülmüşlerdi; bu yüzden de, ay gezgininin suratı andıran bir şeyi, kavunların ve çocuk dergilerindeki robotların üzerine çizilenlere benzer, basit ve sevimli bir yüzü vardı.</p>

  <p>Tırmanarak içeri girdiğim ve kapağın kafamın üstüne kapandığını işittiğim ilk an, böyle kümese tıkılmış gibi iki büklüm durmaya asla katlanamayacağımı düşündüm. Ağırlığımı gidonu tutan ellerim, pedallara dayadığım bacaklarım ve ağırlığımın bir kısmını olsun taşımaktan ziyade bedenimin alması gereken şekli belirleyen sele arasında dağıtarak, bisiklet iskeletinin üzerine eğilmek zorunda kalıyordum. Bir bisikletçi, ancak çok hızlı gitmeye çalıştığı zaman bu şekilde eğilir - ama hiç değilse istediği zaman dik durabilir; oysa ben doğrulamıyordum, çünkü kapağa dayanan sırtım ve başım o daracık yere sıkışıp kalmıştı adeta. Ama sonraları, yaklaşık iki haftalık çalışmadan sonra buna alışmaya başladığımda durum değişti, anlaşıldı ki orada kendini saatlerce kapana kıstırılmış gibi hissettiğini unutmana yetecek kadar yer vardı.</p>

  <p>Gözetleme deliğinin yuvarlak mercekleri suratımın hemen önündeydi ama mercekler her şeyin biçimini öyle kötü bozuyordu ki, gövdenin ince çelik duvarının dışında neler olduğunu anlamama imkân yoktu. Tekerleklerin hemen önündeki küçük bir toprak parçası ve yivli bir anten, net bir odak ayanyla canavar gibi büyütülmüştü; ama başka her şey, sanki gaz maskesinin cam merceklerine dolan gözyaşları arasından uzun ve karanlık bir koridora bakıyormuşum gibi, zikzaklar çizerek ve buğulanarak birbirine giriyordu.</p>

  <p>Araç oldukça ağırdı ve onu harekete geçirmek de güçtü - hatta, Ay’ın çorak topraklarında onu yetmiş kilometre ilerletebileceğimden bile şüphe duymaya başlamıştım. Avluda yalnızca bir tur atmak bile beni yormaya yetiyordu; sırtım ağrıyor ve omuzlarım acıyordu.</p>

  <p>Mitiok’la dönüşümlü olarak iki günde bir, asansörle yukarı çıkıyor, avluya giriyor, fanilam ve donuma kadar soyunduktan sonra ay gezginine tırmanıyordum; sonra da, tavukları korkutarak ve arada sırada içlerinden birini ezerek, ay gezginine avluda tur üstüne tur attırmak yoluyla bacak kaslarımı güçlendiriyordum - tavukları kasıtlı olarak ezmiyordum tabii ki; o merceklerden bakıldığı zaman, yerde dertop olmuş bir tavuğu mesela bir gazeteden ya da rüzgârın çamaşır ipinden uçurduğu bir bacak sargısından ayırt etmeye imkân yoktu ve yeterince çabuk fren de yapamazdım. En başlarda, Urchagin tekerlekli sandalyesiyle önden giderek bana yol gösteriyordu -merceklerden bakıldığında gri-yeşil renkli bulanık bir leke olarak görünüyordu- ama zamanla işin sırrını çözdüm ve bütün avluyu gözlerim kapalı dolaşacak hale geldim. Tek yapmam gereken, gidonu belirli bir açıda tutmaktı; böylece araç düzgün bir daire çizerek başlangıç noktasına geri geliyordu. Hatta bazen gözetleme deliklerinden bakmayı keserek işi kaslarıma bırakıyor, kafamı önüme yaslayıp kendi düşüncelerime dalıyordum. Kimi zaman çocukluğumu hatırlar, kimi zaman da ebediyetten önceki son dakika hızla yaklaşırken</p>

  <p>neler hissedeceğimi hayal ederdim. Bazen de, bilincimde yeniden baş gösteren o çok eski düşünceleri çözmeye çalışırdım. Örneğin, “Ben kimim?” sorusuna kafa yorardım.</p>

  <p>Çocukken, sabah erkenden uyanıp gözlerimi tavana diktiğimde kendime sık sık sorduğum bir soruydu bu. Daha sonraları, biraz daha büyüdüğümde, bu soruyu okulda da sormaya başladım ama aldığım tek yanıt, Lenirı’in yansıma kuramına göre bilincin yüksek seviyeli bir varlığa ait olduğuydu. Bu kelimelerin ne anlama geldiğini anlamadığım için her zamanki şaşkınlığım devam etmişti. Nasıl oluyordu da görebiliyordum? Bu gören “ben” kimdi? Ve görmek ne demekti? Kendi dışımdaki bir şeyi mi görüyordum, yoksa yalnızca kendime mi bakıyordum? Kendi dışımda ve kendi içimde - ya bunun anlamı neydi? Çok defa, yanıtın eşiğindeymişim gibi bir hisse kapılıyordum ama son adımı atmaya her kalkıştığımda, eşiği aşmak üzere olan “ben”in izini kaybediyordum.</p>

  <p>Teyzem çalışmaya gittiği zamanlarda, yaşlı bir komşudan bana bakmasını rica ederdi genellikle ve ben aynı soruları ona da sorardım; yanıt vermenin onun için ne kadar zor olduğunu görmek bana büyük zevk veriyordu.</p>

  <p>“Senin içinde, Ommy, bir ruh var,” demişti kadın, “ve o ruh senin gözlerinden bakıyor; ama hamster’ın o tencerenin içinde nasıl yaşıyorsa, o da senin bedeninde öyle yaşıyor. Ve bu ruh, hepimizi yaratan Tanrı’nın bir parçası. Ve sen de o ruhsun.”</p>

  <p>“Ama madem öyle, Tanrı beni bu tencereye niçin hapsetti?” diye sormuştum.</p>

  <p>“Bilmiyorum,” demişti yaşlı kadın.</p>

  <p>“Peki, ya o nerede?”</p>

  <p>Yaşlı kadın elleriyle işaret ederek, “Her yerde,” demişti.</p>

  <p>“O zaman, bunun anlamı benim de Tanrı olduğum mu?”</p>

  <p>“Hayır,” demişti. “İnsanoğlu Tanrı değildir. Ama Tanrı’nın görüntüsünde yaratılmıştır.”</p>

  <p>Yabancı bir konu yakalamışken, “Sovyetlerdeki insanlar da Tanrı’nın görüntüsünde mi yaratılmış yani?” diye sormuştum.</p>

  <p>Yaşlı kadın, “Tabii ki,” demişti.</p>

  <p>“Çok tanrı var mı?”</p>

  <p>“Hayır. Yalnızca bir tane var.”</p>

  <p>Teyzemin kitaplığında duran tanrıtanımazın elkitabını başımla işaret ederek, “Peki öyleyse, elkitabında niçin onlardan bir sürü olduğu yazılı?” diye sormuştum. “Bilmiyorum.”</p>

  <p>“Hangisi en iyi tanrı?”</p>

  <p>Yaşlı kadın yine aynı yanıtı vermişti:</p>

  <p>“Bilmiyorum.”</p>

  <p>Bunun üzerine şöyle demiştim:</p>

  <p>“Öyleyse, tanrımı kendim seçebilir miyim?”</p>

  <p>Yaşlı kadın bir kahkaha atarak, “Seçersin, Ommy,” demişti ve bunun üzerine ben de, içinde farklı farklı bir yığın tanrı olan elkitabını araştırmaya başladım. Bilhassa, antik Mısırlıların binlerce yıl önce inandığı Ra’yı beğendim. Onu beğenmemin nedeni büyük bir ihtimalle, bir şahin başına sahip olmasıydı; pilotlara, kozmonotlara ve her çeşit kahramana sıklıkla şahin adı verilirdi. Eğer gerçekten de bir tanrının görüntüsünde yaratıldıysam, o görüntünün bu olması gerektiğine karar verdim. Kalın bir alıştırma kitabının içine şu alıntıyı geçirdiğimi hatırlıyorum: “Sabah vakti, Ra, Dünyayı aydınlatarak, Manjet kayığıyla kutsal Nil Nehri’nde yol alır, akşamları da Mesektet kayığına geçer ve yeraltına inerek, aşağıdaki Nil’de ilerlerken karanlığın güçleriyle savaşır ve sabah olunca ufukta yeniden belirir.” Ansiklopedi, Dünya’nın aslında Güneş’in etrafında döndüğünü antik çağlarda insanların bilemeyeceklerini söylüyordu ve bu yüzden de, bu şiirsel efsaneyi düzmüşlerdi.</p>

  <p>Ansiklopedideki yazının altında, Ra’yı bir kayıktan diğerine geçerken gösteren eski bir Mısır resmi vardı: Birbirinin aynı iki tekne yan yana duruyordu; teknelerden birindeki kız, diğer teknedeki kıza bir kasnak uzatıyordu, kasnağın üstüne tünemiş bir şahin vardı - bu, Ra’ydı. Gemilerdeki bütün o olağandışı ve harika şeyler arasında en çok hoşuma gidense, Moskova banliyölerinde Kruşçev zamanında yapılmış evlerin neredeyse aynısı olan beşer katlı dört kasvetli evdi.</p>

  <p>Bundan sonra, ‘Omon’ ismiyle çağrıldığımda karşılık versem de, kendimi hep ‘Ra’ olarak düşündüm: Gözlerimi kapayıp duvara doğru döndüğümde, uykuya dalmadan önce atıldığım hayali maceraların kahramanı bu adı taşıdı hep -rüyalarım olağan gelişimsel değişikliklerden etkilenene dek.</p>

  <p>Gazetelerde ay gezgininin fotoğrafını görenlerden herhangi biri, varoluşunun tek amacı Ay yüzeyinde yetmiş kilometre boyunca sürünmek ve sonra da ebediyen durmak olan o çelik tencerenin içinde, iki cam mercekten dışarı bakan bir insan olduğunu tahmin edecek mi acaba? Ama ne fark eder ki? Eğer birisi gerçeği tahmin etse bile, o insanın ben olduğumu, Uçuş Lideri’nin bir defasında kolunu omzuma dolayıp, pencereden görünen parlak bir bulutu işaret ederek bana hitap ettiği gibi, ‘anavatanın sadık şahini’ Omon Ra olduğunu asla bilemeyecek.</p>

  <h5 id="u0b63a78a-0690-42d5-93fb-6406a97fbfe7" style="text-align: center;"><a id="bookmark1"></a><span style="font-weight:bold;">10</span></h5>

  <p>Ders programımızda yer alan başka bir konu -‘Ayın Genel Kuramı’- Mitiok ile benden başka herkes için seçmeliydi. Dersler, emekli bir Felsefe Yarbayı olan Ivan Evseievich Kondratiev tarafından veriliyordu. Adamdan nedense hoşlanmamıştım, gerçi onu sevmemem için geçerli hiçbir sebep yoktu ortada ve dersleri gayet ilgi çekiciydi. Bizimle yaptığı ilk dersine nasıl da alışılmadık bir şekilde başladığını hatırlıyorum - yarım saat boyunca, kâğıt parçalarından Ay hakkında çeşitli şiirler okumuştu; sonunda o kadar duygulanmıştı ki, durup gözlüğünü silmek zorunda kalmıştı. O zamanlar not alma alışkanlığımı hâlâ kaybetmemiştim, işte o sınıftan elimde kalan, parça parça alıntılarla dolu saçma sapan bir not yığınıdır: “Altın bir bal damlası gibi, tatlı tatlı parlar Ay... Ay’ın, umudun ve sessiz gururun... Ay, bu kelimenin anlamı her Rus kulağı için ne kadar da zengin... Ama dünyada, Ay’ın işkenceleri altında ezilen başka bölgeler de var; o en ulvi güce ve üstün yiğitliğe sonsuza dek ulaşamayan... Ama gökyüzünde, her şeye göğüs germek üzere eğitilmiş, anlamsızca çarpıtılmış bir yuvarlak cisim... Düşünce akışını kontrol ederdi eskiden ama yalnızca Ay’ın yanında... O kasvetli akışkan Ay olmak...” Buna benzer laflarla dolu bir buçuk sayfa daha. Sonra, Yarbay Kondratiev daha ciddileşmiş ve ritimli resmi bir sesle konuşmaya başlamıştı:</p>

  <p>“Sevgili arkadaşlar! Vladimir IlyichLenin’in, 1918 yılında Inessa Armand’a yazılmış bir mektupta yer alan tarihi sözlerini hatırlayalım. ‘Bütün gezegenler ve gökteki kütleler içinde,’ diye yazıyor Lenin, ‘bizim için en önemli olanı Ay’dır.’ O zamandan bu yana uzun yıllar geçti ve dünya pek çok yönden değişti ama Lenin’in bu zekice saptaması, temel anlamından hiçbir şey yitirmedi: Doğruluğunu zaman teyit etti ve Lenin’in bu kelimelerinin ateşi, takvimlerin bugünü gösteren yaprağını hâlâ aydınlatmaktadır. Kuşkusuz, insanlık tarihinde Ay’ın muazzam bir rolü vardır. Ünlü Rus bilim adamı Georgy Ivanovich Gurdjiev, faaliyetlerinin ilk yasadışı döneminde Ay’ın Marksist kuramını geliştirdi. Bu kurama göre, Dünya’nın toplam beş ayı vardı ve devletimizin sembolü olan yıldızın beş noktalı olmasının nedeni de buydu. Her bir ay düşüşüne toplumsal ayaklanmalar ve felaketler eşlik etmiştir - nitekim, dünyaya 1904 yılında düşen ve Tunguska Meteoru olarak bilinen dördüncü ay, ilk Rus devrimini tetikledi; kısa süre sonra da ikinci devrim oldu. Daha önceki ay düşüşleri sosyo-politik yapılarda değişimlere yol açtı - kozmik felaketler, insan iradesi ve bilincinden bağımsız olarak belirlenen üretim güçlerinin gelişim seviyesini ya da gezegenlerin oluşumunu etkilemedi elbette; ancak, devrimin öznel önkoşullarının gelişimini kolaylaştırdı. Şimdiki ayımızın -beşinci ve sonuncu ayın- düşüşü, güneş sistemine komünizmin mutlak zaferini getirecek. Bu yolda, Lenin’in Ay üzerine yaptığı iki ana çalışmayı incelemeliyiz - ‘Ay ve İsyan’ ve ‘Bir Yabancıdan Öğütler’. Konunun burjuva tarafından nasıl tahrif edildiğini incelemekle başlayacağız bugün - dünyadaki organik yaşamın sadece Ay’ı beslemeye hizmet ettiğini, Ay tarafından soğurulan gazlara kaynak oluşturduğunu iddia eden görüşlerle. Bu doğru değildir, dünyadaki organik yaşamın varoluş amacı Ay’ı beslemek değildir, Lenin’in kanıtladığı gibi, bir, iki- ve üç numaralı adamların dört, beş, altı, yedi numaralı adamlar tarafından sömürülmediği, yeni bir toplum yaratmaktır...”</p>

  <p>Bu böyle sürüp giderdi. Daha bir sürü karmaşık şey anlatmıştı ama en canlı hatırladığım, inanılmaz derecede şiirsel bulduğum için çok etkilendiğim bir görüntüdür: Saatin çalışmasını zincire asılı bir ağırlık sağlar. Ay böylesi bir ağırlık, Dünya saat, yaşam da dişlilerin tıkırdaması ve mekanik guguk kuşunun ötüşüdür.</p>

  <p>Sık sık sağlık kontrolünden geçiyorduk - her birimizi didik didik muayene ediyorlardı; bu da anlaşılabilir bir şeydi. Dolayısıyla, Mitiok ve benim “reenkarnasyon kontrolü” diye adlandırdıkları bir şeye tabi tutulmamız gerektiğini öğrendiğimde, yalnızca reflekslerimizi test edeceklerini ya da kan basıncımızı ölçeceklerini sanmıştım. O ilk kelimenin en anlama geldiğini bilmiyordum.</p>

  <p>Ama alt kata çağırılıp da beni muayene edecek olan uzmanı gördüğümde, yakın gelecekte beni neler beklediği düşünüldüğünde oldukça yersiz kaçan, çocukça ve önüne geçilmez bir korkuya kapıldım.</p>

  <p>Karşımda duran kişi, beyaz ceketinin cebinde stetoskop taşıyan bir doktor değil, bir subay, bir albaydı - tek farkı üniforma giymemiş olmasıydı; apoletli, siyah, garip bir cüppe giymişti. İri yapılı ve şişmandı, kaynar çorbayla haşlanmış gibi duran kıpkırmızı bir suratı vardı. Boynuna asılı sicimden bir düdük ve kronometre sarkıyordu; ağır bir tankın gözetleme deliğine benzeyen gözleri olmasa, bir futbol hakemine benzeyecekti. Ama ne olursa olsun, yeterince cana yakın biriydi ve çok gülüyordu; konuşmanın sonlarına doğru rahatladığımı hissettim. Bir masa, iki sandalye, suni deriyle kaplı bir kanepe ve başka bir odaya açılan bir kapıdan başka hiçbir şeyin olmadığı küçük bir büroda konuştu benimle. Birkaç tane sarımtırak form doldurdu, dereceli bir bardakta acı bir sıvı verdi bana ve masanın üstüne küçük bir kum saati koydu. Sonra, kum saatindeki bütün kumlar bitince, kendisini takip etmemi söyleyerek ikinci kapıdan dışarı çıktı.</p>

  <p>Hatırlıyorum da, kum saatini seyrederken kum taneciklerinin o daracık cam boğazdan ne kadarda yavaş yuvarlandıklarına hayret etmiştim, ta ki her kum taneciğinin kendi öz iradesine sahip olduğunu, hiçbirinin düşmek istemediğini, çünkü onlar için bunun ölüm manasına geldiğini fark edene kadar. Ama aynı zamanda başka çareleri de yoktu, bu son kaçınılmazdı. Sonraki dünya ve bu dünya, tıpkı bu kum saati gibi, diye düşündüm: Hayatta olan herkes aynı yönde öldükten sonra, gerçeklik baş aşağı çevrilir ve onlar yeniden hayata dönerler; neticede, ters yönde ölmeye başlarlar.</p>

  <p>Bu düşünce beni bir an için hüzünlendirdi, sonra kum taneciklerinin uzun süredir düşmediklerini fark ettim; gitmeli ve yarbaya katılmalıydım. Kendimi tedirgin ve aynı zamanda şaşılacak derecede tasasız ve neşeli hissettim; yarbayın beni ardında beklediği kapıya yürüyene kadar sanki yıllar geçtiğini hatırlıyorum, oysa kapı yalnızca iki üç adım uzaklıktaydı. Kapı koluna uzandım ve ittim ama açılmadı. Sonra kendime doğru çekmeyi denedim ve ansızın, kapıyı değil de bir battaniyeyi çektiğimi fark ettim. Yatağımda yatıyordum ve Mitiok da ayakucuna ilişmişti. Sersemlemiştim.</p>

  <p>Mitiok, “Eee? İçeride olmak nasıldı?” diye sordu. Tuhaf bir şekilde heyecanlı görünüyordu.</p>

  <p>Tek dirseğim üzerinde doğruldum ve neler olup bittiğini düşünmeye çalışarak, “Ne? Nerede?” diye sordum.</p>

  <p>“Reenkarnasyon kontrolünde,” dedi Mitiok.</p>

  <p>Kapı kolunu az önce nasıl çektiğimi hatırlayarak, “Bekle,” dedim, “bir dakika... Hayır. Hiçbir şey hatırlamıyorum.”</p>

  <p>Uzun zamandır sonbaharda kırlarda dolaşıyormuşum gibi, tuhaf bir şekilde amaçsız ve yalnız hissettim kendimi. Bu öylesine alışılmadık bir duyguydu ki neredeyse her şeyi unutmuştum, son birkaç aydır sürekli benimle olan o duyguyu, ölümün yaklaştığı duygusunu bile: Artık o kadar belirgin değildi, ama oradaydı, diğer tüm düşüncelerimin arka planında o vardı.</p>

  <p>Mitiok küçümseyerek, “Kimseye bir şey söylemeyeceğine ant mı içtin?” diye sordu.</p>

  <p>“Beni yalnız bırak,” dedim, yüzümü duvara dönerek.</p>

  <p>“Siyah cüppeler giyen şu iki şişko suratlı astsubay seni az önce sürükleyerek getirdi,” diye devam etti, “ve bana dediler ki, ‘İşte, al bakalım Mısırlı’nı’. Gömleğin de kusmuk içindeydi. Hiçbir şey mi hatırlamıyorsun?”</p>

  <p>“Tek bir şey bile,” dedim.</p>

  <p>“Neyse, bana şans dile,” dedi. “Şimdi gitmeliyim.”</p>

  <p>“İyi şanslar,” dedim. Tek istediğim uyumaktı; çünkü eğer yeterince çabuk uyursam, yeniden kendim olarak uyanabilirmişim gibime geliyordu.</p>

  <p>Mitiok gıcırdayan kapıyı arkasından kapadı ve sonra da sabah oldu.</p>

  <p>“Krivomazov! Uçuş Lideri seni istiyor!” Bizim mangadan biri kulağıma bağırmıştı. Giyinip hazır olana kadar tam anlamıyla uyanamadım. Mitiok’un yatağı boştu ve hiç bozulmamıştı: Diğer çocuklar da yataklarında yalnızca fanilalarıyla oturuyorlardı. Sıkıntıyla birbirlerine bakarlarken havada dolaşan gerilimi hissedebiliyordum ve Ivan bile, o saçma ama çok komik sabah şakalarından yapmıyordu. Bir şeyler olmuştu; Uçuş Lideri’nin üçüncü kattaki bürosuna giderken, neler olduğunu anlamaya çalışıyordum. Perdelerin arasından sızan güneşten korunmak için gözlerimi sımsıkı yummuş bir halde yürürken -buna hiç alışık değildim- koridorda duvara dayalı duran kocaman ve tozlu bir aynada kendi aksimi fark ettim, yüzümün ölü gibi solgun görünmesi beni şaşırtmıştı. Kahramanlık becerimin uzun süre önce gerçekten de başlamış olduğunun farkına vardım.</p>

  <p>Uçuş Lideri beni selamlamak için ayağa kalktı ve elimi sıktı.</p>

  <p>“Eğitim nasıl gidiyor?” diye sordu.</p>

  <p>“İyi, Yoldaş Uçuş Lideri,” dedim.</p>

  <p>Gözlerimin içine bakarak beni inceledi.</p>

  <p>“Evet, bunu görebiliyorum. Seni çağırtmamın nedeni, Omon, bana yaddım etmeni istemem. Bu teybi al,” dedi, önündeki masada duran Japon malı küçük bir kasetçaları işaret ederek, “bu formları ve kalemi de alıp 329 numaralı odaya git. Şu anda oda boş. Bir bant kaydını yazıya geçirdiğin oldu mu hiç?”</p>

  <p>“Hayır,” diye karşılık verdim.</p>

  <p>“Kolaydır. Bantın bir kısmını dinlersin, duyduğunu yazarsın, sonra biraz daha dinlersin. Eğer ilk dinleyişinde anlayamazsan, anlayana kadar tekrar tekrar dinle.”</p>

  <p>“Anlıyorum. Gidebilir miyim?”</p>

  <p>“İzin verildi. Hayır, bekle. Bunu senden niçin istediğimi sanırım anlayacaksın. Çok yakında, aşağıdaki hiç kimsenin yanıtlayamayacağı soruların olacak,” derken, Uçuş Lideri bir yandan da yere doğru uzattığı parmağını aşağı yukarı hareket ettiriyordu. “Bu soruları ben de yanıtlamamaya karar verebilirdim ama neler olup bittiğini bilmenin senin için daha iyi olacağını düşünüyorum. Gereksiz yere kendine eziyet etmeni istemiyorum. Ama öğreneceklerini ne siyasi eğitmenlerin, ne de mürettebatın bilmemesi gerektiğini aklından çıkarma. Şu anda olanlar benim açımdan disiplin dışı bir hareket. Görüyorsun işte, kimi zaman generaller bile kurallara karşı geliyor.”</p>

  <p>Hiç konuşmadan, teybi birkaç sarı formla birlikte -formlar önceki gün görmüş olduklarımın aynısıydı- masadan aldım ve 329 numaralı odaya gittim. Perdeler sıkıca kapatılmıştı; bacaklarında ve kolluklarında deri kayışlar olan madeni sandalye hâlâ ortalık yerde duruyordu ama sandalyeye duvardan çıkan bazı kablolar bağlıydı şimdi. Köşede duran küçük bir yazı masasına oturdum, önüme bir sayfa çizgili kâğıt koydum ve teybi çalıştırdım.</p>

  <p>“Teşekkür ederim, Yoldaş Albay... Çok rahat, sanki bir koltuk gibi, gerçekten, ha-ha-ha... Tabii ki gerginim. Sınav gibi bir şey bu, öyle değil mi? Anlıyorum. Evet İki ‘i’yle - Sviridenko...”</p>

  <p>Teybi kapattım. Mitiok’un sesiydi bu ama nedense bir tuhaftı; biri ciğerleri yerine ses tellerine bir demirci körüğü bağlamıştı sanki - rahat, tekdüze bir şekilde ve nefesini hep dışarı vererek konuşuyordu. Teybi biraz başa sardım ve ‘play’e bastım. Bundan sonra bantı bir daha hiç durdurmadım.</p>

  <p>“...sınav gibi bir şey bu, öyle değil mi?.. Anlıyorum. Evet. İki ‘i’yle - Sviridenko... Hayır teşekkürler, sigara içmiyorum. Bizim mangada kimse içmez, hoş karşılanmaz bu... Evet, bir yıldan fazla oldu. İnanmakta güçlük çekiyorum. Çocukken, Ay’a gitmeyi hayal ederdim... Tabii ki, tabii ki... Doğru, yalnızca kalpleri billur gibi temiz olanlar. Bütün Dünya ayaklarının altına serilmişken öyle olmaları gerekir... Ay’a kimin ineceği konusunda mı? Hayır, bu konuda hiçbir şey duymadım.:. Ha-ha-ha, benimle dalga geçiyorsunuz... Ama odanız biraz tuhaf - şey, farklı yani. Burada her yer bu şekilde mi, yoksa sadece bu özel bölüm mü böyle? Raflardaki tüm o kurukafalar, Tanrım - tıpkı kitap gibi sıralanmışlar. Hepsi de etiketli, baksanıza. .. Hayır, öyle demek istemedim. Raflarda duruyorlarsa mutlaka bir sebebi vardır. Otopsiler, bir tür arşiv... Anlıyorum. Anlıyorum. Gerçekten, şimdi!... Nasıl saklanmışlar ki? Ya şu, pencerenin oradaki, buz kazmasından mı?.. Maden. İki form daha vardı. Son kontrol fırlatmadan hemen önce. Evet, hazırım. Ama Yoldaş Albay, bütün ayrıntıları anlattım... Yalnızca kendimden mi söz edeyim, çocukluğumdan başlayarak mı? Hayır, teşekkür ederim, gayet rahatım... Pekâlâ, eğer usul böyleyse. Araba koltuklarındakine benzer baş dayanakları olmalıydı. One eğilecek olursam yastık düşebilir... İşte, ben de o aynayı duvara niçin koyduğunuzu merak ediyordum. Demek öbürünü de masaya koyuyorsunuz. Ne kadar da kalın bir mum... Hangi maddeden yapılmış? Ha-ha-ha, şaka yapıyorsunuz, Yoldaş Albay... Bu inanılmaz. Sahiden de böyle bir şeyi ilk kez görüyorum. Hakkında bir şeyler okumuştum bir yerlerde ama yapıldığını hiç görmemiştim. İnanılmaz. Bir koridora benziyor. Nereye? Bunun içine mi? Kutsal İsa, ne kadar da çok aynanız var, tıpkı berber dükkânı gibi. Niçin hayır, ne demek istiyorsunuz, Yoldaş Albay?.. Büyükannemden kaptığım güzel bir deyiş bu yalnızca. Ben bilimsel bir tanrıtanımazım, öyle olmasaydım havacılık akademisine gitmezdim... Gayet iyi hatırlıyorum. On bir yaşıma kadar Moskova’ya taşınmamıştım -demiryolu hattındaki o küçük kasabalardan birinde doğmuşum- üç günde bir tren geçer ve başkaca da hiçbir şey olmaz. Kesinlikle hiçbir şey. Sokaklar pistir ve tam ortasında da kazlar dolaşır. Bir sürü sarhoş vardır. Her şey gridir - yazmış, kışmış, hiç fark etmez. İki fabrika, bir sinema. Tabii bir de park vardır ama oraya burnunuzu sokmasanız daha iyi edersiniz. Sonra, bilirsiniz, gökte o uğultu duyulduğunda başınızı kaldırıp seyredersiniz. Bunu açıklamaya gerek yok... Sürekli kitap okurdum; bende iyi olan her şeyi onlara borçluyum. Tabii ki en sevdiğim kitap, beni derinden etkileyen ‘Andromeda Nebulası’ydı. Düşünsenize - demir bir yıldız... Ve bu gece gibi karanlık gezegende - mavi bir ışık çemberinin tam ortasında, yüzme havuzlu bir Sovyet yıldız gemisi; ve ışığın sona erdiği yerde - ışıktan korktuğu için karanlıkta saklanmak zorunda olan düşman bir canlı türü. Bir tür denizanası ya da başka bir şey -ne olduklarını tam anlayamamıştım- ve şu siyah haç vardı - sanırım kiliseyi ve papazları ima ediyordu bu. Siyah haç karanlıkta sürünerek dolaşırken, insanlar da mavi ışığın olduğu yeri kazarak anameson çıkarmaktadırlar. Sonra siyah haç onları bir tür esrarengiz eneıjiyle çarpar! Erg Noor’a nişan almıştır ama Niza Krit göğsünü ona siper eder. Daha sonra, bizimkiler intikamlarını alırlar - ufka doğru nükleer bir saldırı. Niza Krit’i kurtarır ve denizanalarının liderini yakalayıp Moskova’ya gönderirler. Ben de bütün bunları okurken, yurtdışındaki elçiliklerimizde ne kadar da önemli işler yapıyorlar diye düşünüyordum! İyi kitaptır. Başka bir kitap daha hatırlıyorum... Şu mağara vardı...”</p>

  <p>“Hayır, mağara sonradan ortaya çıktı, bir mağara değildi orası, koridorlar vardı. Tavanları meşale isiyle kaplı alçak koridorlar. Geceleri, Lord Prens’i koruyan savaşçılar meşale taşırlardı. Söylediklerine göre, onu Akadlardan koruyorlardı. Aslında tabii ki erkek kardeşinden.korumaktaydılar...</p>

  <p>Eğer söylememem gereken bir şey söylersem affet beni Kuzey Kulesi Komutanı ama buradaki herkes -bütün savaşçılar ve bütün kullar- aynı şeyi düşünüyor. Hatta benim dilimin kesilmesini emretsen bile, herhangi biri de sana aynı şeyi söyleyecektir. Meskalamdug’dan korunmak için askerleri buraya toplayan Kraliçe Shubad’ın kendisiydi. Meskalamdug ne zaman ava çıksa, uçları sivri bronz başlıkları olan iki yüz savaşçıyla birlikte sürekli olarak güney duvarı boyunca at sürer - aslan avlamak için onlara neden ihtiyaç duyar ki? Herkes bunu konuşur. Elbette hayır, Kuzey Kulesi Komutanı, beşparmakotu çiğnemeye başlamış olmalısınız yeniden! Ben, Arrata rahibi ve mühür oymacısı Ninhursag’ım. Yani, büyüdüğümde rahip ve oymacı olacağım; şimdilik bir çocuğum... O yazdığınız da nedir? Niçin, beni tanırsınız. Bronz süsleri olan bir gem vermiştiniz bana. Hatırlamıyor musunuz? Niçin... Bir dakika... Namtura ile oturuyordum -onu bilirsiniz, kulakları kesilmişti-ve bir üçgenin nasıl oyulması gerektiğini öğretiyordu bana. Benim için en zor şekil buydu. Önce iki derin çentik atarsınız ve sonra da orta kısmını üçüncü taraftan kanırtmak için geniş bir keski kullanırsınız ve... Evet doğru, sonra dışarıdan birisi perdeyi çekip saygısızca açtı ve baktığımızda, orada iki savaşçının durduğunu gördük. Ne mutlu! dediler. Prensimiz artık prens değil, büyük kral Âbaraggi! Kutsal Nanna’ya doğru az önce yola koyulmuştu ve bizlerin de gitmek için hazırlanması gerekiyordu. Namtura mutluluktan ağladı ve Akadca bir şarkı söyleyerek eşyalarını bohçalamaya başladı. Ama ben, Namtura’ya keskileri toparlamasını söyleyerek doğrudan avluya çıktım Kudretli Urshu! Savaşçılar avluyu meşalelelerle gündüz gibi aydınlatmışlardı! Neden olmasın, Kuzey Kulesi Komutam, tabii ki hayır. Namtura ha bire böyle mırıldanır... Hayır, ben de asla fedakârlıkta bulunmadım. Yapma. Ben artık büyük kral Âbaraggi’nin N uun’uyum; kulaklarımın kesilmesi o kadar basit bir mesele değil, kraliyetin emri gerekir... Pekâlâ, sizi affediyorum. Sonra, Bolt’un Lord Efendi’si bana geldi ve dedi.ki: Ninhursag, bu özel bronz hançeri al, sen artık bir erkeksin. Ve bana bir torba arpa unu verdi - yolda yemeğini hazırlayacaksın, dedi. Sonra baktım ve onları bronz başlıklarıyla avluda yürürken gördüm. Yüce Urshu! diye düşündüm. Yani, Yüce Anu! Meskalamdug ve Abaraggi barış yapmış olmalılar... Ama o zaman da, her sözü Anu olan bir kralla nasıl tartışabilirsin ki. Sonra bana savaş arabamı gösterdiler ve bindim, içinde bir çocuk daha vardı - boğaları o sürdü. Onu daha önce hiç görmemiştim. Türkuvaz boncukları olduğunu hatırlıyorum yalnızca, pahalı boncuklar. Kemerinde de bir hançer vardı - az önce bir tane daha vermişlerdi ona. Dönüp kaleye baktığımda biraz hüzünlendim. Ama sonra bulutlar yarıldı ve aralarından çıkan Ay öyle kuvvetli parladı ki... Ve ben kendimi son derece rahat ve mutlu hissettim... Sonra, ahırların yanındaki uçurum duvarına gömülü taş perdeyi kenara çektiler ve mağaranın girişi ortaya çıktı. Orada bir mağara olduğunu kesinlikle bilmiyordum. Gerçekten de... Savaşta asla cesur olamaz mıyım! Oradaki sizdiniz! Şimdi hatırlıyorum. Ve sonra, Kuzey Kulesi Komutanı, iki maşrapa'birayla yanımıza geldiniz ve onları bize kralın kardeşi Mesknjamdug’un gönderdiğini söylediniz. Üstünüzde aynı etek vardı ama kafanıza boyalı bir bronz başlık takmıştınız. Hepsini içip bitirdik. Daha önce hiç bira içmemiştim. Sonra, öbür çocuk bağırarak bir şeyler söyledi, dizginlere asıldı ve yola koyulduk - uçurum duvarındaki yarığın içine doğru. Yolun aşağıya indiğini hatırlıyorum ve kenarlarda da - göremedim, karanlıktı... Daha sonra? Daha sonra kendimi burada, sizin kulenizde buldum. Beni böylesine etkileyen şey bira mıydı?.. Beni cezalandıracaklar mı? Arabuluculuk yapın benim için, Kuzey Kulesi Komutanı. Neler olduğunu anlatın onlara. Ya da onlara tabletleri verin - olan biten her şeyi yazmıştınız. Tabii ki bende var... Hayır size vermeyeceğim, kendim kullanacağım. Hiç kimse kendi mührünü başkasına vermez, demiş ki U... Arabulucu Anu! İşte, bakın! Gerçekten de beğendiniz mi? Kendim yaptım. Doğru dürüst yapabilmek için üç kere denemem gerekti. Bu, tanrı Marduk. Ne suru? Bunlar daha kudretli tanrılar. Kuzey Kulesi Komutanı Lord, benim için aracılık edin! Size üç tane mühür yaparım. Hayır, ağlamıyorum... Tamam, sustum. Teşekkür ederim. Bilge ve güçlü bir insansınız. Ağladığımı kimseye söylemeyin... Bir yudum bira bile onu ağlatıyorsa ne biçim Aratta rahibiymiş o, derler sonra... Tabii ki istiyorum. Nerede? Güneye mi, Kuzeye mi? Duvarınız aynayla kaplı tamamen. Anlıyorum... Evet, bunu biliyorum. Ninlil berrak akıntılı sularda yüzmeye gidip, sonra da kanalın kıyısına çıktığında olmuştu. Annesi defalarca söylediği halde, kanalın kıyısına çıkmaya devam etti ve Enlil orada onun karnına bir bebek koydu. Sonra Kiur’a geldi ve tanrılar konseyi dedi ki: Enlil, kadınlara tecavüz eden Enlil, şehri terk et! Ve tabii ki, Ninlil de peşinden gitti... Evet, pek hoş değil. Diğer ikisi mi? O daha sonra oldu: Enlil nehrin geçit yerinde bekçi kılığına girdiğinde ve Ninlil kamında hâlâ Nanna’yı taşırken...”<a id="footnote1"></a><sup><a href="#bookmark2">1</a></sup></p>

  <p>“Diğer taraftan, bu ikisi, tek ve aynı tanrının iki farklı suretidir aslında. Korkutucu ve gizemli suretinin Hekate, aydınlık ve güzel suretinin ise Selene olduğu söylenebilir. Ama kabul etmeliyim ki, bu alanda pek bilgili değilim - Atina’dayken bir iki şey duymuştum yalnızca... Evet, gittim oraya. Domitian döneminde. Orada saklanıyordum. Aksi takdirde, Peder Senatör, şu anda bu tahtırevanda gidiyor olmazdık... Her zamanki terane - <span style="font-style:italic;">leşe majeste.</span> Efendimin avlusunda Princeps’in bir heykelinin bulunduğunu ve yanında da iki kölenin gömülü olduğunu iddia ettiler. Hiçbir zaman böyle bir heykeli olmamıştı. Nerva’nın komutası altındayken bile, geri dönmeye korkardık. Ama şimdiki Princeps’ten korkmak için bir sebep yok. Bizzat Plinius Secundus’u Elçi olarak göndermişti bize - devir nasıl da değişti, Isis ve Serapis’e şükürler olsun! Tesadüf değil... Niçin olmasın, ne demek istiyorsunuz, Peder Senatör, Herkül üzerine yemin ederim! Bunu Atina’da öğrendim; şehir henüz Mısırlılarla doluyken... Ne kadar da ilginç tabletleriniz var, üzerlerindeki parafın neredeyse hiç belli olmuyor. Ve şu aslanın ağızlıkları - elektron mu onlar? Yapmayın ya, Korinthos bronzu demek... İlk defa görüyorum... Ama beni zaten bilirsiniz - Sextius Rufmuş. Hayır, ben azad edilmiş bir köleyim. Tahtırevan gerçekten de harika bir şey -eğer köleler becerikliyse yani- tahtırevanda giderken yazı bile yazabilirsiniz. Fener sanki bir odadaymış gibi yanar ve f’ıstıkçamları süzülerek yanınızdan geçer... Evet Peder Senatör, insanın yüreğini okuyabildiğinizi görüyorum. Hiç durmadan kendi kendime şiir yazıyorum. Marş filan değil tabii, kendimce bir şeyler parçalıyorum işte... ‘Bir zamanlar Catullus’un söylediği, Ve ayrıca Calvus ile eskilerin de söylediği, Basit sözleri olan bir şarkı söylerim.</p>

  <p>Bana ne sanki? Forumu terk ederek, şiiri kendim seçtim...’ Tabii ki abartıyorum, Peder Senatör ama şiir de bunun içindir zaten. Aslında, Hıristiyanların duruşmasında beni tanık yapan edebiyattı. Elçimizi görmeye gitmiştim. Büyük adamdır... Şey, aslında tam anlamıyla tanık değildim. Hayır, hayır, her şeyi aynen olduğu gibi yazdım - o gerçekten de Çelileli, şu Maximus. Geceleyin onun evinde buluşup bir çeşit duman çekerler. Sonra, üzerinde sandaletlerinden başka hiçbir şey olmadan dama çıkıp, horoz gibi öter - bunu görür görmez Hıristiyan olduklarını anladım... Yarasalar hakkındaki bölümü de ben uydurdum tabii... Ama ne fark eder ki? Gladyatör okuluna gideceklerdi zaten. Ama Elçimizi gerçekten de sevdim. Evet... Beni masasına davet etti ve şiirimi okudu. Sonra dedi ki: Sextius, akşam yemeğe gelmelisin. Dolunayda. Seni alması için birini göndereceğim, dedi. Şiirlerimin yazılı olduğu bütün parşömenleri topladım - onları Roma’ya göndermeye niyetli, diye düşündüm. En güzel pelerinimi giydim... Hayır, harmani giyemezdim, ben bir Romalı değilim. Yola koyulduk ama yol şehrin dışına çıkardı bizi. Uzun süredir yoldaydık ve ben de arabada uyuyakalmışım. Uyandığımda, konakla tapınak arası bir bina ve meşale tutan insanlar gördüm. Eh, içeri girdik ve avludan geçtik. Açık havada kurulmuş bir masa vardı ve inanılmaz derecede büyük bir Ay her yeri aydınlatmaktaydı. Köleler şöyle dediler bana, Lord Elçi bir dakikaya kadar çıkacak, masaya uzanın ve biraz şarap için. Sizin yeriniz burası, mermer kuzunun altı. Uzandım ve içmeye başladım; orada yatan diğerleri de sessizlik içinde bana bakıyorlardı. Elçi şiirim hakkında onlara ne anlatmış olabilir acaba diye düşündüm... İyice rahatsız olmaya başlamıştım. Ama sonra, bir perdenin arkasında iki arp çalmaya başladı ve birdenbire kendimi çok mutlu hissettim - olağanüstüydü. Derken bir de baktım, ayağa kalkmış, dans ediyorum... Ardından, üç ayaklı sehpalarda yanan ateşler ve sarı tunikli başka insanlar belirdi. Sanırım kafayı üşütmüşlerdi bir parça - orada öylece oturdular, oturdular, sonra birden kollarını Ay’a uzatıp Grekçe bir şarkı söylemeye başladılar... Hayır, anlayamadım - dans ediyor ve eğleniyordum. Ardından, Lord Elçi çıkageldi - gümüş bir diski olan sivri uçlu bir Frikya başlığı takmıştı ve elinde de bir kaval vardı. Gözleri parlıyordu. Kadehime daha şarap doldurdu. Güzel şiirler yazıyorsun Sextius, dedi. Ardından, Ay hakkında konuşmaya başladı - tıpkı sizin gibi, Peder Senatör. Heh, heh, bu tahtırevanda ne yaptığımızı hâlâ merak ediyorum. Doğru... Şu anda harmaninizi giymişsiniz ama o zaman üzerinizde bir tunik ve kafanızda da sivri bir Frigya başlığı vardı, aynen Elçi’ninki gibi. Evet, ucuna atkuyruğu takılmış kırmızı bir de mızrak tutuyordunuz. Size arkamı dönmeye çekindim ama Elçi, Hekate’ye bak, Sextius, kavalımı senin için çalacağım, deyip duruyordu bana. Usul usul çalmaya başladı, ben de kafamı kaldırıp baktım ve bakmaya devam ettim; sonra siz bana Hekate ve Selene hakkında sorular sormaya başladınız. Ama sizin tahtırevanınıza binmeyi nasıl becerdim? Yanlış bir şey mi var? Eh, şükürler olsun Is... Herkül. Apollon ve Herkül... Pekâlâ, onları geri götüreceğim, okuması için Elçi’ye getirmiştim. Siz de edebiyatla ilgili misiniz, Peder Senatör? Bakıyorum da durmadan bir şeyler yazıp duruyorsunuz. İşte. Bir hatıra. Şiirleri siz de sevdiniz. ‘Sizin için bu vakit Liei’yi yürütür ve saçında da - mis kokulu şahane bir gül.’ Elbette. Kabartmamı yapmama müsaade edin. Boş verin, oyma hiç de derin değil, görüntüyü basmak için çok fazla parafın gerekmeyecek. Neredeyse geldik mi? Teşekkür ederim, Peder Senatör, saçlarım darmadağın olmuş. Böyle bir ayna başkentte ne kadar eder? Demeyin! Bitinya’da bu kadar paraya ev alırız biz. Bu da Korinthos bronzu mu? Gümüş mü? Üstünde bir de yazı var...”<a id="footnote2"></a><sup><a href="#bookmark3">2</a></sup></p>

  <p>“Boş verin, okuyabiliyorum. Şimdi... ‘Teğmen Wulfa Doğu Prusya için. General Ludendorf.<a id="footnote3"></a><sup><a href="#bookmark4">3</a></sup>’ Oh, özür dilerim, Brigadenführer, geldiğinde açıktı. Ne kadar da olağanüstü bir puro tabakası, ayna gibi parlıyor. Demek bin dokuz yüz on beş yılında hâlâ teğmendiniz, öyle mi? Aynı zamanda havacı mıydınız? Amma yaptınız, Brigadenführer, çok can sıkıcı. Şu üç haç yüzünden tek bir nakil bile alamıyorum. Bir sürü Yak ve MiG var ama yalnızca bir tane Vögel von Richthofen’ımız var diyorlar. Eğer bu özel görev olmasaydı, muhtemelen bir yerlerdeki boş bir kışlada çürüyüp gidiyor olacaktım... Evet, ismim aynen ‘kuş’<a id="footnote4"></a><sup><a href="#bookmark5">4</a></sup> gibi yazılıyor. Babamın bana ne isim vermek istediğini öğrenince annem önce üzülmüş. Ama sonra Baldur von Schirach<a id="footnote5"></a><sup><a href="#bookmark6">5</a></sup> -babamın bir arkadaşıydı- bütün bir şiiri bana ithaf etmiş. Günümüzde o şiiri okullarda okutuyorlar... Dikkat, oradaki pencereden ateş ediyorlar... Neyse, duvar sağlam ve kalın... Eğer özel görevden haberi olsaydı neler yazmış olabileceğini gözümün önüne getirebiliyorum. Kendi çapında gerçek bir şiirdi o. Beni Batı Cephesi’ne naklettiklerini söyledikleri zaman onlara inanmıştın) ama yalnızca Berlin’de neler olup bittiğini öğrenebildim. En başlarda tabii ki sinirlenmiştim. Cephedeki savaş pilotlarını geri çağırmaktan başka yapacak işleri yok mu bu Anenerbe’dekilerin, diye düşünmüştüm. Ama uçağı gördüğümde - Kutsal Meryem Ana! Hiç tereddüt etmedim... Niçin, tabii ki değil, Brigadenführer, yalnızca çocukken İtalya’da yaşadığım için. Evet. Onca yıldır uçtuğum halde bu kadar güzelini hiç görmemiştim. Onun aslında ne olduğunu anlamam biraz vakit aldı - özel bir motoru ve boyu uzatılmış kanatları olan bir Me-109... Kahretsin, şarjör sıkışmış... Tamam, ben hallederim... Her neyse, hangara adımımı attığım an, nefesim kesilmişti. Çok parlak ve çok beyazdı - karanlıkta parlıyordu sanki. Ancak beni asıl şaşırtan, eğitim oldu. Bana donanımı öğreteceklerini sanıyordum ama bunun yerine beni Anenerbe’ye, size getirip kafatasımı ölçerlerdi; ve o sırada sürekli Wagner çalardı. Soru soracak olsam, kimse yanıtlamazdı. O gece beni uyandırdıklarında, yine kafatasımı ölçeceklerinden emindim. Ama hayır, pencereden dışarı baktığımda, iki Mercedes’in motorları çalışır vaziyette beklediğini gördüm... Mükemmel bir atış, Brigadenführer! Tam taretin ortasına. Bu ustalığı nerede kazandınız... Neyse, arabaya bindik ve uzaklaştık. Daha sonra... Evet, meşaleli SS görevlileri bir kordon oluşturmuştu. Onların yanından geçtik ve ormandan çıktık; sütunlu bir bina ve bir havaalanı vardı. Ortalıkta kimsecikler yoktu; hafif bir esinti ve gökteki Ay vardı yalnızca. Berlin civarındaki bütün havaalanlarını bildiğime emindim ama bunu daha önce hiç görmemiştim. Uçağım pistte duruyordu ve gövdesinin altından beyaz bir şey sarkıyordu, bomba gibi bir şey; ama yanında durmama bile müsaade etmeden, beni hemen bu binaya soktular... Hayır, hatırlamıyorum. Tek hatırladığım Wagner. Soyunmamı söylediler ve beni bir çocuk gibi yıkadılar... Hayır, el bombalarını saklayalım, onlara daha sonra ihtiyacımız olacak... Ardından cildime yağla masaj yaptılar - çok eski bir şey gibi kokuyordu, hoş bir kokuydu. Sonra bembeyaz bir uçuş giysisi verdiler bana; bütün nişanelerim de göğsünde asılıydı. Yani Vögel, işte bu, diye düşündüm... Hayatım boyunca hep böyle bir şey düşlemiştim. Sonra Anenerbe’li adamlar şöyle dediler: Uçağa gidin, yüzbaşı. Size her şeyi orada anlatacaklar. Hepsi sırayla elimi sıktılar ve ben de yola koyuldum. Çizmelerim de beyazdı; çamura basmaya korkuyordum... Bir dakika... Uçağa tırmandım ve orada... O sizdiniz,</p>

  <p>. Brigadenführer, bu kask değil de, sivri ve siyah bir başlık vardı kafanızda... Ve bana her şeyi açıklamaya başladınız - on bir bine yüksel, Ay’a yönel ve sol paneldeki kırmızı düğmeye bas... Kahretsin. Bir tanesi kaçtı!... Beyaz bir harita muhafazası verdiler bana, sonra da bir termostan konyaklı kahve doldurdular. Hayır teşekkür ederim, dedim, kalkıştan önce içmem. Siz de sertçe şöyle dediniz: O kahveyi kimin gönderdiğini biliyor musun VögeJİ? Bunun üzerine arkamı döndüm ve onu gördüm -rüyamda görsem inanmazdım buna. Televizyondaki haber görüntülerindeki gibiydi tıpkı, hatta kruvaze ceketi bile aynıydı. Ama sivri bir başlık takmıştı ve boynunda da bir dürbün asılıydı. Bıyığı ise, portrelerde olduğundan biraz daha kalındı... Belki de ayışığında öyle görünüyordu. Aynen stadyumda yaptığı gibi el salladı... Ve neticede, kahveyi içtim, uçağa bindim, oksijen maskesini taktım ve havalandım. Birden kendimi çok iyi hissettim; ciğerlerim dev gibi olmuştu sanki. On bir bine yükseldim ve Ay’a yöneldim -muazzam büyüklükteydi, gökyüzünün yarısını kaplıyordu adeta- ve aşağı baktım. Aşağıdaki her şey yeşil görünüyordu ve ışıldayan bir nehir vardı... Sonra düğmeye bastım ve sağ tarafa yatmaya başladım; yere nasıl indiğimi ise hatırlamıyorum... İmzalar mısınız? Ve hatıra olarak bir şeyler karalayın benim için. Teşekkür ederim... Birçoğu cepheyi yarıp Berlin’e mi girdi? Bu yeterince açık... Yok bir şey, tuğla parçası geldi herhalde. Burnum kırık değil... Ha anlıyorum, hiç önemli değil. Bunun gibi bir puro tabakasıyla tıraş olabilirsin ve aynaya da ihtiyacın olmaz... Teşekkür ederim...”</p>

  <p>“Hayır teşekkür ederim, başka istemem. Aslında ben istememiştim. Onları oraya siz kendiniz koydunuz, Yoldaş Albay, mumu yaktığınızda... Pekâlâ, sırada ne var -çok kitap okurum ve bir de, kendime küçük bir teleskop yapmıştım. Genellikle Ay’ı gözlerdim. Hatta bir keresinde, okul gösterilerinden biri için ay gezgini kılığına girmiştin! O akşamı çok iyi hatırlıyorum... Bütün çocuklar salonda toplanmışlardı ve üzerlerinde basit kostümler vardı - hepsi de dans edebiliyordu. Oysa ben kostümümün içinde -dört ayak üstünde durduğum zaman- tam bir ay gezgini gibi görünüyordum. Salon müzikle inliyor, herkesin yüzü al al oluyordu... Kapının yanında dikildim ve sonra da dörtayak üzerinde bomboş okulu dolaştım. Koridorlar karanlık ve boştu. Pencerelerden birine doğru emekledim ve dışanya baktığımda gökyüzünde Ay’ı gördüm. Rengi sarı bile değildi, Kuindzhi’nin resminde olduğu gibi yeşilimtrak bir renkti - o resmi bilir misiniz? Bir yerden kesip yatağımın başucuna asmıştım. Ay’a gideceğime işte o zaman yemin etmiştim... Ha-ha-ha... Eğer benim için elinizden geleni yaparsanız, Yoldaş Albay, gidebileceğime eminim... Nerede kalmıştık? Okulu bitirdikten sonra Zaraisk Uçuş Okulu’na gittim ve sonra da doğru buraya geldim... Bu size bir fikir verdi mi? Evet, biliyorum, Yoldaş Albay, erkek erkeğe konuşmak her zaman daha iyi— d ir... İmzalar mısınız? Mavi mürekkebin sizce mahsuru yok, değil mi? Doğru. Basit bir yürek, kısa bir açıklama... Evet, lütfen. Mümkünse, ahududu olsun. Sifon için silindirleri nereden alıyorsunuz? Of, ne kadar da saçma bir soru... Bir soru daha sorabilir miyim, Yoldaş Albay? Büronuza Ay’dan toprak getirdikleri doğru mu? Hatırlamıyorum, bizim mürettebattan birisi... Tabii ki görmek isterim, sadece televizyonda görmüştüm... Ne! Böyle bir kavanoz ne kadar alır ki, üç yüz gram kadar mı? Alabilir miyim? Teşekkür ederim... Çok teşekkür ederim... Daha iyi paketleyebilmem için bir sayfa daha verebilir misiniz? Teşekkür ederim. Hatırlıyorum. Sağa dönüp koridor boyunca gideceğim ve sonra da asansöre binip aşağı ineceğim. Yapamaz mıyım? Halen etkisi altında mıyım yani? Tamam o zaman, gösterin... Ne kadar da garip bir sivri başlığınız var? Hayır, beğendim. İç savaş sırasında orduda bizim de böyle başlıklarımız vardı. Çok etkileyici ama alışılmışın dışında; siperi yok ve yuvarlak bir neftesi var... Hayır, unutmadım. Sola mı demiştiniz? Peki o meşaleyi niçin taşıyorsunuz? Elektrikçi... Anlıyorum, özel bir geçişe ihtiyacı var. Yolu benim için aydınlatın, basamaklar çok dik... Aynen bizim iniş modülümüzdeki gibi. Yoldaş Albay, burası çıkmaz...”</p>

  <p>Bir tıkırtının ardından farklı bir ses duyuldu, birlikte şarkı söyleyen bir erkek ve kadın. Seslerindeki canlılık, dinlemekte olduğum şeyle rahatsız edici bir tezat oluşturmuştu.</p>

  <p>Teybi kapattım - fena halde korkmuştum.</p>

  <p>Boynunda kronometre ve düdük asılı olan siyah cüppeli albayı hatırladım ve Mitiok’a kimsenin bir tek soru bile sormamış olduğunu fark ettim - arada bir monologunu kesen hafif düdük sesine her defasında karşılık vermişti Mitiok.</p>

  <p id="ufa86a018-f79c-4c25-afaf-259ffdd07d81" style="text-align: center;"><span style="font-weight:bold;">11</span></p>

  <p>Öbür çocuklardan hiçbiri bana Mitiok hakkında soru sormadı. Onun benden başka kimseyle fazla samimiyeti yoktu aslında, el yapımı iskambillerle Otto’yla birkaç el oyun oynamışlığı vardı sadece. Yatağı bizim bölümden çoktan alınmıştı; eskiden Mitiok adında bir çocuğun var olduğunu bize hatırlatacak tek şey, hâlâ duvarda asılı duran renkli mecmua resimleriydi. Sınıfta herkes hiçbir şey olmamış gibi davranıyordu; Albay Urchagin daha bile neşeli ve keyifliydi.</p>

  <p>Bu arada, elemanlarından birinin kaybolduğunun farkına varmamış gibi görünen küçük mangamız, işine her zamanki gibi devam ediyordu. Aslında kimse ağzını açıp bir şey demiyordu ama gün gibi aşikardı: Yakında hareket edecektik. Uçuş Lideri, savaş sırasında bir partizan müfrezesinde nasıl mücadele ettiğini anlatmak için bizimle birkaç kez bir araya geldi; fotoğraflarımız çekildi - önce teker teker, sonra hep beraber ve ardından da bütün öğretim elemanlarıyla birlikte sancağın önünde. Yer üstünde yeni öğrencilere rastlamaya başlamıştık - onlar bizden ayrı eğitiliyorlardı ve ne için eğitim gördüklerini aslında bilmiyordum: Bizim keşif seferimizin hemen ardından Alfa Microcephalus’a otomatik bir sonda gönderileceğine dair söylentiler vardı ama sonda mürettebatının yeni çocuklar olduğundan hiç emin değildim.</p>

  <p>Eylül başlarında bir akşam, beklenmedik bir anda Uçuş Lideri’nin yanına çağırıldım. Bürosunda değildi ve bekleme odasındaki yaver -can sıkıntısını <span style="font-style:italic;">Neıvsuseek’in</span> eski sayılarından biriyle yenmeye çalışıyordu- 329 numaralı odada olduğunu söyledi.</p>

  <p>‘329’ numarasını taşıyan kapının ardından, konuşmalar ve kahkaha benzeri sesler geliyordu. Kapıya vurdum ama kimse yanıt vermedi. Bir kez daha vurup kapı kolunu çevirdim.</p>

  <p>Tavanın hemen altında, sigara dumanından oluşan bir bulut vardı; bu bulut her nedense bana Zaraisk Uçuş Okulu’ndaki uçakların havada bıraktığı izleri hatırlatmıştı. Odanın tam ortasındaki madeni sandalyede, kolları ve bacakları bağlanmış halde oturan ufak tefek bir Japon vardı - Japon olduğunu uçuş giysisinin yenindeki kırmızı yuvarlak güneşli beyaz dörtgenden anlamıştım. Dudakları morarıp şişmişti; bir gözü iyice kapanmış, mosmor bir çürüğün ortasındaki daracık aralıktan bakıyordu ve iş tulumu da kanla kaplıydı - kırmızı lekelerden bazıları yeniydi, öbürleri çoktan kurumuş ve kahverengi bir renk almışlardı. Landratov uzun parlak çizmeleriyle sandalyenin önünde ayakta duruyordu; Hava Kuvvetleri teğmenlerinin tören üniforması vardı üzerinde. Pencerenin orada, kısa boylu ve sivil giysili bir genç adam kollarını kavuşturarak duvara yaslanmıştı. Uçuş Lideri köşedeki masada oturmaktaydı; dalgın bakışlarla Japon’u süzüyor ve elindeki kurşunkalemin dibiyle masaya vuruyordu.</p>

  <p>“Yoldaş Uçuş Lideri!” diye başladım ama elini sallayarak beni durdurdu ve masanın üzerine dağılmış kâğıtları bir dosyaya doldurmaya başladı. Landratov’a baktım.</p>

  <p>Elini bana doğru uzatarak, “Merhaba,” dedi ve ardından da hiç beklemediğim bir anda Japon’un karnına bir yumruk attı. Japon biraz vırakladı.</p>

  <p>Landratov, “Bu piç, ortak bir göreve gitmek istemiyor!” diyerek omuzlarını silkti; gözleri hayretle büyümüştü; ayaklarını yapmacık bir şekilde dışa doğru çevirdi ve çizmelerine iki şaplak atarak hızlı bir dans çömelişi yaptı.</p>

  <p>Uçuş Lideri masadan kalkarak, “Kes şunu, Landratov!” diye gürledi.</p>

  <p>Odanın kuytu tarafından gelen nefret dolu hafif bir inilti işittim. Sesin geldiği yöne baktığımda, üzerinde roket resmi olan lacivert renkli bir kabın önünde arka ayakları üstüne oturmuş bir köpek gördüm. Oldukça yaşlı bir husky’ydi bu, kıpkırmızı gözleri vardı ama vücudunu kaplayan açık yeşil üniforma ceketi ve göğsündeki tuğgeneral apoletleri ile Lenin’in iki nişanı, gözlerinden daha fazla şaşırtmıştı beni.</p>

  <p>Uçuş Lideri nereye baktığımı farkedince, “Sizi tanıştırayım,” dedi. “Yoldaş Laika. İlk Sovyet kozmonotu. Sırası gelmişken, annesi ile babası da bizim meslektaşımızdı. Onlar da güvenlik bölümünde çalışırlardı ama daha kuzeyde.”</p>

  <p>Uçuş Lideri’nin elinde küçük bir cep konyağı belirdi ve kaba biraz konyak döktü. Laika adamın bileğine hafif bir ısırık atmaya yeltendi ama başaramadı ve sonra da yeniden inlemeye başladı.</p>

  <p>Uçuş Lideri gülümseyerek, “Zekidir,” dedi. “Bir de her tarafa işemese. Landratov, git bir bez getir.”</p>

  <p>Landratov dışarı çıktı.</p>

  <p>Japon, dudaklarını güçlükle hareket ettirerek, <span style="font-style:italic;">“Ioi o teriki ni narirmsita ne,”</span> dedi. <span style="font-style:italic;">“Hana va sakuragi, hito m fudzivara”</span></p>

  <p>Uçuş Lideri, soran gözlerle pencerenin yanındaki genç adama baktı.</p>

  <p>“Delirmiş bu, Yoldaş Korgeneral,” dedi genç adam.</p>

  <p>Uçuş Lideri masadan dosyasını aldı.</p>

  <p>“Gidelim, Omon.”</p>

  <p>Koridora çıktığımızda kolunu omzuma koydu. Landratov elinde bir bezle yanımızdan geçti ve 329 numaralı odanın kapısını kaparken bana göz kırptı.</p>

  <p>Uçuş Lideri “Landratov daha genç,” dedi, düşünceli bir ifadeyle. “Biraz zirzoptur ama iyi havacıdır. Bu iş için doğmuş.”</p>

  <p>Sessizce birkaç metre ilerledik.</p>

  <p>Uçuş Lideri, “Bak şimdi, Omon,” dedi, “öbür gün Baikonur’a gideceksin. Bu kadar.”</p>

  <p>Bu sözleri aylardır bekliyordum; ama yine de, içine demir gömülü bir kartopu karın boşluğuma isabet etmiş gibi hissettim.</p>

  <p>“Rica ettiğin gibi, çağrı işaretin ‘Ra’ olarak belirlendi. Zor oldu,” dedi Uçuş Lideri, parmağıyla manalı bir şekilde yukarıyı işaret ederek, “ama sonunda başardık. Aşağıda sakın bu konuda bir şey söyleme henüz.” Parmağını aşağıya doğru döndürüp hızla indirdi.</p>

  <p>Model roket üzerinde yapılan son kontrole sadece izleyici olarak katıldım - öbür çocuklar kontrolü gerçekleştirirlerken, ben duvar kenarındaki bir bankta oturup seyrettim. Kendi sınavımı geçeli bir hafta olmuştu; avluda, tam donanımlı ay gezginini sekiz metreye yüz metrelik bir şeklin etrafında altı dakikada dolaştırmıştım. Ekibin zamanlaması mükemmeldi. Sonra veda fotoğrafı çektirmek için roketin -önünde sıra olmuştuk. Fotoğrafı hiç görmedim ama nasıl çıktığını kolaylıkla hayal edebiliyorum: En önde, şişkin kaputuyla Sema Anikin var, elleri ve yüzü motor yağıyla lekelenmiş; onun arkasında, uzun pösteki paltosu ve göğsünde asılı oksijen maskesiyle Ivan Grechko, alüminyum bir bastona yaslanmış duruyor; onun arkasında ise, sıcak tutsun diye sarı ördek yavrularıyla süslü pazen battaniye parçalarıyla yamanmış gümüş renkli uzay giysisi içinde Otto Plucis var - yukarı kaldırıp arkaya ittiği kaskı, kozmik uzayda taş kesmiş bir ibiği andırıyor. Onun da arkasında, Otto’nunkinin tıpatıp aynı bir uzay giysisi içinde Dima Matiushevich duruyor; giysisinin tek farkı, battaniyenin ördek yavruları yerine basit yeşil çizgilerle bezeli olması. Ekibin son üyesi benim ve harp okulu üniformamı giymişim. Benim arkamda, Albay Urchagin elektrikli sandalyesinde oturuyor ve sol tarafında da Uçuş Lideri var.</p>

  <p>Fotoğraf çekildikten sonra Uçuş Lideri, “Şimdi, geleneğe uygun olarak yukarı çıkacak ve Kızıl Meydan’da birkaç dakika geçireceğiz,” dedi.</p>

  <p>Salonu boydan boya geçtik ve küçük demir kapının önünde bir an için duraladık - kısa bir süre sonra üzerinde</p>

  <p>gökyüzüne yükseleceğimiz roketin eksiksiz kopyasına son kez göz atmak için oyalandık. Uçuş Lideri yanındaki anahtar destesinden bir anahtar çıkararak duvardaki küçük demir kapıyı açtı ve daha önce gitmediğim bir yere doğru koridor boyunca ilerlemeye koyulduk.</p>

  <p>Çeşitli renklerde elektrik telleriyle kaplı taş duvarların arasında zikzak çizerek uzunca bir müddet ilerledik: Koridorda birkaç dönenıeç vardı ve kimi zaman tavan o kadar alçalıyordu ki, eğilmek zorunda kalıyorduk. Yol üzerindeki fazla derin olmayan bir girintide kurumuş çiçekler gördüm; yan tarafındaki duvarda da küçük bir tabela vardı ve üzerinde şu kelimeler yazılıydı: “Tam burada, 1932 yılında, Yoldaş Serob Nalbandian bir bahçıvan beliyle alçakça katledildi.” Sonra ayaklarımızın altında kırmızı bir yol halısı belirdi, koridor genişlemeye başladı ve nihayet bir merdivenle son buldu.</p>

  <p>Merdiven çok yüksekti ve yan tarafında da, tam ortasında dar basamaklar olan bir metre genişliğinde düz bir rampa vardı. Uçuş Lideri’nin Albay Urchagin’in tekerlekli sandalyesini bu rampadan ittiğini görünce, merdivenin neden bu şekilde inşa edilmiş olduğunu anladım. Uçuş Lideri yorulunca, Urchagin el frenini çekti ve bir süre hareketsiz durdular; zaten diğerleri de çok hızlı yürümüyorlardı, özellikle de Ivan’ın yüksek merdivenin üstesinden gelmesi kolay olmadığı için. En nihayet, üzerine armalar kazınmış çift kanatlı ağır bir meşe kapıya ulaştık; Uçuş Lideri, kapıyı başka bir anahtarla açtı ama kapı rutubetten şişmişti ve ben omzumla abanıp bütün gücümle itene kadar da açılmadı.</p>

  <p>Gün ışığı gözlerimizi kamaştırdı: Bir kısmımız elini gözlerine siper etti, diğerleri sırtını döndü ve Albay Urchagin de yüzünde o her zamanki hafif tebessümüyle olduğu yerde sakince oturdu. Işığa alışınca, Kremlin duvarının önündeki gri renkli mezar taşlarına bakmakta olduğumuzu anladık.</p>

  <p>Tahminimce Lenin Anıtmezarının arka girişinden çıkmış olmalıydık. Başımın üzerinde gökyüzünü görmeyeli çok uzun zaman olmuştu ve kendimi sersemlemiş hissediyordum.</p>

  <p>Uçuş Lideri alçak sesle, “Sovyet kozmonotlarımızın her biri,” dedi, “bu yerin küçük bir parçasını yanlarında uzaya götürmek için, uçuştan önce buraya, her Sovyet vatandaşı için kutsal olan bu taşlara gelmiştir. Ülkemizin uğraşıları uzun ve zahmetli olmuştur; en başlarda top arabalarından ve makineli tüfeklerden başka hiçbir şey yoktu ve şimdi siz delikanlılar son derece gelişmiş otomatik sistemlerle çalışıyorsunuz,” dedikten sonra duraladı ve gözünü kırpmadan, soğuk bir ifadeyle birer birer hepimizin gözlerinin içine baktı, “bütün bunlar, Bamlag Ivanovich ile benim derslerde sizlere anlattığımız, Anavatan tarafından sizlere emanet edilmiş şeyler. Hiç şüphem yok ki, Anavatan toprağında son kez yürürken, her biriniz Kızıl Meydan’ın küçük bir parçasını yanınızda götüreceksiniz ama bununla birlikte, her birinizin hangi parçayı götüreceğini ben bilemem...”</p>

  <p>Üstünde doğup büyüdüğümüz gezegenin yüzeyinde sessizce dikiliyorduk. Gündüz vaktiydi. Gökyüzü biraz bulutluydu ve mor köknarların iri dalları da rüzgârda hafif hafif sallanıyordu. Ortalık çiçek kokuyordu. Çanlar saat beşi çalmaya başladı: Uçuş Lideri saatine göz attı ve birkaç dakikamız daha olduğunu söyledi.</p>

  <p>Anıtmezarın ana kapısı önündeki basamaklara ilerledik. Görevlerine yeni başlayan ve bizi gördüklerini hiç belli etmeyen iki nöbetçiyle, Spasskaya Kulesi yönünde uzaklaşan üç nöbetçiyi saymazsanız Kızıl Meydan’da kimsecikler yoktu. Gördüğüm ve hissettiğim her şeyi içime sindirerek etrafa bakındım: GUM’un<a id="footnote6"></a><sup><a href="#bookmark7">6</a></sup> gri duvarları, St. Basil’s Katedralinin meyve sebze şeklindeki oymaları, Lenin Anıtmezarı, duvarın ardında olduğunu bildiğim ve tepesinde kızıl bir bayrak olan yeşil kubbe, Tarih Müzesi’nin alınlığı ve kısa bir süre sonra bir Sovyet roketinin demir penisiyle yırtılacağından muhtemelen habersiz, Dünya’ya sırtını dönmüş gibi görünen basık gri gökyüzü.</p>

  <p>Uçuş Lideri, “Vakit geldi,” dedi.</p>

  <p>Herkes ağır ağır Anıtmezar’ın arkasına yürüdü. Bir dakika kadar sonra ‘LENIN’ kelimesinin altında yalnızca Albay Urchagin ve ben kalmıştık. Uçuş Lideri saatine bakıp öksürdü ama Urchagin dedi ki:</p>

  <p>“Bir dakika Yoldaş Korgeneral. Omon’a birkaç kelime söylemek istiyorum.”</p>

  <p>Uçuş Lideri başını salladı ve cilalı mermer köşeyi dönerek uzaklaştı.</p>

  <p>Albay, “Buraya gel, oğlum,” dedi. Yanma gittim. Kızıl Meydan’ın taş döşeli zeminine iri ve seyrek yağmur damlaları düşmeye başlamıştı. Urchagin elini uzattı ve ben de aynısını yaptım. Elimi tuttu, hafifçe sıktı ve kendine doğru çekti. Eğildim ve kulağıma f ısıldamaya başladı. Onu dinlerken, tekerlekli sandalyesinin önündeki basamakların yağmurda gitgide kararışını izledim.</p>

  <p>Yoldaş Urchagin, sözcükler arasında uzun uzun duraklayarak yaklaşık iki dakika boyunca konuştu benimle. Susunca elimi bir kez daha sıktı ve sonra da salıverdi.</p>

  <p>“Şimdi git ve diğerlerine katıl,” dedi.</p>

  <p>Anıtmezar’a doğru bir adım attıktan sonra tekrar dönüp sordum:</p>

  <p>“Ya siz?”</p>

  <p>Yağmur damlaları giderek sıklaşıyordu.</p>

  <p>Tekerlekli sandalyenin yan tarafındaki tabanca kılıfına benzer muhafazanın içinden bir şemsiye çıkartarak, “Sorun değil,” dedi. “Biraz buralarda dolanacağım.”</p>

  <p>O akşamüstü Kızıl Meydan’dan yanımda götürdüğüm şey bu oldu: Kararan taş zemin ve tekerlekli sandalyede otururken siyah bir şemsiyeyi açmaya uğraşan, eski bir askeri ceket giymiş zayıf bir beden.</p>

  <p>O akşam yemek oldukça kötüydü: İçinde yıldız şeklinde makarnalar olan bir çorba, çiroz gibi bir tavuk, pilav ve haşlanmış meyve; suyunu içtiğimde genellikle haşlanmış meyvelerin de tamamını yerdim ama bu kez acı ve pörsümüş armuttan bir lokma yediğimde midem bulanmaya başladı ve tabağımı önümden ittim.</p>

  <h5 id="uebb078f4-179e-43d4-843c-04bcc692ae10" style="text-align: center;"><a id="bookmark8"></a><span style="font-weight:bold;">12</span></h5>

  <p>İçinden kocaman telgraf direklerinin fırladığı kalın sazların arasında pedallı bir sandalda gidiyormuş gibi hissettim kendimi. Pedallı sandal her nedense biraz tuhaf ve alışılmadıktı, pedallar oturma yerinin önünde olacaklarına, sıradan bir bisikletten bozma gibiydi: İki kalın ve uzun yüzgecin arasına, üzerinde ‘Sport’ yazısı bulunan bir bisiklet iskeleti yerleştirilmişti. Bütün bu sazların ve pedallı sandalın nereden çıktığı ya da benim orada ne işim olduğu hakkında hiçbir fikrim yoktu. Ama bunu pek kafama taktığım da yoktu. Çevremdeki her şey o kadar güzeldi ki, hiç durmadan gezinmek ve bakınmak istiyordum yalnızca; büyük bir ihtimalle ömür boyu böyle dolaşsam sıkılmazdım. Gökyüzü bir harikaydı - ufukta asılı uzun, ince, eflatun renkli bulutlar bir dizi stratejik bombacı gibi duruyordu. Hava sıcaktı; çarkların sudaki şıpırtısı ve batıdaki gök gürlemesinin uzaktan gelen çınlaması duyuluyordu.</p>

  <p>Sonra bunun gök gürlemesi olmadığını fark ettim. İçimdeki her şey -ya da çevremdeki her şey- düzenli aralıklarla sarsılıyordu ve başım uğuldamaya başlamıştı. Birbiri ardına gelen her darbede, çevremdeki her şey -nehir, sazlar, başımın üstündeki gökyüzü- biraz daha silikleşiyor gibiydi. Dünya en ince ayrıntılarıyla, evdeki tuvalet kapısının içeriden göründüğü kadar aşina hale gelmeye başlıyordu ve bisikletin artık su yüzeyinde ya da sazlarla çevrili değil de, beni çevremdeki her şeyden ayıran saydam bir kürenin içinde olduğunu fark ettiğim ana kadar, her şey çok çabuk olup bitiyordu. Kürenin çeperi her darbede daha da kalınlaşıp katılaşıyordu; giderek daha az ışık geçiriyor ve nihayet bütünüyle karanlığa gömülüyordu. Ardından, başımın üstündeki gökyüzü yerini bir tavana bıraktı ve cılız bir elektrik ışığı belirdi; duvarlar şekil değiştirmeye, üzerime üzerime gelmeye ve kıvrılıp katlanarak bardaklarla, teneke kutularla ve diğer eşyalarla dolu raflar oluşturmaya başladılar. Sonra, dünyanın ritmik sarsıntısı en başından beri olduğu şey haline geldi - bir telefon zili.</p>

  <p>Gidonu sıkı sıkı kavramış ve iskelete yapışmış bir halde ay gezgininin içindeki selede oturuyordum; muflonlu bir kaput, kulaklıklı kürk bir başlık ve kürklü botlar giymiştim; bir oksijen maskesi boynumdan atkı gibi sarkıyordu. Zil sesi, yere vidalanmış radyonun yeşil kutusundan geliyordu. Ahizeyi kaldırdım.</p>

  <p>Korkunç pes bir ses, “Hangi cehennemdesin, seni lanet olası işe yaramaz bok kafalı seni!” diye ıstıraplı bir tonda gürledi kulağımda. “N’apıyorsun orada, otuz bir mi çekiyorsun??</p>

  <p>“Kim o?”</p>

  <p>“Uçuş Kontrol Merkezi Komutanı Albay Khalmuradov. Uyanık mısın?”</p>

  <p>“Ne?”</p>

  <p>“Siktir git, ne diyor bir de. Hazır ol, kalkışa bir dakika!”</p>

  <p>Dehşet içinde dudağımı ısırıp, boştaki elimle direksiyonu yakalamaya çalışırken, “Bir dakika içinde hazırım, efendim!” diye mırıldanarak yanıt verdim.</p>

  <p>Ahize “Seni kıçımın kenarı,” diye belli belirsiz tısladıktan sonra ciyaklamaya başladı - bana bağıran adam, başka biriyle konuşurken ahizeyi ağzından uzaklaştırmıştı besbelli. Sonra telefonda metalik bir çınlama duyuldu; soğuk ve ruhsuz ama kuvvetli bir Ukrayna aksanıyla konuşan başka bir ses duydum:</p>

  <p>“Elli dokuz... Elli sekiz...”</p>

  <p>Adamı deliler gibi haykırmaya ya da küfürler savurmaya sevk edecek denli kuvvetli bir utanç ve buhran içindeydim; az kalsın dönüşü olmayan bir hata yapacak olduğum düşüncesi başka her şeyin önüne geçmişti. Kulaklarımda patlayan rakamları takip ederken, neler olduğunu hatırlamaya çalıştım ve aslında o kadar da kötü bir şey yapmış olmamın mümkün olmadığını anladım. Bütün hatırlayabildiğim, iştahım aniden kaçtıktan sonra haşlanmış meyve tabağını ağzımdan indirip masadan kalktığımdı. Sonrasına ilişkin hatırladığım tek şey ise, telefonun çaldığı ve yanıt vermem gerektiğiydi.</p>

  <p>“Otuz üç...”</p>

  <p>Ay gezgininin tam donanımlı olduğunu fark ettim. Eskiden hep bomboş duran raflar tıka basa doldurulmuştu - en alt rafta, pırıltılı vazelinle kaplanmış Çin malı ‘Çin Şeddi’ tuzlama sığır eti kutuları vardı; üst rafta bir harita muhaf azası, bir kupa, bir konserve açacağı ve kılıf içinde bir tabanca vardı, ayrıca her şey tel kafesle güvenlik altına alınmıştı. Üzerinde “Yanıcı Madde” yazan bir oksijen tüpü sol kalçama dayalıydı ve sağ kalçama da, duvardaki küçük elektrik lambasının ışığını yansıtan alüminyum bir süt güğümü yaslanmıştı. Lambanın altında iki siyah daireyle işaretlenmiş bir Ay haritası asılıydı: Aşağıdaki dairenin altında “İniş Alanı” yazılıydı. Haritanın yanında, ipe asılı kırmızı bir fosforlu kalem vardı.</p>

  <p>“On altı...”</p>

  <p>İki gözetleme deliğinin arkası tamamen karanlıktı -zaten başka türlü olmasını beklemeyemezdim; çünkü ay gezgini roket başlığının altında kalıyordu.</p>

  <p>“Dokuz... Sekiz...”</p>

  <p>Yoldaş Urchagin’in sözlerini hatırladım: “Geri sayımın bu son saniyeleri, tarihin milyonlarca televizyon ekranından konuşan sesi değildir de nedir?”</p>

  <p>“Üç... İki... Bir... Ateşle.”</p>

  <p>Epey altımda bir yerlerde, her geçen saniye daha da şiddetlenerek, çok geçmeden tasavvur edilemeyecek boyutlara ulaşan gümbürtü ve patlamalar djuydum, yüzlerce balyoz roketin demir gövdesini dövüyordu sanki. Sonra sarsıntı başladı ve kafamı önümdeki duvara birkaç kez çarptım - eğer kürk başlık olmasaydı beynim patlardı herhalde. Birkaç kutu tuzlama sığır eti yere düştü ve sonra her şey birdenbire öyle keskin bir açıyla devrildi ki, bir an için parçalanacağız sandım - ve ertesi an, hâlâ kulağıma bastırmakta olduğum telefon ahizesinde uzaklardan gelen bir ses duyuldu:</p>

  <p>“Omon! Uçuyorsun!”</p>

  <p>Aldığım dersleri hatırlayarak, uzaya ilk fırlatıldığında Gagarin’in yapmış olduğu gibi, “Kalktık,” diye bağırdım.</p>

  <p>Sarsıntı, hızını iyice almış bir trende hissedilen türden titreşimlere dönüşürken, patlamalar güçlü ve düzenli bir gümbürtü halini aldı. Ahizeyi yerine koyar koymaz telefon yeniden çaldı.</p>

  <p>“Omon, iyi misin?”</p>

  <p>Sema Anikin’in sesiydi bu; arka planda ise başka bir ses uçuşun ilk aşaması hakkında tekdüze bir şekilde bilgi naklediyordu.</p>

  <p>“İyiyim,” dedim. “Ama biz niçin... Ha, anladım...”</p>

  <p>“Öylesine derin bir uykuya dalmıştın ki, kalkışı ertelemek zorunda kalacaklar sandık. Her şey saniyesi saniyesine hesaplanmıştı. Yörüngenin doğru olması buna bağlı. Hatta rampaya asker bile gönderdiler, o da seni uyandırmak için roket başlığını tekmeledi. Radyodan da sana sesleniyorlardı ha bire.”</p>

  <p>“Ya!”</p>

  <p>Birkaç saniye sessiz kaldık.</p>

  <p>Sema, “Dinle,” diye başladı yeniden, “Yalnızca dört dakikam var, hatta daha bile az. Ondan sonra ilk kademeyi ayırmam gerekiyor. Hepimiz birbirimizle vedalaştık, bir sen kaldın... Konuşmak için son şansımız bu.”</p>

  <p>Söylenecek doğru kelimeleri bulamıyordum; tek hissettiğim utanç ve halsizlikti.</p>

  <p>Sema bana bir kez daha seslendi: “Omon!”</p>

  <p>“Evet, Sema,” dedim, “Seni duyuyorum. Uçuyoruz, 'anlıyor musun?”</p>

  <p>“Evet,” dedi.</p>

  <p>Bu sorunun ne kadar saçma ve küstahça olduğunun farkına vararak, “Kendini nasıl hissediyorsun?” diye sordum. “Ben iyiyim. Senden n’aber?”</p>

  <p>“Ben de iyiyim. Ne görüyorsun?”</p>

  <p>“Hiçbir şey. Dışarısını görmek mümkün değil. Bu gürültü dayanılır gibi değil. Ve de sarsıntılar.”</p>

  <p>“Burada, yukarıda da öyle,” dedim ve sesimi kestim. Sema, “Tamam,” dedi, “benim zamanım doldu. Baksana! Ay’a indiğinde beni düşün tamam mı?”</p>

  <p>“Tabii ki,” dedim.</p>

  <p>“Sema adında bi herif olduğunu hatırlasan yeter. İlk kademe. Söz mü?”</p>

  <p>“Söz.”</p>

  <p>“Oraya gidip işi bitirmelisin, duyuyor musun beni?” “Evet.”</p>

  <p>“Zaman doldu. Hoşça kal.”</p>

  <p>“Hoşça kal, Sema.”</p>

  <p>Ahizede boğuk tıkırtılar oldu ve parazitlerin arasından, en sevdiği şarkıyı söyleyen Sema’nın güçlü ve berrak sesini duydum.</p>

  <p>“O-oo, Afrika’da bunun kadar uzun bir nehir var... O-oo, Afrika’da bunun kadar yüksek bir dağ var... O-oo, timsahlar ve suaygırları... O-oo, maymunlar ve gergedanlar... O-oo... Ah-ah-ah-ah...”</p>

  <p>“Gergedanlar” sözcüğünü söylerken, bir muşamba parçasının yırtılışını andıran bir çatırtı oldu ve bir dakika sonra da kısa bip sesleri kalmıştı yalnızca; ama bundan bir saniye önce -eğer hayal görmediysem- Sema’nın şarkısı bir çığlığa dönüşmüştü. Bir sarsıntı daha oldu; sırtım tavana çarptı ve ahizeyi düşürdüm. Motorların gümbürtüsündeki değişimden ikinci kademenin ateşlendiğini anladım. Sema için en feci şey herhalde motoru çalıştırmak olmuştu. Bunun nasıl bir şey olduğunu gözümde canlandırdım - roket borularının devasa genişlikteki ağızlarının bir’saniye sonra vahşice canlanacaklarım bile bile güvenlik camını kırarak, kırmızı düğmeye basmak. Sonra Ivan’ı hatırladım ve tekrar ahizeye sarıldım ama hâlâ bipliyordu. Telefonun mandalına birkaç kez bastım ve bağırdım:</p>

  <p>“Ivan! Ivan! Beni duyabiliyor musun?”</p>

  <p>“Ne var?” dediğini duydum nihayet “Sema, o...”</p>

  <p>“Evet,” dedi, “her şeyi duydum.”</p>

  <p>“Sen ne zaman gidiyorsun?”</p>

  <p>“Yedi dakika içinde,” dedi. “Şu anda ne düşündüğümü biliyor musun?”</p>

  <p>“Ne?”</p>

  <p>“Çocukken nasıl güvercin yakaladığımı hatırlayıverdim birden. Bilirsin, o büyük sandığı alır, altına ekmek kırıntıları serpiştirirdik. Diklemesine yerleştirdiğimiz sandığın üst kenarını, ucuna yaklaşık on metrelik ip bağladığımız bir çubuğa yaslardık. Sonra da çalıların arasına ya da bir bankın arkasına saklanır ve güvercinin teki sandığın altına girince ipi çekiverirdik. Sandık güvercinin üstüne düşerdi.” “Doğru,” dedim. “Biz de aynısını yapardık.”</p>

  <p>“Ve hatırlar mısın, sandık üstüne düştüğünde güvercin uçmaya çalışır ve kanatlarını sandığın kenarlarına çarpardı; hatta bu yüzden sandık zıp zıp zıplardı.”</p>

  <p>“Hatırlıyorum,” dedim.</p>

  <p>Ivan başka bir şey söylemedi.</p>

  <p>Bu arada hava epeyce soğumuştu. Nefes almak da güçleşmişti - her hareketten sonra, sanki yüksek bir merdiven tırmanmışım gibi soluklanmak istiyordum. Nefes almak için oksijen maskesini yüzüme dayamaya başladım.</p>

  <p>“Fişek kutularıyla kibrit kükürdünden nasıl bomba yaptığımızı da hatırlıyorum. Sıkı sıkı tıkıştırırsın; yan tarafta küçük bir delik olması gerekir; yanına da birkaç kibrit dizersin...”</p>

  <p>“Kozmonot Grechka.” Ahizedeki pes ses, uçuş başlamadan evvel beni sövüp sayarak uyandıran kişiye aitti. “Hazırlan.”</p>

  <p>Ivan isteksiz bir sesle, “Emredersiniz, efendim,” diye yanıtladı. “Sonra onları iplikle bağlardın - iplik bollaşabileceği için izolasyon bandı daha iyi iş görür. Eğer yere düşmeden patlasın diye onu pencereden atmak istersen, mesela yedinci kattan, o zaman dört kibrite ihtiyacın vardır. Sonra da...”</p>

  <p>Pes ses, “Kes şunu,” dedi. “Oksijen maskeni tak.”</p>

  <p>“Emredersiniz, efendim. Sonuncusunu kutuyla değil de, bir sigara izmaritiyle yakarsın, en iyi yöntem budur. Yoksa onları delikten, uzaklaştırabilirsin.”</p>

  <p>Bundan sonra parazitten başka hiçbir şey duymadım. Sonra yeniden duvara çarptım ve ahizede kısa bip sesleri duyuldu. Üçüncü kademe ateşlenmişti. Gariptir ama, dostum Ivan’ın az önce kırk beş kilometre yükseklikte -her zamanki gibi gösterişsiz ve alçakgönüllü bir şekilde- bu hayattan ayrılmış olduğu gerçeği beni etkilememişti. Hiç üzüntü duymadım; tam tersine, tuhaf bir coşku ve rahatlama hissettim.</p>

  <p>Birdenbire, bilincimi yitirmekte olduğumu anladım. Yani, bilincimi yitirdiğimde değil, yeniden kazandığımda fark ettim. Bir saniye önce kulağıma götürmüş olduğum ahize şimdi yerde duruyordu; kulaklarım çınlıyordu ve tavanın altındaki selemden yere doğru aval aval bakıyordum. Oksijen maskesi bir dakika önce boynumda bir atkı gibi asılıydı - oysa şimdi, ben kendime gelmek için kafamı sallamaya çalışırken, maske ahizenin yanında, yerde duruyordu. Oksijene ihtiyacım olduğunu fark edince uzanıp maskeyi aldım ve ağzıma götürdüm - kendimi anında daha iyi hissettim; çok üşüdüğümü fark edebiliyordum. Muflonlu kaputumun bütün düğmelerini ilikleyerek yakalarımı kaldırdım ve kürk başlığımın kulaklıklarını indirdim. Roket hafifçe sarsılıyordu. Uyumak istiyordum ve bunun iyi bir fikir olmadığını bilmeme rağmen karşı koyamadım - ellerimi gidona koydum ve gözlerimi kapadım.</p>

  <p>Ay’ı düşledim - çocukluğumuzda Mitiok’un onu çizdiği haliyle: Siyah bir gökyüzü, açık sarı renkli kraterler ve uzaktaki sıradağlar. Ufukta alevler içinde asılı duran güneş küresine doğru yavaş ve sakince yürüyen bir ayı, ön pençelerini ağızlığının önüne doğru uzatmıştı: Göğsünde, altın Sovyetler Birliği Kahramanlık yıldızı ve acıklı bir tebessümle kıvrılmış ağzının kenarında da kurumuş kan damlaları vardı. Birdenbire durdu ve yüzünü bana çevirdi. Beni izlediğini hissettim ve hareketsiz mavi gözlerine bakmak için başımı kaldırdım.</p>

  <p>Ayı alçak sesle, “Ben ve bütün bu dünya, birinin kafasından geçmekte olan bir düşünceden başka bir şey değiliz,” dedi.</p>

  <p>Uyandım. Her şey çok sessizdi. Bilincimin bir bölümünün dış dünyayla bağlantı kurduğu çok açıktı ve bu ani sessizlik, gürültüyle çalmaya başlayan bir çalar saat gibi etkilemişti beni. Eğilip duvardaki gözetleme deliklerinden baktım. Roket başlığı roketten çoktan ayrılmıştı ve Dünya gözlerimin önünde duruyordu.</p>

  <p>Ne zamandır uyumakta olduğumu anlamaya çalıştım ama tam olarak çıkaramadım. En az birkaç saat geçmiş olmalıydı, çünkü şimdiden karnım acıkmıştı. Üst raftaki nesneleri araştırmaya başladım - orada bir konserve açacağı gördüğümü samyordum ama artık yoktu. Sarsıntıyla yere düşmüş olması gerektiğine karar verdim ve etrafa bakınmaya başladım ama tam o sırada telefon çaldı.</p>

  <p>“Alo!”</p>

  <p>“Bekle, Ra. Oıiıon, beni duyabiliyor misin?”</p>

  <p>“Evet, Yoldaş Uçuş Lideri.”</p>

  <p>“Şimdilik her şey iyi gidiyor gibi. Yalnızca bir tek zorlu an yaşadık, o da uzakölçer arıza yaptığında oldu. Aslında arıza yaptığı filan yoktu, anlarsın ya, bir diğer paralel sistem çalıştırılınca, uzakölçer işlevini gerçekleştiremedi. Hatta birkaç dakikalığına kontrolü bile yitirdiler. Nefes almakta güçlük çektiğin zaman oldu bu, hatırlıyor musun?” Tuhaf bir şekilde konuşuyordu, aceleci ve telaşlıydı. Biran için sarhoş olduğundan şüphelendiysemde, muhtemelen çok sinirli olduğunda karar kıldım.</p>

  <p>“Herkesi fena korkuttun, Omon. Öyle uyuyarak yani. Neredeyse kalkışı ertelemek zorunda kalacaktık.”</p>

  <p>“Özür dilerim, Yoldaş Uçuş Lideri.”</p>

  <p>“Boş ver, boş ver. Senin hatan değil. Baikonur’a götürmeden önce sana çok ilaç yüklemişler, hepsi bu. Şimdilik her şey gayet iyi gidiyor.”</p>

  <p>“Şu anda neredeyim?”</p>

  <p>“Çoktan esas yörüngene girdin bile. Ay’a doğru uçuyorsun. Dünya yörüngesinden çıkarken de mi uyudun yoksa?” “Öyle olmalı. Yani siz, Otto’nun çoktan...”</p>

  <p>“Evet, Otto gitti bile. Eminim roket başlığının ayrıldığını görebiliyorsundur. Ama fazladan iki dönüş yapmanız gerekti. Otto ilk önce korkuya kapıldı. Roketleri bir türlü ateşleyemedi. Ödleklik ettiğini sandık ama çocuk sonradan kendini toparladı... Her neyse, sana selam söyledi.” “Ya Dima?”</p>

  <p>“Ne olmuş Dima’ya? Dima’nin bir şeyi yok. Otomatik iniş sistemi uçuşun ataletli bölümünde kullanılmaz. Gerçi hâlâ yapması gereken düzeltmeler var... Matiushevich, bizi duyabiliyor musun?”</p>

  <p>Dima’nın ahizedeki sesi, “Evet, efendim,” dedi.</p>

  <p>“Tamam, sen şimdilik dinlen,” dedi Uçuş Lideri. “Yarın saat 15:00’de yörünge düzeltmesi için hazır ol. Tamam.”</p>

  <p>Ahizeyi yerine koydum ve Dünya’nın mavi yarım dairesine bakmak için gözlerimi deliklere yapıştırdım. Gezegenimizin uzaydan görünüşünün bütün kozmonotları nasıl hayretler içinde bıraktığını sıklıkla okurdum. Yazılarında, inanılmaz güzellikte bir çeşit buğulu etkiden, karanlık taraftaki şehirlerin parlak elektrik ışıklarının onlara devasa şenlik ateşlerini hatırlattığından ve aydınlık taraftaki nehirleri bile nasıl görebildiklerinden söz ederlerdi L neyse, hiçbiri doğru değil. Dünya’nın uzaydan görünen hali, okullarda kullanılan büyük dünya kürelerini andırıyor daha çok, gaz maskesinin buğulanmış camlarından bakarken gördüğümü hatırladığım gibi. Biraz sonra'manzaradan sıkılmıştım; başımı mümkün olduğunca rahat bir şekilde kollarımın üzerine koyarak yeniden uykuya daldım.</p>

  <p>Uyandığımda, Dünya artık görünmüyordu. Gözetleme deliklerinden tek görebildiğim, merceklerin bulanıklaştırdığı uzak ve ulaşılamaz yıldızların beyaz benekleriydi. Dondurucu boşlukta bütünüyle desteksiz olarak asılı duran devasa ve muazzam derecede sıcak bir kürenin varlığını hayal ettim; en yakın yıldızlardan, var olduklarından başka haklarında hiçbir şey bilmediğimiz ve hatta bunun bile kesin olmadığı o küçücük parıldayan noktalardan milyarlarca kilometre uzaktaydı; o yıldızların var oldukları bile kesin değildir, çünkü ışığı bütün yönlerde yol almaya devam ederken bir yıldız ölebilir. Uzaydaki bütün hareketleri önceden belirlendiği ve tesadüfi karşılaşmalara imkân tanımayan mekanik yasalarına tabi oldukları için berbat ve anlamsız bir hayat sürdüklerinden başka, yıldızlarla ilgili hiçbir şey bilmiyoruz demek ki. Ama diğer taraftan, düşündüm' ki, biz insanlar sürekli birbirimizle karşılaşıyor, gülüyor, birbirimizin omzuna vuruyor ve veda ediyor gibi görünsek de, yine de bilincimizin ara sıra ürkek bir bakış attığı özel bir boyut var; aşağısı ya da yukarısı, dünü ya da yarını bulunmayan, birbirimize yaklaşma, hatta irademizi kullanma ve yazgımızı değiştirme umudu bile olmayan bir boşlukta bizim de hemen hiç hareket etmeden asılı durduğumuz bir boyut; diğerlerine ne olduğunu titrekçe parlayarak bize ulaşan aldatıcı ışıktan anlarız ve bütün ömrümüzü, kaynağının varlığı çok uzun süre önce sona ermiş bile olsa, ışık dediğimiz şeye doğru yolculuk ederek geçiririz. Ve ben, diye düşündüm, sloganlarda işçi ve köylüler, asker ve aydınlar olarak adlandırıları kalabalıkların üzerinden uçacağım o ana doğru yolculuk etmekteydim hayatım boyunca ve şimdi, kaderin ve yörüngenin görünmez ipliklerinin ucunda asılıyım işte görkemli karanlıkta - ve şimdi görüyorum ki, dairesel bir demiryolunda hiç durmadan dönüp duran bir cezaevi vagonunda müebbet hapis cezası çekmekle, bir gökcismi olmak arasında pek de fark yok.</p>

  <p><a id="bookmark2"></a><a href="#footnote1">1</a></p>

  <p>Metnin bu bölümünde geçen isimler: <span style="font-style:italic;">Meskalamdug:</span> Akad işgali öncesi (IO 2500), Mezopotamya’nın eski sülaleler dönemi kent devletlerinden biri olan Ur’un kralı; <span style="font-style:italic;">Ninhunag:</span> Eski Sümer mitlerinde, insanın yaratılışından birinci derecede sorumlu ana tanrıça, toprak ve bereket tanrıçası; <span style="font-style:italic;">Narma:</span> Sümer mitolojisinde Ay Tanrısı; <span style="font-style:italic;">Urshu:</span> Eski Mısır’da, tanrılarla insanlar arasında aracılık yaptığına inanılan ve tanrılara özgü doğaüstü güçlere sahip olmakla birlikte, insanlar gibi hastalanabilen, hatta ölebilen ya da öldürülebilen tanrısal varlıkları içeren kategorinin adı. Ölüler Tanrısı Anubis ve bir gözü Güneş, öbür gözü Ay olan şahin başlı tanrı Horus bu kategoriye girer, <span style="font-style:italic;">Anu.</span> Mezopotamya mitolojilerinde en büyük Tanrı olan Gök Tanrısı (An). Diğer tanrı ve tanrıçalar onun çocuklarıdır; <span style="font-style:italic;">Marduk:</span> Babil’in koruyucu ve en güçlü tanrısı; <span style="font-style:italic;">Ninlil:</span> Sümer mitolojisinde Rüzgâr Tanrısı Enlil’in karısı. Doğurganlığın simgesidir; <span style="font-style:italic;">Enlil:</span> Sümer mitolojisinde Rüzgâr Tanrısı. Enlil müstakbel karısı Ninlil’e tecavüz edince yeraltına sürgüne gönderilir, peşinden giden Ninlil ay tanrısı Nanna’yı yeraltında dünyaya getirir, (ç.n.)</p>

  <p><a id="bookmark3"></a><a href="#footnote2">2</a></p>

  <p>   Metnin bu bölümünde geçen isimler: <span style="font-style:italic;">Hekate:</span> Yunan-Roma mitolojisinde, geceye ve karanlığa egemen, büyücülükle bağdaştırılmış kara güçler tanrıçası; <span style="font-style:italic;">Selene:</span> Yunan mitolojisinde Ay tanrıçası; <span style="font-style:italic;">Domilian</span> (Caesar Domitianus Augustus): IS 81-96 dönemi Roma imparatoru; <span style="font-style:italic;">Princeps:</span> Roma imparatorları için kullanılan gayri resmi ünvan; <span style="font-style:italic;">Nerva</span> (Nerva Caesar Augustus): İS 96-98 dönemi Roma İmparatoru; <span style="font-style:italic;">Plimus Sectmdus:</span> İS 61/62-113 yılları arasında yaşamış Romalı yazar ve avukat; <span style="font-style:italic;">Isis:</span> Eski Mısır’da en önemli tanrıçalardan biri. İsis kültü eski Yunan ve Roma dünyasında büyük revaç bulmuştur; <span style="font-style:italic;">Serapis:</span> Eski Mısır’da güneş tanrısı; <span style="font-style:italic;">Herkül</span> (Hercules): Roma efsanelerinde Yunan mitolojisindeki Herakles ile bir tutulan yarı tanrı kahraman, (ç.n.)</p>

  <p><a id="bookmark4"></a><a href="#footnote3">3</a></p>

  <p>   <span style="font-style:italic;">Ludendorff, Eridi</span> (1865-1937): I. Dünya Savaşı’nda Almanya’nın askeri stratejisinin belirlenmesinde önemli rol oynayan ve savaş sonrasında Nazi Partisi’ne katılan Prusyalı general, (ç.n.)</p>

  <p><a id="bookmark5"></a><a href="#footnote4">4</a></p>

  <p>   ‘Vögel’, Almancada ‘kuş’ anlamına gelir, (ç.n.)</p>

  <p><a id="bookmark6"></a><a href="#footnote5">5</a></p>

  <p>   <span style="font-style:italic;">Baldurvon Schirach:</span> Nazigençlikhareketinin 1907-1974 yılları arasında yaşamış başkanı, (ç.n.)</p>

  <p><a id="bookmark7"></a><a href="#footnote6">6</a></p>

  <p>GUM (Gosudarstvenny Universalny Magazin): Devlet Satış Mağazaları. SSCB’deki ve dünyadaki cn büyük mağazalardan biri, (ç.n.)</p>
</body>
</html>
