<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Yarının Tarihi</title>
    <meta name="Adept.resource" value="urn:uuid:46eb6437-cab3-43c6-87a4-59e6a276e855"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover">
	<div class="container">
		<h1 class="calibre12">YARININ TARİHÇİLİĞİ</h1>
		<p class="calibre13">Düşüncelerimiz birbirinden ne kadar farklı olursa olsun, bir konuda bugün yeryüzünün bir ucundan öteki ucuna kadar aynı görüşü paylaşıyoruz: Dünyamız anormal bir konumda ve bir ahlak bunalımı içerisinde.</p>
		<p class="calibre14">Özellikle Avrupa’ya bakıldığında, bütün halkların ve ulusların hastalıklı bir duyarlığı yaşadıklarını duyumsamamak olanaksız. En küçük neden, sınırsız heyecan uyandırmaya yetiyor. Kötü haberlere, insana umudun sevincini aşılayan haberlerden daha kolay inanılıyor. Gerek bireyler, gerekse ırklar, sınıflar ve devletler, birbirleriyle anlaşmaktan çok birbirlerinden nefret etmek eğilimindeler. Huzurlu, verimli bir gelişmeye ne bireyler ne de uluslar güveniyorlar. Tersine, Avrupalılar olarak hepimiz, kaba güç ürünü bir patlamanın her an olabileceği korkusunun baskısı altında yaşıyoruz.</p>
		<p class="calibre14">Bu gergin durum, nereden kaynaklanıyor? Öyle sanıyorum ki, bu hastalığa yol açan, hâlâ o eski mikrop; kan dolaşımında savaşın kalıntısı olan mikroptur. Anımsamaya çalışalım: Savaş yılları, bütün ülkelerdeki insanları duygular açısından normal zamanlara oranla daha yüksek düzeyde ve daha şiddetli yoğunlaşmalara alıştırdı. Savaşlar, serinkanlılıkla sürdürülemez. Bu nedenle, dört yıllık bir dünya savaşını, korkunç uzunlukta bir savaşı sonuna kadar götürebilmek için duyguları tutkuların şiddetinde, olağanüstü bir yoğunluk düzeyine getirmek zorunluydu. Nefret, öfke gibi içgüdülerin bütün devletlerde sürekli körüklenmesi gerekiyordu; çünkü tutku, Goethe’nin deyişiyle, “yıllar boyunca tuza yatırılıp saklanabilecek ringa balığı değildir.” Nefret, öfke, savaşma isteği, yapıları gereği kısa süreli coşkulardır; bu kısa süreli durumu yapay biçimde uzatabilmek için adına propaganda denen o korkunç bilimin bulunması gerekliydi. Böylece aslında barışçı yaradılışta ve hiçbir şeye karışmayan milyonlarca insan, üstelik üç yüz ya da dört yüz milyon –bu sayıyı gözünüzde canlandırın bir kez!– insan, dört yıl süreyle doğal sayılabilecek ölçünün çok üstünde nefret ve düşmanlık üretmeye ve tüketmeye alıştırıldı. Sonra barış geldi ve o âna kadar görev diye belletilmiş nefretin, öldürmelerin, tutkuların bir buyrukla musluk kapatılırcasına kesilmesi beklendi. Oysa böyle bir beklenti doğaya aykırıdır. Bir kez uyuşturucu maddelere ya da –kahve, morfin, nikotin gibi– uyarıcılara alışan bünye, bir çırpıda bunlarsız olamaz; aynı nedenle, nefret etmek ve savaşmak gereksinimi de bu kuşakta etkinliğini sürdürdü. Yalnızca yön değiştirdi, o kadar. Artık ülkenin 1914’teki düşmanlarıyla savaşılmıyor. Ama nefret ve savaş, aynı tutkuyla sürdürülüyor. Şimdi sistemler, partiler, sınıflar, ırklar ve ideolojiler arasında bir nefret söz konusu. Genel olarak manzara, hâlâ 1914’teki gibi ve bu manzarayı belirleyen şey, gruplar oluşturup başka gruplar karşısında düşmanca tutumlar alma gereksinimi oluyor. Sözde bir barışın ortasında dünyamıza açık seçik savaşçı bir atmosfer egemen.</p>
		<p class="calibre14">Bu tehlikeli durumu nasıl ortadan kaldırabiliriz? Bu sürekli ateşi nasıl düşürebiliriz? Savaş atmosferini nasıl yeniden insancı bir atmosfere dönüştürebiliriz? Nefretin zehirlediği organizmayı bu zehirden nasıl arıtabiliriz? Dünyanın üstüne bir fırtına bulutu gibi çöken bu ahlak bunalımının içinden nasıl çıkabiliriz? Bizim için bütün sorunlar arasında en önemlisi, işte bu sorun; hiç kuşkusuz ortaya, bu sorunu ilk kez benim bulduğum ya da kesin bir çözüm bildiğim gibi bir sav atmaya kalkışmayacağım. Bu yolda ne çok şeyin denendiğini hepimiz biliyoruz ve gerçek bir barışın, dünya çapında sürekli bir anlaşmanın gerekliliğini sürekli vurguladığı için özellikle Amerikan demokrasisine ve yönetimine şükran borcumuz var. Gelgelelim bütün konferanslara, bildirilere ve çağrılara kuşkuyla bakar olduk. Bütün bu girişimler belki bazı kötülükleri önleyebildi, ama dünyanın içinde bulunduğu ahlak durumunu, daha doğrusu ahlaksızlık durumunu değiştiremedi. Görünüşe bakılırsa, aklın sakin ve düşünceli seslenişleri, örgütlenmiş propagandanın parolalarını dünyaya haykıran megafonlar karşısında güçsüz kalıyor; zaten aklın sesinin hemen etki yarattığı, yine aklın özü gereği, enderdir. İnsanın aklını hayvanın içgüdüsünden ayıran, uzun vadeli düşünme eylemidir. Belki bu yüzdendir ki günümüzün kuşağını, çoğu ülkelerde siyasal yönetimin başında olan savaş kuşağını, kaba gücü övmekten, savaşı göklere çıkarmaktan ve nefretle yoğrulmuş anlayışlardan vazgeçirmeyi bir yana bırakmak zorundayız. Belki de asıl görevimiz, tüm gücümüzü hiç olmazsa gelecek kuşağın, yani bugünün gençliğinin bu bulaşıcı hastalığa yakalanmasını önlemek için harcamaktır. Yetişkinler bir kez yetişkin olduktan sonra, artık daha fazla öğrenemezler ve kötü deneyimlerden bile ders alamazlar; bu nedenle tüm gücümüzle genç insanlara, ruhların eğiticinin elinde henüz yumuşak balmumu gibi biçimlendirilebildiği yaşlarda ulaşmaya çalışmalıyız. Yeni kuşağın, yaşamının tam ortasında savaşa yakalanan bizim kuşağımızdan daha iyi, daha insancı ve hepsinden önemlisi, daha mutlu olması öngörülüyorsa, o zaman bu kuşağın daha iyi, daha insancı eğitilmesi gerekir. Bu yeni eğitim içerisinde bana en önemli görünen nokta, tarihin bizim okullarda öğrendiğimizden farklı bir biçimde ve farklı bir anlayışla ele alınmasıdır. İnsanlığın nasıl oluştuğunu gösteren bir tarih, gerek kendi ulusunun, gerekse bütün öteki ulusların tarihi, genç insana gelecekteki dünya görüşünü kazandırır.</p>
		<p class="calibre14">Oysa bizler, özellikle Avrupa’da yaşayanlar, tarihi nasıl öğrendik? Açıkça söylemem gerekir ki, bunu ben de çoktan unutmuştum. Ama yakınlarda bir taşınma sırasında, Avusturya’da gitmiş olduğum liseden kalma tarih kitabım elime geçti; bu arada, eski okul kitaplarımızı bir yana fırlatıp atmakla haksızlık ettiğimizi de belirtmeliyim, çünkü zamanımızın tasarımlarının ve bakış açılarının ne büyük bir hızla değiştiğini bize yıllar sonra en açık seçik gösterebilecek kaynaklar bu kitaplardır. Evet, o eski kitabın yeniden elime geçmesiyle, kuşağımızı yönlendirmiş olan tarihin nasıl bir tarih olduğunu görebilme fırsatı da doğmuştu. Okumaya başladığımda, gerçekten dehşete düştüm. Tanrım, demek iyi niyetli, deneyimsiz insanlar olan biz gençlere dünya tarihi böyle tanıtılmıştı! Böylesine gerçekdışı, yanlış ve böylesine yönlendirme amaçlı! O zamanlar birer çocuk olarak sezemeyeceğimiz şeyi hemen anlamıştım. Bu kitaptaki tarih, düzmece olarak hazırlanmış, boyanmış, çarpıtılmıştı ve bütün bunlar, çok belli bir amaç doğrultusunda yapılmıştı. Kitap Avusturya’da basılmış ve Avusturya okulları için öngörülmüş olduğundan, bütün dünyanın son hedefi de, Avusturya’nın büyüklüğü ve onun imparatorluğuymuş gibi tanıtılmıştı. Ne var ki on iki saatlik bir tren yolculuğu –ya da bugün iki uçuş saati– uzakta, Fransa ya da İtalya’da yaşayan yaşıtlarımıza da tarih aynı ulusal doğrultuda sunulmuştu. Tanrı ya da tarihin ruhu, yalnız ve yalnız İtalya için, Fransa için, anavatan içindi. Bizler daha dünyaya doğru dürüst bakmayı öğrenmeden önce, gözümüze –her ülkede ayrı renklerde olmak üzere– gözlükler takılıyordu; dünyayı daha en baştan özgür ve insanca bir bakış açısından değil, fakat yalnızca ulusal yararların bakış açısından görelim diye. Demek ki bugün Almanya’da millî eğitim denen şey, yani ruhun ve görüşlerin tekdüze kılınması, daha o zamandan başlamıştı; ancak en yüksek düzeyde nesnellik taşıdığı takdirde bir anlamı olabilecek tarih, bizlere yalnızca vatansever vatandaşlar, geleceğin askerleri, iradeden yoksun toplum bireyleri olalım diye kaşık kaşık yedirilmişti. Kendi devletimize ve onun kurumlarına boyun eğdiğimiz ölçüde, vatanımızın, vatanların en iyisi, bu vatanın askerlerinin dünyanın en iyi askerleri, komutanlarının da dünyanın en iyi komutanları olduğu yolunda kesin bir inançla, bütün öteki uluslara ve ırklara tepeden, aynı zamanda da kuşkuyla bakmalıydık. Ulusumuzun tarih boyunca hep haklı olduğuna, yaptıklarıyla ettikleriyle bundan sonra da hep haklı olacağına inanmalıydık: <em class="calibre9">Right or wrong, my country</em>.<a class="si-noteref" href="#f5" id="ref_f5">5</a></p>
		<p class="calibre14">Okul kitaplarımızdan edindiğimiz ilk yanlış yönlendirme, buydu; o eski kitabı ilk sayfasından son sayfasına kadar –elbet artık bir zamanlarki çocuğun o inançlı, saf bakışlarından farklı bakışlarla– yeniden okuduğumda, ikinci yanlış yönlendirmenin bilincine de hemen vardım. Bu kitapla bize telkin edilmek istenen neydi? Kitabın düzenleniş biçimine göre, en önemli olaylarda sayfa kenarlarına tarihler basılmıştı; tıpkı bir yolda aşılan mesafeyi gösteren kilometre taşları gibi ve bizler bu sayıları ezbere öğrenmek zorundaydık.</p>
		<p class="calibre14">Peki hangileriydi bu özellikle vurgulanmış olaylar? Kitabı karıştırdığımda, bunların onda dokuzunu çarpışmaların ve savaşların oluşturduğunu saptadım. Salamis Deniz Çarpışması, MÖ kaç yılındaydı? Cannae Çarpışması’nın tarihi neydi? Birinci ve İkinci Pön Savaşları ne kadar sürmüştü? Bu böylece yüzyıllar boyunca, bir savaştan ötekine uzanıyor, ta Trafalgar, Waterloo ve Sedan’a kadar geliyordu – Dünya Savaşı’na ilişkin verileri ise yalnızca yazılanlardan okumakla yetinmeyip biraz daha somut yaşamamıza olanak sağlanmıştı.</p>
		<p class="calibre14">Ama bu üç bin yıl içerisinde insanoğlunu mağara adamlığından kültürün taşıyıcısı konumuna yükselten başka şeylerin de olduğu konusunda pek az şey yazılıydı bu eski kitapta; bunun gibi, sessiz ve gösterişten uzak çabalarla ülkelerinde barışı korumayı, ilerlemeleri desteklemeyi bilmiş imparatorlardan ve krallardan, büyük devlet adamlarından ve bilge devlet başkanlarından da pek söz edilmiyordu. Yalnızca Hannibal, Scipio, Attila, Napoléon’du önemli olan, yalnızca savaşmış olanlar bize kahraman diye tanıtılmıştı. Böylece daha başlangıçta, her söyleneni almaya hazır beyinlerimiz, dünyamızda en önemli şeyin savaş, bir insanın, bir ulusun en önemli ediminin de zafer olduğu düşüncesiyle sürekli yıkanmıştı. Hem bizim kuşağımıza, hem de korkarım bütün Avrupa ülkelerinde bugünün kuşağına dünyamızda yalnızca başarının önem taşıdığı, vatanın yararına olduğu takdirde, savaş dahil her türlü kaba güç uygulamasının yalnızca caiz değil, aynı zamanda istenmeye değer olduğu düşüncesi genç yaşlarda benimsetilmeye çalışıldı. Bunun sonuçlarını şimdi gördük. Bu düşünceler, günümüzde dünyayı yıkmakta olan öfkeye, nefrete ve huzursuzluğa kaynaklık etti.</p>
		<p class="calibre14">Dünya Savaşı, başkaca yıkımların yanı sıra, biz iyi niyetli genç insanlara takılmış olan gözlükleri de kırdı; okuna okuna yıpranmış tarih kitabını bu kez başka gözlerle yeniden elime aldığımda, gerçekten dehşete düştüğümü bir kez daha yinelemek zorundayım. Tarih, yalnızca savaşların tarihi diye anlatıldığında, nedir ortaya çıkan? Olağanüstü karamsar ve olağanüstü cesaret kırıcı bir görünüm. Çünkü savaşlardan ve zaferlerden oluşma bu tarihin sonuç olarak gösterdiği nedir? Mutlak bir anlamsızlık, sıkıcı bir yineleme, o kadar. Ordular orduları, generaller generalleri, uluslar ulusları yenmekte, kaleler ele geçirilmekte ya da geçirilememekte, ülkeler fetihlerle büyümekte, sonra yine küçülmektedir. Daha yüksek bir anlam çerçevesinde ele alındığında, bir kitapta son elli yılın bütün futbol maçlarının tarihinin anlatılmak istenmesi, birinci defa Tom’un Jack’i, bir başka defa ise Jack’in Tom’u nasıl yendiğinin sayılıp dökülmesi ne kadar can sıkıcıysa, insanlığın bütün savaşlarından oluşma böyle bir takvim de bana göre o ölçüde sıkıcıdır. Sanki dört bin yıldan bu yana yalnızca halklar ve uluslar birbirlerini soymuşlar, boyunduruk altına almışlar, birbirleriyle savaşmışlardır ve insanlık aslında hiç ilerlemeyip hâlâ o eski kanlı bataklıkta çırpınmaktadır. Ya da insanlığın ilerlemesinin göstergesini, Kserkses’ten Ludendorff’un savaşlarına kadar uzanan bir yelpaze içerisinde, artık savaş baltasıyla, göğüs göğüse dövüşülmesi yerine, makineli tüfekle sıralar halinde askerlerin öldürülebilmesinde mi aramalıyız? Artık kuşatılan bir kalenin burçlarından aşağı kızgın yağ dökülmesi yerine, çok iyi tasarlanmış bir alev makinesiyle kitlelerin kavruluvermesi; aslında hep o eski içgüdülerimizle hareket etmemiz, fakat daha iyi aygıtlar kullanmamız; artık küçük yamyam sürülerinin değil, fakat milyonluk orduların birbirleriyle kapışmaları; barbarların kulağa kötü gelen savaş çığlıklarının yerini, radyolardan ve gramofonlardan gelen propagandanın almış olması; ilerlemeyi, bunlarda mı arayacağız? İtiraf etmeliyim ki, gençlik dönemime ait bu eski okul kitabını okuduğumda, içinde genç insanlar bakımından yüceltici ve onları daha insancı kılıcı hiçbir şey bulamadım; buna karşılık sürekli olarak eski barbarlığımıza dönüşümüzün acı verici kanıtını buldum. Sonunda öfkemi dizginleyemedim ve kitabı bir köşeye fırlatıp attım; çünkü kuşağımızın bu tasvirlerle savaş için eğitildiğini anlamıştım. Bu kitap, çağımızı zehirleyen bütün tehlikeli ve kötü içgüdülere ilişkin bir öğretici kitaptı.</p>
		<p class="calibre14">Ne var ki bizler böyle eğitildik, Avrupa’nın bütün devletlerinde tarihi böyle öğrendik. Ve bugün bunun sonuçlarını görmekteyiz. Zaferin bir insanın, bir ulusun ulaşabileceği en büyük başarı olduğu, bu başarıya hangi araçlarla erişildiğinin önem taşımadığı sürekli olarak kulaklarımıza haykırıldı, yüreklerimize kazındı. Ayrıca on bin, yüz bin ya da bir milyon insan olsun, bu zafer için ödenecek bedel de önemli değildi. Bu insanlığa ve ahlaka aykırı anlayışın, dünya savaşının korkunç deneyimlerinden sonra bir cinayet olduğunun anlaşılması beklenirdi; oysa günümüzde aynı anlayışın Avrupa’nın çoğu ülkelerinde gençlere ve yetişkinlere eşi görülmemiş bir yoğunlukla ve abartıyla aşılandığına tanık olmaktayız. Kahramanca bir hayat görüşü talep eden, barışseverliğin yufka yüreklilik olduğunu, insan için vatanı uğruna ölmekten daha önemli bir şey düşünülemeyeceğini aşılayan diktatörlerin bağrışmaları bu ülkeye kadar geliyor. Bu diktatörler, halklarına yararlı olan her şeye izin vermeyi hukuk sayıp her suçu bağışlanır gösterecek ideolojiler yaratıyorlar. Bütün Avrupa’da tanıklık ettiğimiz bir olguya, yalanın, propagandanın kalıpları içerisinde sistematik biçimde tanrılaştırılmasına, tarihin üç bin yıllık akışı boyunca hiç rastlanmadı. Savaşları yaşamın en yüce değeri diye yüceltmeye ise ne Spartalılar ne de barbar kavimler cesaret edebildiler. Tarihte ulusal doğrultuda olmak üzere gerçekleştirilen sahtecilik, bugün kanımızı damarlarımızda donduruyor ve hiçbir şeyden haberi olmayan genç insanlara uygulanan bu eğitimin gelecekteki bir başka kuşağı, son kuşağın içine düştüğünden çok daha korkunç bir kan banyosuna itebileceği korkusu tüylerimizi ürpertiyor.</p>
		<p class="calibre14">Peki, ne yapmak gerek? Büyük bölümüyle savaşların tarihi olduğu için, tarih dersini okulların öğretim programından çıkartmak mı? Hayır. Demek istediğim bu değil. İnsanlığın tüm deneyimlerinin toplamı oluşundan ötürü tarih, genç bir insanın en önemli dersi olarak kalmalıdır. Peki, en azından tarihin genel yapısı içinde savaşların tarihini olabildiğince hasıraltı mı edelim? Böyle de yapalım demiyorum, çünkü böyle bir şey olguların saptırılması olur; oysa yarının tarihi, en ileri ölçüde nesnel olmak zorundadır. Ama tarihin şimdiye kadarkinden farklı ve yeni bir anlam doğrultusunda kaleme alınmasını isteyebiliriz; insanlığın yaşamını donuk bir görünüm olarak değil, insancılığa ve evrenselliğe yönelik bir ilerleme diye betimleyen bir anlamda; bundan ötürü de tarihin her şeyden önce uygarlığın bu son amacına hizmet etmiş olan şeyleri vurgulamasını isteyebiliriz.</p>
		<p class="calibre14">İstediğimiz yeni tarih, dünün yalnızca ulusal ve savaşların tarihi niteliğinde olan tarihinden farklı olarak, kültürel açıdan varılmış doruklardan görünen manzara açısından ve bundan sonra yaşanacak yükselişler de göz önünde tutularak yazılmalıdır. Tacitus’tan Ksenophon’a, Ortaçağ’ın vakanüvislerinden Yeniçağ’a kadar tarihin nasıl oluştuğunu anımsayalım. O zamanlar dünyada bağlantı diye bir şey yoktu, herkes ufacık bir vatanın dar sınırları içerisinde yaşamaktaydı. Bu konuda, o zamanlar büyükçe bir haritada bulunabilmesi neredeyse olanaksız Yunanistan’ı anımsayalım. İnsanoğlunun ufku, ancak yaşadığı ülkenin sınırlarına kadar uzanabiliyordu; o sınırların ötesinde neler olup bittiğini ise bilmiyorlardı. Oysa bugün eşzamanlılığın egemenliği altındaki bir dünyada yaşamaktayız; dünyamızın en uzak noktasında olanları ânında, sözcükler, sesler ve iletilen görüntülerle öğrenmekteyiz. Eski kavimler dağların kıvrımlarında, vadilerde, bakışları dağlarla sınırlanmış olarak yaşarlardı; bizler ise bugün bütün görüngülere sanki bir tepeden, üstelik doğru orantıları ve boyutları içerisinde bakmaktayız. Ve bütün dünyaya ilişkin böyle bir kuşbakışına sahip bulunduğumuzdan, yeni bir ölçüt saptamak zorunda oluşumuz da doğaldır. Artık bizim için önem taşıması gereken şey, tek tek ulusları ötekilerin zararına olmak üzere ileri götürenler değil, fakat yalnızca ortak harekete, ilerlemeye, insanlığın uygarlığına hizmeti dokunanlardır. Başka deyişle, yarının tarihi tüm insanlığın tarihi olmalı, bu tarih açısından tek tek çekişmeler toplumun esenliği karşısında önemsiz kalmalıdır. Bütün değer yargıları değiştirilmeli; yeni tarih, dün evet denilene şimdi hayır, dün hayır denilene de şimdi evet demelidir. Bu tarih, kendi değerlendirmesinin bir çıkış noktası olarak, eski zafer idealinin karşısına yeni birlik idealini, savaşın yüceltilmesinin karşısına savaştan nefreti çıkarmalıdır.</p>
		<p class="calibre14">Bütün bunlar kaba güce başvurmaksızın gerçekleştirilebilir mi? Ben, gerçekleştirilebileceğine inanıyorum. Yalnızca ön belirtiler değiştirilerek aynı zamanda hem doğruya, hem de ahlaka nasıl hizmet edilebilir, savaşların tarihi tek bir olgu değiştirilmeksizin, ama savaşı yüceltmeye de gitmeksizin nasıl anlatılabilir; buna bir örnek vermek istiyorum. Dünyada yaratılmış bütün savaş tasvirleri arasında bence en görkemlisi, Tolstoy’un <em class="calibre9">Savaş ve Barış</em>’ıdır. Hiçbir tarihçi, bu kitapta, Napoléon’un Rusya’ya düzenlediği üç seferde olduğu ölçüde bir savaşı bunca somut, hem de tinsel açıdan bunca zengin anlatmamıştır. İnsan her sayfayı yaşar, komutanları ve diplomatları haritalarının ve belgelerinin başında, orduları ilerlerken, askerleri de savaşın her ânında görür. Bu kitabı okuyan kendini kaptırıp gider, sarsılır, savaşı göklere çıkarmış olan ötekilerde olduğundan çok daha güçlü bir biçimde, olup bitenlerin dev boyutlarını duyumsar. Peki Tolstoy, bu olayın büyüklüğünün bir örnek diye algılanmasını, kendisinin iç dünyasında ahlaka aykırı saydığı bir şeyi başkalarını hayranlığa sürüklemesini nasıl engelleyebilmiştir?</p>
		<p class="calibre14">Daha ilk sayfada, şunları yazar Tolstoy:</p>

		<div class="quatation">
			<p class="calibre16">24 Haziran günü Batı Avrupa orduları, Rusya sınırını geçtiler ve savaş başladı. Başka deyişle insanın gerek aklına, gerekse doğasına aykırı bir olay gerçekleşti. Milyonlarca insan karşılıklı olarak birbirlerine –aldatmacalarla, ihanetlerle, hırsızlıklarla, yağmalarla, kundakçılıkla ve cinayetlerle– öylesine kötülükler yapmaya başladılar ki, bütün bunlar bütün dünyadaki mahkemelerin yüzlerce yıllık dosyalarına ancak sığabilir. Ama bütün bunları yapan insanlar, o zaman yapılanlara suç gözüyle bakmıyorlardı.</p>
		</div>

		<p class="calibre14">Tolstoy, Rusya seferine ilişkin eşsiz tasvirine böyle başlar; değiştirilen ön belirtiler ifadesiyle daha önce ne demek istediğim, belki şimdi daha iyi anlaşılır. Tolstoy, anlattıklarının tamamı boyunca sürekli olarak bütünün anlamsızlığının nasıl her ayrıntıya yansıdığına atıfta bulunur. Gerek Kutuzov’un, gerekse Napoléon’un dâhiyane savaş planlarının asla gerçekleştirilemediğini, rastlantının yapılan hesaplara yüz kez galebe çaldığını, en yeteneksiz subayların göğüslerinin nişanlarla dolarken, yeteneklilerin nasıl görmezlikten gelindiğini anlatır. Bir savaşa ilişkin olarak bize anlatılanların yarısının gerçeklere uymadığını, yan tutularak anlatıldığını, bu generallerle diplomatların son ve yüksek bir anlam bağlamında herhangi bir hizmette bulunmuş sayılamayacaklarını, çünkü eylemlerinin hep anlamsız bir olay çerçevesinde gerçekleştiğini ve yaratıcı akıldan çok rastlantıya bağımlı olduğunu sayfa sayfa kanıtlar. Ve Tolstoy, hayranlığımızı dikkatli kullanmamız, son noktada saçma ve nefrete layık bir hedefe hizmet eden çabalardan daha iyi şeyler için ayırmamız konusunda bizi uyarır.</p>
		<p class="calibre14">Öyle sanıyorum ki yarının tarihinin, eğitici etki yaratması isteniyorsa, bu anlamda yazılması, yani savaş olaylarının örtbas edilmemekle birlikte, onları bir halkın en yüce edimleri diye tanıtmayan bir ifadenin kullanılması zorunlu olacaktır. Fakat tek başına bir olumsuzlama, hiçbir zaman yeterli değildir. Üç bin yıl boyunca bitip tükenmek bilmeyen askerî eylemleri insanlığın tarihinin karanlık sayfaları diye görürsek, bu tarihin aydınlık sayfaları da olmalıdır. Yani tarihsel olarak görebildiğimiz bu üç bin yıl boyunca halkların birbirlerine sürekli düşmanlık yapmalarından, insanların birbirlerinin kanına girmelerinden başkaca bir şeyler de olmuş olmalıdır. Adı insan olan o kir pas içerisindeki hayvanın sürünerek mağarasından dışarı çıkıp yalnızca hayvanları ve başka insanları öldürmeyi değil, fakat doğa güçlerine egemen olmayı, karada ve suda ilerlemeyi, yılların akışı boyunca elinin gücünü makine aracılığıyla birkaç bin katına çıkarmayı öğrenmesini sağlayan bir şeyler olmuş olmalıdır. Onu yazıyı bulmaya, mikroskopla görünmeyeni, teleskopla yıldızları görmeye ve bunların hareketlerini hesaplamaya, yıldırımın şiddetini hafifletmeye, sesini ülkelerin ve denizlerin ötesine duyurmaya, ülkeleri ve denizleri aşarak düşünmeye, görmeye zorlayan bir şeyler olmuş olmalıdır. Uygarlığın ve tinsel düzeydeki dünya imparatorluğunun bu fetihleri, ülkelere ve kentlere ilişkin bütün fetihlerin tarihinden daha önemli değil midir? Bize, ağır bir tempoyla –bunun gerçekten çok, ama çok ağır bir tempo olduğunu itiraf etmeliyim– doğamızdaki gerilemeleri aştığımız, insanlığın yerinde saymadığı, fakat görünmez bir hedefe doğru ilerlemeyi sürdürdüğü yolunda bir güven aşılayan, yalnızca bu fetihler değil midir? Ve bu ilerleyişimizin tarihi, dünyayı egemenliğimiz altına almaya, insancılığın gittikçe daha yüksek bir düzeyine ulaşmaya yönelik çabaların tarihinin, gerek gençler, gerekse bizler için bütün savaşların ve kıyımların kanlı kataloğundan bin kez daha yüreklendirici değil midir? Öyledir, çünkü böyle bir tarih, tek bir halkın, tek bir ulusun zaferi yerine ortak zaferimizi, dolayısıyla tek geçerli, tek gerçek anlamdaki zaferi anlatır.</p>
		<p class="calibre14">İnsanlığın ortak yükselişine ilişkin bu tarihten o vatansever okul kitaplarımızda doğal olarak pek az şey vardı. Çünkü yükselme tutkumuzu, övüncümüzü, kozmopolit, kardeşliği seven insanlar olmak, birbirimizi kardeş hissetmek için harcamamalıydık; bunun yerine tarih bizi Avusturya’yı, Fransa’yı, Almanya’yı, kısacası yalnızca vatanımızı sevmek ve öteki bütün uluslara da kuşkuyla bakmak doğrultusunda eğitmeliydi. İyi vatandaşlar ve iyi askerler olmamız için eğitmeliydi. İşte bundan ötürüdür ki ulusların birbirlerine yönelik edimleri öne çıkarılırken, ortak edimleri olabildiğince geriye itildi. Gerek dünümüzün ve ne yazık ki gerek bugünümüzün tarihi, Avrupa’nın çoğu ülkesinde, şu anda tek geçerlilik tanınan güdü olan birbirinden kopma güdüsünü izlemektedir. Bu tarih, merkezcil bir güç gibi etkinlik göstermekte, evrende olup biten her şeyi yalnızca ve yalnızca devletle bağıntılı kılmaktadır. Bugün Avrupa’da ulusçuluğun egemenliği nedeniyle yalnızca devletin bakış açısından düşünüyoruz; bizi yalnızca devlet için, onun hedefleri ve amaçları bağlamında düşünmeye zorluyorlar. Tarih de tıpkı tek tek bireyler gibi, bilincinde olmaksızın, korkarım belki de bilincinde olarak, devlete köle gibi boyun eğmiş durumda.</p>
		<p class="calibre14">İnancıma göre, devlet düşüncesinin ve ulusçuluğun bu baskısı altında kuşağımızın ve aynı zamanda gelecekteki kuşağın yıkımını gören herkes, dünyayı bu esriklikten kurtarmaya yardımcı olmalıdır; yarının bizim istediğimiz doğrultudaki tarihi de artık tek tek ulusların yüceleştirilmesine değil, fakat bütün insanlığın kardeşliğine hizmet etmelidir. Bundan böyle bakış açımızı değiştirmemiz ve dünyayı adil bir biçimde görmek istediğimiz takdirde, birkaç basamak daha çıkıp ayrıntıların silinip gittiği, görüntüde yalnızca panoramik resmin kaldığı yere basmamız gerekiyor. Böyle bir değişimi hem olanaklı hem de her bakımdan daha çok şey vaat eder nitelikte buluyorum. Bu arada gençliğimde okuduğum, bir müjde gibi gelen ve o zamanlar genç ruhlarımızda, doğa tarihinde yol açtığı sonuçlara benzer bir değişim yaratmış olan bir kitabı anımsıyorum. Prens Kropotkin tarafından yazılmış olan kitabın adı, <em class="calibre9">Karşılıklı Yardımlaşma Evrimin Bir Faktörü</em>’ydü. Daha önceleri bize, yüzlerce ve binlerce kitap aracılığıyla doğanın temel yasasının “yaşamak için savaşmak” olduğu, ormanların, çayırların, bataklıkların ve göllerin, denizlerin ve mağaraların yalnızca en amansız düşmanlıkların ve en acımasız cinayetlerin sahnesi niteliğini taşıdığı gösterilmeye çalışılmıştı. Buna göre tıpkı insanlar gibi, hayvanlar da büyük bir ustalıkla birbirlerini öldürmek peşindeydiler; her yerde güçlü, güçsüze saldırıyordu. Karşılıklı öldürme, bütün hayvanlar dünyasını körükleyen tek içgüdüydü. Oysa elimize geçen yeni kitap, bize özellikle akıldan yoksun ve vahşi sandığımız hayvanlar evreninde, yalnızca türler içerisinde değil, ama cinsler arasında da bir canlının ötekine yardım ettiğini, tıpkı insanlarda olduğu gibi hayvanlarda da dayanışma içgüdüsünün gizliden bencillik içgüdüsüne karşı koyduğunu gösteriyordu. Hayvanlar eğitilmeden, bir bilinç taşımadan, yalnızca içgüdüleri doğrultusunda böyle davranabildikten sonra, eğitilebilen ve ruhlarında gizemli tanrının vicdan aracılığıyla seslendiği bizlerin kötü içgüdülerden çok daha kolaylıkla uzaklaşabilmemiz gerekirdi. Ve zaten böyle de yapmamış mıydık? Binlerce yıl boyunca böyle de davranmamış mıydık? Tarihin büyük bir sadakatle kaydettiği savaşların ve çarpışmaların yerine asıl başarımız, son yüzyıllarda savaşa daha isteksiz ve daha bir vicdan azabı çekerek sürüklenmiş olmamız, bugün de özellikle Almanya’da savaşın resmî politika gereği tanrılaştırılmasına karşın, bu kahramanlığa yüreğimizin derinliklerinde kuşkuyla bakmamız değil midir? Dürüst ve onurlu olduğumuz ölçüde, kültürümüzün başardıklarıyla, uygarlığımızın kaydettiği ilerlemelerle bin kez daha çok övünmüyor muyuz? Bundan ötürü de, bize bütün o geçmişe karışmış zaferleri unutturup onun yerine bizi yaşamımız boyunca güçlendirecek bir duygu olan “ilerliyoruz” duygusunu verecek bir tarih, daha uygun düşmeyecek midir? Her on yıl, hatta her yıl bize yeni yeni buluşlar armağan ediyor, doğa güçleri üzerindeki iktidarımızı pekiştiriyor; arada sırada sendelesek ve bir kanlı saat boyunca yeniden barbarlığın çukuruna düşsek bile, yine de anlamsız bir daire çizmek yerine, sarsılmaksızın görünmeyen bir hedefe doğru ilerlememizi sürdürüyoruz.</p>
		<p class="calibre14">Öyle sanıyorum ki, yarının tarihine biz halkları birbirinden ayırıp karşılıklı düşman edenlerin hepsinin aslında bir yanılgı olduğunu, yalnızca bizi ortaklaşa ileriye götürenin, uygarlığın ve ilerlemenin önem taşıdığını bir bilgi olarak aşılayabiliriz; o zaman yarının anlayışı, bugünkünden daha iyimser ve daha iyi bir anlayış olacaktır. Dünün tarihi dediğimiz şu tarihi, yarının tarihiyle ruhsal düzeydeki itici güçleri açısından bir karşılaştıralım. Savaşların tarihi bize neyi gösterir? Ülkelerle halkların üç bin yıl boyunca birbirlerine karşı hangi suçları işlediğini. Fransa’nın Almanya’yı, Almanya’nın da Fransa’yı nasıl yağmalamış olduğunu; Perslerin Yunanlılara, Yunanlıların da Perslere nasıl boyun eğdirdiğini. Peki ne elde edildi bütün bunların sonucunda? Ulusların birbirlerine karşı savaşma isteği duymaları ve birbirlerinden nefret etmeleri. Düşlediğim kültür tarihi ise bunun tam tersini anlatmaktadır. Böyle bir tarih, bir ulusun ötekine karşı hangi suçları işlediğini değil, ama ona neler borçlu olduğunu gösterecektir. Bulduğumuz, düşündüğümüz, ortaya çıkardığımız, yazdığımız, inandığımız hemen her şeyin toplu bir başarı olduğunu, her buluşun daha önce bir yerlerde hazırlanmış, sonra bir ulus tarafından ötekine aşılanmış olduğunu, kimin zafer kazandığının, kimin yenildiğinin önem taşımadığını, çünkü galip gelenlerin çoğu kez yenik düşenlerden birtakım dersler aldıklarını ve bütün halkların ve ulusların Babil Kulesi’nin yapımında birlikte çalıştıklarını gösterecektir. Eski tarih, yani savaşların tarihi, hep gençliği kaba gücün en yüce yasa, somut başarının de her çabanın en son kanıtı olduğu yolunda kandırmaya çalışırken, kültür tarihi bize binlerce biçimi içerisinde düşünceye saygı duymayı öğretir; insanlığın o ölümsüz düşüncesi ki, diktatörlükler ve sansürler kimi zaman ağzını tıkayabilmiş, ama bütünüyle boğmayı hiçbir zaman başaramamışlardır. Yarının tarihinin örnek kişileri artık İskender’ler, Napoléon’lar, Attila’lar olmayacaktır; yarının tarihi yalnızca düşünceye hizmet edenleri, ona yeni biçimler ve anlatımlar kazandıranları, bilgilerimizi artırıp bize doğa güçleri üzerinde bunca egemenlik sağlamış ve gökyüzüyle yeryüzünün sırlarını açmış olanları kendi kahramanları olarak selamlayacaktır.</p>
		<p class="calibre14">Belki de şöyle bir itiraz ileri sürülecektir: Gerçi tarihin yalnızca insanlığın ilerlemesi doğrultusunda kaleme alınması gerektiği doğrudur, fakat düşünce düzeyindeki edimlerimizin imgelem üzerindeki etkileri, savaşların ve çarpışmaların, ayaklanmaların ve gözüpek yolculukların anlatılmasının yaratacağı etkiler kadar güçlü değildir. Tek başına ele alındığında, bu itiraz bütünüyle haklıdır. Hepimiz daha çocukken Alkibiades’e ve İskender’e, Termofil kahramanlarına, adil Solon’a ve bilge Marcus Aurelius’a duyduğumuzdan çok daha büyük bir hayranlık duymuştuk. Tutkuların betimlenebilmesi, yazar için –adalet, hoşgörü, insancılık gibi– ahlaki niteliklerin betimlenmesinden daha kolaydır; bu ikincilerin coşku aşılayıcı, gerilim yaratıcı yanları yoktur, üstelik gösterişsizdirler de. Somut başarılara, zorbaca içgüdülere hizmet edenin, yalnızca iktidar sahiplerini ve galip gelenleri övenin işi her zaman daha kolaydır. Bir Erasmus’un yumuşak hümanizmini anlatmanın, bir Casanova’nın eğlenceli tutkularını ya da Napoléon’un yükselişini anlatmaktan çok daha güç, karşılığının ise çok daha az olduğunu kendi deneyimlerimden biliyorum. Ama tarihi anlatanlara düşen, kitlelerin, ucuz uyarıcılar olarak yalnızca gösterişli, acımasız ve savaşçı olanı isteyen kitlelerin bilinçsiz isteklerine boyun eğmek midir? Özellikle bu gösteriş eğiliminin ne denli tehlikeli olduğunu bilmemizden ötürü, bizim asıl görevimiz, acımasız kahramanlık yerine daha yüce saydığımız ötekini, yoksul, ünsüz ve yalnızlık tarafından kemirilerek büyük bir özveriyle laboratuvarlarına kapanmış o büyük bilimadamlarının kahramanlığını, ömürleri boyunca hiç savaş yapmamış, bütün güçlerini sorumluluk, hoşgörü ve insancılık doğrultusunda etkin olabilmek için harcamış devlet adamlarının, hükümdarların, başkanların kahramanlığını anlatmak değil midir? Bizim asıl görevimiz, kahramanlar dünyasında bir yer değiştirmeyi gerçekleştirerek binlerce, milyonlarca insanı kendilerinin ya da uluslarının bencil iktidarları uğruna ölüme yollayanların yerine, bir düşünce uğruna ölümü göze almış olanları insanlığa örnek göstermek değil midir? Özellikle güç, özellikle nankör bir görev olduğu için, yarının tarihinin asıl görevi bu olmayacak mıdır?</p>
		<p class="calibre14">Öte yandan bu türden bir tarih de insanoğlu için bir başka coşkunun kaynağı olabilir; yeter ki bu tarih, yaratıcı insan düşüncesinin sonrasız zincirini gözler önüne serebilsin; yeter ki bir zincirin nasıl bütün zamanlar boyunca sürüp gittiğini, ülkeden ülkeye, halklardan halklara nasıl uzandığını, bu zincire her yeni ulusun ve her yeni yılın bir halka daha eklediğini gösterebilsin. Tarihin bildiğimiz üç bin yılının, sarhoş bir tanrının saçma sapan sergilediği, kanlı bir gladyatör oyunundan ibaret olmadığını, fakat bu görkemli dramda hepimizin kahramanlar, oyuncular, yazarlar, yaratıcılar sıfatıyla yer aldığımızı gösterebilsin. İnsanlığın bu sonrasız çabalarına belli bir anlamın egemen olduğunu bize duyurabilsin; insanlığın bir görevinin bulunduğunu gösterebilsin; her birimize bu dünya sahnesinde bir sözcüğün, bir jestin biçilmiş olduğunu algılatabilsin. İnsan nasıl ancak yaşamını anlamlı olarak duyumsadığında doğru yaşayabilirse, bizler de ancak geçmişe bir anlam kazandırabildiğimiz, onu insancıllığımıza uzanan gelişmede bir aşama olarak görebildiğimiz takdirde, o geçmişte olup bitenleri anlamlı sayabiliriz.</p>
		<p class="calibre14">Yarının tarihinin bu ruhla, yani kendi kendimizi ilerletebilmemiz için, insanlığın gelişmesinin tarihi olarak yazılması gerekmektedir. Ve böyle bir tarihin yazılabileceğine, dahası böyle bir girişimin yolda olduğuna ilişkin müjdeli belirtiler vardır. Özellikle son onyıllarda tarihi yalnızca bir savaşlar takvimi, o eski zorbalık anlamında kanlı bir döngü olarak değil, fakat insanlığın gittikçe yükselmesini sağlayan bir basamaklar dizisi niteliğiyle betimleme yolunda bazı girişimlere rastlanmıştır; bu kitapların özellikle burada en büyük başarıya ve yaygınlığa kavuşmuş olmasını, Amerika için özel bir onur sayıyorum. Burada dünya tarihini halkların birbirlerini karşılıklı olarak aşılamaları anlamında görmeye yönelik ilk girişim olan Wells’in tarihini anımsatmak isterim – bilinçli olarak <em class="calibre9">History of America </em>(Amerikan Tarihi) diye değil, fakat <em class="calibre9">The Rise of American Civilisation</em> (Amerikan Uygarlığının Doğuşu)<a class="si-noteref" href="#f6" id="ref_f6">6</a> diye adlandırılmış olan Amerikan ulusal tarihini anımsatmak isterim; ayrıca Loon’un <em class="calibre9">Tolerance</em><a class="si-noteref" href="#f7" id="ref_f7">7</a> (Hoşgörü) adlı kitabına da dikkatlerinizi çekerim. Madame Curie’nin biyografisi gibi bir kitabın burada milyonlarca insanın yüreğini fethetmiş olması, benim için yazılmış görmek istediğim tarih bakımından neredeyse ideal tipi oluşturmaktadır; yarının bu tarihi, kahramanlığı savaş alanlarında değil, fakat tek bir insanın ruhunda gösterecektir; bu, bir çavuşun emriyle yaratılan bir kahramanlık değil, fakat insanoğlunun içindeki inançtan kaynaklanan bir kahramanlık olacaktır; yumruğun ve onun bir uzantısı olan tabancayla topun kahramanlığı değil, düşüncenin kahramanlığı olacaktır; böylesi, iradesiyle tek bir ulusa değil, fakat bütün insanlığa yönelen bir kahramanlıktır. Bir insanın kendisi ve yalnızca ulusu için değil, fakat herkes için ne yaptığını temel alan bu son ölçüt, yarının tarihinin ölçütü olacaktır ve olmak zorundadır. Napoléon’un İtalya’daki savaş alanlarında, Arcole’de ve Rivoli’de, Avusturya’ya karşı kazanmış olduğu savaşlar, bugün bizim için artık ne önem taşıyabilir? Napoléon’un imparatorluğu çoktan çöktü, tarihin tozlarına karıştı; onun yendiği Avusturya ise artık o günkü Avusturya değil. Ama o zamanlar, aynı yılda ve aynı yerde Alessandro Volta adlı adı duyulmamış bir bilgin, minik bir aygıtın başında uğraşıp durmaktaydı. Yaptığı ilk pilden çıkan bir kıvılcım, bugün bütün yaşamımızı belirleyen ve değiştiren, buradaki salonu aydınlatan, sesleri dünyanın dört bir yanına ulaştıran bir güç yarattı; bu güç ise bizleri atalarımızın düşlemeye bile cesaret edemeyecekleri yeni bir ortaklığa götürdü. Umudum, yeni tarihin her şeyden önce haritalar üzerindeki geçici değişikliklere değil, fakat böyle eylemlere geçerlik tanımasıdır ve yeni tarih, meydan savaşlarının barbarlığı en sonunda geride kaldıktan sonra da yeni eylemlerin ve kahramanlıkların eksikliğini çekmeyecektir. Bu yakınlarda, geçtiğimiz yılın bilimsel sonuçlarının özetine ilişkin bir önsözde okuduklarımdan derinden etkilendim. Şöyle denmişti bu önsözde: “Dünyanın başlangıcından bu yana insanlığın bu son yıldaki kadar çok buluş yaptığı, ama buluşlara ilişkin olarak bunca az şey bildiği hiç görülmedi.” Gerçekten sarsıcı bir söz, çünkü zamanımızda olup biten büyük ve insana güç verici şeyler hakkında gerçekten de yeterince bilgilenmiş değiliz. Bir yanılgı sonucu, bir liderin politik alandaki küçük ya da büyük başarılarını, yeryüzünün küçük bir parçasının alınmasını zamanımızın tarihi sanıyoruz; oysa gerçekte bu, yalnızca bir an’ın tarihidir. Gelecek kuşağın dış ve iç yaşamını gerçekten değiştirecek olan, belki de şu anda yüzlerce laboratuvardan birinde, ufacık bir deney ya da başlangıçta ne olduğunu anlamadığımız küçük bir hesap işlemi sonunda ortaya çıkmaktadır. Ve bence yarının tarihinin en önemli görevi, bunu anlaşılır kılıp çağımızın kan dolaşımına, düşüncemize atan bir nabız gibi sokabilmektir. Asıl yapılması gerekenin bu olduğunu kendimize hep hatırlatırsak, bu çalışmanın kesintisiz sürdüğünü, yaşamımızın her saatinde tinsel düzeyde ilerlediğimizi, bugün de birlikte nice göze görünmeyen fetihler gerçekleştirdiğimizi ve insan ruhunun hiçbir zaman böyle zaferler kazanmadığını bilirsek, ancak o zaman birlikte ilerleyen ulusları birbirine düşürmeye zorlayan, ilerleme kaçınılmazken politik alanda gerilemeler yaratmaya çalışan diktatörlerin ve ulusların çılgınlıklarını aşabiliriz. Ancak yarının tarihinin taşıyacağı bu yeni anlam doğrultusunda bugünümüze bakabilirsek, kendimiz ve yaşadığımız çağ konusunda umutsuzluğa düşmekten korunabilir, birer vatandaş olarak düş kırıklığına uğrarken, bu çağın insanları olduğumuzdan ötürü gururumuzu koruyabiliriz. Ancak tarihi gelecekteki daha iyi bir zamanın yaratıcı hazırlayıcısı sayarsak, aynı tarihin kanlı kargaşasına da bakabiliriz. Tarihin bir anlamı olacaksa, bu anlam, yanlışlarımızı anlamamızı ve aşmamızı sağlamalıdır. Dünün tarihi sonrasız gerileyişimizin tarihi idiyse, yarının tarihi de sonrasız yükselişimizin, insanlığın uygarlığının tarihi olmalıdır.</p>
		<p class="right">(1939 yılında Amerika Birleşik Devletleri’nde,<br class="calibre3"/>İkinci Dünya Savaşı çıkmadan önce<br class="calibre3"/>verilen konferans)</p>
		<div class="si-footnotes">
			<div class="si-footnote" id="f5"><a class="si-backref" href="#ref_f5">5.</a><span>  (İng.) Bir vatanseverlik ibaresi. “Doğru ya da yanlış, benim vatanım.” (Y.N.)</span></div>
			<div class="si-footnote" id="f6"><a class="si-backref" href="#ref_f6">6.</a><span>  Charles Austin Beard, Mary Ritter Beard, The Macmillan Company, New York, 1927.</span></div>
			<div class="si-footnote" id="f7"><a class="si-backref" href="#ref_f7">7.</a><span>  Hendrik Willem van Loon, Boni &amp; Liveright, New York, 1925.</span></div>
		</div>
	</div>
</body>
</html>
