<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Yarının Tarihi</title>
    <meta name="Adept.resource" value="urn:uuid:46eb6437-cab3-43c6-87a4-59e6a276e855"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover">
	<div class="container">
		<h1 class="calibre12">PAUL VERLAINE’İN YAŞAMI</h1>
		<p class="calibre13">Abartmalarla dolu kimi söylencelerin etkisiyle, Paul Verlaine’in yaşamı genç kuşağa çok romantik gözüküyor. Şairin kendisi de, “Pauvre Lélian” kimliğiyle, ilk <em class="calibre9">bohéme</em> sanatçı, burjuva edebiyatından nefret eden bir sinik, dehası gücünden kaynaklanan biri ve bir başkaldırıcı sayılıyor. Oysa Verlaine’in kişiliğinin böyle asi bir yaradılışla hiçbir ilintisi yoktu; onun tek gücü, güçsüzlüğüydü ve büyüsü de dirençsizliğinden kaynaklanmaktaydı. En sıradan taşra burjuvazisi ortamında doğan Verlaine, evinden ve memuriyetinden bir kez zorla koptuktan sonra serüvenciliğin mutluluklarını değil, ama hep kendi dört duvarını, karısını ve çocuklarını, Kilise’ye ilk kez kabul edilişinden bu yana içinde beslediği inancı, sevecenliği ve uzlaşma ortamını özlemiştir; dahası, hapishaneye bile özlem duymuştur; çünkü hapishane, işi istemeyerek serseriliğe vurmuş olan sanatçının gözünde bir tür yuva niteliğini kazanmıştır. Onu baştan çıkaran, çalkantılı yılları boyunca kendisine eşlik eden Rimbaud, ancak yabancı diyarlarda, yabancı bir gökyüzünün altında rahat soluk alabilir; gerçek anlamda bir özgürlük tiryakisidir; Verlaine ise yaşamı boyunca istemeden bir <em class="calibre9">bohéme</em>, kendinden tiksinen bir şair, hep lirik bulantıların pençesinde kıvranan bir alkolik olarak kalır. Defalarca kendini içki denizinden kurtarıp sakin bir burjuva yaşamının kıyılarına ulaşmaya çabalar. Bazen bir çiftçi, bazen öğretmen, yazıişleri müdürü ve hatta resmî dairede çalışan bir memur olmak ister; niyeti hep sessiz, huzurlu ve düzenli bir yaşama geri dönmektir. Sınıfını şaşırmış olan bu insanın burjuva yaşamına geri dönmesini engelleyen, isteksizliği değil, ama bu dönüş için gerekli güçten yoksun oluşudur. Bir kez yuvarlanmaya başladıktan, onu burjuva yaşamında tutan menteşelerden çıktıktan sonra, sürekli ve önü alınmaz bir hızla boşluğa düşer; çünkü özellikle zayıf insanı, kendi içinde düşüşe karşı bir direnç oluşmadığından, en güçlü insan bile tutamaz.</p>
		<p class="calibre14">Olağanüstü bir şairlik gücünün yanı sıra, ruhsal ve ahlaki açıdan sınırsız bir güçsüzlük – Verlaine’in yaşamının kendine özgü yanı, işte budur. Kaderinde renkli denebilecek ayrıntılar varsa da, aslında yalnızca tek bir dönüm noktasına rastlanılabilir. Bu, hemen her sanatçı biyografisinin ağırlık noktasını oluşturan bir çıkış eylemidir. Gerçek büyüklerin biyografilerine göz gezdirildiğinde karşılaşılan manzara, hep aynıdır. Yazgı, herhangi bir noktada, gençlik döneminin ya da yaşamın orta yerindeyken yaratıcı insanı yakalayıp çekilmiş olduğu köşeden, güvenli atmosferinden zorla koparır ve bir top gibi bilinmeze doğru fırlatır. Bir sıkışıp kalmışlığın, alışkanlığın, yerleşik düzenin içerisinden –kimi zaman bireyin iradesiyle gerçekleşen– bu kaçış, bu düşüş, bütün yaratıcılara ortak bir eylemdir ve onları bazan hapse, bazan yalnızlığa götürür, ama nereye giderlerse gitsinler, hep çağlarına bir meydan okuma içerisindedirler. Ve eylem, hep aynıdır; rahatı yerinde olan saray orkestrası şefi Richard Wagner, günün birinde ansızın barikatlara tırmanır ve bu yüzden kaçmak zorunda kalır; Schiller, okulundan kaçar; Bakan Goethe, Karlsbad’dayken ansızın arabasını hızlatır ve doludizgin İtalya’ya, daha özgür, daha bağımsız bir yaşama koşar; Lenau’un Amerika’ya, Shelley’in İtalya’ya, Byron’ın Yunanistan’a gidişlerini, hep bu bağlamda düşünmek gerekir; hep tereddüt etmiş, fakat çağrıyı aslında çoktan duymuş olan biri, yani Tolstoy ise seksen yaşında, ateşler içinde ve ölümcül hastayken, bir kış gecesi arabaya atlayıp yurtluğundan kaçar. Büyüklerin hepsi, ama hepsi rahatlarını bırakıp bu ani kaçışları zindandan kaçarcasına gerçekleştirmişler, varlarını yoklarını bir anda, yazarı ve şairi bütüne, zamanı ve dünyayı uzak bir yıldızdan izliyormuş gibi gördüğü bir sonsuzluk noktasına doğru iten, ateşli, sonsuz güçlü –ve üstelik bilgece!– bir içgüdünün zorlamasıyla, bir zar atımına bağlamışlardır.</p>
		<p class="calibre14">Güçlü olan için bu çıkış, bu yarma eylemi önce bunalım, ardından da iyileşme demektir. Zayıflar ise kan kaybından ölüp giderler. Dante, sürgündeyken <em class="calibre9">İlahi Komedya</em>’yı, Cervantes ise zindanda <em class="calibre9">Don Kişot’u</em> yaratır; Goethe, Wagner, Schiller ve Dostoyevski, gittikleri yerlerden bakışları daha bir parlak, güçleri yüz katına çıkmış olarak dönerler. Yaptıkları çıkış, onlara kendilerine giden yolu, düşüşleri ise evrenin yolunu açmıştır. Zayıflara gelince, onlar boşluğa düşerler; kendilerini hem sıkıştıran, hem de bu sıkıştırma nedeniyle (tıpkı düşen bir atın çoğu kez arabanın okuna tutunması gibi) tutan geleneksel burjuva yaşamından bir kez çözülen bütün bu aşırı duyarlı ve ölümcül kişilikler, yaradılışları gereği değil, ama aşırı sinirliliklerinden, zayıflıklarından, sabırsızlıklarından ötürü isyankâr olan Grabbe’ler, Günther’ler, Wilde’lar, Verlaine’ler, gittikçe daha acizleşerek bir uçurumdan aşağı yuvarlanırlar; yaşamları gibi yaratıları da gittikçe erimeye, ufalanmaya yüz tutar. Gerçek büyüklük ile yalnızca sarsıcı olanı birbiriyle karıştırmak, ancak kadınlara özgü ve duygusal bir yanılgıdır; Verlaine’in yaşamı trajik ve çok sarsıcı diye nitelendirilebilir, ama bu sönmeye yüz tutmuş alevi bütün bir yaşam boyunca oluşturulmuş bir yapıt, biyografik bir trajedi diye nitelendirmek, ancak bir zorlama olabilir. Bu yaşamın hiçbir noktasında dramatik denilebilecek bir tırmanma yoktur; yine bu yaşamda bir kahramana, bir boğuşmaya, karşıtlıkların savaşımına da rastlanmaz. Bu yaşam, yalnızca bir parçalanmadır, ufalanmadır, bir aşağı kayış ve çamura dönüşmedir; bir çöküştür, uçuruma yuvarlanma sürecidir. Verlaine’in yaşamı, hiçbir noktasında bir soyluluğu, örnek bir büyüklüğü sergilemez; hep sıradan ölçüler içerisinde kalır. Güçsüzlüğüyle insanın içini burkar, sarsıcılığı yalnızca sergilediği zayıflıktan kaynaklanmadır; insanı mutlu eden tek yanı ise, dile getirdiği ezgilerdir. Böylece Paul Verlaine adı, mermer ve bronzdan bir kahramanlık anıtının değil, fakat kaderin eliyle yoğrulmuş, gelip geçici, ama unutulmaz bir acı yumağının ifadesidir.</p>
		<p class="calibre14">Paul Marie Verlaine –şair, ikinci adını ancak büyük değişim döneminde yeniden anımsayacaktır– 30 Mart 1844 tarihinde, aslen Lothringen’li bir Fransız yüzbaşının oğlu olarak dünyaya gelir. Waterloo Savaşı’na da katılmış olan babası, zengin bir mirasyediyle evlenmiş, kısa süre sonra da Fransız rantiye geleneğine uyarak ordudan ayrılıp karısı ve çocuğuyla Paris’e yerleşmiştir. 1865’te öldüğünde, aile servetinin önemli bir bölümü spekülatif girişimlerde harcanmıştır. Ama geride hâlâ rahat bir yaşama yetecek kadar para kalmıştır. Duyarlı ve sinirli yaradılışta olan Verlaine, annesi ve bir kuzini tarafından şımartılarak böyle bir atmosferde yetişir. Yatılı okulda geçen birkaç yılın sonunda, utangaç ve sevimli çocuk, tam bir Parisli bıçkın olup çıkar; yaşamının sonlarında dizelerinden yansıyacak olan şakacı ve umursamaz tavırla kötünün dile getirilişi, 1860’lı yıllarında yatakhanedeki ortak yaşamın kalıntılarıdır. Ancak bıçkınlıkla eşzamanlı olarak –ki bu eşzamanlılık, bir rastlantı değildir– Verlaine’in kadınsı karakterinin tipik bir belirtisi olmak üzere, yaratıcı erkekliğin ve gençliğe özgü melankolinin erken belirmesi olarak şair Verlaine’de kendini gösterir.</p>
		<p class="calibre14"><em class="calibre9">Poèmes Saturniens</em>’in (Zühal Şiirleri) çoğu şiirleri, Verlaine henüz okul sıralarındayken kaleme alınmıştır. Bu şiirler, iyi yürekli kuzin Elisa’nın baskı giderleri için avans vermesi sayesinde Lenmerre tarafından –tuhaf bir rastlantı sonucu François Coppée’nin ilk yapıtıyla aynı günde– yayımlanır ve basında “hoş bir düşmanlıkla” karşılanır.</p>
		<p class="calibre14">Alman şairlerinin tersine, Fransız şairleri o zamanlar –bugün de olduğu gibi– şiir yazmaya geçimlerini sağlayabilecek bir uğraş gözüyle bakmazlardı. Bu şairlerin hiçbiri, hayatını düzeyli lirik edebiyatla kazanmayı ciddi olarak denemiş değildir. Verlaine de kısa bir üniversite öğrenciliği döneminin ardından, ailesinin rızasıyla bir burjuva uğraşı seçmeye karar verir; genç Fransız şairlerinin çoğu gibi o da, fazla tehlikeli olmamasından ötürü, devlet memuriyetinde karar kılar; bu işte bütün yapacağı, birkaç saat boyunca koltuğunu ısıtmak, biraz gevezelik etmek, bir kâğıda bir şeyler çiziktirmek, dışarıya karşı bir şeyler yapıyormuş gibi gözükmek olacaktır. Buna karşılık dolaşmak, edebiyat çevreleriyle istediğince ilişki kurmak ve kendini bütünüyle şiire vermek için bol zaman bulacaktır. Her Fransız burjuvasının ideali olan küçük bir gelir, babasının mirasından ötürü şair için zaten güvence altındadır; aşırı tedirgin edici tutkuların varlığı ise pek söz konusu değildir. Böylece genç Paul Verlaine, tamamen burjuva üslubunda, parasal sıkıntılardan uzak, neşeli ve son derece normal bir yaşam sürdürür. Görünüşte her şey bir düzene ve güvenceye bağlanmıştır. Verlaine’in başlangıçta çizdiği görüntü, bir devlet dairesinin tembel atmosferinde güzel şiirler yazmakla işe başlayan, otuz yıl şiir yazıp çalıştıktan sonra şeref nişanı alıp akademiye giren Fransız şairlerinin tipik görüntüsüdür; Verlaine’in, yaşça kendisinden büyük bütün meslektaşlarıyla, Anatole France ve François Coppée gibi yaşıtları, uyanıklık göstererek bu zahmetsiz yolu seçmişlerdir.</p>
		<p class="calibre14">Bir şiir atmosferinin sessizliğinde geçen bu erdemli yaşamdaki tek kara bulut, erken yaşlarda başlamış olan alkol alışkanlığıdır. Zayıf, zaaflarına her zaman boyun eğen bir insan olan Verlaine, bir tek atmadan hiçbir kafenin ve meyhanenin önünden geçemez; sarhoşluk, bu duyarlı ve sinirli insanı bir çırpıda kötücül bir acımasızlığa iter. Böyle zamanlarda saldırgan olan Verlaine, tıpkı Gottfried Keller’in Berlin yıllarında yaptığı gibi, arkadaşlarını dövmekten çekinmez; zamanın akışı içerisinde alkol, sessiz ve ısrarlı bir kemirmeyle bu kişiliğin yumuşak ve duyarlı bütün yanlarını alıp götürür ve onu kendisine karşı yabancılaştırır. Verlaine, ilk kez kuzini Elisa’nın ölümünden sonra şiddetli bir bunalım geçirir; iki gün boyunca üzüntüsünden ağzına bir lokma koymaz; fakat yine üzüntüsünden, iki gün iki gece sürekli içer; sarhoşluğu yüzünden amirinden azar işitmek zorunda kalır. Verlaine, alkole olan tutkunluğunu, “<em class="calibre9">Le seul vice impardonnable</em>”, yani yaşamının tek affedilmez kötü zaafı diye nitelendirmiştir. Zaten şairi ağır ağır uçuruma yuvarlayan da bu tek zaafı olur.</p>
		<p class="calibre14">Verlaine’in yaşamının ilk büyük olayı, yani ilk aşkı da henüz son derece sıradan bir çizgidedir. Bir arkadaşını ziyaret ettiği sırada tanıştığı Mathilde Monté, on altı yaşında neşeli, sarışın, narin yapılı, masumiyet ve bekâret timsali bir genç kızdır. Gençliğinde bir maymun kadar çirkin, ürkek, aynı zamanda hem utangaç, hem de şehvet düşkünü bir insan olan, para karşılığı yatacağı kadınları, tıpkı bir kadeh içki içercesine, ilk rastladığı köşeden toplayan romantik Verlaine, bu kızı hemen bir azize ve kurtarıcı gibi görür. İçkiyi bırakır, içkisi, kumarı olmayan bir damat adayı gibi kızın annesiyle babasına gider; nişan, saygı dolu bir atmosferde gerçekleşir. Verlaine, sevgilisine yazdığı mektuplarla, bir lise öğrencisi gibi, sevecenlik ve sadakat kokan dizeler de yollar; ancak bunlar bir lise öğrencisinin elinden çıkma şiirler olmayıp sonradan gençlik döneminin en güzel ve özgün yapıtı diye anılacak olan <em class="calibre9">Tatlı Şarkı</em> adlı kitapta bir araya gelen o muhteşem nişan dönemi şiirleridir. Bu şiirlerde Verlaine’in kişiliğinin şehvet dolu ve karanlık yanı, tertemiz bir tutkuya karışmış, <em class="calibre9">Tannhäuser</em> çılgınlığından kurtulmuş bir ruhun ifadesi olmuştur; o eski ve çoğu kez düzmece melankoli, bu şiirlerde bir ezgiye dönüşmüştür.</p>
		<p class="calibre14">Ancak Prusya toplarının sesleri, bu cennet atmosferini bozar. 1870 Savaşı çıkar; Verlaine, gerçekleşmesini hiç istemediği bir askere çağrılma olasılığından önce davranmak için, Alman orduları Sedan’a yaklaşırken alelacele evlenir. Bunca olumsuz belirtilerle başlayan evlilik pek iyi gitmez. Buna küçük sıkıntılar ve bunalımlar da eklenir. Politikayla ilgilenmeyen Verlaine, yine de istekleri kıramayarak Komün döneminde işine gidecek yerde devrim yönetimi için gazete kupürlerinden kolajlar yapmıştır. Başkaldırı bastırıldıktan sonra kendini pek rahat hissetmez. Gerçi memuriyetine geri dönmesine engel yoktur; ama artık büro yaşamından bıkmıştır. Böyle köklü değişim dönemlerinde tedirginlik, yansımalarını bireylerin yaşamlarına kadar iletir (bunu bizler de kendi çağımızda yaşadık!); bütün dünyayı sarmış olan çılgın özgürlük rüzgârları, Verlaine’deki kıvılcımları da ateşler. Şair artık kendini evinde, karısının ailesinin çatısı altında rahat hissetmemektedir. Mesleğini de sevmemektedir; öfkesinden içer, içtikçe kabalaşır, geçimsizlikler artar; kısa süre sonra Verlaine’in yeni doğan oğlunun da dahil olacağı aile düzeni, güçlükle ayakta durmaya başlar. Verlaine’in bütün benliği, onu bir çıkış, bir yarma hareketi yapmaya zorlamaktadır; iç dünyası, tıpkı Goethe’nin İtalya’ya kaçışından önceki sıkıcı birkaç yılında olduğu gibi, kaynamaktadır. Şair gitmek, herhangi bir yere kaçmak istemektedir; gelgelelim böyle bir çıkışı yapabilecek güçten yoksundur; kendi gücüyle iyiye de, kötüye de yönelemeyecek kadar zayıftır. Onu kendi kendisinden uzaklaştırabilmek için bir başkasının varlığı gereklidir.</p>
		<p class="calibre14">1871 Şubatı’nda küçük bir taşra kenti olan Charles-ville’den hiç beklemediği bir mektup alır; oldukça çocuksu ve beceriksiz bir ifadeyle kaleme alınmış olan mektup, Arthur Rimbaud diye biri tarafından imzalanmıştır. Ama mektuba eklenmiş birkaç şiir karşısında Verlaine, hayranlıktan sarsılır. Bu satırlar, aslında birer sözcük patlamasıdır; çizilen görüntüler hiçbir ölümlünün düşleyemeyeceği ölçüde fantastiktir. Verlaine için bu dizeler bir elektriklenmenin, yabancı ve yazgıları değiştirebilecek bir doğa gücünün kaynağıdır. Verlaine, dizeleri dostlarına gösterir. Onun hayranlığını dostları da paylaşırlar; “Sarhoş Gemi” adını taşıyan, bir yüreğin bütün dünyayı saran vuruşlarını dile getiren görkemli şiir, ilk kez okunur; Verlaine, bu tanımadığı insanı coşkulu bir mektupla acele Paris’e çağırır: “Geliniz, sevgili büyük dost, sizi bekliyorum, sizi istiyorum.” Ve Rimbaud gelir; gelen, Verlaine’le dostlarının bekledikleri gibi yetişkin bir adam değil, ama çocuksu bir delikanlıdır; şeytani bir bedensel gücün taşıyıcısı gibidir; bozuk bir çocuk yüzü ve zorbalık kokan yumruklarıyla, tam bir Vautrin tipidir. Karanlık bakışlarıyla, insanlara yakınlık göstermez, asık suratlı davranır; yalnızca içtiği zaman ve dizelerin evreninde, erguvan rengi coşkuların insanıdır; kadınların bulunduğu masalara oturduğunda, bir dev gibi yemek yer ve tek sözcük söylemez. Daha önce üç kez okul sıralarından kaçıp Paris’e gelmiş, üç kez geri gönderilmiştir; şimdi ise o şeytani iradesiyle, Paris’e yapışıp kalmakta kararlıdır. Verlaine için bu meteor, bir şans kapısıdır. Bu gencin kişiliğinde sonunda tinsel düzeyde kendisinden üstün, bir erkeğin gücünü taşıyan, onu kamçılayan, güçlendiren ve kendi kendisinden koparıp alabilen dostu bulabilmiştir; daha on yedi yaşında olduğu halde bütün Nietzsche’lerden daha radikal olan büyük amoralist Rimbaud, Verlaine’e anarşiyi; edebiyatı, aileyi, yasaları, Hıristiyanlığı aşağı görmeyi öğretir. Katı, alaycı ama bir doğa gücü kadar güçlü sözleriyle onu yapışıp kalmış olduğu yumuşak topraktan koparır. Köklerinden uzaklaştırır. Önceleri birlikte Paris’te dolaşırlar, içerler ve konuşurlar, konuşurlar ve içerler; olağanüstü güçlü, şeytani bir dehanın taşıyıcısı olan Rimbaud, yalnızca kendini daha özgür hissetmek, sarhoşluk atmosferinde ölçüsüz yaradılışına daha sadık kalabilmek için içerken, Verlaine hep korkunun, pişmanlığın, melankolinin etkisiyle içer. Zayıflığından ötürü içer. Rimbaud, kendisinden yaşça büyük dostu üzerinde giderek sihirli, cehennemî bir güç sahibi olur; Verlaine’i bir kadınmış gibi boyunduruk altına alan şeytani bir kocaya dönüşür ve sonunda, 1872 yılında ikisi birlikte yollara düşerler. Verlaine, karısıyla çocuğunu terk edip arkadaşıyla Belçika ve İngiltere’ye uzanan serüvenli bir yolculuğa başlar. Bu arada boyunduruk, gittikçe ağırlaşmaktadır. Bu dostluğa gizli cinsel öğelerin ne ölçüde karıştığı, her zaman tahmin düzeyinde kalacaktır ve sonuç olarak dünyayı ilgilendirmemesi gereken bir noktadır; ancak dışarıya karşı öfkeli delikanlının yumuşakbaşlı adam üzerindeki despotça iktidarı, hep yükselen bir grafik çizer. Rimbaud, demir gibi iradesiyle Verlaine’i, zincire vurulmuş bir mahkûm gibi peşinden sürükler; Verlaine, bu boşa geçen yıllar boyunca babasından kalan mirasın hemen tamamını Ale ve Porter’daki meyhanelerde harcar. Ama sonunda zayıflığına karşın doğrulur. Londra’nın kötü kokulu sislerinin içerisinde ansızın sıcak yuvasına, annesi aracılığıyla bir çiftlikte yeniden birlikte yaşamalarını önerdiği karısına, çocuğuna, huzura ve güvenceli bir yaşama özlem duymaya başlar. Okuldan kaçan bir yatılı okul öğrencisi gibi Londra’dan kaçar; Rimbaud’yu orada beş parasız ve yalnız bırakarak, karısından haber getirecek olan annesiyle buluşmak üzere Brüksel’e koşar.</p>
		<p class="calibre14">Fakat annesi kötü haber getirmektedir. Verlaine’in karısı, serüvenci ve meyhane kuşu kocasıyla yeniden bir evlilik denemesi yapmaya razı değildir. Yardımsız, dostlarsız ve kadınsız ne iyiye ne de kötüye doğru bir adım atabilen zayıf Verlaine, kendini bir kez daha yalnızlığın içinde bulur. Hemen arkadaşına, iradesinin efendisine, sevgili işkencecisine bir telgraf çekerek onu Brüksel’e çağırır. Rimbaud gelir; Verlaine annesinin yanında, düş kırıklığının ve heyecanın yarattığı aşırı gerginlik içerisinde ve her zamanki gibi sarhoş olarak onu beklemektedir. Ve Rimbaud onunla birlikte gelmeye hazır olduğunu bildirip yumruğunu masaya vura vura önce para istediğinde, Verlaine’in gözleri öfkeden görmez olur; cebindeki revolvere sarılarak Rimbaud’ya iki kez ateş eder ve onu hafifçe yaralar. Rimbaud kendini dışarı, sokağa atar; kendi yaptığı karşısında dehşete düşmüş olan Verlaine ise özür dilemek üzere onun peşinden fırlar ve arkadaşını bulvarda yakalar. Rimbaud, onun bir el hareketini yanlış yorumlayıp yeniden ateş edeceği sanısıyla çevreden yardım isteyince, Verlaine yakalanır; katı Belçika yasaları karşısında artık yapılabilecek hiçbir şey yoktur. Fransa’nın en büyük şairi Paul Verlaine, adam yaralama suçundan iki yıl hapis cezasına çarptırılır; cezasını 1873-1875 yılları arasında küçük bir Valon kenti olan Mons’ta çeker.</p>
		<p class="calibre14">Hapishanede Verlaine sanki yeni bir insan olup çıkar; bu değişim, iç dünyasındaki tedirginlikten kurtulduğunun bir güvencesi gibidir. Her şeyden önce içkiden uzak kalması, iyi gelmiştir. O zamana kadar içki dumanlarının bulutları arasında kalmış beyni, alkolün yarattığı uyuşukluktan sıyrılır. Uzakta olan, yakınlaşır ve güzel gözükmeye başlar. Verlaine, yeniden çocukluğunu görür; gözlerinin önünde ilkgençlik çağının masum düşleri belirir; bunlar, o zamana kadar alışmamış olduğu bir sessizlik atmosferinde kristal dizelere dönüşür.</p>
		<p class="calibre14">Görmesine izin verilen tek insan, rahiptir; Verlaine’i Yeniçağ’ın en öznel şairi kılan o olağanüstü kendini adama gereksinimiyle, insanı duygulandıran bir başka birine açılma zorunluluğuyla, herkes tarafından terk edilmiş olan Verlaine, kendini günah çıkarmanın şehvetine bırakır. Pişmanlıkların tiryakisi Verlaine, sonunda ölçüsüz suçluluğunu, kendine yönelik yakınmalarını üzerinden atabilecektir; yitirilmiş, yanlış yollara sapmış yaşamı için sonunda yeni bir otorite bulabilmiştir. Yozlaşmış Parisli şair, böylece yıllar sonra yeniden günah çıkarır, komünyonu alır ve yeniden inancın yoluna döner. Mons’taki beyaz badanalı hapishane hücresinde Verlaine, yeniden büyük Katolik şairler arasındaki yerini alır ve kimi anlarda mistiklerin sahip bulundukları gücü çağrıştırır. Benliğinde yeni bir yoğunlaşma kendini göstermiştir; yaşamında ilk kez olarak dinsel coşku, nörotik zayıflığa galebe çalar, erotizm yüceliğe, tutku Tanrı sevgisine dönüşür. Hapishanede kaleme alınan <em class="calibre9">Sagesse</em>’in (Bilgelik) dizeleriyle, son <em class="calibre9">Romances sans paroles</em>, (Sözsüz Romanslar), Verlaine’in şairliğinin doruk noktalarıdır; bu açıdan bakıldığında, sonraki dizelerinde bu hapishaneyi özlemle “ruhunun yaratıldığı sihirli şato” diye adlandırışının ve hep inançla, masumiyetle dolu olan o dönemi arayışının nedeni kendiliğinden anlaşılır.</p>
		<p class="calibre14">Bu iki yıl boyunca kaderin Verlaine’e bağışladıkları, sonsuzdur; Belçika adaleti ise verilen cezanın bir gününü bile bağışlamaz. Verlaine, 16 Ocak 1875 günü salıverilir. Hapishanenin kapısında tek dostu bile yoktur; onu bekleyen, sonsuz sadakatiyle yalnızca yaşlı annesidir.</p>
		<p class="calibre14">Verlaine, dört duvarın katı desteğinden sıyrılıp yeniden dünyaya ayak basar basmaz sarsılmaya başlar. Karısı o hapisteyken kendisinden boşanmış, Paris’teki arkadaşları da onu unutmuşlardır. Verlaine, kendini yalnız yaşayamayacak kadar zayıf hissetmektedir. Bu nedenle ilk yaptığı iş, elinde olmaksızın yine yaşamındaki şeytana, Arthur Rimbaud’ya yönelmek olur; zaten bütün olup bitenlere karşın onunla mektuplaşmayı sürdürmüştür. Çıktıktan sonra Rimbaud’ya yazar; büyük bir olasılıkla bu mektupta dostunu din yoluna çekmeye yönelik hafiften bir girişim vardır; çünkü o sıralarda Almanya’da yabancı dil dersleri vermekte olan Rimbaud, alaylı bir ifadeyle karşılık vererek, Loyola’dan<a class="si-noteref" href="#f12" id="ref_f12">12</a> kendisini Stuttgart’ta ziyaret etmesini ister. Verlaine, Stuttgart’a gidip Rimbaud’ya onu dine çekme girişimini yineler; ama ne yazık ki bu girişimi meyhanede, yani inanç yoluna yeni girmiş biri ve bir paygamber için pek elverişli sayılamayacak bir ortamda yapar. Biri yeni vaftiz olmuş, öteki ise tanrıtanımaz bu iki insanın tek bir ortak noktaları vardır, o da içkiye olan tutkunluklarıdır; böylece buluştukları gün gecenin ilerlemiş saatlerine kadar hem konuşurlar, hem de içerler. İnanca döndürme girişimine kimse tanık olmamıştır; bilinen, yalnızca bu girişimin trajik sonucudur. Meyhaneden döndükleri sırada iki sarhoş kavgaya tutuşurlar; Neckar Nehri’nin kıyılarında, ay ışıklarında yıkanan gece yarısında Fransa’nın en büyük iki şairi –edebiyat tarihinin görkemli sahnelerinden birini sergileyerek– sopalarla birbirlerine saldırırlar. Kavga, uzun sürmez. Atletik yapılı, güçlü bir genç olan Rimbaud, sinirli ve sarhoşluktan sendeleyen Verlaine’in kolayca hakkından gelir. Kafasına yediği bir darbeyle yere yıkılan Verlaine, kanlar içinde ve baygın, kıyıda kalır.</p>
		<p class="calibre14">Bu, son karşılaşmaları olmuştur. Ondan sonra Rimbaud’nun bütün dünyaya, bilinmedik topraklara uzanan o görkemli Odysseia’sı, kadere karşı gerçekleştirmeye çalıştığı amok koşusu başlar; dalga, aradan yirmi yıl geçtikten sonra onu da parçalanmış olarak Fransa’ya geri fırlatacaktır. Verlaine ise derhal Paris’e döner; ardından dil öğretmeni olarak Londra’ya gider, taşrada yaşamaya çalışır, yeniden burjuva dünyasına dönebilmek için boşa çıkan çabalar harcar; ne var ki burjuva dünyası, bu tükenmiş insanı artık istememektedir. Verlaine’in başyapıtı <em class="calibre9">Sagesse</em>, Katolik bir yayıncı ya da daha doğrusu dinî eşyalar satan biri olan Palmé tarafından yayımlanır; ancak bu kitapla ne edebiyat çevreleri, ne de dindar kişiler ilgilenirler; alkol, inancın Verlaine’in şiirindeki yansımalarını gittikçe artan ölçüde yeniden siler. Yaşlı annesi, Verlaine’i kurtarabilmek için sonuçsuz kalan birkaç girişimde daha bulunur; 1885 yılında, oğluyla birlikte gözlerden uzak bir yaşam sürmek için bir çiftlik satın alır; ancak ne yaptığının farkında olmayan Verlaine, köy meyhanelerinde içmeyi sürdürür ve sonra yine bir sarhoşluk sırasında, el kaldırır; Vouziers Mahkemesi tarafından “kaba güç kullanmak ve tehdit” suçlarından bir ay hapis cezasına çarptırılır.</p>
		<p class="calibre14">Bu kez hapisten çıktığında, artık onu bekleyen annesi de yoktur. Annesi bile ondan yorgun düşmüştür. Kadın, bir yıl sonra ölür.</p>
		<p class="calibre14">Ondan sonra Paul Verlaine’in çöküşü hızlanır. Annesiyle birlikte son desteğini de yitirmiştir. Ne bir yuvası ne de desteği vardır; parasının son kırıntıları da savrulup gitmiştir – “<em class="calibre9">et tout le reste est littérature</em>”, geride yalnızca edebiyat kalmıştır.</p>
		<p class="calibre14">Verlaine, Quartier Latin’de kısa sürede tipik bir figür olup çıkar; dazlak başını örten şapkasıyla bu fon suratlı yaşlı adam, peşinde hep bir sürü asalakla dolaşmaktadır. Bir ayağı topaldır; bastonuna dayanarak ve topallayarak kafeden kafeye gezer; orospulardan, edebiyatçılardan ve üniversite öğrencilerinden oluşma grubu hep çevresindedir. Herkesin masasına oturur, yirmi frank veren herkese bir dahaki kitabında bir ithaf vaat eder, bir kadeh içki ısmarlayan herkes onun dostu olur. Kafe masalarında artık rahibe değil, ama önüne gelen gazeteciye ve meraklıya yaşamını, günah çıkarırcasına, gönüllü olarak anlatır, pişmanlık içerisinde kendi kendine ağlayıp inler; bu, kafası henüz fazla dumanlı olmadığı sürece böyle sürüp gider, ama alkolden yana bir kez yükünü aldıktan sonra tepinip bağırır, bastonunu masanın üstüne vurur. Arada sırada da şiirler yazar –Tanrım, ne kadar kötü şiirlerdir bunlar!–, herkesin istediği gibi şiirler yazar; pornografik, Katolik, eşcinsel ve hassas, lirik dizeler kaleme alır, sonra yazdıklarını alıp Quai’de, yayıncı Vanier’ye koşar; şiir başına biraz avans alır. Durumu kötüleştiğinde, odası çok soğuk olduğunda, bir asalak gibi peşini bırakmayan orospularla edebiyatçılardan bıktığında, bu kez soluğu ikinci evi olan hastanede alır. Orada doktorlar ve tıp öğrencileri onu tanımaktadırlar, bu nedenle romatizması yüzünden normalden biraz daha fazla kalmasına izin verirler. O zaman sırtında hastane gömleği, başında beyaz külahıyla bir kral gibi ziyaretçilerini kabul eder, gazeteler için şiirler ya da küçük saçmalıklar yazar. Günün birinde rahat battığında ve damağı yeniden alkolün özlemini çekmeye başladığında, kendini yeniden topallayarak sokağa atar ve masaları dolaşmaya koyulur. Leconte de Lisle öldüğünde, gençler yeni bir kralın seçileceğini ilan edip edebî bir gösteriye hazırlanırlar. Verlaine, Quartier Latin’de büyük bir çoğunlukla “Şairlerin Prensi” seçilir. Bu yeni unvanını büyük bir gururla, yarı kral, yarı da deli tacı gibi taşır, bir an kendini akademiye takdim etmeyi bile düşünür, ama dostları onu bu umarsız çılgınlıktan zamanında vazgeçirirler. Verlaine de St. Michel Bulvarı’nda, ona aynı zamanda hem tapan, hem de alayla bakan gençlerin arasında kalır; kafelerde geçirdiği zamanlar kısalırken, hastane ziyaretleri uzamaya başlar. Ve sonunda, günün birinde, 1896 yılı Ocak ayında, hasta ve yıpranmış bedeni, Rue Descartes’da, kötü şöhretli bir kadının yatağına serilip kalır; Eugénie Krantz adındaki bu kadın, yıllar boyunca Verlaine’in cebindeki son kuruşu da almayı, bu arada onu bütün arkadaşlarıyla aldatmayı başarmıştır. Verlaine bir serseri gibi, bir sokak orospusunun yatağında son nefesini verir.</p>
		<p class="calibre14">Ve ardından herkes ansızın yeniden ortaya çıkar, sarhoş şaire bulvarda rastladıklarında korkuyla yollarını değiştirmiş olan edebiyatçı dostlar, saygın kişiler, tuzu kuru şairler, akademi üyeleri, François Coppée ve Maurice Barrés, hepsi, hepsi yeniden ortaya çıkarlar. Parlak söylevler verilir, herkes güzel sözler söylemekte birbiriyle yarışır; sonra bu zayıf, hep acılar içerisinde kıvranmış insanoğlunun zavallı kadavrası çiçeklerin, çelenklerin, sözlerin altında yitip gider; büyük şairden beden olarak kalan, Batignolles Mezarlığı’nda toprağa verilir. <em class="calibre9">La commedia è finita</em> – Komedi bitmiştir...</p>
		<p class="calibre14">Verlaine, bu trajik ve hiç de kahramanca olmayan yaşamının hiçbir yanını insanlardan saklamamıştır. Goethe gibi, o da son derece iletişimci yaradılışta bir şairdir; dizelerle ve düzyazılar aracılığıyla kendini anlatmayı sever; günah çıkarma gereksinimi sonsuzdur. Kendine ilişkin açıklamaları çoğu kez gerçeğin ötesine taşar, karikatüre, abartıya ve teşhirciliğe kadar uzanır; ancak kendini anlatmak, açıklamak, özür dilemek, Verlaine için bir zorunluluktur; çünkü irade gücünden, kendinden kaynaklanan bu etik otoriteden yoksun her ruh, yakınmalarla, isteklerle ve dualarla kendisinin dışında birilerine, Tanrı’ya, insanlara, kadınlara, içkiye yönelmek zorundadır. Tutunamayan Verlaine, her yerde yardım aramış, şair olarak hep kendini bağışlatma, açıklama ve suçlama peşinde koşmuştur. Bu nedenle de bütün şiirleri, yine Goethe’yi çağrıştırır biçimde, sanki tek bir büyük itirafın parçalarıdır. Verlaine’in dizelerinde yaşamının gelişmesi, yükselişi, bunalımları ve çöküşü, adım adım, bir çiçeği yaprak yaprak incelercesine izlenebilir ve şiirleri bir anlamda –yine Goethe’de olduğu gibi– ancak biyografisine yansıtıldığı takdirde, bütün derinliği, arılığı ve sonsuz insancılığıyla kavranılabilir.</p>

		<div class="si-footnotes">
			<div class="si-footnote" id="f12"><a class="si-backref" href="#ref_f12">12.</a><span>  Ignacio de Loyola (Aziz), XVI. yüzyıldaki Katolik reform hareketinin en etkili kişilerinden. 1534’te Paris’te Cizvit tarikatını kuran İspanyol ilahiyatçı. (Y.N.)</span></div>
		</div>
	</div>
</body>
</html>
