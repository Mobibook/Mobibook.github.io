<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Yarının Tarihi</title>
    <meta name="Adept.resource" value="urn:uuid:46eb6437-cab3-43c6-87a4-59e6a276e855"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover">
	<div class="container">
		<h1 class="calibre12">SEINE KIYILARINDAKİ<br class="calibre3"/>BALIKÇILAR</h1>
		<p class="calibre13">Yıllar önce Fransız İhtilali’ne dair bir tarih kitabında, o zamanlar bana bütünüyle inanılmaz gelen, küçük ve çoğu kez üzerinde pek durulmayan bir olaya rastlamıştım. Kaynakta anlatıldığına göre, olaylarla dolu geçen dört yılın ardından, sonunda XVI. Louis’nin idam edileceği dramatik gün gelip çatmıştı. Sabah erkenden boğuk trompet sesleri arasında Kral’ın Concorde Meydanı’na uzanan son yolculuğu başlamıştı. Alanda giyotin, sabırsız bir kalabalığın başlarının üzerinde yükselmekteydi. Kral, kolları bağlı olarak basamaklardan çıkarılmış, bıçak hızla inmiş ve Fransa’nın Kutsanmış Kralı’nın kanlı başı sepete yuvarlandığında, kalabalıktan tek bir ağızdan gelircesine müthiş bir sevinç çığlığı yükselmişti. Cumhuriyet en önemli zaferini kutlamaktaydı: Yüzyılın en büyük ve en etkili olayı artık geride kalmıştı. Ancak –o zamanki tarihçinin biraz da öfkeli bir ifadeyle anlattığına göre–, o arada Concorde Meydanı’ndan ve giyotinden bir taş atımı ötede, Seine kıyılarına dizilmiş olan balıkçılar, o unutulmaz tarihî anda, tıpkı normal günlerde yaptıkları gibi hiçbir şeyi umursamaksızın balık avlıyorlardı. Eşsiz sahneye sırtlarını dönmüş olarak, dikkatlerini yalnızca ağların yüzmekte olan mantarlarına vermişlerdi. Kalabalığın sevinç çığlığı ülkenin en büyük tarihî olayının gerçekleştiğini haber verdiğinde, başlarını bile çevirmemişlerdi.</p>
		<p class="calibre14">Genç bir insan olarak ilk kez okuduğumda, bu küçük olaya asla inanmak istemedim. İçimde bir şey, böyle tarihî bir anda böylesine bencil bir umursamazlık olasılığına karşı direnmekteydi. Yüzyıl dönümünün huzurlu, dingin ve dramatik olmaktan çok uzak atmosferinde yetişmiş bir insan olarak, Fransız İhtilali’nin ve Napoléon Savaşları’nın o dramatik yıllarında Avrupa’daki tüm insanların sürekli bir nöbet içersinde yaşamış olmaları gerektiğine inanmaktaydım. Kafamda o günkü Paris’i canlandırıyordum: Dükkânlar terk edilmişti, atölyeler ve içkievleri boşalmıştı, bütün halk Kral’ın ölüm yolculuğuna koşmuştu ve herkes, politik görüşüne göre coşkuyla ya da üzüntüyle, bakışlarını giyotine dikmişti. O sıralarda Concorde Meydanı’nda, dikkatini zamanının en büyük olayı yerine, balık avlamak gibi önemsiz ve asla aciliyeti bulunmayan bir işe verebilecek tek bir insanın bile olabilmesi, bana son derece saçma geliyordu.</p>
		<p class="calibre14">Fakat göründüğü kadarıyla, tarihi ancak kendileri yaşamış olanlar gerçek anlamda okuyabiliyor ve anlayabiliyor. Bugün, Seine kıyılarındaki balıkçılara ilişkin o küçük olayın hiçbir tarih kitabında eksik olmasını istemezdim. O olayı şimdiki zamandaki deneyimlerimiz bağlamında doğru saymakla kalmıyorum, olaya tarihsel gerçeklik bağlamında kesinlikle onsuz olunamaz gözüyle de bakıyorum, çünkü bizler bu yaşadığımız dönemde her gün tarihe bakış dersleri almaktayız. Bugün, en aşağı Fransız İhtilali ya da Reform hareketi günlerindeki kadar dramatik bir zamanı yaşamaktayız. Bizim için de her hafta, her gün tarihsel olaylarla dolu; geçmişi yüzyıllara dayanan imparatorluklar çöküyor, insanlığın özgürlüğü adına bugüne kadar yapılmış en büyük savaş sürmekte; her gün, her saat beraberinde yeni gerilimleri de getiriyor ve gelecek kuşakların gençliği, dünyanın geçirdiği bu en büyük sarsıntının tanıkları ve katılımcıları olduğumuzdan ötürü bizi ölçüsüzce kıskanacak.</p>
		<p class="calibre14">Ama bugünü yaşayanlar olarak olup bitenlere gerçekten tam anlamıyla ve sürekli ilgi gösteriyor muyuz? Ya da daha önemlisi: Her gün, her saat ruhumuzun tüm açıklığıyla, hızla birbirinin peşinden gelen bütün bu olayları izleyecek kadar gücümüz, yeterince içtenliğimiz var mı? Kendimize dürüstçe sorduğumuzda, böyle sürekli bir yüksek gerilimin üstesinden gelebilecek durumda olmadığımızı ve olaylara yalnızca arada sırada çaresizce bir göz attığımızı saptamak zorundayız. Hep olan şu ki, milyonlarca ve milyonlarca çağdaşımızın çoğu asla tarihi değil, yalnızca kendi yaşamını yaşamakta. Kendimizi gözlemlediğimizde ise, her saatin önceden kestirilemeyen dehşetleri yarattığı, gemilerin battığı, bombaların savunmasız çocukları parçaladığı, insanların binlercesinin yerinden yurdundan kovulduğu, devletlerin çöktüğü, her hakkın, insancı ahlakın her buyruğunun zedelendiği, içinde yaşadığımız 1940 yılında, yalnızca tarafsız ülkelerde değil, savaşan ülkelerde de tiyatroların, eğlence yerlerinin, plajların, caddelerin, huzurlu ve “tarihî olmayan” bir zamanda yaşanıyormuş gibi, işi olan ve olmayan insanlarla dolu olduğunu itiraf etmek zorundayız. Olağandışılığın ortasında günlük yaşam, akışını umursamazlıkla sürdürmekte ve bu –ilk bakışta anlaşılmaz gelen– eşzamanlılığı hiçbir şey bana, bir gazetede gördüğüm bir uçak resmi kadar açıkça göstermedi; son derece net olan resimde, siperlere öldürücü bir hava saldırısı gerçekleşirken, komşu tarladaki bir çiftçinin hiç istifini bozmadan atıyla tarlasını sürüşü görülüyordu; tıpkı bir zamanlar Seine kıyılarındaki balıkçıların bir kralın idamını umursamamaları gibi, çiftçi de yanı başındaki savaşı umursamıyordu. Demek ki tarihî zamanlara ilişkin tüm romantik düşüncelere gerçekler adına elveda deme konusunda kesin kararlı olduğumuzda, özellikle bizimkisi gibi olaylarla dolu bir zamanda, o zamanın tanıkları olan bizlerin, zamanı yaşamaktan çok unutmak için çaba harcadığımızı itiraf etmek zorunda kalırız.</p>
		<p class="calibre14">Bu saptama, ilk başta hepimiz açısından sanki utandırıcıdır. Çünkü insanların çoğu açısından, onların zamanına gerçek anlamda katılma ve o zamanın dehşetini, acılarını ruhunun en derin noktasında duyumsayabilme yeteneğini yadsır gibidir. Ancak böyle bir suçlama haksız olurdu. İnsanların çok büyük bir çoğunluğu, olağanüstü her olaya olabildiğince katılma yolunda düşünülebilecek en dürüst niyetin taşıyıcısıdır; kendini sarstırmaya yönelik bir iradeyle, dahası istekle doludur. Fakat hepimiz aynı zamanda da doğanın, katılma yeteneğimizi bilgece bir ekonomiyle sınırlayan daha yüce bir yasasına boyun eğmekle yükümlüyüz. Güçlü ve sürekli heyecanlar, derecesi kaçınılmaz olarak yükselen bir yorgunluğa yol açar; aşırı gerginlik fazla sürdüğünde, bir tür felce dönüşür. Bunu, zamanımızdan iki bin yıl önce Yunan oyun yazarları, tragedyanın kuralı olarak benimsemişlerdi; gerek Sophokles, gerekse Aiskhylos, oyunlarının süresini neden iki, en fazla üç saatle sınırladıklarını biliyorlardı. Çünkü trajik olan ölçüsüzce yoğunlaştığında, bizi sarsma yeteneğini artıracak yerde azaltır. Bizler bugün hepimiz bu korkunç oranı bilmekteyiz: Dünyanın dramı gözümüzün önünde uzayıp gittiği, sahneleri korkunçlaştığı, epizotları heyecanlandırıcı olduğu ölçüde, iç dünyamızda bunları yaşama yeteneğimiz de azalmakta. Sürekli savaşı düşünmek, düşünmeyi yıkıyor ve zamanımız bizden olup bitenleri duyumsamamızı talep ettiği ölçüde, artık bitkin düşen ruhumuz bu talebi gittikçe daha az yerine getirebiliyor.</p>
		<p class="calibre14">Demek ki savaşın ilk yılının sonunda görünüşte yeterince katılımda bulunmuyorsak, bunun nedeni insan olmayışımız değil, tersine, insan oluşumuz; her birimiz ancak tek bir yüreğimizle, yıkımın belli bir derecesinden fazlasını içinde barındıramayan küçücük, daracık yüreğimizle insanız. Yeterince duyumsayamıyor değiliz, ama böyle “tarihî zamanlarda” çok fazla şey olup bitiyor ve kimi zaman düşüncelerimizi bir süre için olanlardan uzaklaştırdığımızda ve duygularımız artık yanıt vermediğinde, eksikliğini çektiğimiz şey iyi niyet değil, güç.</p>
		<p class="calibre14">Pek çokları arasından tek bir örnek: Savaştan birkaç ay önce İngiltere’de Thetis adlı denizaltı, içinde doksan ya da yüz insanla batmıştı. Ben o zamanlar Londra’daydım ve bütün kentin, dahası bütün ülkenin bu tek olaydan nasıl etkilendiğini gördüm. Sokak köşelerinde yayalar, gazete satıcılarının ellerinden gazeteleri kapıyorlardı. Tiyatrolar, sinemalar boşalıyordu. Herkes, havasız ortamda kapalı kalan, ölmek üzere ya da ölmüş olan o doksan ya da yüz kişinin yazgısından başka bir şey düşünemediğini duyumsamaktaydı. Herkes için ansızın, ilgisiz bir filmin oynadığını görmek ya da kendi işine gitmek dayanılmaz olmuştu ve ne kadar tedirgin, iç dünyalarında bu olay üzerinde ne denli yoğunlaşmış oldukları insanların yüzlerinden okunuyordu. Farklı, daha dalgın bakışları, farklı bir yürüyüşleri vardı ve tek tek her insan o küçük gemi ile birkaç düzine insanı düşünmekteydi. Tek tek herkes, o tıkış tıkış alanda havanın nasıl giderek boğucu olduğunu, bulanık bir biçimde de olsa hâlâ bir kurtuluş mucizesini düşleyen bilinci zamanla nasıl felce uğrattığını, eşlerin, anaların kıyıda durup az sayıda kurtulan arasında kendi çocuklarının, kocalarının da bulunup bulunmadığını anlamak için nasıl beklediklerini kafasında canlandırmaktaydı. Üç ya da dört gün boyunca kırk milyon İngiliz o doksan-yüz kişinin arasında ve onlarla yaşadı, dev bir filonun bu tek ve minicik gemisinden ötürü bütün bir ulus tüm duyularını acılı bir gerginlikle doldurdu. Ama birkaç ay sonra savaş başladı, artık her hafta en aşağı bir denizaltı, bir İngiliz, bir Fransız, bir Alman denizaltısı batıyordu ve içindeki insanlar da aynı şekilde acı çekiyor, bekliyor ve ölüyordu. Fakat bunları birlikte duyumsamanın başlangıçtaki gücü, her yinelemeyle birlikte kendini daha da tüketiyordu. Milyonlar, bu az sayıdaki insanın yazgısını her defasında kafalarında canlandırmayı ve duyumsamayı ne becerebiliyorlar ne de istiyorlardı. Dünya çapındaki felaket sürüp gittikçe, acı çekmek ve acı çekenlerle birlikte duyumsamak arasındaki orantının adil olmaktan o ölçüde uzaklaştığını kısa zamanda anlamak zorunda kaldık. Bugün, savaşın başlamasından bir yıl sonra, bin kişinin ölümü duygular üzerinde daha önceki yüz kişinin ölümünün gücüne sahip değil. Gazetedeki haber soluk kalıyor, yalnızca beyne ulaşıyor, bitkin düşmüş imgeleme, yorgun, bitkin yüreğe artık ulaşmıyor. Ve ben kendime bu zamanda en çok neden acı duyduğumu sorduğumda, böylesine ölçüsüz acılar yaratan bir zamanda her şeyi birlikte duyumsayamamaktan, bu zamanın insanlarla birlikte insani acıları birlikte duyumsama gücünü de katletmesinden acı duyduğumu itiraf etmek zorunda kalıyorum.</p>
		<p class="calibre14">Bu yüzden, başlangıçta onca aşağı gördüğüm o Seine balıkçılarını düşünmek zorunda kalıyorum hep. Acaba biraz haksız mı davranmıştım onlara? Büyük bir olasılıkla o balıkçılar da zamana karşı hep o günkü gibi umursamazlık içerisinde değildiler. Bugün, onların, eğer o zamanlarda yaşasalardı, ihtilalin ilk yılında Bastille’e saldırı sırasında coşkulu yurttaşlar olarak halkın bu ilk zaferine marşlar söyleyerek katılacaklarını, ihtilalin birinci ve ikinci yıllarında meclisteki bütün konuşmaları yutarcasına dinleyeceklerini, genel bir coşkunun egemen olduğu o dönem boyunca Jakobenler Kulübü’nün oturumlarına ve günlük olaylara katılmak için oltalarını, ekmek kapılarını, işlerini, eğlencelerini sık sık bırakmış olabileceklerini düşünebiliyorum. Ancak ihtilalin dördüncü yılında artık bir gevşekliğe kapılacaklardı; belki de küçük ve anonim insanlar olarak yaşadıkları tarihî dönemde ne kadar değersiz ve güçsüz olduklarının bilincine varacaklardı ve belki de o döneme hizmet etmenin en iyi yolunun, anlamını çözemedikleri politik olayları anlamsız gözlerle izlemek yerine, kendi işlerine, sessiz, özel, hiçbir göze batan yanı bulunmayan günlük işlerine bakmak olduğunu anlayacaklardı. Böylece de sonuç olarak yalnızca doğanın daha güçlü olan iradesine hizmet edeceklerdi. Zira doğanın iradesi, sürekliliktir. Doğa, bu sürekliliğin kesintiye uğratılmasını hoş görmez. Birilerini hiç umursamaksızın yıkarken, ötekilerden günlük çalışmalarını sabırla sürdürmelerini talep eder. Bizler kimi zaman umursamaz görünüyorsak, bunun suçu, yarattıklarının acıları karşısında kayıtsız kalan doğaya aittir. Ve bizler, çöken dünyanın yıkıntılarına bakıp durmak yerine, yeni ve daha iyi bir dünya inşa etmeye çalıştığımızda, yalnızca doğanın karşı çıkılmaz buyruğunu dinlemiş oluruz.</p>
		</div>
	</body>
</html>
