<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Binboğalar Efsanesi</title>
  <link href="../Styles/Style0001.css" rel="stylesheet" type="text/css"/>
</head>

<body>
  <blockquote style="margin: 0 0 0 40px, border: none, padding: 0px,">
    <p class="p9"><i>Aladağın ardında, uzun bir koyak var. Koyak baştan ayağa ormanlık. İçinden yüzlerce pınar kaynıyor. Dört yanları naneli, pürenli, içleri çakıl taşlı, soğuk, aydınlık pınarlar. Pınarlardan su yerine aydınlık kaynıyor, oluklardan su yerine ışık şakırdıyor. Çok eski zamanlardan bu yana burası, Aladağın ardı Türkmenin, Yörüğün, Aydınlı Yörüğünün yaylağı. Çukurova ne zamandan bu yana bu insanların kışlağıysa, o zamanlardan bu yana da Aladağın koyağı bunların yaylağıdır. Yörükleri ne bu kışlaktan, ne bu yaylaktan kolay kolay ayıramazsın, ölürler. Bir kayanın doruğunda bitmiş bir ot nasıl inatla köklerini sert çinke taşlarına sarmış, tutunmuşsa, Aladağ Yörüğü de öyledir.</i></p>
  </blockquote>

  <p><br/></p>

  <p>Demirci Haydar Usta yürürken zınk diye duruverdi. Sağ elini bakır kızılı uzun sakalına götürdü, sakalını tam çenesinin altından sertçe tutamladı. Sol eli de kendinde olmadan sağ elini izledi. Haydar Ustanın adımları gittikçe yavaşlıyordu. Sonra ağır ağır gittiler, durdular. Haydar Usta bir süre olduğu yerde öylece kaldı. Başını kaldırdı, havayı koklar gibi boynunu uzattı, sağına soluna bakındı, sonra gene daldı gitti. Elleri sakalından çözülüp iki iri külünk gibi yanlarına düşünce gene yürüdü. Gittikçe hızlanıyordu. Ceviz rengi bir şayak şalvar giymişti. Sırtındaki yelek sırmalı, eski bir aba ya da cepken bozmasıydı. Başında kendi eliyle keçi tüyünden ördüğü altın renginde bir börk vardı. Börk ona iki kat heybet veriyordu. Kaşları da püskül püskül, geniş alnına, altın, uzun börküne, çağıldayarak akmış gitmiş bakır sakalına uyuyordu.</p>

  <p>Uzun bir süre böyle hızlı, soluk soluğa yürüdükten sonra gene ayakları yavaşladı, sonra ağır ağır durdu, elleri gene sakalını tutamladı, gene dehşet bir düşünceye vardı. Gölgesi mor toprağa düşmüştü. Gölgesi de dehşet bir düşüncedeydi. Yandaki kayalıklara dökülen oluğun suları şakırdıyor, yere daha düşmeden parça parça, tuz buz oluyordu. Dökülen sularla birlikte, suların şakırtısına düşüncesini uydurmuş, gözlerinin önünden, aklından dünyalar geçiyordu.</p>

  <p>“Bre koca Allah, hay bre koca Allah… Çukurda bir kışlak ver bana kışlayım. Aladağda bir yaylak ver yaylayım. Eskiden vermiştin ne oldu? Eskiden vermiştin neden geri aldın? Hay bre boz atlı, yeşil donlu Hızır senden de imdat umarım. Bu gece varır huzurunda dururum, yardımını dilerim. Ala gözlerini görürüm.”</p>

  <p>Yorulmuştu. Yandaki kayaya tırmandı, kayanın aralığından bir çam fışkırmıştı, vardı sırtını ona dayadı. Çam da Demirci Haydar kadar yaşlanmıştı. Gövdesi domur domur yarılmış, dalları bükülmüş, yere sarkmıştı.</p>

  <p>“Bu gece onu göreceğim, hiçbir çaresi mümkünü yok. Varıp huzuruna yüz süreceğim. Hiçbir çaresi mümkünatı yok. Padişahlar için yaptığım kılıcı ona vereceğim, hiçbir mümkünatı çaresi yok.”</p>

  <p>Gene sakalını sıkı sıkıya tutamlamıştı. Öğle güneşinde, altın ışıltısındaki börkünün altındaki bakır sakalı, püskül kaşları yıldırdıyordu. Çimeni yeşil gözleri bir ışıltıda ikide bir çakmak çakıyor, kararıveriyordu.</p>

  <p>“Bak,” diyordu, “koca Allah, güzelim, yiğidim, dost, aslanım, yeri göğü, inni cinni, seni beni yaratansın değil mi? İşte böyle kardaşım. Ben onlara, şu cehennemin dibine batasıca obaya dedim ki, bu Hıdırellezde ben onunla konuşurum, mümkünatı hem de çaresi yok, konuşurum, dedim. Demedim ya, onlara azıcık umut verdim. İşim yok da o deyyuslara, o alçaklara, o sürüngenlere Çukurda kışlak, Aladağda yaylak veresin diye sana mı yalvaracağım, senin o gülden ince, gülden nazik yüreciğini mi inciteceğim, işim yok da…”</p>

  <p>Başını göğe kaldırdı, gözlerini uzaklara, derinlere, bir ak bulutun salındığı yerin arkasına dikti:</p>

  <p>“Söyle bakalım, verecek misin?” diye sert söylendi. “Vermezsin!” diye de hemen ekledi: “Vermezsin aslanım. Hiç vermezsin. Ben seni bilmez miyim, sen bizi bıraktın. Sen gökleri, yıldızları, ormanları suları bıraktın, sen camilerden çıkmaz oldun. Sen kendine ışıklı, büyük kentler kurdun. Sen kendine gökte uçan demir kuşlar yaptın. Sen kendine toprağı yiyen, yerken uluyan canavarlar yaptın. Sen, üst üste evler, yedi denizler yaptın. Bize Çukurda bir kışlak, Aladağda bir yaylak ver desem, vermezsin ki… Ben de bu gece sana kışlak için yalvarmam, mümkünatı çaresi yok yalvarmam. Bu oba da sürünsün senin sayende. Varsın ölsünler, kırım kırım kırılsınlar. Senin yüzünden.”</p>

  <p>Çukurovayı getirdi gözünün önüne. Bir güz gecesini… Karanlıkta tekmil ova yıldız yıldız yanıyordu. Tarlalarda homurtularla akıp giden koca demir yıldızlar, koskocaman, demirden yıldız böcekleri… Gem vurulmuş akarsular, yollar, yollarda akıp giden, insanın başını döndüren yıldırım gibi beygirler… Tozduman, sıcak, ter, sıtma, bela… Bir acayip kurumuş adamlar… Yarı çıplak yanmış kadınlar. Hele kadınlar, hele çırılçıplak…</p>

  <p>Çimeni yeşil gözlerinin akı gittikçe çoğalıyordu.</p>

  <p>Aşağıdan bir ayak sesi geldi, bir taş derin uçuruma aşağı yuvarlandı, yanına bir sürü daha taşı katarak gürültüyle aşağıya inmeye başladı. Burnuna taze, ezilmiş, ince, güneşte buğulanmış çiçek kokusu geldi. Canı sıkıldı. Nerdeyse şimdi, şu anda iyice dalacak, şurada, şu taşın başında eski günlere gidecek, Çukurovaya, Adana şehrine, Mersine inecek, güneşten bacakları yanmış kızları, uzun bacaklı kızları görecek, oradan gerisin geri eski günlere, Çukurda koyun sürüsü gibi ceren dolaştığı günlere varacaktı.</p>

  <p>Ayak sesine başını kaldırdı, sakalını bıraktı, aşağıdan arkadaşı Müslüm geliyordu. Saçı, sakalı, elleri, kaşı, bıyığı, her bir yanı apaktı. Aşağıdan yukarı bir pamuk yumağı gibi ağıyordu.</p>

  <p>“Kardaşlığım, kardaşlığım, hay yiğen Haydar, Haydar, sabahtan beri seni arıyorum.”</p>

  <p>Elindeki kirmeni hem eğiriyor, hem geliyordu.</p>

  <p>Geldi soluk soluğa Haydar Ustanın yanına oturdu. Çarığının içine küçücük sümüklüböcekler girmişti, çarığını çıkardı, iyice temizledi, geri giydi, sıkı sıkıya bağladı. Küçücük, bir topak bir adamcıktı Müslüm.</p>

  <p>Gözlerini Haydar Ustanın gözlerine dikti, baktı baktı, iki bakış derinden derine şimşeklendi, çakıştı:</p>

  <p>“Bu yıl bu işi obamız için yapacaksın Haydar. Yeter torunun için yaptığın. Bu yıl Hızırlan İlyas buluştuklarında, sen bizi, obayı unutmayacaksın. Biz öldük Haydar, biz rezil olduk. Kanadımız kolumuz kırıldı Haydar… Koca Allah imdadımıza yetişmezse bizde hayır kalmadı Haydar.”</p>

  <p>Haydar Usta gene sakalını tutamladı, dirseklerini dizine dayadı, düşündü, daldı, sonra birden çimeni yeşil gözleri açıldı, parladı:</p>

  <p>“Para eder mi Müslüm?” diye sordu. “Allah bizi bırakmadı mı? Bizi bırakıp dağlardan koca kentlere inmedi mi? Biz de Allahın gittiği, indiği yere inmeliyiz Müslüm.”</p>

  <p>Müslüm:</p>

  <p>“Hay yiğen,” dedi, “senin soluğun keskin, Hıdırellez gecesinde bir istekte bulunursan koca Allah bizim dileğimizi verir. Muradımızı verir. Yeter ki sen bu yıl bizim için iste, torunun için değil.”</p>

  <p>Ayağa kalktılar, Haydar Usta önde Müslüm arkada, yola indiler. Bahar gözünü daha yeni açıyordu. Çiçekler yarı açmışlar, yarı tomurcukta. Kuşlar, arılar ılık gün altında yumuşacık uçuşuyorlardı. Yarı uykulu. Toprak geriniyordu. Kayalar, ağaçlar, sular, börtü böcek, geyikler, tilkiler, çakallar, koyunlar, kuzular bir sabah buğusu içinde uykulu geriniyorlardı.</p>

  <p>Oba buraya, bu koyağa gelip konalı üç gün olmuştu. Altmış çadırlık bir obaydı bu. Karaçullu obası derlerdi adına. Obanın en yaşlı adamı demirci Haydar Ustaydı. Demirciliği ne işe yaramıştı, yarayacaktı? Bir gün bir işe yarayacaktı ama!..</p>

  <p>Bu kış Çukurovada analarından emdikleri burunlarından gelmişti. Şimdiye kadar, şu dünya dünya olalı beri, bu oba Çukura ineli beri böyle bela bir kış geçirmemişler, Çukurova adamından böyle bir düşmanlık görmemişlerdi. Daha dehşet bir şaşkınlık içindeydiler.</p>

  <p>Oba eskimiş, yozlaşmış, yoksullamıştı ama geleneklerinin bir kısmını daha yitirmemişti. Oba koyağa iner inmez, çadırlar kurulur kurulmaz derimevi çadırı da kurulmuştu. Derimevi çadırı öyle öteki çadırlar gibi uzunlamasına değildi. Derimevi çadırları hep yuvarlak olur. Ve kubbelerini keçelerle, kilimlerle örterler. Kapıları görülmedik nakışta bir kilimle örtülmüştür. İç duvarlar eski, nakışlı kilimdendir. Yer baştan ayağa turuncu keçelerle döşelidir. Uçta, kapının sağında köz dolu bir taş ocak vardır. Derimevi otuz yıldır aynı yere kurulur.</p>

  <p>Çadırların ortasında, koyağın tabanında düz, üç harman yeri büyüklüğünde mermere benzer ak bir taş vardı. Taşın üstüne sabahtan bu yana keçeler, kilimler, döşekler, yastıklar taşınıp seriliyordu. Ak taşın üstü, ılık bahar güneşinin altında bir renk cümbüşündeydi. Büyük kazanlarda güzel kokulu yemekler pişiyordu. Yaşlı kadınlar büyük sinilere yemekler boşaltıyorlar, kazanlar dolduruyorlardı. Bir duman, bir buğu içinde yitip geri, ortaya çıkıyorlardı. Büyük toy hazırlığında, sevincindeydi herkes. Bir de, bir de Haydar Usta bir olur dese, değme keyfine o zaman. Toy, bir toy daha olacaktı.</p>

  <p>“Ne olur Haydar Usta… Bir seferlik bir seferlik de bizim için iste. Sen bu obanın en yaşlısı, babası değil misin? Bir yıl, bir bu yıl bizim isteğimizi yap, ondan sonra her yıl ne istersen yap. Allahın yılı mı yok Haydar Usta? Nolursun Haydar Usta… Gözüm Haydar Usta. Bak, bir obanın çoluğu çocuğu, yaşlısı genci senin ağzının içine bakıyorlar. Ne dersin Ustam?”</p>

  <p>“Ulan ne biliyorsunuz Allahın benim her isteğimi yapacağını?”</p>

  <p>“Allah senin her istediğini yapar.”</p>

  <p>“Ulan ne biliyorsunuz?”</p>

  <p>“Biz biliriz, o seni kırmaz.”</p>

  <p>Haydar Usta ortada, bütün oba dört bir yanını çevirmiş. Haydar Ustanın elleri sakalını kavramış, ellerinden sakal fışkırmış, bakır kızıltısında, göğsünden aşağıya kayıyor.</p>

  <p>“Ulan etmeyin, ulan köpekler,” diyor Haydar Usta. “Ulan etmeyin, ulan beni ele aleme, ulan beni Allaha rezil etmeyin. Ulan Allah benim babamın oğlu mu?”</p>

  <p>Çadırlar solmuş, yırtık, eğmeleri saçaklamış… Çocukların yüzlerinde kan kalmamış, gözlerinin feri kaçmış. Haydar Usta şimdiye kadar, bunca yaş yaşadı, böyle bir yoksulluğu, bu kışki rezilliği hiç görmedi.</p>

  <p>“Ah elimden gelse,” diye inliyor. “Aaaah elimden gelse… Aaah, bir gelse elimden.”</p>

  <p>“Gelir,” diye bağırıyorlar, hepsi bir yerden.</p>

  <p>“Bu gece kimse uyumasın. Hiç kimse. Bu gece bir tek kişi uyursa büyü bozulur, büyü… Ben de görür görmez, görürsem eğer…”</p>

  <p>“Görürsün!” diye kalabalık hep bir ağızdan bağırdı. Aladağın, derin, uzun ormanlıklı, kayalıklı koyağı tepeden tırnağa yankılandı.</p>

  <p>“Ben de onu görürsem, sizin isteğinizi isteyeceğim. Kim görürse onu bu yıl, obanın isteğini isteyecek… Tamam mı?”</p>

  <p>“Tamam,” diye bağırdılar hep bir ağızdan.</p>

  <p>“Kim hile yapar da bir başka şey isterse iş bozulur… Nekes olmayın. Çok sıkıştık. Bu yıl da ayağımızın üstünde duracak bir yer bulamazsak, yandık bittik.”</p>

  <p>“Yandık bittik,” dediler hep bir ağızdan.</p>

  <p>Toy başladı. Kavalcılar gelmişler, sessiz, hiç konuşmadan, kıpırdamadan orada turuncu keçelerin üstünde öyle dimdik oturuyorlar. Bağdaş kurmuşlar. Uzun, bakır renkli, çimen yeşili gözlü adamlar, bilinmezden, güneşin ya da ayın oralardan bir yerlerden gelmişler. Herkes onlara saygıyla, hayranlıkla, bir çeşit korkuyla bakıyor. Onlar yandaki kayalar gibi, sağlam, toprağa yapışmışlar, bekliyorlar. Bir büyünün gerçekleşmesini bekliyorlar. Toy başladı. Çiçekler döküldü turuncu sofraya, yufka ekmeklerin yanına. Kokulu yoğurtlar, ayranlar… Bakır sinilerde kızarmış bütün koyunlar, keçiler, kuzular, oğlaklar… Tepeleme ak pirinç pilavları…</p>

  <p>Gülbenkler çekildi, demeler söylendi, Halil İbrahim Peygamber üstüne nefesler çekildi. Yemeye başlanıldı. Kadın erkek, genç yaşlı, çoluk çocuk, bütün oba sofradaydı. Koyağın ortasında, ak taşın üstünde, turuncu, güneş, kazayağı nakışlı sofrada bir sevinç çağıldıyordu.</p>

  <p>Derken bir davulcu çıktı ortaya, tek başına. Davulunu çalaraktan, davuluyla alt alta üst üste dönmeye başladı. Dehşet bir devinimde hışım gibi dönüyor, kolu uğunurcasına tokmağı sallıyor, davuldan inanılmaz çeşitte sesler çıkıyordu. Yalvarmalar, ağlamalar, gülmeler, öfkeler, alaylar, direnme, başkaldırma.</p>

  <p>Davulun sesi birden kesildi. Davulcu iki dizinin üstünde toprağa niyaza durdu. Eğildi üç kere toprağı öptü. Sonra toydan teker teker kalkıp davulcunun yanına geldiler, yere diz çöktüler, toprağı üç kere öpüp niyaza durdular. Herkes geldi. Hastalar, sayrılar, çocuklar da gelip toprağa niyaza durdular.</p>

  <p>Gün kavuşmadan az önce sofranın aşağısına çok büyük bir ateş yaktılar. Ateşin kızıltısı koyağın dibine başına, yamaçlarına vurdu. Karanlık orman aydınlandı.</p>

  <p>Kavalcılar hep bir ağızdan uzak, bin yıllık türküler çaldılar. İnsanlar gittikçe kendilerinden sıyrılıp başka bir dünyaya giriyorlardı. Kavalcıların ardından sazcılar çıktılar ortaya. Görülmedik, duyulmadık bir semah çaldılar. Hiç kimse bu semaha mümkünatı yok ayak uyduramazdı. Çünkü bu semahı yüzünü geçmiş Koyun Dede çalıyordu. Bu semahı duyunca Haydar Ustanın gözleri ışıldadı. Ayağa kalktı, dönmeye başladı. Bir süre tek başına döndü… Bir dağ gibi ateş harmanının üstüne yürüyor, ışığa gelince bütün göğsünü almış sakalı yıldır yıldır ediyordu. Sonra ince, uzun, dal gibi, yanık, iri gözlü, uzun saçlı bir kız çıktı ortaya. Haydar Ustayla, kendilerinden geçip döndüler. Sazcılara davul da katıldı, sonra kavalcılar da katıldılar. Toydakiler birer ikişer ayağa kalkıyorlar, semaha giriyorlardı. Bütün toy yediden yetmişe ayağa kalktı. Mengü başladı. Gün kavuştu. Davulcu kalabalığın ortasında coşkun bir sel gibi ateş harmanının yöresinde dönüyordu. Renkler, ışıklar, orman, ses, sular, koyak, yıldızlar, insanlar, hışım gibi bir devinimde dönüyorlardı.</p>

  <p>Birden sesler kirp diye kesiliyor, kalabalık, ateş harmanının dibine oturmuş saz çalan Koyun Dedeye, ateşe, ikisine birden niyaza duruyorlardı. Yatsı vakti mengü bitti. Koyun Dede uzun bir kayalığın başına çıktı. Gülbenk çekti:</p>

  <p>“Allah, Allah, Allah… Sairi Selman, mülke Süleyman, kör olsun Mervan, yardımcımız on iki imam. Hızmatın kabul, yüzün ak olsun.”</p>

  <p>Kalabalık hep bir ağızdan:</p>

  <p>“Hızmatın kabul, yüzün ak olsun,” dedi.</p>

  <p>“Hızmatından şefaat bulasın.”</p>

  <p>Koyak yankılandı.</p>

  <p>“Şefaat bulasın.”</p>

  <p>“On iki imamın, Selmanı Pakın himmeti hazır ve nazır ola…”</p>

  <p>“Hazır ola.”</p>

  <p>“Ya Allah, ya Muhammed, ya Ali.”</p>

  <p>“Ya Ali.”</p>

  <p>“On iki imam nur oldu.”</p>

  <p>“Nur oldu.”</p>

  <p>Kalabalık coştu. Uzun bir süre yankılandı dünya.</p>

  <p>“Sultan Hatam sırroldu.”</p>

  <p>“Sırroldu.”</p>

  <p>“Sırrı Hüda için bağışla.”</p>

  <p>“Destimiz deman, küfrümüz iman, yardımcımız on iki imam, on iki imamın katarından, didarından ayırmasın, gerçeğe hüüüü… Gerçeğe hüüüü, gerçeğe hüüüü…”</p>

  <p>Kayalıklar:</p>

  <p>“Gerçeğe hüüü,” diye inledi.</p>

  <p>Koyun Dede kayalardan indi kalabalığa karıştı. Kısık sesiyle:</p>

  <p>“Dünyada her şey var. Ağaç, kuş, toprak, türlü kokular, nimetler… Toprak bereketli, toprakta yüz bin, bir milyon doğurganlık… Akla hayale sığmaz. Sular, yıldızlar… Hepsi de insan için yaratılmıştır,” dedi. Bu gece yüreğinizi iyice temizleyecek, arıtacaksınız… Eğer içimizden bir insanı aşağılıyorsanız, aşağılanacak insan yoktur, bunu böylece bilin. Eğer bir insan için kötülük düşünüyorsanız, kötü düşünülecek insan bu dünyaya gelmemiştir, bunu böylece bilin. Dünyada kötülük yoktur. Kötülük uydurmadır. Dünyada iki türlü iyilik vardır. Işıktan bir değnek alın elinize, uzun bir değnek… Değneğin bir ucu çok parıltılı, bir ucu daha az parıltılıdır. İşte iyilikle kötülük arasındaki fark bu kadardır. Bunu böylece bilesiniz. Mervan kendince kötü değildi. Biz onu kötü yaptık. Bizim kötümüzdür. Yüreğinizi bu gece sabaha kadar arı tutun. Gerçeğe hüüü, dostlar… Dostluğa hüüü…”</p>

  <p>Haydar Usta geldi, Dedeyi kucakladı, sonra onu omzundan öptü. Dede güldü:</p>

  <p>“Sen de yüreğini arıt erenler,” dedi. “Bu gece senin gecen: Bu gece sen kurtaracaktın bu obayı.”</p>

  <p>Haydar Usta:</p>

  <p>“Ben mi kurtaracağım?” diye şaşkınlıkla sordu. “Sen de mi Dede?”</p>

  <p>Dede onun elini yakaladı, sıktı:</p>

  <p>“Hangi suyun başında sabahlayacaksın sultanım?”</p>

  <p>“Alagözü bekleyeceğim.”</p>

  <p>“Himmetin hazır olsun,” dedi Dede, ayrıldılar. Ve kalabalık ağır ağır ormana, sulara, pınarlara, kayalıklara dağıldı.</p>

  <p>Bu gece beş mayısı altı mayısa bağlayan gecedir. Bu gece denizlerin ermişi İlyasla karaların ermişi Hızır buluşacaklar. Dünya kurulduğundan bu yana bu iki ermiş her yıl, yılın bu gecesinde buluşurlar. Eğer bir yıl buluşmayacak olsalar, denizler deniz, topraklar toprak olmaktan çıkar. Denizler dalgalanmaz, ışıklanmaz, balıklanmaz, renklenmez, kururlar. Topraklar çiçeklenmez, kuşlar, arılar uçmaz, ekinler yeşermez, sular akmaz, yağmurlar yağmaz, kadınlar, kısraklar, kurtlar, kuşlar, börtü böcek, tekmil yaratık doğurmaz. Eğer onlar buluşamazlarsa… Kıyametin habercileri Hızırla İlyas olacaktır.</p>

  <p>Hızırla İlyas her yıl dünyanın bir yerinde buluşurlar. Onlar o yıl hangi yerde buluşmuşlarsa orada bahar bir başka türlü patlar, o yıl çiçekler daha bol, daha büyük, her yılkinin birkaç misli iri açarlar. Arılar daha renkli, daha kocaman olurlar. İneklerin, koyunların sütleri daha bol, daha besleyici olur. Gök daha arı, daha başka mavilenir. Yıldızlar daha irileşir, daha parlaklaşırlar. Saplar başakları, ağaçlar çiçekleri, meyveleri götüremezler. İnsanlar o yıl daha sağlıklı olurlar, hiç hastalanmazlar. O yıl ölüm de olmaz. Ne bir kuş, ne bir karınca, ne arı, ne kelebek ölür.</p>

  <p>Hızırla İlyasın buluştuğu an, biri mağrıptan, biri maşrıktan iki yıldız doğar, yıldızlar Hızırla İlyasın buluştuğu yerin üstüne kayarak gelirler, tam Hızırla İlyas birbirlerinin elini tutarlarken onlar da birleşirler, tek bir yıldız olurlar. Hızırla İlyasın üstüne ışık olup sağılırlar. Hızırla İlyasın el ele tutuştuğu, yıldızların gökte birleştiği an dünyada her şey durur, akarsular kirp diye oldukları yerde donmuşçasına durur kalırlar, yeller esmez, denizler dalgalanmaz, yapraklar kıpırdamaz, damarlardaki kan akmaz, kuşlar uçmaz, arıların kanatları titremez. Her şey durur, hiç, hiçbir şey kıpırdamaz. Yıldızlar akmaz, ışıklar yürümez. Dünya bir an için ölür. Sonra her şey birden uyanır, dehşet bir yaşam patlar.</p>

  <p>İşte bu gece sabaha kadar insanlar birleşen yıldızları görmek için evlerden dışarılara uğrarlar, yüksek yerlere, dam başlarına, minarelere, tepelere, dağ başlarına çıkarlar. Bir de su başlarını beklerler. Çeşmelerin, pınarların, çayların başlarını beklerler. Gözlerini sudan ayırmazlar.</p>

  <p>Kim ki gökyüzünde yıldızların birleştiğini görür, o anda ne isterse olur. Ama ne isterse. Bir keresinde, Kul Hüseyin adında bir çiftçi yıldızları bekliyormuş. İki yıldızın geldiğini görmüş, yıldızlar birleşmişler, ışık olup gökten aşağı süzülmüşler. Kul Hüseyin bu durumdan o kadar şaşırmış ki, ne isteyeceğini o an bir türlü aklına getirememiş, eli ayağına, dili diline dolaşmış:</p>

  <p>“Ya Allah,” demiş. “Ya Allah, ya Hızır… Ya İlyas…” Vakit geçiyor. Hemen bir şey istemeli… Hiçbir şey gelmiyor aklına. “Ya Allah, ya Hızır, ya İlyas… Şu altımdaki tepeyi al da şu ırmağın öte gecesine götür.”</p>

  <p>Asıl isteği az sonra gelmiş aklına ama, çoktan iş işten geçmiş. Ve Hüseyin orada, tepenin üstünde uyumuş kalmış. Sabahleyin gözünü açmış bakmış ki ne görsün, tepeyle birlikte ırmağın ötegecesindeki düzlükteler.</p>

  <p><br/></p>

  <p>Haydar Usta koyağın yamacındaki kırmızı, çakmaktaşı kayanın dibinden çıkan Alagöz oluğunun başına geldi, kepeneğini yere atıp üstüne oturdu. On iki yaşındaki torunu Keremi de yanında getirmişti. Keremi elinden tutup oturttu.</p>

  <p>Yıldızların ışığında, gecenin donuk aydınlığında kayanın oyuğuna doğru yürümüş pınarın göleğinin dibindeki çakıltaşları parıldıyordu. Suyun yüzündeki ince halkalar kıyılarda sönüyordu. Pınarın ucuna kalın bir çam oluk oturtulmuş, uzun oluğu yosun bağlamıştı. Oluğun altı geniş bir yarpuz tarlasıydı. Kırmızı, büyük, başını almış göklere gitmiş kayalık, pınarın suyu, gece, yıldızlar, toprak yarpuz kokuyordu. Derinden, kırmızı kayalığın ta dibinden gelir gibi bir çağıltı gittikçe büyüyordu. Orman da uzaktan, yoğun uğulduyordu.</p>

  <p>Çam kokusu, türlü çiçeklerin, daha yenice toprağı yarmış otların kokusu birbirine karışıyor, ılık esen yel bir hoş, ince, serin koku getiriyordu. Kerem coşkuyla, sevinçle:</p>

  <p>“Bak dede,” diye bağırdı. “Dede bak! Suyun içine bak. Balıklar parlıyor, kaçışıyorlar. Bir balık, iki balık, üç balık… Üç balık. Işıktan…”</p>

  <p>Pınarın içinde alabalıklar, birbiri ardınca uçar gibi, suyun beri kıyısından parlayıp öte kıyısında, kırmızı kayanın oyuğunda yitiyorlardı.</p>

  <p>Yaşlı adam hiç konuşmuyordu, dalıp gitmişti. Sonunda başını kaldırdı:</p>

  <p>“Kerem,” dedi, “dedem,” dedi en yumuşak sesiyle. Seni bu gece yanımda mahsustan getirdim. Dedem, bu gece, gecelerin içinde birinci gecedir. Bu gece çok şeyler olacak… Bak, dedem, bu gece Hızırlan İlyas buluşacaklar. Bak, dedem, ikisi de ermiş, ölmezlere karışmış kişilerdir. Onlar buluşmazlarsa yılda bir gün, hem de bu gece, bu dünyanın dölü, bereketi kesilir. Anladın mı dedem?”</p>

  <p>“Anladım,” dedi Kerem. “Zaten ben Hıdırellezi biliyorum. Geçen yıldan da, öteki yıllardan da…”</p>

  <p>“Öyleyse bak dedem. Şu oluktaki durmadan akan su var ya, işte o duracak, donup kalacak. Bir de şu yücede, gün gibi, iki yıldız buluşacak… Buluşunca şimşek gibi bir ince ışık üstümüze inecek. Bak dedem, sen suya bakacaksın, uyumadan, hiç gözünü kırpmadan, ben yıldızlara…”</p>

  <p>“Olur dede, hiç gözümü kırpmam.”</p>

  <p>“Keremim, yavrum, baktın ki şu şakırdayan oluk duruverdi, su olduğu gibi dondu kaldı, o zaman isteyeceksin isteyeceğini. İşte o zaman ne istersen Hızır sana verir. Suların akmadığı o an ne istersen, ne dilersen Hızır onu sana verir. Sen ne isteyeceksin dedem?”</p>

  <p>Kerem düşündü, dedesi gibi eliyle çenesini tutamladı, düşündü:</p>

  <p>“Bilmiyorum ki, dedem,” dedi. “Hiç bilmiyorum ki… Ne isteyim acep dedem?”</p>

  <p>Haydar Usta:</p>

  <p>“Keremim,” dedi, “sen daha çok pınar, çok yıldız bekleyecek, çok dileklerde bulunacaksın, bu yıl suyun akmadığını görürsen, görür görmez, ya Hızır, bize Çukurda kışlak, Aladağda yaylak ver de. Olur mu?”</p>

  <p>“Olur dedem. Suyun durduğunu, yıldızların kavuştuklarını görür müyüm?”</p>

  <p>“Herkes göremez yavrum. Yalnız günahsızlar, iyilikseverler görür onları. Kötü insanlara, kuşlara, arılara, insanlara zulüm yapanlara gözükmez onlar. Sana gözükür yavrum. Belki bana da… Onun için obalı bana güveniyor. Beni günahsız, ermiş biliyorlar tosunum. Ermiş değilim ama çok az günahım var. Doğdum doğalı hiçbir yaratığa kötülük etmedim. Şimdiye kadar da üç kere yıldızların çakıştığını gördüm. Üç keresinde de dileğimi yerine getirdi Hızır kardaşlık.”</p>

  <p>Kerem susmuştu konuşmuyordu. Oluğun ucundan dökülen suya, suyun döküldüğü çakıl taşlarına, çakıl taşlarının üstünde paramparça olarak ak ak köpüklenişine bakıyordu. Bakıyor, çok derin düşünüyor, eyvah, eyvah ki eyvah bana, diyordu.</p>

  <p>Aradan epeyi bir süre geçti. Haydar Usta:</p>

  <p>“Neden konuşmuyorsun hay şahanım?” dedi. “Hay benim şahanım.”</p>

  <p>Kerem dalıp gitmişti. Suya, balıklara… Şu oluğun ucundan balıklar şu aşağıdaki çakılların üstüne düşerler miydi, düşünce de ölürler miydi? Kim bilir, dedi, kendi kendine. Düşerler, hem de ölmezler. Yoksa aşağıdaki derede balık olur muydu? Kerem suyun kökünün burada olduğu gibi, balığın kökünün de burada olduğunu sanıyordu.</p>

  <p>Kışlak, yaylak istemem, diyordu. Ben kışlak, yaylak istemem. Toprak istemem. Ben suyun durduğunu görünce bir şahin yavrusu isterim. Onu Hızır bana getirir, ben de onu büyütürüm. Ok gibi gökyüzüne salarım, ok gibi. O da bana kuşları, keklikleri, üveyikleri, çavuşkuşunu, ibiliyi, sığırcığı, ördekleri yakalar bana getirir. Tavşan da yakalatırım istersem. Ama tavşan olmaz. Tavşana el sürülmez. Bir de yapalağa… Kör yapalağa… Şahin dediğin de bir küçük kuştur. Yeşile çalan. Bir taş kadar ağır, sert, gagası uzun, çelikten.</p>

  <p>“Kerem ne düşünüyorsun?”</p>

  <p>Sesi duyunca Kerem birden irkildi, bir şeyler söyledi, ne dediği anlaşılmadı.</p>

  <p>“Anlamadım, hay Kerem,” dedi Haydar Usta. “Senin başında bir hal var.”</p>

  <p>Kerem birden içindekini dışarıya salıverdi:</p>

  <p>“Güzel dedem,” dedi, “ben hiçbir zaman durmuş suyu, kavuşan yıldızları göremeyeceğim. Eyvah, eyvah ki eyvah, göremeyeceğim.”</p>

  <p>Haydar Usta şaşkın:</p>

  <p>“Neden Kerem, yavrum, şahanım neden?”</p>

  <p>“Ben,” dedi Kerem sesi titreyerek, boğulurcasına… “Ben dedem… Ben…”</p>

  <p>Neredeyse ağlayacaktı. Büyük bir fırsatı kaçırıyordu. İşte şimdi yıllar yılı istediği şahin yavrusu kendisinin olacaktı. Keşki yapmasaydı o işi. Şahin yavrusunu dedesinden istemişti, sana yakalarım demişti dedesi, yakalamamıştı. Babasından, ağasından, avcılarbaşı Kel Kamilden, Kavalcı Musacıktan istemişti, sana bir şahin yavrusu yakalarız demişlerdi, hiç yakalamamışlardı. Öteki obanın bir Kemali vardı. Burnu yanmış, sarı saçları kirpi oku gibi dimdik. İşte o Kemalin bir şahini vardı. Dedesi, yüz on beş yaşındaki dedesi, sarp kayalığa çıkmış da ona o şahin yavrusunu yakalayıvermiş. Kemalin şahininin ayağının birisinde küçücük bir zil vardı. Küçüçük, bir nohut kadar. Sonra Kemalin sağ bileğinde bir deri bilezik vardı. Şahin gelip bileğindeki o deri bileziğin üstüne konuyordu. Şahin uçuyor, ta göğün ötelerine gidiyor, halkalar çize çize gelip Kemalin koluna konuyordu. Kemal onu çağırıyordu, yaa, adam çağırır gibi çağırıyordu. Göğün neresinde olursa olsun o da Kemalin sesini duyar duymaz, koşup geliyordu. Sonra isterse eğer, şahin bir adam üstünde uçuyordu. Nereye giderse gitsin, şahin bir adam boyu onun tepesinin üstünde dönerek, onunla birlikte gidiyordu. Ne güzel, ah, ah ah… Keşki yapmasaydım o işi… Aaah!</p>

  <p>Haydar Usta:</p>

  <p>“Ne ah çektin öyle, yavrum, aslanım? Ahına hayran deden senin…”</p>

  <p>“Hiç,” dedi Kerem.</p>

  <p>“Söyle yavrum,” dedi Haydar Usta.</p>

  <p>Kerem birden çok sert, bağırır gibi:</p>

  <p>“Ben suyun durduğunu da, yıldızların kavuştuğunu da hiç göremeyeceğim. Ben burada boşuna bekliyorum dedem, boşuna.”</p>

  <p>“Neden tosunum?”</p>

  <p>“Göremeyeceğim.”</p>

  <p>“Neden yavrum?”</p>

  <p>Kerem bir türlü söyleyemiyordu.</p>

  <p>“Sebebini söyle bakalım. Belki senin dediğin değildir.”</p>

  <p>Kerem susuyordu. Birden pınarın ortasından irice bir balık suyun yüzüne fırladı, cup diye gerisin geri dibe düştü. Dibe düşerken de gümüş karnı yıldızların ışığında parıldadı. Kerem ona daldı:</p>

  <p>“Dedem,” dedi, “güzel dedem. Ben bir kırlangıç yuvası bozdum. İçindeki üç yavrusunu da öldürdüm. Ana kırlangıcı da ayağından bağladım üç gün böyle uçurdum. Sonunda o da öldü. Şimdi bana yıldızlar gözükür mü? Şimdi şu akan oluğun suyunun durduğunu görebilir miyim?”</p>

  <p>Haydar Usta da:</p>

  <p>“Görebilirsin,” diye bağırdı.</p>

  <p>Kerem:</p>

  <p>“Hani günah işleyenler göremez dediydin ya… Kırlangıç öldürmek günah değil mi?”</p>

  <p>“Günah,” dedi Haydar Usta. “Çok günah, ama… Belki Allah günah yazmamıştır. O iş olduktan sonra sen Allaha, hay Allah benim günahımı bağışla dedin mi?”</p>

  <p>“Demedim.”</p>

  <p>“Haaa… O zaman iş başka işte. İşte şimdi iş başkalaştı.”</p>

  <p>İkisi de iki yerden düşünceye vardılar. Bir bölük kuş geldi karşıdaki ulu çınar ağacının üstüne kondu. Arkasından bir bölük daha… Karanlıkta kuşlar akın akın gelip, durmadan ağacın dallarına doluşuyorlardı. Kuşların ağırlığından çınarın dalları bükülüyordu.</p>

  <p>Neden sonra Haydar Usta:</p>

  <p>“Bak,” dedi, “dedem, bu dünyada günah işlememiş hiç kimse yok, öyle bakarsan. Şimdi gelecek olan Hızır da günah işlemiştir. O Hızır olmasa bu dünya dünya olamaz. Bahar gelemez, analar doğuramaz. Dünyada taş, toprak, kurt kuş, börtü böcek, yılan çıyan, suda balık, havada kuş, yerde insan, karınca, gökte yıldız, her şey uyur… Bütün dünya uykuya varır. O Hızır ki, o Hızır dünyanın kanıdır. O Hızır ağaçlara yaprak, çiçektir, kokudur. Işıktır. Dünyanın sıcaklığıdır. O bile günah işlemiştir. Yürürken bir karıncaya basmış, bilmeden bir böceği öldürmüştür. Onun için çocukluktan işlediğin günah belki günah sayılmaz, dedem. Şimdi sen uyuma, hiç uyuma. Gözlerini de şu oluğun suyundan ayırma. Dalıp gitme. Dalgınlığa gelmez bu iş. Bir daldın mı, bir an daldın mı, o an onlar buluşmuş olurlar ki, iş işten geçmiş olur. Suyun sesi kesildi mi, çağıltısı, şırıltısı… Kuşların, bak şu ağaçlarda dallara çokuşmuş kıpır kıpır ediyor, ötüşüyorlar, kirp diye sesleri kesilir. Kesildi mi… Kuşlara bakma, onlar uykuya varırlar belki… Gözünü suyun akışından, kulağını suyun sesinden ayırma.”</p>

  <p>“Olur,” dedi Kerem.</p>

  <p>Kırlangıcı öldürmek günah sayılmazsa, kavuşan yıldızları, duran, donup kalan suyu görecek. Sevindi. Şahin yavrusunu, yarın erkenden kayalığa gidip, öz eliyle yakalayacak. Şahin civcivleri bu anda acaba yumurtadan çıkmışlar mı? İsterse çıkmasınlar. Hızır çıkarır. Ne dilersek dileğimizi yerine getirmeyecek miydi? Dedem öyle demedi miydi?</p>

  <p>Dilinin ucuna geldi, hemen dedesine: “Daha yumurtadan çıkmamış şahin civcivini de Hızır hemen verir mi? Yoksa civcivlerin yumurtadan çıkmasını mı bekler?” diyecekti. İyi ki sormadı. Dedesi onun Çukurda kışlak, Aladağda yaylak yerine şahin isteyeceğini anlar, kıyameti koparırdı. Yok yok, kıyameti koparmaz, ama konuşmaz, küser. O küsen bir adamdır. Çok küsen…</p>

  <p>“Hiç uyumayacağım dede. Gözlerimi bile kırpmadan suya bakacağım. Kulağım da suyun sesinde olacak. Sen de dede, gözlerini yıldızlardan ayırma olur mu?”</p>

  <p>“Ayırmam,” dedi Haydar Usta.</p>

  <p>“Yıldızların kavuştuğunu bana hemen söylersin değil mi?”</p>

  <p>“Söylemez olur muyum hiç dedem? Nasıl olur da söylemem. Yıldızların birbirine kavuşması çok güzeldir. İnsan o an çok başka bir insan olur. İnsan o anda kendini cennette sanır. İnsan o anda ışık gibi olur. İnsanın o anda içi sevinçten pır pır eder, dedem. İnsan bir ömür o anı unutamaz. İnsan bir ömür o anı anımsadıkça esrikleşir dedem, Keremim, sana hiç haber vermez miyim?”</p>

  <p>“Dede,” dedi, sustu.</p>

  <p>“Söyle Kerem,” dedi Haydar Usta.</p>

  <p>Kerem gene ben bir şahin isteyeceğim, toprak yerine, diyecekti, vazgeçti.</p>

  <p>“Hiç,” dedi. “Gözüm suyun akışında, kulağım sesinde.”</p>

  <p><br/></p>

  <p>Aşağıda, obadan hiçbir ses seda gelmiyordu. Ortada doğanın seslerinden başka ses yoktu. Ceren kız, üç kardeşin bir bacısıydı. Uzun boylu, yanık, büyük ela gözlüydü. En güzel Türkmen kılığından giyinirdi. Taşbuyduran pınarının başında oturuyordu. Bu pınar, taşları toprağı mavi bir yamaçtan, kayalıkların ortasından doğuyor, gene kayalıkların kuyu gibi derininde gölleniyordu. Bir taş oluktan suları aşağı, yarpuzlu bir düzlüğe iniyordu. İki kayanın ortasına oturmuş Ceren, düş kuruyor, düşten düşe geçiyordu. Gözlerini de oluktan ayırmıyordu. Oluktan dökülen sular ta aşağıda geniş, kalın bir kayayı oymuş, durmadan dört bir yana taşıyordu. Geçen yıl da, daha önceki yıl da bu Taşbuyduran pınarının başında, gene şimdiki oturduğu yerde, gene yanında sessiz Pembeyle Hıdırellezi beklemiş, ama bir türlü kavuşan yıldızları, donup kalan suyu görememiş, benim günahım, benim günahım çok, demişti. Sabahlara kadar gözlerini kırpmamıştı. Eğer kavuşan yıldızları, kirp diye duran suyu görseydi, bir kere Halilin yüzünü görmek isteyecekti.</p>

  <p>“Bu sefer göreyim hay Allah,” diyordu. “Bu sefer nolur… Hazinenden nen gider?” Güneydeki iri, parlak yıldıza gözünü dikmiş yalvarıyordu. “Güzel yıldız, bu sefer yoldaşınla buluştuğunu göreyim. Bu sefer göreyim. Göreyim de Hızırdan Halilimi isteyeyim.”</p>

  <p>Oba karar vermişti. Bu sefer kim görürse yıldızı, suyu, Çukurdan toprak, Aladağdan yayla isteyecekti. Ceren, içinde büyük bir cebelleşmeyle gelmiş Taşbuyduranın başına: “Toprak moprak isteyemem Halilim dururken… Ben Halilimi isterim. Bütün ömrümde elime bir fırsat geçecek, onu da bir karış toprak için zayi edemem,” demişti. “Ne kendi kendimi kandırayım!”</p>

  <p>Uzun, ince, altın tüylü bir tazı yatıyordu yanında. Bu tazı, gitmezden önce Halilin tazısıydı. Halil başını alıp gittikten sonra tazı da gelmiş, Cerenlerin çadırının önünde durmuş, bir daha da oradan ayrılmamıştı. Tazının dert çekmiş insan gözleri gibi kederli gözleri vardı. İnsan gibi gülüyor, hasret çekiyor, umutlanıyor, canı sıkılıyor, geceleri kendi kendine insan gibi ağlıyordu.</p>

  <p>“Allahım o anı bana göster. Halili bir kere, o da uzaktan olsun, bir kere görmeyi isterim. Bir kere… Bir ömür boyu bir daha göstermesen de olur.”</p>

  <p>Mavi kayalarda su çağıldıyor. Ortalık yıldız ışığında gündüz gibi. Gün ne zaman battı? Yoksa daha batmadı mı? Ceren bütün bir yıl her gün Halilin yolunu beklemiş, bugünü de iple çekmişti. Bu gecenin, Hızırla İlyasın buluştukları gecenin çok kerametleri görülmüş, çok hasretlik birbirine kavuşmuştu. Yeter ki yıldızlar gözüksün… Yeter ki dalmasın bekleyen, yeter ki yüreğinden bir kötülük geçmesin bekleyenin.</p>

  <p>Ceren, sular, ışıklar, tepede, karşıda kararan, gittikçe de büyüyen, aydınlanan, kokulanan dağın ortasında, yalnızlığında,tepeden tırnağa istek kesilmişti. Sıcak basıyordu, delirten, ürperten, yüreğini çarptıran… Bütün bedenini sıcak basıyor, ateş içinde yanıyor, geriniyordu.</p>

  <p>Durmadan geriniyor, Halili düşünüyordu. Tetikteydi. Gözlerini yıldızlardan, kulağını suyun sesinden ayırmıyordu. Eti yanıyordu. Birden:</p>

  <p>“Pembe,” dedi, “ben yanıyorum.”</p>

  <p>Ayağa kalktı, kayadan kayaya gitti geldi.</p>

  <p>“Ben yanıyorum, ben yanıyorum.”</p>

  <p>Hemen soyundu. Bedeni yıldız ışığında taze, biçimli, doğurgan parıldadı. Suya atladı. Su soğuktu. Arkasından Pembe de soyundu, suya atladı.</p>

  <p>Bir süre suda kaldı. Suyun içinde fırsatı kaçıracağından korkmuyordu. Nasıl olsa suyun durduğunu duyacaktı.</p>

  <p>Sudan çıktığında kendisini yunmuş, arınmış sayıyordu. Anadan yeni doğmuş gibi tertemizdi. Yıldızların kavuştuğunu görecekti. Ondan sonra da Halili isteyecekti.</p>

  <p>Halil, onun kendisini sevdiğini bilmiyordu. Bunca yıl bir kere olsun durup da Halilin yüzüne bakamamıştı. Bir kere olsun onunla gözgöze gelememişti. Halili görünce bütün bedeni çımgışıyor, kendinden geçiyordu. Göz göze gelince coşkudan ölürüm diye korkuyordu.</p>

  <p>Halil ne bilsin. Bilse de yüzüne bakar mı ki… Halil yakışıklı adam. Yüzüne şöyle durup da bin yıl baksan gene doyamazsın. “Onu bir kere olsun, şöyle uzaktan da olsa olur, göreyim, sonra da öleyim Allahım.”</p>

  <p>Pembe kız:</p>

  <p>“Ben de öleyim,” dedi. “Benim de dileğim bu.”</p>

  <p>Halil, Yusuf kadar güzeldir. Yakubun Yusufu kadar.</p>

  <p>“Öyle değil mi Ceren?”</p>

  <p>Ceren içini çekti.</p>

  <p>Gökte yıldızlar durmadan oradan oraya akıyor, bazısı Aladağın üstüne sağılıyordu, Aladağın doruğu yıldız ışığından parıl parıldı. Her yıldız akışta Cerenin yüreği hop ediyor, akan yıldız kayıp gidinceye kadar gözleriyle onu izliyordu. Yıldız yitip gidince de, büyük bir umutsuzluğa düşüyordu:</p>

  <p>Derken batıdan iri, dönen, dönerken ışıkları savrulan bir yıldız çıktı, kaymaya başladı. Cerenin yüreği ağzına geldi. Yıldız bir mavileşiyor, bir turuncuya çevriliyor, dönüyor, ışıklanıyor, savruluyor, göğü bir uçtan bir uca akıyordu.</p>

  <p>Derken doğudan birkaç yıldız birden koptu, ardından bir küme yıldız daha… Onlar da, her biri her yerden, bir ışık ocağı gibi savruldular. Cerenin yüreği ağzında, bir onu, bir onu izliyor. Yıldızların ışığı suya düştü. Kayaların ortasındaki Taşbuyduran pınarı taştı, kaynadı, köpürdü, yıldıza kesti. Gökyüzü de silme yıldıza kesti. Oradan oraya binlerce yıldız durmadan kaydılar, gökyüzü yıldızdan çalkanıyordu. Pınarın suyu yıldızdan taşmış çalkanıyordu. Binlerce yıldız gökte, ormanda, dağda, sularda birbirine girmiş kaynaşıyordu.</p>

  <p>“Halili isterim.”</p>

  <p>Oradan oraya binlerce yıldız kayıyorlar, uçuşuyorlar, Cerenin başı dönüyor, gözlerinin önünde yıldızlar, sular patlıyor, yıldızlar, ışıklar köpürüyor, altındaki kayalar çatırdıyordu.</p>

  <p>“Halili isterim.”</p>

  <p>Dünyadaki bütün karıncalar, kuşlar, böcekler, ağaçlar, kumlar yıldız olmuşlar uçuşuyorlar. Bütün çiçekler, bütün insan gözleri…</p>

  <p>“Halili isterim.”</p>

  <p><br/></p>

  <p>Müslümün beli bükülmüştü. Elleri titriyordu. Ağzında bir tek dişi bile kalmamış, alttan kuzu dişleri sürüyordu.</p>

  <p>Müslüm Sazlık pınarının başında oturuyordu tek başına. Pınarın içine yıldız dolmuştu. Yıldızdan taşıyordu. Müslüm çok acıkmıştı. Akşamdan bu yana beş keredir aptes alıyordu. Aptes alıyor, boyuna kendi kendine söyleniyordu:</p>

  <p>“Vakt erişti güzelim. Vakt erişti dünya güzelleri… Ben biliyorum. Yaşıtlarımdan hiç kimse kalmayalı yirmi yıl oluyor. İşte geldik gidiyoruz. Şen olasın Halep şehri, demişler. Şu pınar kadar, şu yıldız kadar, şu çınar ağacı kadar bile olamadık. Hay koca Hızır, hay koca Allah siz kendinizi ölmez yaptınız da benim, bizim, hepimizin suçumuz ne? İşte geldim gidiyorum. Yüz yaşadım, ömrüm tamam oldu. Vallahi bir göz açıp kapayıncaya kadar geçti gitti. Bir göz açıp kapayıncaya kadar… Bir ancık yaşadım, işte şimdi. İşte şimdi yaşıyorum. Selmanı Pak gibi beni gençleştirmeni isterim. Hızır gibi beni ölümsüzleştirmeni isterim. Gün bugün, dakka bu dakka… Bir ömür bir anlık soluktur. Şu oluktan akan sudur. Bir an. Su bir duracak, akmayacak. Ben gökyüzüne bakacağım, gökte iki yıldız çatışacak. İşte bütün bir ömür bu bir andadır.”</p>

  <p>Bir de Lokman Hekim var. O kendi gücüyle ermiş, ölümsüz olmuştur. Altmış yıl bütün yeryüzünü taş taş, ova dağ dolaşmış, çiçeklerle, otlarla, bitkilerle konuşmuş, her çiçek kendini, marifetini Lokmana söylemiş. Lokman da çiçeklerin dilince söylediğini yazmış defterine. Her çiçek bir hastalığa şifaymış. Lokman bütün hastalıkların çiçeğini bulmuş, bir ölümün çiçeğini bulamamış. Onu da ararmış. Duymuş ki Lokman… Duymuş ki Lokman, ölümün çiçeği, ölümün suyu, ölümün otu Aladağın bir koyağında. Lokman koşmuş buraya, yurt tutmuş Aladağ ardını, koyağını. Her otlan, her çiçeklen, her suynan, pınarlan, her böceklen, kurtlan kuşlan, karıncaylan konuşmuş. Esen yelle, doğan günle, gelen ışıkla, yağan yağmurla konuşmuş. Sonunda ölümün dermanını bulmuş.</p>

  <p>“Bu gece kavuşan yıldızları, akarken duran suyu, uçamayan kuşu, yağamayan yağmuru, gelemeyen ışığı göreceğim. Lokmanın ilacından bana da ver, ya Hızır, diyeceğim. Vermesin bakalım. Vermesin de oyunbozanlık etsin de, ben de onu Hızır gibi bir Hızıra benzeteyim, anasından doğduğuna doğacağına yetmiş iki bin yıl pişman olsun. Ermiş olduğu da, ölmezliğe durduğu da fitil fitil burnundan gelsin.”</p>

  <p>Müslüm kardaş, tam otuz yıldır her Hıdırellez gecesi sular başı, yıldızlar altı beklerim. Söylemem, söylemem, söylemem. Demem, vay benim emeklerim, demem.</p>

  <p>“Dağlar başı, yıldızlar altı, sular yanı beklerim.”</p>

  <p>Her çiçek herkese konuşmaz. Yaşam çiçeği hiç kimseye, Hızıra bile, Lokmana bile konuşmaz. Ermişler ermişi Taşbaşoğluna bile konuşmaz. Yaşam çiçeği, yani ölüme çare olan çiçek bir kere Lokmana konuşmuş, Lokman varmış onun altına, koklamış çiçeği, koklayınca çiçeği, Lokmanın gözlerinin önünde ışıklar patlamış, baharlar, çiçekler patlamış, dünya bir başka dünya olmuş, sevinç içine batmış Lokman, bir sevinç düşünde kendinden geçmiş, ölmezliğe kavuşmuş. O kendinden geçtiği an öyle tatlı, öyle tatlı, öyle tatlıymış ki dünya, Lokman dize gelmiş, ya Allah, demiş, bana bir daha koklat şu çiçeği, ben ölmezlikten vazgeçiyorum. Öyleymiş, çiçeği bir koklayan ölmezliğe ulaşır, bir daha koklayan yeniden ölümlü olurmuş. Lokman da bunu bilirmiş ama, o çiçeği kokladığı anın tadına doyamazmış, nasıl bir tatsa o tat.</p>

  <p>Çiçek, iri güneş rengi yapraklı, ışıktan, her bir yaprağı üç kavak boyunda, azman bir çiçekmiş. Gölgesine düşen yüz yıldan fazla yaşar, onu koklayan ölmez olurmuş. Çiçeğin dibinde de bir su kaynarmış. Bu sudan kim içerse, hangi hastalığa tutulmuş olursa olsun, hemen iyi oluverirmiş.</p>

  <p>Müslüm:</p>

  <p>“Bu çiçek burada, işte bu Aladağın ardındaki koyakta… Ama kimseciklere gözükmez.”</p>

  <p>Bir görmek umutları olsa, alimallah yerin göğün insanı gelir de burada ölünceye kadar mekan tutar.</p>

  <p>“Hay koca Hızır üstüme bu çiçeğin gölgesini düşüren, bana yüz yıldan fazla ömür bağışlayan sensin. Şu çiçeği de bana koklat nolursun. Ölüm Allahın emri, ölümden korkuyorum. Ölümden, ölümden, ölümden korkuyorum. Ölmek istemiyorum, ölmek istemiyorum, ölmek istemiyorum.”</p>

  <p>Koyak baştan başa Müslümün “ölmek istemiyorum” sözleriyle yankılandı. Gür ses kayalardan kayalara çarpa çarpa eridi, duyulmaz oldu.</p>

  <p>“Duymuyor musun, ölmek istemiyorum. Yok olacağım, yok olacağım, hiç olacağım. Ot gibi, böcek gibi. Kimse şu dünyaya gelip gittiğimi bilmeyecek. Bilseler de ne olacak. Şu dünyaya, bir an içinde gelmemiş gibi olacağım. Ölmek istemiyorum.”</p>

  <p>Müslümün beklediği oluk bir ağacın karnından çıkıyordu. Arkadaki pınarın yatağını getirmişler ulu çınar ağacının beş adam el ele verse çeviremez gövdesine dayamışlar, sonra da gövdeyi ortasından delmişler, suyu o delikten dışarıya akıtmışlardı.</p>

  <p>“Bak koca Hızır, bir acayip suyun başında durmuşum, yüreğimi sana açmışım… Ölmek istemiyorum demişim.”</p>

  <p>Müslüm ayağa kalktı. Dizlerinin kemikleri çatırdadı, beli ağrıyordu. Elleri ayakları uyuşmuştu.</p>

  <p>“Ölmezlik isterim ama, gençlik de isterim. Böyle yaşamışım ki ne olacak!”</p>

  <p>Müslüm son gününü yaşar gibiydi. Ağzı yukarı, yıldızlara karşı yattı. Elini de oluğun altına koydu. Eli bir süre sonra üşüdü, elini çekti. Bütün gücünü gözlerine, kulaklarına topladı.</p>

  <p>“Ulan sizi göreceğim kavuşurken yıldızlar! Sizi göreceğim çiftleşirken arılar. Sizi göreceğim…”</p>

  <p>Çukurovada, bir yaz Çukurda kalmış, sıcaktan, sinekten gebermişti. İşte orada, sert, yaldızlı kabuklu, kabukları yanardöner, kabukları yeşil ışık benekli, kırmızı, kara, mor, sarı, altın, gümüş ışıltısında, benekleri bin bir ipiltide böcekleri hep üst üste binmişler çiftleşirler görmüştü. Böcekler ölmez, otlar da, çiçekler de ölmezler. Kıyamete kadar böcekler, çiçekler, otlar ardı ardına ulanırlar, öylece ölmezleşirler. Çiçekler uzun bir halkadır…</p>

  <p>“Yaa, uzun uzun bir halkadır… Uyurlar, her yıl gene uyanırlar. Ölmezler.”</p>

  <p>Ama insanlar ölürler, insanlar, çünküleyim ki insan bir tektir. Her insan bir tek doğar, bir tek ölür. Ama böcekler kıyamete kadar doğarlar, sayısız, ölmezler.</p>

  <p>“Dünyada ölen bir tek yaratık vardır. Dünyada ölümlü bir tek canlı vardır, o da insandır, o da insandır, insandır.”</p>

  <p>“İnsandır!” haykırışı bütün koyakta derinden derine yankılandı.</p>

  <p>Ne biçim çiçektir bu? Ne biçim çiçektir ki insanı ölümsüzleştirir? Koklayanı ölümsüzleştirir? Ölümsüzlük çiçeği olduğundan dolayı hiç kimselere, ermişlere bile gözükmez. Yoksa yok mu böyle bir çiçek? Yoksa, yoksa, yoksa? Olmaz olur mu? Böyle bir çiçek yoksa Lokman nasıl yaşıyor? Böyle bir çiçek yoksa, şimdi, şu dünya alemin yolunu gözlediği Hızırlan İlyas nasıl yaşıyor? Olmaz olmaz.</p>

  <p>Gözüne bir yıldız ilişti gökte. Yıldızların arasında, o yıldızdan bu yıldıza vurup duruyor, dolaşıyor.</p>

  <p>“Bu olmasın?”</p>

  <p>Üstündeki ağacın dalları arasından yıldızları iyice göremiyordu. Dalların dışına çekildi, gene ağzı yukarı yattı.</p>

  <p>“Bu son, bugün her şeyi, yıldızı, ölümsüzlük otunu görmeliyim. Yüz yaşından daha çok insan ne kadar yaşar ki… Ölümün soluğunu ensemde duyuyorum. Soğuk, yılan gibi, işe yaramaz, mendebur soluğunu. Mendebur soluğunu… Ölmek istemiyorum.”</p>

  <p>İçini çekiyor, gözünü yıldızlardan ayırmıyor, bir umut sende kaldı, ya Hızır, diyordu. Bazı derin bir umutsuzluğa düşüyor, gözlerinden gökyüzünün kaynaşan, uçuşan bütün yıldızları siliniyor, ortalık kapkaranlık oluyor, Müslüm boğuluyordu. Sonra birden umuda düşüyor, yıldızlar gökyüzünde çağıldıyor, coşuyor, Müslüm ölümsüzlük çiçeğini koklamış gibi kendinden geçiyordu.</p>

  <p><br/></p>

  <p>Yeter kız, on altı yıldır, gurbete gitmiş Yunusu bekliyordu. Nişanlanmışlar, başlık parası için Yunus kendini gurbete atmış, bir daha da dönmemiş, imi timi bellisiz olmuştu.</p>

  <p>Yeter:</p>

  <p>“Ölmeden mezara koydular beni, gel. Tez gel… Ben Çukurda kışlak, Aladağda yaylak istemem, sen gel. Genç yaşımda kocadım, tez gel! Daha gecikirsen iş işten geçiyor, ömrüm bitiyor, tez gel…” diyordu. “Çabuk gel.”</p>

  <p>Yeterin oturduğu su başı bir harman yeri büyüklüğünde, mavi, yarısı kırmızıya, sarıya çalan, altındaki taşları gözüken iki insan boyu derinliğinde bir gölektir. Bu göleğe her bir yerden pınar suları dökülür.</p>

  <p>“On altı yıl dile kolay… Bugün, bu sabah çıkıp gelmezsen, ya da birbirine kavuşan yıldızları, donup kalan suları göremez de dileğimi dileyemezsem ben bilirim yapacağımı.”</p>

  <p>Yıldızlar gölcüğün üstüne düşüyorlar. İri, azman çiçekler açmış gölün kıyısında, kokuyorlar. Gölcüğün suları gittikçe aklaşıyor, ışık gibi aydınlığı koyağın yamaçlarına vuruyor. Gittikçe ortalık ağarıyor.</p>

  <p>“Ben bilirim yapacağımı!”</p>

  <p><br/></p>

  <p>Biri Hüseyin, yaşı yedi, biri Veli, yaşı dokuz, birisi de Dursun, yaşı on bir.</p>

  <p>Hüseyin:</p>

  <p>“Ben,” dedi, “Toprak istemem. Ben,” dedi, “o ışıklı şehirde çalışacağım, eniştem Fahrettinin yanında. Ben, ben, ben o arabalardan alacağım. Ben işte beni o şehire kaçırmasını isterim, eğer olursa…”</p>

  <p>“Olur,” dedi Veli. “Olur. Seni şehire götürür. Ben de,” dedi Veli, “ben de… O yol üstündeki konakta bir gece uyumak isterim. Başka bir şey istemem. Otelde.”</p>

  <p>Dursun:</p>

  <p>“Babam hapisten çıksın,” diye başladı, babasının bağırta yalvarta Bekiri nasıl öldürdüğünü anlattı. “Yeter ki babam hapisten çıksın, bana her istediğimi yapar. Ben yıldızı görürsem, babamın hapisten çıkışını isteyeceğim…”</p>

  <p>Hüseyin:</p>

  <p>“Baban hapisten çıkacak,” dedi:</p>

  <p>Sonra, yarın sabah, karşıdaki köye gidecekleri üstüne konuşmaya başladılar. Sonra bir oyun oynadılar. Oyun bitti, hayal kurdular. Çukurovadaki şehirler üstüne. Şehirleri uzaktan görmüşler, develeri, eşekleri, koyunları, keçileriyle şehirlerin kıyılarından geçmişler, hiç içine girmemişlerdi. Şehirlerde karınca gibi insan kaynaşıyordu. Şehirlerde… Şehirlerde… Şehirler korkulu, şu ormanın derinlikleri gibi büyülü… Bir ormanın derinlikleri, bir şehirler, peri kızları, sırça saraylar, evler… Devler, cinler…</p>

  <p>Konuşa konuşa uyudular…</p>

  <p><br/></p>

  <p>Kel Osman çayın içinde alabalık avlıyordu. Suyun kovuklarına elini sokuyor, her delikten, her taş dibinden birkaç alabalık çıkarıyordu. Gökyüzüne baktığı zaman, gördü ki ortalık aydınlanıyor, yıldızlar, silinmiş gitmiş.</p>

  <p>Alabalıkları yakalamış ince çubuklara dizmişti. Kırmızı benekli alabalıklar doğan gün altında donuktular.</p>

  <p>Kel Osman:</p>

  <p>“Zararı yok,” dedi. “Hızır bana balık gönderdi. Gelecek yıl da kışlak isterim ondan. Şimdi ben bu balıkların yarısını götürür aşağıdaki yerlilere satarım. Yarısını da közleme yapar yerim. Sağ olsun Hızır.”</p>

  <p>Meryem bekliyordu. On yedi yaşındaki kızı yatalaktı. Yıldızları görürse bir şifa dileyecekti. Aliş oğlan bekliyordu, her ikindi sıtma tutuyordu onu. Sıtmadan kurtulmayı isteyecekti. Süleyman Dede bekliyordu. Çadırdan, bu konup göçmeden bıkmıştı. Şöyle insan gibi bir evde ölümü bana nasip et, diyecekti. Sultan Karı bir torun istiyordu. Onun ocağından kimse kalmamıştı kızından başka. Kızı da doğurmazsa ocağı sönecekti. Aşkla şevkle ocağını yeşertecek birisini istiyordu.</p>

  <p>Aşağıdaki bozkırda kasabanın bütün insanları damların üstüne çıkmışlar, yıldızlara dikmişlerdi gözlerini. Köyler, obalar, oymaklar su başlarına dökülmüşlerdi. Bu gece kasabalar, köyler, tekmil insanlar gözleri yıldızlarda, sularda bekliyorlardı.</p>

  <p>Mustan bekliyordu. Geçen güz Çukurovaya indiklerinde kışlaklarından Yeryurt köylüleri onları kovmuşlar. Yeryurtlularla aralarında mübalağa bir kavga olmuştu. Kavgada Karaçullulardan dört, Yeryurtlulardan altı kişi ölmüştü. Mustanın kafası çok kızmıştı. Tam evinin eşiğinde Osman Ağanın oğlu Fahriyi öldürdü. Ala kanı avlumun tozlarına göllendi. Bütün öldürenler, sanıklar tutuklandılar. Mustan dağlara kaçtı. Yakalansaydı eğer, Osman Ağa onu adamlarına öldürtürdü içerde. Mustan bunu bildiği için candarmaların elinden kaçtı.</p>

  <p>Mustan Kozpınarının yanında tek başınaydı. Ve peşinde silahlı altı kişi vardı, onu yollarda bellerde adım adım izliyorlardı. Nerede olduğunu da hemen buluveriyorlardı. Ama Mustan gibi saklanan, kaçan bir insan yoktu. Gene de korkuyordu Mustan. Osman Ağa ne yapıp edecek, Mustanı mümkünü çaresi yok öldürtecekti. Mustan bunu biliyor, bir kurtuluş yolu arıyordu. Ne yapsa, nereye gitse, kuşun kanadının altına sığınsa, yılanın deliğine girse öldürülecekti. Kaçtığı günden bu yana Çukurovanın bütün candarmaları ardında… Hakkında gazeteler, neler neler yazmıyorlar. Kasabadaki Kör Murat bütün bu gazeteleri biriktiriyor, bir fırsatını bulup da buluştuklarında hakkındaki yazılanların hepsini teker teker ona okuyordu. Ve Mustan şaşıp kalıyordu. Nerden uyduruyorlardı bütün bunları, nasıl… Onun en zoruna gideni Gülek Boğazında bir otobüsü durdurup içindekilerin hepsini soyduktan sonra, otobüsteki dört kadını dağa kaldırıp bir hafta ırzına geçtiğiydi. Dağda salt kaçmıştı, ardına bakmadan. Kız kaçıracak, yol kesecek, adam soyacak, öldürecek zamanı olsa… Kaçmaktan kovalamaya eli değmemişti. Mustan kuduruyordu. Sırtına yükletilen bunca ağırlığın altında eziliyordu.</p>

  <p>Ceren kız bütün yazılanları duyuyor muydu acaba? Duyuyor, inanıyor muydu? Ceren kız ona hiçbir zaman yüz vermemişti. Şimdi hiç vermeyecekti… Mustan, Osman Ağanın oğlunu çok derinden bir tepkiyle, Ceren kız için öldürmüştü. Çünkü Osman Ağanın oğlu onu atına çiğnetmiş, atının üstünden onu kırbaçlamış, obanın içinde böylece kırbaçlayarak dolaştırmış, kan içinde bırakmış, üstüne gülmüş, aşağılamıştı. Cerenle göz göze gelinceye kadardır ki Mustan bütün bunları yutmuş, elini kaldırmamıştı. Cerenin gözlerini görünce, Cerenin gözlerini okuyunca, ben mi Halil mi, ben mi Halil mi? Halil, Halil, sen olur musun, Halil böyle kaçar mı sümüklü deyince… Artık bundan sonra Mustanın gözü hiçbir şeyi görmemiş, tabancasını almış, bir ata atlamış, Osman Ağanın oğlunu evlerinin kapılarına kadar kovalamış, kapılarının eşiğinde öldürmüş, kellesini kesmiş, getirip Cerenin önüne atmıştı.</p>

  <p>Kozpınar, çam ağaçlarının tükendiği doruğa yakın bir yerden, duvar gibi bir kayanın ortasındaki delikten kaynıyordu.</p>

  <p>Mustan:</p>

  <p>“Hiçbir şey demem,” diyordu, “işte görüyorsun halimi. Hiçbir şey söylemeye hacet yok. Bu gece yıldızını göremezsem… Bu gece bu su şu kayada donup kalmazsa, benim sonumu artık sen biliyorsun. Halimi sana arz etmenin hiçbir gerekliği yok.”</p>

  <p>Yıldızlar Aladağın doruğunda balkıyorlardı. Gecede, dağın doruğuna yakın bir yerde, üst üste kartallar dönüyorlardı, binlerce. Mustan:</p>

  <p>“Bu gecede bir şeyler var,” dedi. “Yoksa bu kadar kartal bir araya nasıl gelir?”</p>

  <p>Birden aşağıdan yedi sekiz tane insan karartısının çıktığını gördü… Birisinin ayağının altından bir taş kaymıştı. Üst baştan da kütürtüler geldi. Orada da bir sürü silahlı adamları karanlıkta seçti. Sağına soluna baktı, birtakım sesler, fısıltılar, öksürükler duydu. Birkaç kişi çakmak çakıp sigara yaktılar. Anladı ki Mustan, dört bir yandan sarılmış.</p>

  <p>Gülümseyerek:</p>

  <p>“Bu gecede, Hıdırellez gecesinde bir şeyler var, yoksa bu kadar kartal bir araya gelir miydi?”</p>

  <p>“Gelir miydi?”</p>

  <p>“Bu gecede bir şeyler var.”</p>

  <p>Tüfeğini kavradı. Kaçaklığına bir yıl oluyordu, daha bir tek kurşun sıkmamıştı.</p>

  <p>“Bu gece dövüş var,” dedi gülerek. “Hıdırellez gecesi… Bu gece…”</p>

  <p>Şimdiye kadar her candarma görüşünde eli ayağı kesilirdi. Şimdi hiç korkmuyor, ölümü hiç düşünmüyordu.</p>

  <p>Yıldızlara baktı. Gökyüzü yıldızla döşeliydi. Hiçbir yıldız da yerinden kıpırdamıyordu. Oraya, gökyüzüne çakılıp kalmışlardı.</p>

  <p>Birkaç kartal, kartal kalabalığından ayrıldı, Kozpınarın üstüne geldi. Mustan bir tüfeğin patlamasını bekliyor, çıt çıkarmıyordu.</p>

  <p>“Bu gecede bir iş var Mustan kardaş, koca Hızır imdadımıza yetişti.” Kurşun torbasına baktı, torba ağzına kadar doluydu.</p>

  <p>Kendi kendine sonsuz bir acımayla doldu içi.</p>

  <p>“Çok kaçtım, burada, bu dağın doruğunda bile buldular.”</p>

  <p>Eli tetikte karşıdan en küçük bir kıpırdama bekliyordu. Adamlar karşıda oturmuşlar, hepsi her yerden sigara içiyorlardı.</p>

  <p><br/></p>

  <p>“Uyuma Kerem.”</p>

  <p>“Uyumuyorum dedem.”</p>

  <p>“Bak Kerem…”</p>

  <p>Uzun, çangal boynuzlu bir geyik inmişti pınara. Geyik başını kaldırdı, şöyle bir yöreyi kuşkuyla kokladı, başını pınarın suyuna eğdi, eğer eğmez de bir sıçradı, aktı, gözden yitti gitti.</p>

  <p>Haydar Usta:</p>

  <p>“Bizden korktu Kerem,” dedi. “Gördü bizi.”</p>

  <p>“Keşki görmeseydi,” dedi Kerem. “Keşki bu kadar karanlık olmasaydı, kimbilir ne güzeldi geyik…”</p>

  <p>Bir de geyik isterim, diye geçirdi içinden:</p>

  <p>Az sonra, bir tilki, koskocaman kuyruğunu sallayarak pınara geldi. Her ağaç kökünü, her izi, her taşı durmadan kokluyordu.</p>

  <p>“Tilki,” dedi Haydar Usta.” Bu da su başı beklemeye gelmiş.”</p>

  <p>Tilki gitti, bir dağ keçisi, bir sürü çakal, sonra bilmedikleri birtakım başka hayvanlar indi suya.</p>

  <p>“Uyuma Kerem, gözünü de sudan ayırma.”</p>

  <p>“Ayırmam dedem.”</p>

  <p>İçinden geçiriyordu Kerem: Bir de tilki, bir de… O demirden böceği, o ışık gözlü, tarlaları süren böceği, işte o bir hoş kokan, ondan isterim. Bir de…</p>

  <p>İstekleri o kadar çoğalmıştı ki utandı. Bir kısmından vazgeçmeye kalktı. Sonra da bu düşüncesinden caydı…</p>

  <p>Herhal gece yarıyı geçiyordu. Aşağılardan, bozkırdan Haydar Ustanın kulağına horoz sesleri gelir gibi oldu.</p>

  <p>“Bak koca Allah, böylecene huzuruna gelmez, Hıdırellezini böyle kendim için beklemezdim. Bak arkadaş, aramızda biz bize, insanca konuşalım. Oba çok sıkıştı. Bu Aladağın koyağı dünya kurulduğundan bu yana bizim yaylağımız değil mi? Öyleyse nereden çıkardın Hükümeti, ormancıyı? Bize bir soluk aldırmaz. Canımızı burumuzdan getirir. Bak arkadaş, dünya kurulduğundan bu yana Çukurova bizim kışlağımız değil miydi? Şimdi bir çadırlık yer kalmadı bize, ne diyorsun? Yerleşmek için bir çadırlık yerimiz yok. Torosta yaylak, Çukurda kışlak yok. Biz gökyüzünde mi oturalım, gözünü sevdiğim, aslanım, öyle mi? Bak kardaş, obalı beni saydı, sana niyazda bulundu, beni de sana bu gece elçi olaraktan gönderdi. Biliyorsun hepsi iyi adam değil, içinde hırlısı hırsızı, namussuzu arsızı var, amma velakin toprakları yok. Yarın sabah olunca benden isteyecekler. Beni mahcup etme şu deyyusların karşısında. Ne çıkar, şu yıldızları göster, sonra da bize toprağımızı ver. Bu topraklar çok önce bizimdi. Ne dersin? Kırma beni bu yaşta…”</p>

  <p>Konuşma böyle uzadı gitti.</p>

  <p>Haydar Usta yıldızları birbirine karıştırıyordu. Öylesine çok oradan oraya yıldız kayıyordu ki… Sağdan soldan, güneyden kuzeyden, batıdan doğudan, karmakarış.</p>

  <p>“Nasıl bulacağım bu kadar kayan yıldız içinde Hızır yıldızını?”</p>

  <p>Taşkın bir ses:</p>

  <p>“Dede, dede,” diye bağırdı. “Bak!”</p>

  <p>Bir balık havaya fırladı. Gümüş karnı donuk donuk parladı, sonra yeniden suya cup diye düştü.</p>

  <p><br/></p>

  <p>Sabah ağırdan ağırdan açılmaya başladı. Bulutların kıyıları usul usul sırmalanıyordu. Gökyüzünde bir ışık kuşağı parlak bulutları, dağların başını çeviriyordu.</p>

  <p>Abdal Bayram davulunu çekti, ak taşın üstüne geldi. Tan davulu havasını koygun, ağır çalmaya başladı. Ortalık ağardıkça davulun sesi de hızlanıyordu.</p>

  <p>Sonra dağlardan yorgun, sararmış, uykulu, uzun yüzler indiler. Bütün yüzler ışıklarını söndürmüşler, umutsuzluklarının altına sığınmışlardı. Gelen taşın kıyısına bağdaş kurup oturuyor, gelen oturuyordu. Sonunda, çoluk çocuk, genç yaşlı, bütün oba bir tamam geldi. Bir Yeter yoktu ortada, bir kaçak Mustan, bir de torunuyla Haydar Usta. Sonunda Haydar Usta da, torununun elinden tutmuş gözüktü. Kalabalığa gelince gülümsedi. Abdal Bayram davulunu ölgün ölgün çalıyordu. Kalabalık taş kesilmiş, orada kıpırtısız öyle oturup kalmışlardı. Herkesin başı önündeydi. Soluk bile almıyorlardı dersin öyle sessiz. Haydar Usta hep gülümsemesini sürdürüyordu:</p>

  <p>“Üzülmeyin millet,” dedi. “Hiç üzülmeyin.” Müslüm ayağa kalktı:</p>

  <p>“Biz üzülmeyelim de kimler üzülsün!” dedi. “Biz üzülmeyelim de… Bu güz oturacak bir karış toprağımız var mı? Bu yaz burası, Aladağın koyağı, Hükümetin, ormancının, kolcunun elinden elaman mı? Biz üzülmeyelim de kederimizden kimler ölsün?”</p>

  <p>Haydar Usta dikleşti, sesine bir güven havası geldi:</p>

  <p>“Biz üzülmeyelim,” dedi. “İyi işler oldu. Güzel işler oldu.”</p>

  <p>Bir anda herkes canlandı, umutsuzluk duvarı aşıldı, yüzler ışıldadı.</p>

  <p>Müslüm:</p>

  <p>“Çabuk söyle,” diye taştı. “Çabuk söyle Haydarım, yıldızları gördün mü? Görüp de dileğimizi dileyecek zamanı buldun mu?”</p>

  <p>Haydar Usta:</p>

  <p>“Ben görmedim yıldızları,” dedi. “Ben azıcık dalmışım ki, Kerem beni can havliyle uyandırdı, bak, dede, diye bağırdı. Baktım ama iş işten geçmiş, yıldızlar kavuşup bir olmuştu. Hemen Kereme sordum, istedin mi, diye. Kerem, istedim dede, dedi. Anlat Kerem.”</p>

  <p>Kerem, başı yerde, gözleri yumulu anlatmaya başladı:</p>

  <p>“Hiç gözümü kırpmadım,” dedi. “Hiç mi hiç. Ne gözümü kırptım, ne de gözümü bir an yıldızlardan ayırdım. Sabaha karşıydı. Gün doğdu doğacak… İşte öyle, işte, yaa, gün doğdu doğacak, ortalık ışıyor, bir baktım şu yandan yalp yalp eden kocaman, başım kadar bir yıldız koptu, mavi çakan bir yıldız… Bir baktım, bir de şu yandan tıpkı öyle bir yıldız koptu. Biri bir yandan, öteki öbür yandan aktı geldi, tam üstümüzde birleştiler. Akarsu da kirp diye kesildi, dondu kaldı. Sonra bir ışık sağıldı, bir ışık… Dünya ışığa boğuldu. Gözüm kamaştı. Ben de hemen istedim.”</p>

  <p>“Ne istedin?” diye Müslüm soruyordu. “Tam öyle görülür, bu çocuk doğru.”</p>

  <p>Bütün kalabalık canlanmış, coşkuyla ayağa fırlamıştı. Keremin ağzına umutla bakıyorlardı.</p>

  <p>Kerem önce şaşırdı, sonra elleri titredi, unuttuğu bir şeyi anımsar gibi yüzü, gözleri değişti:</p>

  <p>“İstedim,” dedi. “Aynen dedemin bana öğrettiğini istedim.”</p>

  <p>Müslüm özlemle üsteledi:</p>

  <p>“Nasıl istedin?” diye sordu. “Ne söyledin?”</p>

  <p>Kerem dudaklarını kemirdi, bir türlü söyleyemiyor, boğulur gibi oluyor. “Onu istedim,” sözünü boyuna yineliyordu.</p>

  <p>Keremin yöresini aldılar, kalabalık Keremin yöresinde sıkıştıkça sıkışıyor, “ne istedin, nasıl istedin?” diye durmadan soruyorlardı.</p>

  <p>Kerem bu kadar baskıya dayanamadı, bozuldu:</p>

  <p>“İşte onu istedim,” dedi sustu.</p>

  <p>Haydar Usta:</p>

  <p>“Neyi isteyecek?” diye torununun sözünü tamamladı. “Kerem neyi isteyecek?’ Başka ne isteyebilir ki… Çukurda toprak, Aladağda yaylak. Öyle değil mi Kerem?”</p>

  <p>Kerem duyulur duyulmaz:</p>

  <p>“Öyle,” dedi. “İstedim.”</p>

  <p>Kalabalığın yıkkın yüreğini bu da doğrultmadı. Gene oraya, taşın üstüne çöküverdiler. Bu güzü düşündüler hep birden. Düşünüp ürperdiler. Bu güz Çukura gene inince, konacak hiçbir yer yok… Bir yere konunca yerliler atıyla itiyle üstlerine saldıracaklar, gene zulüm edecekler. Gene öldürecek, kızlarını ellerinden alacaklar. Yağmur, çamur yollarda perperişan… Hiçbir umutları kalmamıştı. Bir tek umutları bu Hıdırellezde, kavuşan yıldızlarda, akmayı kesecek sulardaydı. O da olmadı işte. Keremden başka kimse görmedi.</p>

  <p>Kerem kalabalıktan ayrılmış, aşağıda ak taşların orada, çocukları başına toplamış anlatıyordu:</p>

  <p>“Dedem bana dedi ki, uyuma, dedi. Dedem bana dedi ki… Bu sefer yıldızları görmeyince olmaz. Dedem bana dedi ki… Bu sefer… Bu sefer… Yıldızlar süzüldü, süzüldü, süzüldü…”</p>

  <p>Haydar Usta kalabalığın üzüntüsüne dayanamadı, ayağa fırladı:</p>

  <p>“Bana bakın,” diye gürledi. “Eğer Keremin dileği yerine gelmezse, ben size kışlak alacağım. Alacağım! Bir tamam alacağım. Kılıcım yakında bitiyor. Kılıcımızı İsmet Paşaya, Adnan Menderese, Temir Ağaya vereceğim, size toprak alacağım…”</p>

  <p>Umutsuz kalabalık gene canlanmadı. Gittikçe herkes karanlığa gömülüyordu. Haydar Usta da üstüne üstüne gidiyor, şu yılgın kalabalığın yüreğine azıcık su serpmeye uğraşıyordu:</p>

  <p>“Bakın kardaşlar, bakın yiğitlerim. Umutsuz olmayın, umutsuzluk kötüdür, beladır. Umutsuzluk diri, canlı, soluk alan insana yakışmaz. Umutsuzluk ancak ölülere mahsustur. Kılıcımın bitmesine az kaldı.”</p>

  <p>Hiç kimse konuşmuyor, suskun dinliyordu Haydar Ustayı. Haydar Usta belki otuz yıldır bu kılıç hikayesini anlatıyordu. Önce Mustafa Kemal Paşaya yapıyordu kılıcı, sonra İsmet Paşaya, Menderese… En sonunda Çukurdaki Temir Ağada karar kıldı. Kılıcı Temir Ağaya verecek, Temir Ağa da onlara toprak verecekti. Ama kılıcın üstündeki oyma, altın yazı otuz yıldır bir türlü bitmiyordu. Haydar Usta bu yazıyı çok eskiden kalma kırık bir kılıçtan olduğu gibi kendi yaptığı kılıca aktarıyordu.</p>

  <p>Padişahlık zamanında Çebi obası Yörüklükten bıkmış, obanın demircisi Rüstem Usta varmış ki, şu dünyada onun üstüne kılıç yapan, kılıca altın yaldız vuran kimse yokmuş. Rüstem Usta on beş yıl bir kılıca çalışmış, altın kabzalı. Haydar Usta o kadar altını nereden bulacak? Derken Rüstem Usta kılıcı Padişaha götürmüş vermiş. Padişah çok sevinmiş kılıca:</p>

  <p>“Dile benden ne dilersen Usta,” demiş.</p>

  <p>O da:</p>

  <p>“Sağlığını dilerim,” demiş.</p>

  <p>“Benim sağlığımdan sana ne fayda, dile dilediğini,” demiş Padişah.</p>

  <p>Ustadır, bozulmuş, üzülmüş, dilinin altındaki baklayı çıkarmış:</p>

  <p>“Bizim aşiret yollarda selsebil oldu. Ayağımızı basacak bir karış toprağımız yok.”</p>

  <p>Padişah ferman buyurmuş. Rüstem Ustanın aşiretine bir koca ovayı vermişler. Şimdi istedikleri zaman konuyorlar, diledikleri zaman göçüyorlar.</p>

  <p>Haydar Usta:</p>

  <p>“Kerem gördü görmeye yıldızı, diledi dileğini ya… Yok farz edelim. Kılıcın bitmesine az kaldı. Bir altınını dökeyim… Bir ova verecek İsmet Paşa bize…”</p>

  <p>Haydar Usta konuşuyor, kalabalık birer ikişer dağılıyordu.</p>

  <p>Haydar Usta bir baktı ki, ak taşın üstünde kimse kalmamış. Abdal Bayram da başını davulun üstüne koymuş uyuyor.</p>

  <p>Yana döne kederle döndü baktı, döndü baktı, o da çadırına doğru yöneldi.</p>

  <p><br/></p>

  <p>Ertesi gün sabahleyin kara haberler geldi dağdan. Candarmalar, Osman Ağanın adamları kaçak Mustanı dağda Kozpınarının başında yıldız beklerken kuşatmışlar. Mustan on bir candarmayı yaraladıktan sonra, kendi de yaralı kaçmış kurtulmuş.</p>

  <p>Yetere gelince, onun da ölüsünü pınarın göleğinde bulmuşlar.</p>
</body>
</html>
