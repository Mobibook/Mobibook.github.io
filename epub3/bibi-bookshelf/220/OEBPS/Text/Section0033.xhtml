<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leila St. John küçük Fiat arabasını ilk yardım kapısının önündeki cankurtaran parkına çekmişti. Tungata arabanın arka kapısından girip yere uzandı. Leila erkeğin üstüne bir örtü örtüp arabayı ana giriş kapısına sürdü, nöbetçilerden biriyle kısa bir konuşmadan sonra Fiat'ı müdürün evine giden dar yola sürdü.</p>

  <p>Arkasına bakmadan ve dudaklarını oynatmadan, «Şimdilik güvenlik kuvvetleri görünmüyor,» dedi. «Geldiğini farketmemişler sanırım, ama tehlikeyi göze alamayız.»</p>

  <p>Eski taş binanın yanına sonradan yapılan garaja arabayı park edip valizini ve dosyalarını çıkartırken kendilerini bir gören oldu mu diye çevresine bakmıyordu. Ama bahçe yoldan görünmezdi zaten. Evin yan kapısını açıp, «Hemen içeri gir,» dedi.</p>

  <p>Tungata arabadan atlayıp içeri koştu. Leila da ardından geldi. Perdeler kapalı, içersi loştu.</p>

  <p>«Büyükannem bu binayı 1896'da eskisi yakıldıktan sonra yapmış. Neyse ki geleceğin tehlikelerine karşı önlem almayı ihmal etmemiş.»</p>

  <p>Leila Rodezya tik ağacından yapılma döşemenin üstünden geçip büyük şömineye doğru yürüdü. Şöminenin döşemesi taşla örtülmüştü. Bir demir parçasıyla taşlardan birini kaldırdı. Tungata kadının yanına gidince ayağı inen dar bir taş merdiven gördü.</p>

  <p>«Tebe Yoldaş o gece burada mı saklanıyordu? Hani İzcilerin kendisini bulamadığı gece?»</p>

  <p>«Evet, buradaydı. Şimdi sen de aşağı insen iyi olur.»</p>

  <p>Tungata aşağı atlayınca zifiri karanlıkta buldu kendini. Leila deliği kapatıp yanına indi. El yordamıyla duvarda elektrik düğmesini bulup çevirdi. Küçük taş odanın tavanında çıplak bir ampul yandı. Ortada üstünde birkaç kitap duran bir masayla bir tabure, duvar kenarında da dar bir portatif yatak, yatağın ucunda yine portatif bir tuvalet vardı.</p>

  <p>«Çok konforlu sayılmaz,» diye özür diledi Leila. «Ama seni burada kimse bulamaz.»</p>

  <p>«Daha az konforlu yerlerde yaşadım ben. Şimdi planlarını dinleyelim bakalım.»</p>

  <p>Leila masanın üstüne tıbbi belgeleri yaydı, sonra oturup Tungata'nın Umlimo'nun yolculuğu için isteklerini yazmaya başladı.</p>

  <p>Yazması bitince Tungata, «Şimdi hepsini ezberle ve kâğıdı yok et,» dedi.</p>

  <p>«Peki.»</p>

  <p>Kız listeyi ezberlerken Tungata gözlerini ondan ayırmadı.</p>

  <p>«İnkunzi Yoldaş'a bir haber iletmen gerek,» dedi Leila. «Yüksek düzeydeki dostumuzdan geliyor.»</p>

  <p>«Söyle bakalım.»</p>

  <p>«Ballantyne izcileri özel bir operasyona hazırlanıyorlar. İnkunzi Yoldaş ile arkadaşlarını öldürecekler. Listelerinde senin de adın var.»</p>

  <p>Tungata'nın yüz ifadesi değişmedi. «Planlarının ayrıntılarını öğrendin mi?»</p>

  <p>«Hepsini hem de. Şöyle bir durum var... »</p>

  <p>Kız on dakika süreyle konuşurken Tungata sözünü kesmeden dinledi. Sözü bittikten sonra da uzun bir süre hiç konuşmadan yattığı yerde gözlerini tavana dikip kıpırdamadan durdu uzun bir süre. Konuştuğunda sesi nefretle kısılmıştı.</p>

  <p>«Albay Roland Ballantyne. Onu bir ele geçirebilsek! Üç binden fazla insanımızın ölümünden o sorumlu. O ve köpekleri. Kamplarda sanki bir şeytanmış gibi adını fısıltıyla söylüyorlar. En yürekli adamlarımız bize onun adını duyunca bir anda korkak kadınlara dönüyorlar. Onu ve kasaplarını iş başında gördüm. Ah, onu bir ele geçirebilsek! Belki...» Tungata doğruldu, nefretten sarhoş gibiydi. «Belki de bu bir fırsattır bizim için.»</p>

  <p>Uzanıp Leila'nın omuzlarını kavradı. «Onun kadını... Victoria Şelalesinden uçakla dönecek dedin, değil mi? Bana uçuş tarihini, numarasını, kesin saatini öğrenebilir misin?»</p>

  <p>Erkeğin gücünden ve öfkesinden dehşete kapılan kız başını salladı.</p>

  <p>«Bilet gişesinde bir adamımız var. Öğrenirim.»</p>

  <p>«Yem,» diye söylendi Tungata. «Leoparı tuzağa düşürecek körpe kuzu.» Leila taş odaya yiyecek getirip Tungata yerken başında bekledi.</p>

  <p>«Taş şahinler,» dedi Tungata yemek yerken. «Kadının dediklerini duydun, değil mi?»</p>

  <p>Leila başını salladı. «Bunların ne demek olduğunu anlat bana,» diye devam etti Tungata.</p>

  <p>«Taş şahinler bayrağın üzerindeki amblemdir. Bu ülkenin paralarında da aynı amblem vardır.»</p>

  <p>«Devam et.»</p>

  <p>«Bunlar eski kuş heykelleridir. İlk beyazlar bunları Zimbabwe yıkıntılarında buldular ve çaldılar. Lobengula’nın onları önlemeye çalıştığı ama heykellerin güneye götürüldüğü hakkında bir de efsane vardır.»</p>

  <p>«Bu heykeller nerede şimdi?»</p>

  <p>«Biri Cecil Rhodes'un Groote Schuur'daki evi yandığında yok oldu. Pek emin değilim ama sanırım diğerleri Güney Afrika'da Cape Town'da.»</p>

  <p>«Cape Town'un neresinde?»</p>

  <p>«Oradaki müzede.»</p>

  <p>Tungata homurdanarak yemeğe devam etti. Tabağı ve bardağı boşalınca eliyle kenara itip yine kadına baktı.</p>

  <p>«Yaşlı kadının sözleri...»</p>

  <p>«Umlimo'nun kehanetine göre o şahinleri geri getirecek kimse bu ülkenin egemeni olacak ve o kimse de sendin.»</p>

  <p>«Kadının sözlerini kimseye tekrarlamayacaksın, anladın mı?»</p>

  <p>«Kimseye söyleyemem,» diye kadın söz verdi.</p>

  <p>«Bunu yaparsan seni öldüreceğimi biliyorsun.»</p>

  <p>«Biliyorum.» Leila tabakla bardağı alıp tepsiye yerleştirdi.</p>

  <p>Sonra erkeğin önünde durup bekledi. Tungata bir şey söylemeyince, «Başka bir isteğin var mı?» diye sordu.</p>

  <p>Erkek bakışlarını yüzünden ayırmayınca kız bakışlarını yere indirdi.</p>

  <p>«Kalmamı ister misin?»</p>

  <p>«Evet.» Kadın elektrik düğmesine uzandı.</p>

  <p>«Bırak açık kalsın. Beyazlığını görmek istiyorum.»</p>

  <p>Leila ilk keresinde korku ve acıyla bağırdı, ikinci ve ondan sonraki sayısız defa artık zevkin doruğuna varmanın çığlıklarını atıyordu.</p>

  <p>***</p>

  <p>Douglas Ballantyne Kings Lynn ve Queens Lynn sürülerinden seçtiği en iyi etli hayvanları kestirdikten sonra üç hafta buzlukta bekletmişti. Şimdi bahçede açık kömür ateşinde nar gibi kızarıyordu hayvanlar. Queens Lynn'in mutfak hizmetçileri nöbetçileri nöbetleşe şişleri çeviriyorlar, altın rengini almış etlere yağlar dökerek ortalığı mis gibi kokutuyorlardı.</p>

  <p>Sürekli müzik sağlamak için üç orkestra getirilmişti. Garsonlar ve aşçılar Johannesburg'dan uçakla getirtilmişler, savaş bölgesine geldikleri için kendilerine büyük paralar verilmişti. Elli mil çevredeki bütün evlerin bahçelerinden kopartılan çiçekler doldurmuştu ortalığı.</p>

  <p>Bawu Ballantyne Güney Afrika'dan içki getirtmek için özel bir uçak kiralamıştı. Dört ton şarap ve sert içki vardı. Bawu vicdanına danıştıktan sonra İngiltere ve İrlanda'ya uyguladığı özel ambargoyu düğün töreni süresince kaldırmaya karar vermiş ve yüz kasa da Chivas Regal viskisi almıştı.</p>

  <p>Bawu'nun törene katkısı bu kadarla da kalmamıştı. En değerli Claymore mayınlarını Kings Lynn'den söküp Queens Lynn' in bahçesinin süsleri arasına katmıştı.</p>

  <p>«İnsan çok tedbirli olmalı,» diyordu. «Tören sırasında bir terörist saldırısı olursa...» Bir düğmeye basar gibi yapınca tüm aile Queens Lynn üzerinde mantar biçimli bir bulut hayal edip korkuyla ürperdi. Hepsi bir araya gelip yalvararak adamın mayınları çıkarmasını sağlayabilmişlerdi.</p>

  <p>Bawu daha sonra mutfağa girmiş ve düğün pastasına altı şişe konyak daha boşaltmıştı. Neyse ki Valerie pastayı son bir kez tatmış, soluğuna kavuşunca da aşçıya pastayı atıp bir yenisini yapmasını söylemişti. Ondan sonra Bawu'nun mutfağa girmesi yasaklanmış, Douglas da aile üyelerine bir nöbet listesi hazırlayarak günün her saatinde yaşlı adamın gözaltında olmasını sağlamıştı.</p>

  <p>Craig'in nöbeti sabah dokuzdan iki bin konuğun gelmeye başlayacakları on bire kadardı. Ondan sonra nöbeti bir kuzenine devredip Roland’ın sağdıcı olarak diğer görevlerinin başına dönecekti. Craig büyükbabasının Kayzer'in savaşından kalma üniformasını giymesine de yardım etmişti. Kings Lynn'e çağırılan yerel bir terzi gerekli değişiklikleri yapmıştı. Sonuç gerçekten çok şaşırtıcıydı. Bawu göğsündeki madalyaları, kalın kemeri, ütülü üniformasıyla bir delikanlıydı sanki.</p>

  <p>Adam ön kapıya çıkıp da kalabalık bahçeye bakarken, «Selam Bawu Amca!» diyerek önünden geçenlere elindeki asayı sallarken Craig onunla gurur duyuyordu.</p>

  <p>«Yeni baştan romantik oluverdim evlat,» dedi adam Craig'e. «Son yirmi yıldır evli değilim, son bir deneme yapmak isterdim doğrusu.»</p>

  <p>«Angus'un dul karısı var,» dedi Craig. Yaşlı adam birden parladı.</p>

  <p>«O moruk karga!»</p>

  <p>«Bawu, kadın yalnızca elli yaşında ve çok zengin.»</p>

  <p>«Elli yaş iyice yaşlı demektir, evlat. Genç alıp yetiştireceksin. Benim düsturum budur. Şuna ne dersin?»</p>

  <p>Yirmi yaşında, iki kere boşanmış, mini etekli bir kızı gösteriyordu. «Beni bununla tanıştırabilirsin işte.»</p>

  <p>«Başbakan seninle konuşmak istiyordu,» diyen Craig kızın dizine bir çimdik atılmadan yaşlı adamı Ian Smith'in yanına götürüp bıraktı. Bawu başbakana uluslararası diplomasi konusunda öğütler vermeye başladı.</p>

  <p>«Ian evladım, bu Callahan ve arkadaşlarının işçi kökenli olduklarını unutmamalısın, onlara centilmenmişler gibi davranamazsın. Bundan pek anlamazlar... »</p>

  <p>Bitkin ve yorgun olan başbakan başını sallarken gülümsemesini saklamaya çalıştı.</p>

  <p>«Olur, Bawu Amca, unutmamak için elimden geleni yaparım.»</p>

  <p>Craig yaşlı adamın İngiliz İşçi Hükümeti hakkındaki fikirlerinin en az on dakika kadar idare edebileceğini hesaplayarak büyükbabasını bırakıp verandanın öteki ucundaki Janine’in ana babasının durdukları yere doğru yürüdü.</p>

  <p>Janine'in annesi de kızıyla aynı hatlara sahip bir kadındı. Craig içinde bir kıpırtı hissetti bu benzerliği fark edince. Kadın gencin bakışını görünce gülümsedi.</p>

  <p>«Bayan Carpenter, Janine’in arkadaşıyım ben. Adım Craig Mellow.»</p>

  <p>«Jan, mektuplarında sizden söz etmişti.» Kadının gülümsemesi sıcacıktı, sesi de kızınınkini andırıyordu. Craig elinde olmadan bir süre havadan sudan söz etti kadına. Bayan Carpenter sonunda sevecenlik dolu bir sesle, «Sizin çok iyi bir insan olduğunuzu yazmıştı,» dedi. «Gerçekten çok üzgünüm, inanın bana.»</p>

  <p>Craig birden kaskatı kesildi. «Anlayamadım.»</p>

  <p>«Onu çok seviyorsunuz, değil mi?»</p>

  <p>Craig ne cevap vereceğini bilemeden baktı kadına. Kadın anlayışla gencin koluna dokundu.</p>

  <p>«Özür dilerim,» dedi Craig. «Roland giyinmek için beni bekliyor.» Koşarak içeri girerken az daha düşüyordu.</p>

  <p>«Hey Sonny, nerelerdesin? Az daha beni tek başıma bırakacaksın sandım,» diye Roland banyodan seslendi. «Yüzüğü aldın mı?»</p>

  <p>Çiçeklerle bezenmiş kameriyenin altında yanyana beklediler. Roland tören üniformasını giymişti: Bazo'nun amblemli beresi, omuzlarında albay rütbesi, göğsünde gümüş haç madalyası, ellerinde beyaz eldivenler, belinde yaldız kuşağından sarkan püsküllü kılıç.</p>

  <p>Craig basit polis üniforması içinde kendini kabasaba hissediyordu. Altın bir kartal yanında bir serçe, leopar yanında bir kedi gibi. Beklemenin sonu gelmeyecek gibiydi. Bütün bu olup bitenler sırasında hâlâ bir şey çıkacağını umuyordu çaresizce. Umutsuzluğunu önlemenin başka çaresi yoktu.</p>

  <p>Birden düğün marşı işitildi, iki yana dizilen kalabalıktan mırıltılar yükseldi. Craig ruhunun soğuk ve karanlık bir uçuruma yuvarlandığını hissediyor, başını çeviremiyordu. Önündeki rahibin yüzüne bakıyordu. Çocukluğundan beri tanırdı adamı, ama şimdi bir yabancıydı sanki.</p>

  <p>Sonra Janine'in kokusunu duydu. O kadar çiçek arasında bile parfümü farketmiş, beynine dolan anılar kendisini serse1me çevirmişti. Gelinin eteğinin bileklerine süründüğünü hissedince hafifçe geriledi ve son bir kez kızın yüzüne baktı. Janine babasının kolundaydı., Peçesi saçlarını örtüyor, yüzünü saklıyordu. Ama Craig yine de onun o iri çekik gözlerini, o tropikal denizlerinin lacivertini görüyordu.</p>

  <p>«Burada bu kilisede Tanrının huzurunda toplanmış, bu kadınla bu erkeği kutsal evlilik...»</p>

  <p>Craig gözlerini kızdan ayırmıyordu. Hiç bu kadar güzel olmamıştı o güne kadar. Başında taze menekşelerden bir taç vardı. Tam da gözlerinin renginde. Craig hâlâ birşeylerin olacağını, bir şeyin son anda bu evliliğe engel olacağını umuyordu.</p>

  <p>«Bu çiftin yasal olarak birleşmelerine bir engel olduğunu bilen varsa şimdi öne çıksın...»</p>

  <p>«Durdurun.» diye bağırmak istiyordu Craig. «Onu seviyorum, benimdir o.» Ama boğazı öylesine kurumuştu ki soluk almakta bile güçlük çekiyordu.</p>

  <p>«Ben, Roland Morris. Janine Elizabet seni bugünden başlayarak...» Roly'nin güçlü ve duru sesi Craig'in ruhunu sarsıyordu. Bundan sonra hiçbir şeyin önemi kalmadı artık. Craig her şeyden uzakta, neşeden ve kahkahalardan çok uzaklarda, sanki çam bir duvarın gerisindeydi; ışık bile güneşin önüne bir bulut gelmiş gibi azalmıştı.</p>

  <p>Janine yolculuk için dikilen mavi takımını giymiş verandaya çıktığında Craig ağaçların altındaydı. Roland'la eleleydiler. Roland karısını bir masanın üstüne çıkardı, Janine elindeki buketi kadınların çığlıkları arasında atmaya hazırlandı.</p>

  <p>Tam o anda kadınların başları üzerinden Craig'i gördü. O sevimli yüzündeki gülümseme hiç değişmemişti, ama gözlerinde yepyeni bir şey vardı şimdi, bir gölge, acıma hatta belki de pişmanlık. Sonra buketini attı, Roland karısını kucaklayıp yere indirdi. Elele olarak kendilerini bekleyen helikoptere doğru koştular.</p>

  <p>Craig helikopterin havalanmasını bekledi. Land Rover'ini bıraktığı yere döndü, arabasına atlayıp doğruca yatına gitti. Üniformasını çıkardı, jimnastik şortunu giydi, buzdolabından bir şişe bira alıp salona döndü. Bütün yaşamı boyunca yalnız yaşamış, yalnızlığın işkencesine bağışıklık kazandığını sanmıştı. Oysa şimdi yanıldığını anlıyordu.</p>

  <p>Artık masanın üstünde baştan sona elyazısıyla dolu elliden fazla defter vardı. Craig oturup boş kahve tenekesine doldurduğu kalemlerden birini aldı ve yazmaya başladı. Yazdıkça yalnızlığın o törpüleyici acısı giderek alışılmış bir ağrıya dönüştü.</p>
</body>
</html>
