<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>«Sevgili halam ve kaynanam Roby'in küçük kızının düğününden politik bir çıkar sağlamak isteyeceğini hiç sanmam,» dedi Ralph.</p>

  <p>«Bahse girer misin?» Ralph başını geri atıp kahkahayla güldü. .</p>

  <p>«Ben dersimi aldım bir kere, seninle bahse falan girmem.»</p>

  <p>«Peki, öyleyse Bay Rhodes neden düğüne gitmekte bu kadar ısrar etti? Neyle karşılaşacağını bilmiyor olamaz ki.»</p>

  <p>«Misyonerliğin bulunduğu arazi onun bir kere, Khami'deki hanımların çok değerli bir malına sahip çıktıklarını düşünüyordur.» Ralph çenesiyle en önde giden damadı işaret etti. Harry Mellow'un yakasında bir çiçek vardı, çizmeleri cilalıydı ve sırıtıyordu.</p>

  <p>«Ama onu kaybetmedi ki,» dedi Louise. «Harry'yi evlenmekten vazgeçirtemeyeceğini anladığı ar» işine son verdi.»</p>

  <p>«Ama çok değerli bir jeologmuş, bir mil öteden altın kokusu aldığını söylüyorlar.»</p>

  <p>«Ne kadar yetenekli olurlarsa olsunlar. Bay Rhodes genç yardımcılarının evlenmelerinden hoşlanmaz.»</p>

  <p>«Zavallı Harry, zavallı Vicky, ne yapacaklar şimdi?»</p>

  <p>«Her şey yolunda,» diye Ralph sırıttı.</p>

  <p>«Sen mi?»</p>

  <p>«Başka kim olabilir?»</p>

  <p>«Bunu anlamam gerekirdi. Hatta bütün işi senin tezgâhladığını öğrenmek bile şaşırtmaz beni.» Ralph yüzünü buruşturdu. «Bana karşı haksızlık ediyorsun, anne.» Kadının bu sıfattan hoşlanmadığını biliyor ve isteyerek kullanıyordu, alay etmek için.</p>

  <p>O sırada kasabanın son yeni binalarını ve gecekondularını geride bırakmışlar, geniş araba yoluna çıkmışlardı. Güneyden bir nakliye arabaları konvoyu geliyordu. On kadar araba birbirlerinden o kadar ayrıydılar ki, sonuncusu ancak akasya ağaçlarının ardından yükselen tozuyla belli oluyordu. Louise en yakın arabanın üstündeki şirket adını okuyabiliyordu: 'RHOLANDS' Ralph çeşitli işlerini bu ad altında toplamıştı: Rodezya Toprak ve Madencilik Şti.</p>

  <p>«Vay canına!» dedi Ralph. «Isazi arabaları zamanından beş gün önce getirmiş. Şu kara şeytan mucizeler yaratıyor doğrusu!» Şapkasını çıkartıp Louise'i selâmladı. «Şimdi biraz işim var, özür dilerim, anne.» Atını hızla sürüp elinde on metrelik kırbacıyla öküzlerin yanında yürüyen yerliye yaklaştı.</p>

  <p>«Neden bu kadar geç kaldın, Isazi? Yoksa yolda güzel bir Matabele kızına mı rastladın?»</p>

  <p>Ufak tefek Zulu arabacı gülmemeye çalıştıysa da, yüzündeki kırışıklıklar gerildi, gözleri parladı.</p>

  <p>«Sen bir öküzü arabaya koşana kadar ben Matabele kızını da anasını da bütün kızkardeşlerini de hallederim, hiç merak etme.»</p>

  <p>Bu yalnız adamın erkekliğine bir atıf değil, Ralph'in arabacılığına da atılan bir taştı. Isazi uzun yollar konusunda bütün bildiklerini öğretmişti kendisine, ama yine de ona küçük bir çocukmuş gibi davranmaya bayılırdı.</p>

  <p>«Hayır, küçük Şahin, zamanından beş gün önceden daha erken getirip senden daha fazla ödül koparmak istemedim.»</p>

  <p>Bu da Isazi'nin aylığını alırken ne beklediğinin açıklanmasıydı.</p>

  <p>«Hey Henshaw, bu nasıl giyim böyle?» Adam Ralph'in üstündekilere, deri çizmelerine, yakasındaki çiçeğe baktı. «İlk dansına giden bir bakire gibi çiçek bile takmışsın. Ceketinin altındaki ne öyle? Ben ailenizden çocukları hanımefendinin doğurduğunu sanırdım.»</p>

  <p>Ralph göbeğine baktı; Isazi haksızlık ediyordu, bir iki kilo fazlası vardı belki ama bu bir haftalık bir avlanmanın ortadan kaldıramayacağı bir şey değildi.</p>

  <p>«Büyük adamlar iyi giyinirler ve iyi yerler,» dedi.</p>

  <p>«Öyleyse yemene bak, küçük Şahin. Akıllı adamlar gerçek çalışmayı yaparlarken sen çocuk gibi oyna bakalım.» Ralph yerlinin omzunu sevgiyle kavradı.</p>

  <p>«Senin gibi bir arabacı ne bugüne kadar geldi Isazi, ne de bu günden sonra gelecek.»</p>

  <p>«Hey Henshaw, demek sana gerçek büyüklüğü tanımayı öğretebilmişim sonunda, ha!» Isazi bir kahkaha atarak uzun kırbacını şaklatıp öküzlerine seslendi.</p>

  <p>«Haydi, Fransman. Haydi Şeytan! Yürüyün bakalım!» Ralph atına atlayıp yüklü arabaların geçişini seyretti. Bu tek konvoyda üç bin sterlin kârı vardı. Ve koskoca kıtanın dört bir yanında mekik dokuyan iki yüz arabaya sahipti. Ralph Isazi ile birlikte Kimberley'den yola çıktıkları ilk eski altı metrelik arabayı hatırlayınca başını salladı. Arabayı borç para ile almış, kendisinin olmayan mallarla doldurmuştu.</p>

  <p>Atını çevirip düğün alayına yetişmeye çabalarken, «Uzun ve yorucu bir yol,» diye düşündü.</p>

  <p>Louise'in yanına gelince kadın sanki onun yokluğunu hiç farketmemiş gibi uzun bir rüyadan uyanırmışçasına irkilerek doğruldu.</p>

  <p>«Düş kuruyorsun,» dedi Ralph. Kadın suçunu kabul edercesine elinin parmaklarını açtı, sonra elini kaldırıp işaret etti. «Bak, Ralph. Ne kadarda güzel!»</p>

  <p>Arabanın ilerisinde sırtıkara, göğsü kızıl bir kuş güneşte sanki değerli bir yakutmuşçasına uçuyordu.</p>

  <p>Kuş çalılıkların arasında kaybolurken Louise, «Her şey ne kadar güzel,» diyerek eyerde dönüp eliyle tüm ufku taradı. «Ralph, King's Lynn'in benim gerçekten ilk yuvam olduğunu biliyor musun?» Ralph ancak o anda hâlâ babasının topraklarında olduklarını farketti. Zuga Ballantyne Kimberley'in mavi damarlı elmas madeninden kazandığı bütün parayla göçmen madencilerden ve Lobengula'yı yenen Doktor Jameson'un askerlerinden toprak satın almıştı. Askerlere savaşta katılmalarına karşılık dört bin dönüm toprak verilmiş, onlar da kimi zaman bunu bir şişe viski parasına satmışlardı.</p>

  <p>King's Lynn malikânesinin sınırlarını dolaşmak iyi bir atla üç gün sürerdi. Zuga'nın Louise'e yaptırdığı ev o uzak tepelerden birinde, akasya ağaçlarıyla dolu geniş bir çimenliğe bakıyordu.</p>

  <p>«Bu güzel topraklar bize çok iyi davranacak,» diye kadın boğuk bir sesle devam etti. Gözleri dinsel denilebilecek bir ateşle parlıyordu. «Bugün Vicky evlenecek, çocukları büyüyecekler burada. Belki de...» Birden sustu, gözlerinde bir bulut dolaştı, Zuga'dan bir çocuk sahibi olma umudunu tümüyle kaybetmişti henüz. Her gece seviştikten sonra kocası yanında uyurken ellerini karnına koyup onun tohumunu sımsıkı kavrardı. «Belki de...» Ama bundan söz etmek bile kötü talihi çağırmak olurdu. «... belki de bir gün Jonathan ya da senin henüz doğmamış çocukların King's Lynn'in sahibi olacaklar.» Kadın uzanıp Ralph'ın kolunu tuttu. «Ralph, bizden sonra geleceklerin bu topraklarda sonsuza dek yaşayacaklarına dair bir önsezi var içimde.»</p>

  <p>Ralph kadına sevgiyle bakarak elini elinin üstüne koydu. «Sevgili Louise, Bay Rhodes bile dört bin yılla yetinirken sen daha azına fit değil misin yani?»</p>

  <p>«Ah, sen yok musun? Hiç ciddi olmayacak mısın sen?» Yolun kenarındaki düz tepeli akasya ağaçlarının altında on yaşından fazla göstermeyen iki Matabele’li çocuk duruyordu. Louise kendilerini Sindebele dilinde selamlarken utançla boşlarını eğdiler. Zuga'nın güneyden getirdiği damızlık boğalarla yerli sürülere bu çocuklar bakarlardı. Sayıları pek çok olan çocuklardan bu ikisinin adlarım biliyordu Louise. Çocuklar da kadını gerçek bir sevgiyle selamladılar.</p>

  <p>«Ben de seni görüyorum Balela.» Kings Lynn'deki yerli hizmetkârlar Louise'e bu adı vermişlerdi: Açık ve Güneşli Göğü Getiren. Çocuklar kadının sorularını cevapladılar, Louise de cebinden çıkardığı birer parça şekeri çocukların kendisine uzanan küçük avuçlarına bıraktı.</p>

  <p>Çocuklar neşeyle sürülerine doğru koşarlarken Ralph, «Onları şımartıyorsun,» dedi.</p>

  <p>«Bizim insanlarımız onlar. İşte sınıra da geldik. Kendi toprağımızdan çıkmaktan hiç mi hiç hoşlanmıyorum doğrusu.» Düğün alayı Khami Misyoner Merkezinin topraklarına girmişti şimdi. Bir saat sonra dimdik bir yokuşu da çıkınca altlarında beyaz badanalı kilise ile diğer yapılar göründü. Vadide bir ordu kamp kurmuş gibiydi. Jordan atından atlayıp güzelim kumru grisi giysilerini kaplayan tozu silkerek ağabeyinin yanına koştu.</p>

  <p>«Burada ne oluyor, Ralph? Ben böyle bir şeyle karşılaşacağımızı aklıma bile getirmemiştim.»</p>

  <p>«Robyn Matabele ulusunun yarısını düğüne davet etmiş, diğer yarısı da kendi kendilerini davet etmişler, bunda şaşacak ne var. Kimi burada olabilmek için yürüyerek yüz mil gelmiş olmalı. İyileştirdiği her hastası, Hıristiyan yaptıkları, bir öğüt almak için kapısını çalan her kadın, erkek ve çocuk... ona 'Nomusa' diyen herkes... Hepsi, aileleri ve dostları bunlar işte.»</p>

  <p>«Peki ama bu kadar insanı kim doyuracak?»</p>

  <p>«Robyn kitaplarından gelen paralardan bir kısmını harcayabilir, ben de ona kırk beş hayvan gönderdim ziyafetler için. Gandang'ın karısı şişko Juba’nın ünlü birasından bin litre yaptığı söyleniyor.» Ralph sevgiyle tuttu kardeşinin kolunu. «Bak, şimdi çok susadığımı farkettim, haydi gel bir şeyler içelim.»</p>

  <p>Yolun iki yanında hepsi de boncuklar ve çiçeklerle süslenmiş yüzlerce kız şarkı söyleyip dansediyorlardı. Kızların yağ ve kille sıvanmış vücutları güneşte parlıyor, çıplak göğüsleri sallanıyor, kısacık etekleri havaya kalkıyordu.</p>

  <p>«Jordan, hiç böyle güzellik görmüş muydun?» diye kardeşinin kadınlara karşı tutumunu iyi bilen Ralph Jordan'la alay etti. «Bak şuradaki çift, en soğuk günde bile kulaklarını donmaktan korur.»</p>

  <p>Yüzü kıpkırmızı kesilen Jordan efendisinin yanına dönerken, kızlar da arabanın çevresini sarmışlar, katırlar ağır ağır yol alıyorlardı.</p>

  <p>Kızlardan biri Bay Rhodes'u tanımıştı.</p>

  <p>«Lodzi!» diye bağırdı. Diğerleri de, «Lodzi! Lodzi!» diye bağırdılar.</p>

  <p>Sonra Louise'i gördüler. «Seni görüyoruz, Balela! Hoşgeldin, Balela! Hoş geldin. Açık ve Güneşli Gökler Getiren!»</p>

  <p>Arkadan Zuga'yı tanımışlardı. «Barış içinde gel, Yumruk.» Ardından Ralph'a döndüler. «Seni görüyoruz küçük Şahin ve gözlerimiz sevinçten bembeyaz kesiliyor.»</p>

  <p>Zuga şapkasını çıkartıp başının üzerinde salladı. Atının üstünden kızların arkasındaki erkek kalabalığını görüyordu. Birden tanıdık bir yüze rastladı. Gülümseyen yüzler orasında ciddi duran biri.</p>

  <p>«Bazo!» diye bağırıp elini salladı. Genç reis hâlâ gülümsemeden baktı Ralph'a.</p>

  <p>«Sonra konuşuruz!» diye bağırdı Ralph atını sürerken.</p>

  <p>Çimenliğe varınca danseden kızlar gerilediler; burası dile getirilmemiş bir anlaşmayla beyaz konuklara ayrılmıştı. Geniş verandada yüz kişi kadar vardı. Hazırlıklar için üç gün önce yola çıkmış olan Cathy de oradaydı.</p>

  <p>Ralph'ı gören Jonathan bir çığlık kopardı, ama Cathy çocuğun damadı karşılamak için koşan kalabalık arasında ezilmemesi için elini sımsıkı tuttu. Ralph atından indi, kalabalığı yarıp koştu, karısını kucaklarken Cathy az daha çiçekli şapkasını düşürüyordu. Şapkayı tuttuğu anda birden donup kaldı, yüzü bembeyaz kesildi.</p>

  <p>Katır arabasının kapısı açılmış, Jordan basamakları yerleştiriyordu.</p>

  <p>«Ralph! O gelmiş! Ne işi var burada?»</p>

  <p>Bay Rhodes'un şişman gövdesi görününce herkes bir anda sustu.</p>

  <p>«Ralph, annem ne diyecek şimdi? Onu önleyemez miydin?»</p>

  <p>«Onu kimse durduramaz. Üstelik horoz dövüşünden daha çok eğleneceğiz bugün.»</p>

  <p>O sırada gürültüyü duyan Robyn St. John da evinin karşısında görünmüştü. Ocak başının sıcaklığından hâlâ kıpkırmızıydı yüzü, yeni konuklarını karşılamak için gülümsüyordu. Ama arabanın kapısındaki adamı görünce o da donup kaldı.</p>

  <p>«Bay Rhodes!» dedi ortalığa çöken sessizlikte. «Khami Misyonerliğine gelmekle beni mutlu ettiniz.»</p>

  <p>Bay Rhodes sanki bir tokat yemiş gibi gözlerini kırpıştırdı. Tek beklemediği şey bu karşılamaydı. Robyn sözüne devam etti. «Çünkü böylece size adımınızı eşiğimden içeri atmamanızı söyleyebileceğim!» .</p>

  <p>Bay Rhodes rahatlamış olarak başını eğdi; yine de kendi denetiminde olmayan çözümlenmemiş durumlardan hoşlanmazdı.</p>

  <p>«Buna hakkınız olduğunu kabul edelim,» dedi. «Ama eşiğin bu yanı, şu anda basmakta olduğum toprak benim başkanı olduğum İngiliz Güney Afrika Şirketine aittir ve...»</p>

  <p>«Yanılıyorsunuz bayım, Şirket bana kullanma hakkını bağışlamış bulunmakta...»</p>

  <p>Bay Rhodes başını salladı. «Çok ince bir hukuk sorunu bu. Yöneticimden bize bu konuda bir karar vermesini isteyeceğim.» Yönetici Doktor Leander Starr Jameson'du. «Ama bu arada genç çiftin mutluluğu için kadeh kaldırmak isterdim.»</p>

  <p>«Bay Rhodes, sizi temin ederim ki Khami'de size hiçbir içki sunulmayacaktır.»</p>

  <p>Bay Rhodes başını sallayınca Jordan arabaya koştu. Hizmetkârlara kamp iskemleleri ve masalarını çıkartıp çekirge felâketinden sonra yeni yeni yeşermeye başlayan ağaçlardan biri altına yerleştirtti.</p>

  <p>Bay Rhodes ile yanındakiler yerleşirlerken Jordan şampanya şişesini açıp efendisinin kadehini doldurdu. Robyn de bu arada içeri girmişti.</p>

  <p>Ralph Jonathan'! Cathy'nin kucağına bıraktı. «Bir şey yapacak korkarım,» diyerek koştu. Eve girdiğinde Robyn şöminenin üstündeki tüfeği indiriyordu.</p>

  <p>«Robyn hala, ne yapıyorsun?»</p>

  <p>«Saçmaları çıkartıp yerine gerçek mermi yerleştiriyorum.»</p>

  <p>«Sevgili kaynanam, bunu yapamazsın.» Ralph kadına yaklaştı.</p>

  <p>«Gerçek mermi kullanamam mı yani? »</p>

  <p>«Onu vuramazsın.»</p>

  <p>«Neden?»</p>

  <p>«Bu bir skandal olur.»</p>

  <p>«Ben kendimi bildim bileli skandalla iyi dostuz.»</p>

  <p>«Peki, olacak pisliği düşün bir kere.»</p>

  <p>«Cayırda vururum onu.» Ralph halasının aklına koyduğu şeyi yapacağını anlamıştı. Umutsuzca bir çözüm aramaya başladı.</p>

  <p>Sonunda, «Altı Numara!» diye bağırdı. Robyn olduğu yerde donup yeğenine baktı.</p>

  <p>«Altıncı Emir: 'Öldürmeyeceksin!'»</p>

  <p>«Tanrı Cecil Rhodes'dan söz etmiyordu,» dedi Robyn. Ama gözleri titremişti.</p>

  <p>«Tanrı belirli hedeflerden söz etseydi herhalde bir dipnotu düşerdi,» dedi Ralph. Robyn içini çekerek mermi kutusunu rafa koydu.</p>

  <p>«Şimdi ne yapıyorsun?»</p>

  <p>«Yine saçmaya dönüyorum. Tanrı yaralar konusunda bir şey söylemedi.» Ralph silahı kavrayınca Robyn ancak göstermelik bir direnç gösterdi.</p>

  <p>«Ralph, adamın küstahlığına bak hele!» diye mırıldandı.</p>

  <p>«Keşke küfür edebilseydim.»</p>

  <p>«Tanrı seni bağışlayacaktır.»</p>

  <p>«Canı cehenneme öyleyse!»</p>

  <p>«Şimdi biraz rahatladın mı?»</p>

  <p>«Pek sayılmaz.»</p>

  <p>«Al öyleyse.» Ralph arka cebinden gümüş içki şişesini çıkardı. Kadın bir yudum içti, öfkeden gözleri yaşarmıştı.</p>

  <p>«Şimdi iyileştin mi biraz?»'</p>

  <p>«Biraz. Ne yapmam gerekir, Ralph?»</p>

  <p>«Soğuk ve onurlu davranışını elden bırakma.»</p>

  <p>«Haklısın.» Kadın kararlı bir tavırla çenesini kaldırıp verandaya döndü.</p>

  <p>Jordan bir aşçı külahı ile bir önlük giyinmiş gelene şampanya ve börek ikram ediyordu. Katır arabasının gelmesinden önce dolu olan veranda şimdi boşalmıştı, konuklar Bay Rhodes'un çevresinde neşeli bir kalabalık oluşturmuşlardı.</p>

  <p>«Sucukla başlayalım,» dedi Robyn Juba'ya. «Kızların harekete geçsinler.»</p>

  <p>«Ama daha tören yapılmadı ki, Nomusa. Düğün saat beşte... »</p>

  <p>«Sen yemekleri çıkar. Jordan Ballantyne’ın böreklerine karşı sucuklarıma güveniyorum, hepsini buraya getirtebilirim...»</p>

  <p>«Ben de bahse girerim ki Bay Rhodes'un şampanyası onları orada tutacaktır,» dedi Ralph. «Ona karşı çıkabilir misin?»</p>

  <p>«Bir damla bile yok, Ralph. Bende konyak ve bira var ama şampanyam yok.»</p>

  <p>Ralph çimenlikteki konuklardan birine işaret etti. Bu Ralph'ın Bulawayo'daki büyük mağazasının müdürüydü. Adam patronunun bakışını görünce koşarak yanına geldi, bir iki saniye bir şeyler konuştular, sonra hemen atına atlayıp oradan; uzaklaştı.</p>

  <p>«Nereye gönderdin onu?» diye sordu Robyn.</p>

  <p>«Bugün bir konvoyum geldi. Daha yüklerini boşaltmamışlardır. Bir iki saat içinde bir araba dolusu şampanyamız olacak.»</p>

  <p>«Sana bunu hiçbir zaman ödeyemem, Ralph.»</p>

  <p>Robyn bir an yeğeninin yüzüne baktı, sonra yaşamında ilk kez olarak ayak parmakları üstünde uzanıp onu dudaklarından öptü ve mutfağa koştu.</p>

  <p>Jordan sonuncu şampanya şişesini açarken Ralph’ın arabası da tepenin başında göründü. Kalabalık Robyn'in ünlü baharatlı sucuklarının açık ateşte kızartıldığı yere doğru ağır ağır akmaya başlamıştı.</p>

  <p>Isazi arabayı verandanın önünde durdurdu ve bir hokkabaz gibi örtüyü çekti. Kalabalık Bay Rhodes'u tek başına bırakıp o yana aktı.</p>

  <p>Jordan birkaç saniye sonra ağabeyinin yanındaydı.</p>

  <p>«Ralph, Bay Rhodes en iyi şampanyadan birkaç kasa satın almak istiyor.»</p>

  <p>«Ben parti malı satmıyorum. Ya bir arabayı birden alır ya da hiç almaz. Şişesi 20 sterlin.»</p>

  <p>«Bu korsanlık ama!»</p>

  <p>«Matabeleland'da bundan başka şampanya da yok!»</p>

  <p>«Bay Rhodes bundan hiç hoşlanmayacaktır.»</p>

  <p>«Ben ikimiz adına hoşlanırım. Üstelik paranın da peşin olduğunu söyle.»</p>

  <p>Jordan kötü haberleri efendisine vermeye koşarken Ralph da damadın yanına gidip, kolunu omzuna attı.</p>

  <p>«Bana borçlusun oğlum Harry. Düğünün bir efsane olacak, ama sevgili Victoria'na balayından söz ettin mi, ha?»</p>

  <p>«Akıllı davranmışsın, evlât. Wankie bölgesi Cape Town'daki Mount Nelson Oteli'nin çekiciliğine sahip değildir.»</p>

  <p>«O anlayış gösterecektir,» dedi Harry, kendisinin de inanmadığı bir sesle.</p>

  <p>«Elbette.» O anda Jordan Bay Rhodes'un bir şampanya şişesi etiketi arkasına yazdığı çekle dönmüştü.</p>

  <p>«Çok güzel,» diye Ralph çeki cebine yerleştirdi. «Simdi Isazi'yi öteki arabayı getirmesi için gönderebilirim.»</p>

  <p>Khami'de bedava şampanya olduğu haberi Bulawayo'yu bir anda boşaltmıştı. Bu fiyatlarla başa çıkamayacağını anlayan Grand Hotel'in barmeni de otelin barını kapatmış ve güneye doğru akan kalabalığa katılmıştı. Küçük kilise bu çağrılı ve çağrısız konukların pek azını barındırabildiğinden millet çevreye yayılmış durumdaydı. Ancak yine de iki ayrı şampanya arabasının çevresi tıklım tıklım doluydu. Ilık şampanya erkekleri duygusal bir neşeye boğup kadınları da ağlamaklı bir hale getirdiğinden sonunda gelin kapıda göründüğünde alkışlarla karşılandı.</p>

  <p>Victoria Ralph'ın kolunda ve çevresinde kızkardeşleri olduğu halde kalabalığın kendisine açtığı yoldan ilerledi.</p>

  <p>Az sonra bakır rengi saçları beyaz saten elbisesinin omuzlarına dökülmüş olarak kocasının koluna girdiğinde güzelliği gerçekten baş döndürücüydü.</p>

  <p>«Eh, her şey tamam oldu,» diye Ralph ilân etti. «Şimdi parti gerçekten başlayabilir.»</p>

  <p>Bir kenarda duran orkestra Gilbert ve Sullivan'dan oynak bir parçaya başladı. Limpopo'nun bu yanında bundan başka notası olan bir parça bulamamışlardı. Dörtlünün her biri makamı kendisine göre çalarken kalabalık da şampanyanın yaptığı etkiyle polka ya da vals yapmaya başladılar.</p>

  <p>Ertesi sabah parti iyice kızışmış, kilisenin arkasında ilk kavgalar başlamıştı. Ancak Ralph, «Olmaz beyler, tüm insanlığa karşı sevgi ve iyi niyet beslememiz gereken bir toplantıdayız,» diyerek tarafları yatıştırmaya çalışmış, ama sonra adamlar daha ne dediğini anlamaya fırsat bulamadan ikisini de sağlı sollu yumruklarla yere sermişti. Sonra ikisini de yerden kaldırıp en yakın şampanya arabasına kadar götürdü.</p>

  <p>İkinci günün sabahı artık herkes kafayı bulmuştu. Eğlencenin bir dakikasını bile kaçırmak istemeyen gelinle damat daha halaylarına çıkmamışlar, ağaçlar altında dansediyorlardı. Gece arabasında dinlenmiş olan Bay Rhodes, Jordan’ın hazırladığı kahvaltısını koca bir şişe şampanya eşliğinde bitirince bir konuşma yapmak için dayanılmaz bir istek duymuştu. Şimdi arabacı yerinde durmuş konusuna olan tüm ateşli inancıyla konuşuyordu.</p>

  <p>«Rodezyalılarım! Elele vererek Afrika haritasının Cape Town'dan Kahire'ye kadar pembeye boyanacağı büyük güne yaklaşmış bulunuyoruz. Bu güzel kıta Hindistan'la eş değerde olacak yakında. Sevgili Kraliçemizin tacında o şanlı yakutun yanında parıldayan bir elmas...»</p>

  <p>Kalabalık çılgın gibi alkışlıyordu kendisini. Amerikalılar, İrlandalılar ve Yunanlılar sevgili Kraliçe'nin tebaaları kadar gürültücüydüler alkışlarında.</p>

  <p>Ralph bir elinde Rhodes'un şampanyasından bir şişe, omzunda oğlu olduğu halde yerli konukların arasına doğru yürüdü. Elli hayvanın eti ve Juba'nın bin litre birası buradaki kalabalığı da coşturmuştu. Gençler bellerine kadar yükselen tozlar arasında dansediyorlar, kızlar salınıyorlar, davulcular bitkin düşene kadar çalıyorlardı. Ralph ateşten bir parça et koparıp ısırdı. Aşçıya, «Çok güzel olmuş,» diyerek eti omzundaki oğluna verdi. «Ye bakalım, JanJan, insanı öldürmeyen şey şişmanlatır.» Çocuk eti alıp çiğnedi. «Çok güzel, baba!»</p>

  <p>Dansedenler bir anda Ralph'ın çevresini sarmışlar, kendisine meydan okuyorlardı. Ralph Jonathan'ı ağılın çiti üzerine oturtup bir Ngui dansçısının kahramanca pozuyla alanın ortasına yürüdü. Çocukluklarında Bazo'dan aldığı dersleri unutmamıştı. Sağ dizini omzuna kadar kaldırıp, ayağını şiddetle yere indirdi. Diğerleri onu alkışlamaya başladılar. Ralph sıçramaya başladı, diğerleri de onu taklit ettiler, kadınlar el çırpıp şarkılar söylüyorlar, Jonathan oturduğu yerden heyecan ve gururla babasını özendiriyordu.</p>

  <p>«Babama bakın, babama!»</p>

  <p>Gömleği terden sırılsıklam olan ve soluğu kesilen Ralph sonunda dansı bıraktı, oğlunu omzuna alıp yine kalabalığın anasına karıştı. Tanıdığı yerlileri adlarıyla çağırıyor, kendisine sunulan bir parça eti ya da bir yudum birayı kabul ediyordu. Aradığı adamı dansedenlerin dışında, tek başına bir kütüğün üzerinde otururken gördü.</p>

  <p>«Seni görüyorum Balta Bazo!» diyerek adamın yanına oturdu, şampanya şişesini aralarına yerleştirerek Bazo'ya uzun zaman önce elmas madeninde birlikte çalıştıkları purolardan uzattı. Bir süre hiç konuşmadan dansedenleri seyrettiler. Bu arada canı sıkılan Jonathan da babasından kopmuş ve kendisinden iki yaş kadar daha küçük bir çocukla oynamaya başlamıştı. Bu Bazo'nun çocuğu, Gandang'ın torunu ve büyük Mzilikazi’nin torununun çocuğu olan Tungata idi.</p>

  <p>Kara yüzünde anlaşılmaz bir ifade olan Bazo, «Oğlunun adı ne?» diye sordu. «Jonathan.»</p>

  <p>«Anlamı nedir bunun?»</p>

  <p>«Tanrının armağanı.»</p>

  <p>Jonathan başındaki hasır şapkayı çıkartıp küçük Matabele prensinin başına geçirdi. Sarkık göbekli yarı çıplak yerli çocuğun başında şapka öylesine komik duruyordu ki iki adam ellerinde olmayarak gülümsediler. Tungata sevinçle Jonathan'ın elini tutup dansedenlerin arasına çekti.</p>

  <p>Çocuklar arasındaki o tılsımlı anın sıcaklığı iki adamın üzerine çöken soğukluğu gidermişti. Gençliklerindeki uyumu düşündüler, konuştular. Şampanya şişesi aralarında gidip geldi. Şişe boşalınca Bazo ellerini çırptı, Tanase gelip bir maşrapa bira uzattı kocasına. Bir kere bile başını kaldırıp Ralph'a bakmamış ve geldiği gibi sessizce çekilip gitmişti. Öğle üzeri kadın döndüğünde iki erkek hâlâ konuşuyorlardı. Tanase'nin bir elinde Jonathan, diğerinde hasır şapkasıyla Tungata vardı, Çevresini tümüyle unutmuş olan Ralph birden karşısında oğlunu görünce şaşırdı. Çocuğun yüzü yağ ve boya ile sıvanmış, arkadaşı ile girdiği oyunlarda üstü başı paramparca olmuştu.</p>

  <p>«Tanrım, annenden işiteceklerimiz var,» diye söylenip oğlunu kucakladı. «Seni bir daha ne zaman göreceğim, dostum?» diye sordu Bazo'ya</p>

  <p>«Sandığından da çabuk. Hazır olduğumda yine senin yanında çalışacağımı söylemiştim ya?»</p>

  <p>«Öyle,» diye Ralph başını salladı.</p>

  <p>«Şimdi hazırım artık.»</p>

  <p>Victoria balayı planının değişmesine şaşılacak bir uysallıkla ses çıkarmadı. Harry Mellow, «Ralph’ın bir düşüncesi var,» diye durumu açıkladı. «Eski Afrika efsanelerinden birini kovalamak istiyor. Dr. Livingstone'un Zambezi nehri yakınlarında keşfettiği büyük şelâlenin yakınlarında Wankie denilen topraklarda... Vicky, senin Cape Town'a gitmek ve ilk kez denizi görme istediğini biliyorum, ama...»</p>

  <p>«Yirmi yıldır görmedim denizi, birkaç yıl daha görmezsem bir şey kaybetmem.» Vicky kocasının elini tuttu. «Sevgilim sen nereye gidersen ben de giderim, ister Wankie ‘nin ülkesi olsun isterse Kuzey Kutbu, yeter ki birlikte olalım.»</p>

  <p>Sefere Ralph Ballantyne’ın alışageldiği biçimde hazırlanılmıştı: iki aileye Matabeleland'ın görkemli ormanlarından büyük Zambezi nehrine altı araba ile kırk hizmetkâr eşlik ediyorlardı. Ortalık av hayvanlarıyla kaynıyor, yeni evliler birbirlerini gözleriyle öylesine yiyip bitiriyorlardı ki bu bulaşıcı bir şey olmuştu.</p>

  <p>Bir aşk sabahından sonra Cathy Ralph'a, «Bu kimin balayı anlayamadım,» diye mırıldandı.</p>

  <p>«Önce iş sonra soru,» dedi Ralph. Cathy mutlulukla gülümsemeyerek kuştüyü yatağının içine kaydı.</p>

  <p>Jonathan babasının beşinci doğum günü nedeniyle verdiği yavru atın sırtından yemek saatleri ve geceleyin güçlükle indirebiliyordu. Wankie'nin köyüne yola çıkışlarının yirmi ikinci gününde vardılar ve Bulawayo'yu arkalarında bıraktıklarından bu yana ilk kez yeryüzüne inmiş oldular.</p>

  <p>Wankie, Kral Lobengula’nin iktidarı döneminde bir kaçak ve yasadışı ilân edilmiş bir kişiydi. Lobengula onun kellesini GuBulawayo'ya getirmek için savaşçı birliği göndermiş, ancak küstah olduğu kadar kurnaz olan Wankie ellerinden kaçıp kurtulmuş, savaşçılar eli boş dönmüşlerdi.</p>

  <p>Lobengula'nın yenilgisinden ve ölümünden sonra Wankie kendisini Zambezi ve Gwaai nehirleri arasındaki toprakların reisi ilân etmiş, bölgesine ticarete ya da fil avlamaya gelenlerden haraç istemeye başlamıştı.</p>

  <p>Orta yaşlı, uzun boylu, açık yüzlü ve gerçekten bir reis havasına sahip olan Wankie, Ralph’ın kendisine armağan ettiği battaniyeleri ve boncukları herhangi bir minnet gösterisinde bulunmadan kabul etti; Ralph’ın, babasının, kardeşiyle oğlunun sağlıklarını sorduktan sonra konuğunun ziyaretinin gerçek amacını öğrenmek için bir timsah gibi beklemeye başladı.</p>

  <p>«Yanan taş mı?» diye mırıldanarak düşündü bir süre. Sonra hiçbir girişe gerek görmeden eskiden beri bir araba sahibi olmak istediğini söyledi. Lobengula'nın arabası vardı, şu halde her büyük reisin bir arabası olmalıydı. Wankie oturduğu yerde dönüp anlamlı bakışlarla Ralph’ın Cape'de yaptırılmış altı metrelik görkemli arabalarına baktı.</p>

  <p>Ralph ateşin karşısında oturan Harry Mellow'a, «Utanmaz herif bir beyaz kadar küstah,» diye yakınıyordu. «Bir araba, neresinden bakarsan bak 300 sterlin!»</p>

  <p>Cathy, «Ama sevgilim Wankie sana yol gösterebilirse bu bedava demek değil mi?» diye atıldı.</p>

  <p>«Olmaz. İki battaniye, bir iki kasa konyak belki, ama 300 sterlinlik bir araba, asla!»</p>

  <p>«Haklısın Ralph,» diye Harry güldü. «Bizim Long İsland'ı kaça aldığımızı düşünürsen... »</p>

  <p>Konuşması hemen arkasından gelen bir öksürükle kesildi. Bazo diğer hizmetkârlarla arabacıların kamp kurdukları yerden, sessizce gelmişti yanlarına.</p>

  <p>«Henshaw!» dedi Ralph kendisine bakınca. «Bana buraya yaban sığırı avlamaya geldiğimizi söylemiştin yola çıkarken. Bana güvenemedin mi?»</p>

  <p>«Bazo, sen benim kardeşimsin.»</p>

  <p>«Sen kardeşine yalan mı söylersin?»</p>

  <p>«Bulawayo'da iken yanan taşlardan söz etseydim, yola çıktığımızda arkamızda en az yüz araba olurdu.»</p>

  <p>«Ben sana bu tepelerde şimdi armağanlara boğduğu tüysüz maymunu savaşçılarımla kovaladığımı söylemedim mi?»</p>

  <p>«Söylemedin.» Bazo hemen konuyu değiştirdi. Başarısız olduğu bu seferden hiç de gurur duymazdı. Eski kralın kendisini azarlamasını hiç unutamıyordu.</p>

  <p>«Henshaw, eğer benimle konuşmuş olsaydın hem zaman kaybetmez hem de otuz babanın oğlu olan bu çakalla konuşarak kendimizi alçaltmazdık...»</p>

  <p>Ralph, Bazo'nun ev sahipleri hakkındaki düşüncelerini keserek ayağa kalktı. «Bazo, sen bizi oraya götürebilir misin? Bunu demek mi istiyorsun? Bizi yanan taşlara gerçekten götürebilir misin?»</p>

  <p>Bazo başını eğdi. «Ve bu da sana bir arabaya mal olmayacaktır.»</p>

  <p>Kızıl ve sisli şafakla birlikte ormanın içinde yola koyuldular. Önlerinde sığır sürüleri onlara yol vermek için açılıyor, geçtikten sonra arkalarından yine kapanıyordu. İri kara hayvanların ıslak burunları havadaydı, geniş boynuzları kendilerine ağır bir saygınlık veriyor, birkaç yüz adım ötelerinden geçen atlılara şaşkın şaşkın bakıyorlar, sonra yine otlamaya dönüyorlardı. Atlılar ise hayvanlara bakmıyorlardı bile, onların gözleri önde giden Bazo'nun kurşun yaralı sırtındaydı.</p>

  <p>Dik sırtın başlangıcında hayvanları bir yere bağlayıp yürüyerek yollarına devam ettiler. Koşmalarına rağmen kendilerini doruğa dimdik yükselen yamacın kenarında bekleyen Bazo'ya erişemiyorlardı. Bazo herhangi bir aşırılığa kaçmadan çenesiyle ilersini gösterdi. Ralph ile Harry, soluk soluğa, terden gömlekleri sırtlarına yapışmış olarak, konuşamadan baktılar.</p>

  <p>Yedi metre kalınlığında yatay bir damar vardı yamaçta. Her iki yönde de göz alabildiğine uzanıyordu. Geçe kadar kara olmasına rağmen sabah güneşinin ilk ışıklarını yansıtan garip bir yeşilimsi parlaklığı vardı.</p>

  <p>«İşte bu topraklarda eksik olan tek şey,» dedi Ralph. «Yanan taş, siyah altın... şimdi her şeyimiz var artık.»</p>

  <p>Harry Mellow kutsal bir yerde bir azizden kalan kalıntıya dokunuyormuş gibi saygıyla dokundu taşa.</p>

  <p>«Böylesine derin damarı olan kömürü Kentucky tepelerinde bile görmemiştim.»</p>

  <p>Birden başından şapkasını çıkartıp havaya attı ve vahşi bir Kızılderili çığlığı atarak yamaçtan aşağı koştu.</p>

  <p>«Zenginiz! Zengin! Zengin! Zengin!»</p>

  <p>«Bay Rhodes'in yanında çalışmaktan daha iyi mi?» diye sordu Ralph. Harry dostunun omuzlarını kavradı, iki yana sallanarak dansetmeye başladılar, Bazo durduğu yerden asık bir yüzle seyrediyordu onları.</p>

  <p>Ortalığı incelemek ve alanlarını belirlemek iki haftalarını aldı. Bu süre sonunda kömür damarının dolaştığını tahmin ettikleri tüm bölgeyi işaretlemişlerdi. Harry teodolit aracıyla ölçümlerini yapıyor, Bazo ve Ralph ile diğer yerliler yere kazık çakıyorlardı.</p>

  <p>Çalışırlarken tepelerin bazı yerlerinde yüzeye çıkmış yeni yeni damarlar da buldular.</p>

  <p>«Bin yıl yetecek kadar kömür var,» dedi Harry. «Trenler için, çelik fabrikaları için, yeni ulusu her şeye kavuşturmaya yetecek kadar...»</p>

  <p>On besinci gün yorgunluktan bitkinleşmiş Matabele’lerínin başında kampa döndüler. Yeni kocasından iki hafta yoksun kalmış olan Victoria yaslı bir dul gibi soluklaşmıştı. Ancak ertesi sabah rengi ve gözlerinin parıltısı yerine gelmiş olarak kocasının kahvaltısını hazırlıyordu.</p>

  <p>Dev msasa ağaçlarının altında kurulan sofranın başında oturan Ralph, Cathy'ye seslendi. «Katie sevgilim, bir şişe şampanya aç.» Kadehini kaldırdı. «Baylar bayanlar, Harkness Madenine ve Wankie kömürüne ve her ikisinin de zenginliğine içelim!» Kahkahalarla gülerek kadehlerini tokuşturdular. «Sonsuza kadar burada kalalım,» dedi Vicky. «Öylesine mutluyum ki. Bunun sona ermesini istemiyorum.»</p>

  <p>Kolunu Cathy'nin beline dolayan Ralph, «Bir süre daha kalacağız,» dedi. «Doktor Jim'e buraya yaban sığırı avlamaya geldiğimizi söyledim. Yanımızda birkaç araba dolusu deriyle dönmezsek bizim doktor kuşkulanmaya başlar sonra.»</p>

  <p>Akşam rüzgârı doğudan esmeye başlamıştı. Ralph bu mevsimde rüzgârın gece boyunca devam edeceğini ve güneşle birlikte hızını arttıracağını biliyordu.</p>

  <p>Yerlilerden iki grubu yanlarında öküzler ve kibrit kolileri olduğu halde doğuya göndermişti. İki grup da şafakta Gwai nehrine varmışlardı, Burada iki büyük çürümüş ağacı devirip zincirlerle öküzlere bağladılar.</p>

  <p>Dalları yakınca kuru ağaç birden alev aldı ve ürken öküzler koşuşmaya başladılar. Sürücüler de öküzlerle birlikte koşup hayvanları ayrı yönlere çekiyorlardı. Bir saat içinde cephesi bir kaç mil olan bir orman yangını başlamıştı. Arkadan gelen rüzgâr yangını Ralph'ın arabalarının bulunduğu açıklığa kaydırıyordu.</p>

  <p>Ralph sabah güneş doğmadan kalkmış, çalılıkları ateşe vermişti. Çimenler üzerindeki çiy alevlerin çok yayılmasına engel oluyor, kontrol altına alınmasını kolaylaştırıyordu. Çimenliği ağaçların sınırına kadar yakıp ağaçlar alev almadan ateşi söndürdüler. Isazi arabalarını hâlâ sıcak olan açıklığa çekti, arabaları dört köşeli bir duvar biçiminde dizip değerli öküzlerini içeri aldı. Ancak ondan sonra başlarını kaldırıp doğuya baktılar. Orman yangınından yükselen kara dumanlar şafak güneşini bile örtmüştü, içinde bulundukları güvenli alan birden çok küçük göründü gözlerine. Genellikle neşeli olan Matabele’ler bile sakinleşmişler, bıçaklarını bilerlerken huzursuzca bakıyorlardı giderek yaklaşan alevlere.</p>

  <p>«Kapkara olacağız,» diye Cathy söylendi. «Her şey berbat olacak.»</p>

  <p>«Biraz da yanacağız,» dedi Ralph. Bazo ile yedek atlan kontrol edip tüfeklerini kılıflarına yerleştirdiler.</p>

  <p>Ralph karısının yanına geldi. «Vicky ile sen arabadan çıkmayacaksınız. Ne olursa olsun çıkmayacaksınız anlaşıldı mı? Dayanamayacak kadar sıcak olursa üzerlerinize su dökün ama sakın dışarı çıkmayın!»</p>

  <p>Ondan sonra havayı koklayıp ilk duman kokusunu aldı. Vicky'yi kucaklamış veda eden Harry'ye döndü.</p>

  <p>«Wankie alanındaki hissemi seninkine karşı bahse koyuyorum.»</p>

  <p>«Ralph Ballantyne, artık o saçma sapan iddialar yok artık,» dedi Vicky. «Harry'nin artık bakmak zorunda olduğu bir karısı var.»</p>

  <p>«Bir sterlinine öyleyse!»</p>

  <p>«Tamam!» dedi Harry. El sıkışıp atlarına atladılar. Bazo Ralph'ın diğer atını yedeğe almıştı. «Yanımdan ayrılma, Bazo,» dedi Ralph. Harry'nin yerli yardımcısı ve yedek atı da hemen arkasındaydı.</p>

  <p>«Hazır mısın?» diye sordu Ralph. Harry başını salladı. Kamptan ayrıldılar.</p>

  <p>Duman kokusu genizlerini yakmaya başladığı sırada Harry, korku dolu bir sesle, «Şunlara bak!» diye bağırdı.</p>

  <p>Yaban sığırı sürüsü yangından kaçmaya başlamıştı. Bir sürü diğerine katılmış, yüz hayvan beş yüz, beş yüz bin olmuştu. Sonra binler çoğalmaya başlamıştı. Şimdi toprak titriyordu kapkara toynakları altında. Sürüler birbirlerine yapışmışlardı sanki. En irileri bir buçuk ton çeken hayvanlar bir millik bir cephesi olan tek bir vücutlar sanki. Ralph eşarbıyla ağzını ve burnunu örtüp, şapkasını gözlerinin üstüne indirdi.</p>

  <p>«Harry oğlum, arabaların bu yanına düşenler benim, o yanına düşenler senin.»</p>

  <p>«Bir sterlinine kabul!» Harry Lee Enfield marka silahına bir kurşun sürdü, tiz bir Kızılderili çığlığı kopartarak atını gelen hayvanların üstüne çevirdi.</p>

  <p>Ralph da atını bırakmıştı. Gelen hayvanları korkutmamaya çalışıyor, dikkatlerinin önlerindeki avcılardan çok arkalarındaki alevlerde olmasını istiyordu. Böylelikle sürüye yandan çok yaklaşıp en ön saftaki bir hayvanın kalın boynundaki kirişi nişanladı ve tetiğe bastı. Gürültü arasında silah sesi duyulmamıştı bile. Ama hayvan burun üstü düşmüş ve ölüm acısıyla ayaklarını sallamaya başlamıştı. Ralph atını dizleriyle yönetip iki elini de ser1 best bırakmıştı şimdi. Artık sürüye o kadar yakındı ki istese namlunun ucuyla hayvanlara dokunabilirdi bile. Silahın her patlayışında bir hayvan devriliyordu. Ralph kurşunu bitene kadar ateş etti, sonra silaha yeni bir şarjör taktı. Ne dipçiği omzundan ne de gözünü arpacıktan ayırıyordu.</p>

  <p>Namlu artık iyice ısınmış, silah tepmeye başlamıştı. Dişleri birbirine çarpıyor, sağ elinin işaret parmağı kanıyordu. Yine de durmadan dolduruyor ve ateş ediyordu. Vurduğu hayvanların sayısını çoktan kaçırmıştı.</p>

  <p>Birden fişekliğinin boşaldığını farketti. Yüz mermi harcamıştı. Hemen çantasından yeni bir fişeklik çekti.</p>

  <p>Birden yanlarına kadar gelen alevler bu kıyıma son verdi. Ralph ile Bazo bir anda kendilerini alevler arasında buldular, hayvanların yeleleri ve Ralph'ın gömleği yanmış olarak güçlükle kurtardılar kendilerini. Sonra açıklık yerden yangının iki yandan akıp gitmesini dehşetle seyrettiler. Yanan dallar kasırgaya tutulmuş gibi havaya uçuyor, otuz kırk metre ötede bir başka ağacın üstüne düşüp onu yakıyordu. Alevler ortalığı havasız bıraktığı için soluk almakta da güçlük çekiyorlardı. Sıcak hava ciğerlerini yakıyordu. Yüzlerinin derisi yanıyor, gözlerinin nemi kuruyordu. Güneşin içine bakıyormuş gibi ağrıyordu gözleri. Ateş geldiği gibi batıya doğru gitti sonra. Böylesine bir gücün karşısındaki güçsüzlüklerini anlayarak suskun kalakaldılar oldukları yerde.</p>
</body>
</html>
