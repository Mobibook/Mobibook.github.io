<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Pazartesi sabahı emniyet müdürlüğüne girip de silahhaneye yürürken nöbetçi amiri kendisini odasına çağırdı.</p>

  <p>«Craig, nakil kâğıtların geldi. Özel bir göreve atanıyorsun.»</p>

  <p>«Ne görevi?»</p>

  <p>«Ne bileyim ben! Ben yalnızca burada çalışırım, kimse bana bir şey söylemez ki. Wankie bölge komutanlığında ayın 28'inde...» Müfettiş susup Craig'in yüzüne baktı, «iyi misin, Craig?»</p>

  <p>«Evet, neden sordun?»</p>

  <p>«Berbat görünüyorsun da.» Adam bir an düşündü. «Bak sana ne diyeceğim, buradan ayın 25'inde ayrılırsan yeni görevine gitmeden iki gün tatil yapabilirsin.»</p>

  <p>«Hayatta tek güvendiğim insan sensin, George.» Craig, bir buna ihtiyacım vardı, diye düşündü. Üç gün boyunca işsiz güçsüz kendime acır dururum.</p>

  <p>***</p>

  <p>Victoria Şelalesi Oteli İmparatorluğun görkemli günlerinin bir anıtıydı. Duvarları bir şato duvarı kadar kalın, ama beyaz boyalıydı. Mermer salonlar, dönerek yükselen geniş merdivenler, katedral yüksekliğinde tavanlar, ağır ağır dönen vantilatörler. Bahçeleri Zambezi nehrinin tüm görkemi ve öfkesiyle döküldüğü uçuruma kadar uzanıyordu.</p>

  <p>İki tepe arasındaki incecik çelik köprüyü Cecil Rhodes yaptırmıştı: «Şelalenin sularının kuzeye giderken trenimi ıslatmasını istiyorum.» Böylece su zerrecikleri sürekli olarak köprünün üstünü bir pelerin gibi sarıyor, rüzgârda sular sis gibi savruluyordu. Misyoner keşif David Livingstone boğazın tepesinde durup da güneş girmeyen derinliklere baktığında, «Bu manzaraları ancak melekler uçarken görebilirler.» demişti. Bu manzaraya bakan daire de adını ondan almıştı: Livingstone dairesi.</p>

  <p>Bavullarını taşıyan karaderili hamallardan biri Janine'e, «Kral George burada yattı,» dedi. «Ve şimdi kraliçe olan Bayan Elizabeth de. Margaret o zaman küçücük bir kızdı.»</p>

  <p>Rolly bir kahkaha atarak adama bahşişini verdi ve gümüş buzlukta kendilerini bekleyen şampanya şişesini açtı.</p>

  <p>Zambezi nehri kıyısında elele yürüyorlar, sürekli yağmur alan ormanlarda koşuyorlardı. Yüksek yamacın tepesinde öpüşürken ayakları altında kayalar titriyor, suyun gürültüsünden kulakları işitmez oluyordu.</p>

  <p>Roland ile Janine sabahlan geç saatlere kadar yatıyorlar, kahvaltılarını odalarında ediyorlardı. Kısacık mayoları içinde o kadar sağlıklı, tertemiz, genç ve birbirlerine öylesine âşık görünüyorlardı ki, tılsımlı ve özel insanlar denebilirdi kendileri için.</p>

  <p>Bir aksam yemekte müdür masalarına geldi.</p>

  <p>«Albay Ballantyne, yarın gideceğinizi öğrendim. İkinizi de çok özleyeceğiz.»</p>

  <p>«Hayır olamaz!» dedi Janine. «Ayın 26'sına kadar kalıyoruz.»</p>

  <p>«Yarın ayın 26'sı, Bayan Ballantyne.»</p>

  <p>***</p>

  <p>Otelin hamalı bavullarını kapı önüne çıkarmış, Janine dışarda beklerken Roland da içerde hesabı kapatıyordu. Janine birden bahçe kapısından giren harap Land Rover'i görünce yüreği ağzına gelecek gibi oldu.</p>

  <p>Araba bir kenara park edip de o tanıdık yüz görününce, ilk tepkisi ani bir öfke oldu.</p>

  <p>«Her şeyi berbat etmek için geldi,» diye düşündü.</p>

  <p>Craig elleri ceplerinde kendisine doğru yürüyordu, kapıya sekiz on adım kala başını kaldırıp da kadını görünce içine düştüğü şaşkınlığın gerçek olduğunu anlamamaya olanak yoktu.</p>

  <p>«Jan!» Kıpkırmızı kesilmişti yüzü. «Tanrım, sizin burada olduğunuzu bilmiyordum.»</p>

  <p>Janine'in öfkesinin hafiflemekte olduğunu hissetti. «Nasılsın, Craig? Doğru, bilemezdin, şu ana kadar bir sırdı bu.»</p>

  <p>«Çok özür dilerim... »</p>

  <p>«Özür dilemene gerek yok, biz gidiyoruz zaten.»</p>

  <p>Roland, Janine'in arkasındaki kapıdan çıkıp kolunu kardeşçe Craig'in omzuna attı. «Sonny evlat, erken geldin. Nasılsın?»</p>

  <p>«Benim geleceğimi biliyor muydun?» Craig daha da şaşırmıştı şimdi.</p>

  <p>«Biliyordum ama bu kadar erken geleceğini tahmin etmemiştim. Ayın 28'inde görev başında olacaktın.»</p>

  <p>«George bana iki gün izin verdi.» Craig ilk şaşkınlığından bu yana Janine'in yüzüne bakmamıştı. «Ben de burada dinleneyim dedim.»</p>

  <p>«Buna ihtiyacın var, aslanım. Birlikte esaslı bir iş çevireceğiz seninle. Bak sana ne diyeceğim, Sonny, gel birlikte bir içki içelim, sana olup bitenin hiç olmazsa birazını anlatırım.»</p>

  <p>«Ama hiç zamanımız yok sevgilim,» diye Janine araya girdi. «Uçağı kaçıracağım.» Craig'in gözlerindeki şaşkınlık ve kedere bir an bile daha dayanamayacaktı.</p>

  <p>«Haklısın sanırım.» Roland saatine baktı. «O zaman öbür gün görüşürüz, Sonny.» Tam o anda havayollarının otobüsü otelin önünde durmuştu. Otobüse otelden ikisinden başka kimse binmedi.</p>

  <p>«Sevgilim, seni bir daha ne zaman göreceğim?»</p>

  <p>«Bilemiyorum, Bugsy, bu o kadar çok şeye bağlı ki.»</p>

  <p>«Bana mektup yazıp telefon edebilecek misin?»</p>

  <p>«Bunu yapamayacağımı biliyorsun.»</p>

  <p>«Biliyorum ama ben her olasılığa karşı evde olacağım.»</p>

  <p>«Queens Lynn'de otursan daha iyi olurdu, artık senin yerin orası.»</p>

  <p>«Ama işim,.. »</p>

  <p>«Yerin dibine batsın işin! Ballantyne'ların karıları çalışmazlar.»</p>

  <p>«İyi ama Albay Ballantyne bu kadın çalışmaya devam edecek, ta ki...»</p>

  <p>«Ne zamana kadar?»</p>

  <p>«Bana yapacak daha iyi bir şey verene kadar.»</p>

  <p>«Ne gibi?»</p>

  <p>«Bir bebek örneğin.»</p>

  <p>«Bir meydan okuma mı bu?»</p>

  <p>«Sayın Albayım lütfen öyle kabul etmenizi rica edeceğim.»</p>
</body>
</html>
