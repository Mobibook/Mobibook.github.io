<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Adamın büyücü olduğundan hiç kuşku yoktu. Tungata ile arkadaşlarından pek uzun değildi boyu, ama vücudu yüzünü kızıla beyaza ve karaya boyamıştı.</p>

  <p>Gizli vadinin yakınındaki ırmağın kıyısında ilk belirdiğinde çocuklar korkudan donup kalmışlardı. Ancak kaçmaya fırsat bulamadan adam maymun, at ve kartal taklitleri yapmış, hayvan sesleri çıkarmış, öyle zıplayıp hoplamıştı ki çocuklar korkularını unutup onu seyretmekten kendilerini alamamışlardı.</p>

  <p>Büyücü sırtındaki torbadan kocaman bir topak şeker çıkartıp ağzını şapırdatarak yalamaya başlamıştı. Haftalardır şeker tatmayan çocuklar adama yaklaşmışlardı bunun üzerine. Adam şekeri Tungata'ya uzatmış, çocuk da şekeri kaptığı gibi geri kaçmıştı. Büyücü bunun üzerine öyle neşeli kahkahalar attı ki, çocuklar da gülmeye başladılar, diğerleri de torbadan çıkan şekerleri kapışmak için çevresini sardılar. Ufak tefek büyücü çevresi çocuklarla sarılı olduğu halde kaya oyuğunun önüne geldi.</p>

  <p>Mutlu çocukların kahkahalarıyla içleri rahat eden kadınlar da dışarı çıkıp adama baktılar.</p>

  <p>«Kimsin sen?»</p>

  <p>«Nereden geliyorsun?»</p>

  <p>«Torbanda ne var?»</p>

  <p>Büyücü bu son soruya cevap olarak torbasından bir avuç renkli kordele çıkardı. Kadınlar birer çığlık kopartarak kordeleleri alıp bileklerine, boyunlarına sardılar.</p>

  <p>«Size armağanlar ve iyi haberler getiriyorum,» dedi büyücü. «Bakın neler getirdim.»</p>

  <p>Torbadan çelik taraklar, küçük yuvarlak aynalar, tatlı bir müzik çalan bir kutu çıktı. Kadınlar büyülenmiş gibi adamın çevresine doldular. «Armağanlar ve iyi haberler,» dedi büyücü.</p>

  <p>«Söyle! Söyle!» diye bağırdılar.</p>

  <p>«Atalarımızın ruhları bize yardıma geldi. Beyaz adamları yiyecek kutsal bir rüzgâr gönderdiler. Bütün beyazlar öldü.»</p>

  <p>«Amakiwa ölmüş!»</p>

  <p>«Arkalarında bu güzel armağanları bıraktılar. Bulawayo kasabasında beyaz adam kalmadı, ama bunlardan istediğiniz kadar var.</p>

  <p>Çabuk olun ama bütün Matabele erkek ve kadınları oraya gidiyorlar. Sona kalana hiçbir şey kalmayacak. Şu güzel kumaşlara bakın, binlerce var bunun gibi. Bu parlak düğmeleri, bu keskin bıçakları isteyen var mı? Savaş sona erdi artık! Beyazlar öldüler. Matabele zaferi kazandı. Kim gelecek ardımdan?»</p>

  <p>«Bize yol göster Küçük Baba,» diye yalvardı kadınlar. «Biz seninle geliriz.»</p>

  <p>Adam hâlâ torbasından ufak tefek bir şeyler çıkartarak dar vadinin ucunu gösterdi, kadınlar küçük çocuklarını kaptıkları gibi }| sırtlarına bağladılar, büyüklerine seslenip büyücünün ardından yürüdüler.</p>

  <p>«Beni izleyin, Maşobane halkı!» diye sesleniyordu büyücü. «En büyük olma zamanınız geldi artık. Umlimo'nun kehaneti gerçekleşti. Kuzeyden esen kutsal rüzgâr beyazları sildi süpürdü.»</p>

  <p>Geride kalacağından korkan Tungata mağaranın derinliklerine koşup şişman kadını aradı.</p>

  <p>«Büyükanne, büyücü hepimize güzel şeyler getirmiş. Çabuk olmalıyız!»</p>

  <p>Irmak binlerce yılda vadinin ucunda bir yol açmıştı, yolun iki yanında dimdik yamaçlar yükseliyordu. Granit turuncu ve sarı çiçeklerle kaplıydı. Bu dar yerden ırmak beyaz bulutlar halinde aşağı akıyor, daha alçak tepelerin eteğinde daha yaygın bir vadi oluşuyordu. Vadi incecik otlarla süslenmiş gibiydi, dar yolun bir yanında dimdik yamaç yükseliyor, bir yanında köpüklü beyaz sular akıyordu. Yağmur suyu aşağı vadide derin çukurlar oluşturmuştu. Bu çukurlardan biri de Maxim'i gizlemek için ideal bir yerdi.</p>

  <p>Ralph ilk askerini çukura yerleştirmiş, silahın namlusunu da dışarı uzatmıştı. Uzun kutularda iki bin mermi vardı. Harry Mellow Maxim'i gizlemek için çalılığı keserken Ralph da patikanın kenarına belirli aralıklarla taş kümeleri diziyordu. Harry'nin yanına gelip, «Menzili üç yüz metreye ayarla,» dedi.</p>

  <p>Sonra çukura inip adamlara ne yapmaları gerektiğini tekrar tekrar anlattı.</p>

  <p>«Jan Cheroot ilk taş kümesine vardığında makineli ateşe başlayacak. Maxim'i bekleyin, sonra yürüyenlerin arkasından ateşe başlayın, ateşinizi öne kaydırın.»</p>

  <p>Çavuş Ezra Winchester tüfeğine bir şarjör taktı. Dirseğini yere dayayıp yara izli yüzünü namluya yerleştirdi.</p>

  <p>Ralph, Harry Mellow'un Maxim'i hazırladığı çukura indi. Harry nişan tertibatını üç yüz metreye ayarladı, makinelinin üçayaklı sehpası üzerinde şerbetçe çalışıp çalışmadığını kontrol etti.</p>

  <p>«Hazırız.»</p>

  <p>«Şimdi yalnızca beklemek kaldı.»</p>

  <p>Ralph belindeki torbadan bir parça köstebek derisi çıkartıp sağ koluna, dirseğinin üzerine bağladı. Sonra oturup beklemeye başladılar.</p>

  <p>Güneş doğup da çıplak yağlı vücutlarını yakana, sırtlarından boşanan terlere sinekler üşüşene kadar beklediler. Öğle oldu, geçti, güneş göğün öte tarafında alçalmaya başladı.</p>

  <p>Ralph birden başını kaldırınca çukurun içinde dizilmiş silahlılarda bir dalgalanma oldu. Uzaktan bir kalabalığın uğultusu geliyor, kayalarda yankılanıyordu. Sonra şarkılar, çocuk kahkahaları duyuldu granit geçitten.</p>

  <p>Boğazın ağzında ufak tefek biri belirdi. Kırmızı, siyah ve beyaz boyalar Jan Cheroot'un düz yüzünü ve derisinin sarılığını örtmüştü, ama yine de canlı adımlarını, başını kuş gibi yana yatırışını tanımlamaya olanak yoktu. Yem olarak kullandığı süslü şeylerle dolu torbası çoktan boşalmış ve bir yana atılmıştı.</p>

  <p>«Umduğumdan da çokmuşlar,» diye mırıldandı Ralph, ama Harry Mellow arkadaşına bakmadı. Süründüğü kara boya yüzünün solukluğunu örtmesine örtüyordu, ne var ki, Maxim'in nişangâhına dayadığı gözleri dehşetle irileşmişti.</p>

  <p>Jan Cheroot taş yığınını geçtiği halde kadın ve çocukların hâlâ arkası kesilmemişti.</p>

  <p>«Hazır olun!» diye homurdandı Ralph.</p>

  <p>Jan Cheroot birden sanki bir çukura düşmüş gibi gözden kayboldu.</p>

  <p>«Haydi!»</p>

  <p>«Silahlılardan hiçbiri kıpırdamadılar bile. Hepsi vadiye bakıyorlardı.</p>

  <p>«Haydi!» diye bağırdı Ralph.</p>

  <p>Kadınlar Jan Cheroot'un ani kayboluşu karşısında şaşırmışlardı, arkadan gelenler ise öndekileri itiyordu. «Ateş!»</p>

  <p>«Yapamam,» diye mırıldandı Harry.</p>

  <p>«Tanrı cezanı versin senin! Onlar Cathy'nin karnını yarıp kızı mı kopartıp aldılar. Öldür onları!»</p>

  <p>Harry boğulurcasına, «Yapamayacağım,» dedi. Ralph adamı omuzlarından yakalayıp yana itti.</p>

  <p>Makineli tüfeğin arkasına geçti, tutamakları iki eliyle kavradı, emniyetleri açtı ve başparmağını ateşleme düğmesine bastı. Maxim cehennemi bir gürültü çıkararak ateşe başladı.</p>

  <p>Ralph silahı soldan sağa çevirip patikayı dar geçitten taş yığınına kadar tarıyordu. İki yanındaki çukurlarda Winchesterler de ateşe başladılar. Silahların' yaygarası aşağı vadiden gelen sesleri güçlükle bastırıyordu.</p>

  <p>Juba ne genç kadınlara ne de yarışan çocuklara ayak uydurabiliyordu. Her dakika biraz daha geride kalıyor, Tungata da, «Çabuk ol, büyükanne, çabuk ol,» diye onu uyarıyordu.</p>

  <p>Vadinin ucundaki boğaza gelmeden kadın iyice tıkanmış, gözlerinin önünde kara lekeler belirmişti.</p>

  <p>«Biraz dinleneyim,» diye yol kenarına oturdu. Arkada kalanlar birbirlerini iterek, koşarak boğaza girdiler.</p>

  <p>Tungata sabırsızlıkla ağırlığını bir ayağından diğerine aktarıp büyükannesini bekliyordu.</p>

  <p>«Büyükanne, az kaldı, ha gayret... »</p>

  <p>Kadının gözlerinin önündeki kara lekeler kaybolunca torununa başını salladı, oğlan kadının ellerini tutup tüm gücüyle onu doğrulttu.</p>

  <p>Juba şimdi sendeleye sendeleye yürürken artık en arkada kalmışlardı, ama ilerden gelen şarkı ve kahkahaları duyuyorlardı. Tungata bir süre koştu, sonra görev duygusu üstün gelerek gelip kadının elini tuttu.</p>

  <p>«Haydi büyükanne, ne olur biraz daha çabuk...»</p>

  <p>Juba iki kez daha durdu. Şimdi yapayalnızdılar, dar boğaza güneş de girmiyordu, yanlarından çağıltıyla akan köpüklü sular Tungata'nın bile heyecanını söndürmüştü.</p>

  <p>İkisi granit kayaların arasından çıkıp vadiye baktılar.</p>

  <p>«İşte oradalar!» diye Tungata sevinçle bağırdı.</p>

  <p>Patikanın üzeri kum gibi yanıyordu, bir karınca sürüsü sanki bir engele rastlamış da durmuş gibiydi,</p>

  <p>«Çabuk ol, büyükanne, yetiştik işte.»</p>

  <p>Juba güçlükle doğrulup sıcak güneşe doğru yürüdü.</p>

  <p>Tam o anda kafasının içinde bir kuş kanat çırpıyormuş gibi bir duyguya kapıldı. Bunun yorgunluktan olduğunu düşündüyse de önündeki kalabalığın hortuma tutulmuş toz zerrecikleri gibi dönüp durduklarını farketti.</p>

  <p>Daha önce kendisi hiç duymadığı halde, Şangani ve Bembesi'de savaşanların yaslı kadınlar gibi yaygaracı üçayaklı silahlardan söz ettiklerini işitmişti. Sahip olduğunu bilmediği bir güçle Tungata'yı kaptığı gibi kaçan bir filmişçesine dar boğaza geri döndü.</p>

  <p>Ralph Ballantyne portatif yatağının kenarında oturuyordu. Masa görevini yapan tersine çevrili bir sandığın üstünde bir mum, yarısı boşalmış bir viski şişesi, bir de maşrapa vardı.</p>

  <p>Ralph titrek sarı ışıkta dikkatini önündeki günlüğünün açık duran sayfasında toplamaya çalışıyordu. Şişe yarım saat önce doluydu. Maşrapayı alıp dibine kadar içti, tepeleme bir daha doldurdu. Birkaç damla günlüğün boş sayfasına dökülmüştü, içkiyi parmağıyla sildikten sonra bir sarhoşun dikkatiyle bıraktığı ize baktı. Kafasını toplamak istermiş gibi başını salladı, kalemi mürekkebe batırıp yazmaya başladı. Ama kalem içkinin bıraktığı ıslaklığa değince mürekkep birden sayfaya yayılıverdi. Ralph buna sıkılmıştı, kalemi fırlatıp attı, maşrapayı bir daha tepeleme doldurup içti. Maşrapa boşalınca iki eliyle sıkı sıkı tutup başını eğdi, öylece kaldı.</p>

  <p>Uzun bir süre sonra başını kaldırdı, yazdıklarını bir kez daha, hecelemeyi yeni söken bir ilkokul çocuğu gibi okudu.</p>

  <p>«Savaş hepimizi canavara döndürüyor.»</p>

  <p>Bir daha uzandı şişeye, ama elleri titrediği için şişe devrildi, sandığın üstüne altın renkli içki yayıldı. Ralph yatağa düştü, gözleri kapandı. Ayakları yere sarkıyor, bir eli korumak istermiş gibi yüzünü örtmüştü. Ralph aileyle yemek yememiş, kendisini yemeğe çağıran Jonathan'ı terslemişti.</p>

  <p>Elizabeth yün battaniyenin altında yan yattığı için brandanın aralığından dışarısını görebiliyordu. Ralph'ın çadırında ışık vardı hâlâ, ama Harry ile Vicky'nin çadırlarında ışık söneli bir saat olmuştu. Gözlerini kapatıp uyumaya çalıştı, ancak huzursuzluktan öyle çok kıpırdanıyordu ki, yanında yatan Robyn St. John derin bir göğüs geçirerek yana döndü. Elizabeth gözlerini açıp delikten dışarı baktı yine. Ralph'ın çadırındaki ışık hâlâ yanıyordu.</p>

  <p>Elizabeth gözlerini annesinden ayırmadan örtünün altından sıyrıldı, şalını omzuna atıp yere atladı.</p>

  <p>'Bir süre arabanın sürücü yerinde oturdu. Annesiyle arasında yalnızca branda vardı şimdi, Robyn'in soluklarını duyabiliyordu. Annesinin hafifçe horladığını duydu biraz sonra. Çadırdaki mum hâlâ yanıyordu. Bir pervaneymiş gibi alev çekiyordu kendisini. Kalkıp sessiz adımlarla çadıra yürüdü, bezi açıp içeri girdi.</p>

  <p>Ralph demir karyolanın üstünde, çizmeli ayaklan yere uzanmış yatıyordu, koluyla yüzünü örtmüştü. Uykusunda mutsuz mırıltılar çıkarıyordu. Mum ise sönmek üzereydi. Çadırın içi keskin bir içki kokusuyla doluydu. Elizabeth gidip şişeyi kaldırdı. Birden gözü günlüğün açık sayfasına ilişti: «Savaş hepimizi canavara döndürüyor.»</p>

  <p>Kızın yüreği öylesine titremişti ki, meşin kaplı günlüğü hemen kapatıp bunu yazan ıstırap dolu adama baktı. Uzanıp sakalı uzamış yanağını okşamak isterdi, ama eteğini beline dolayıp yatağın yanında çömeldi, erkeğin çizmelerini çözdü, bacakları arasına sıkıştırıp birer birer çıkardı. Ralph bir şeyler mırıldanarak kolunu yüzünden çekti. Elizabeth erkeğin bacaklarını yatağa yerleştirdi. Ralph homurdanarak dizlerini çenesine doğru çekti.</p>

  <p>«Büyük bebek,» diye gülümsedi kız. Artık dayanamayıp erkeğin alnına düşen saçlarını okşadı bir an. Ralph'ın yüzü alev alev yanıyordu, terlemişti. Elizabeth avcunu yanağına dayadı. Sert sakalları vücudunda elektrik dalgaları oluşturuyordu. Elini çekti, yine işbilir bir tavırla yatağın ucundaki battaniyeyi açıp üstünü örttü.</p>

  <p>Örtüyü çenesinin altına sıkıştırmak için erkeğin üzerine eğildi, ama tam o anda Ralph döndü, kız geri sıçrayamadan sert adaleli bir kol omzunu kavramıştı. Elizabeth dengesini kaybedip erkeğin üstüne düştü.</p>

  <p>Elizabeth kalbi heyecandan patlayacakmış gibi atarak kıpırdamadan durdu. Bir an sonra Ralph'ın kolu gevşeyince kendini kurtarmaya çalıştı. Ama daha kıpırdar kıpırdamaz erkek kolunu öylesine bir güçle sıkmıştı ki, Elizabeth'in soluğu kesilir gibi oldu.</p>

  <p>Ralph uykusu arasında mırıldanarak öteki elini kızın baldırı üstüne koydu. Elizabeth kımıldamaya cesaret edemiyordu. Onun kolunu açacak gücü olmadığını biliyordu. Erkeğin bu kadar güçlü olacağını bilmezdi, memede bir bebekmiş gibi çaresiz kalmıştı kolunun arasında. Geceliğinden erkeğin sıcaklığını hissediyor, arkasındaki elin vücudunda yukarı doğru çıktığını fark ediyordu. Ralph'ın bilincine kavuştuğu anı da duygularıyla anladı.</p>

  <p>Erkeğin eli ensesine kaydı, yüzü hafif ama karşı konulamaz bir güçle erkeğin yüzüne çekildi, dudaklarında onun ıslak dudaklarının lezzetini duydu. Ağzı viski ve ekşimsi erkek kokuyordu. Elizabeth'in dudakları elinde olmadan aralandı.</p>

  <p>Kapalı gözlerinin ardında duygulan alevden tekerlekler gibi dönüyordu. Öylesine kendinden geçmişti ki geceliğinin boğazına kadar sıyrıldığını uzun zaman fark edemedi. Erkeğin kemik kadar sert parmakları şimdi çıplak kalçalarını okşuyor, bacaklarının birleştiği noktaya iniyordu.</p>

  <p>«Cathy! Cathie'ciğim. Seni çok özledim!»</p>

  <p>Elizabeth çabalamayı bıraktı. Ölü gibi yatıyordu erkeğin üstünde. Karşı koymuyor, hatta soluk bile almıyordu.</p>

  <p>«Cathy!» Erkeğin elleri kendisini bulmaya çalışıyordu, ama Elizabeth ölü gibiydi.</p>

  <p>Ralph artık tam olarak uyanmıştı. Elleri Elizabeth'in vücudunu bırakıp yüzüne uzandı. Başını avuçları içine alıp kaldırdı. Uzun bir süre anlamadan bekti kıza. Elizabeth onun yeşil gözlerindeki değişikliği farketti.</p>

  <p>«Cathy değilsin!» diye mırıldandı Ralph.</p>

  <p>Kız erkeğin parmaklarını açıp doğruldu.</p>

  <p>«Cathy değil, Ralph. Cathy gitti artık.»</p>

  <p>Elizabeth sönmek üzere olan alevi parmakları arasında sıktı. Karanlık içinde dimdik durdu bir an, geceliğini omuzlarından sıyırıp yere bıraktı. Gidip Ralph'ın yanına oturdu, elini alıp az önceki yerine koydu.</p>

  <p>«Cathy yok artık. Bu gece Elizabeth var. Bu gece ve sonsuza dek.» Uzanıp erkeğin ağzını ağzıyla örttü.</p>

  <p>Elizabeth erkeğin kendi içindeki bütün kederli ve yapayalnız boşlukları doldurduğunu hissedince coşkusundan çıldıracaktı az daha. «Seni seviyorum,» dedi. «Seni hep sevdim, bundan sonra da seveceğim.»</p>

  <p>Jordan Ballantyne Cape Town tren istasyonunda babasının yanındaydı. Bu ayrılık anında ikisi de ne yapacaklarını bilemiyorlardı.</p>

  <p>«Louise'e selam söyle,» dedi Jordan.</p>

  <p>«Buna çok sevinecektir. Onu görmeyeli o kadar çok oldu ki... »</p>

  <p>Londra'da yargılandığı uzun aylar boyunca karısı ile ayrılığı uzadıkça uzamıştı Zuga Ballantyne'ın. Baş Yargıç jüriyi kaçınılmaz karara doğru ağır ağır yaklaştırmıştı:</p>

  <p>«Önünüze gelen kanıtlar ve size sorduğum belirli sorulan gözönüne alarak tüm sanıklar hakkında suçlu kararını vermeniz gerektiği görüşündeyim.» İstediği de olmuştu.</p>

  <p>«Mahkeme kararını bildiriyorum. Sen Leander Starr Jameson ve sen John Willoghby on beş ay hapis. Sen, Binbaşı Zuga Ballantyne, üç ay hapis.»</p>

  <p>Zuga cezasının dört haftasını Hollyway'de yatmış, gerisi bağışlanmıştı. Hapisten çıkınca da Rodezya'da Matabele’lerin isyan ettiklerini ve Bulowayo’nun kuşatıldığını öğrenmişti.</p>

  <p>Atlantik okyanusunda güneye doğru yolculuk sırasında ne Louise'den, ne de Kings Lynn'den bir haber alabilmiş, hayalinde korkunç sahneler yaratmıştı. O sabah gemi Cape Town limanına girince korkunç endişeleri bir ölçüde yatışmıştı ancak. Jordan babasının ilk sorusuna, «Louise Bulawayo'da güvenlik içinde,» dedi. Zuga heyecandan kendinden geçmiş, küçük oğlunu, «Tanrıya şükürler olsun! Tanrıya şükürler olsun!» diyerek defalarca kucaklamıştı.</p>

  <p>Öğle yemeğini Mount Nelson otelinde yerlerken Jordan kuzeyden gelen son haberleri iletmişti.</p>

  <p>«Napier ile Kuşatma Komitesi durumu dengelemişler. Kurtulanları Bulawayo'ya yerleştirmişler. Grey, Setous ve Ralph da topladıkları adamlarla isyancıları epey yenilgiye uğratıp kasabadan uzak durmalarını sağlıyorlarmış.</p>

  <p>«Bulawayo, Gwelo ve Belingve kampları dışında bölgede Matabele’lerde üstünlük. Güney yollarını her nedense kapatmamışlar. Kirnberley'de Spreckley'in oluşturduğu konvoya yetişirsen ay sonunda Bulawayo'da olursun. Bay Rhodes ile ben de arkanızdan geleceğiz.</p>

  <p>«Spreckley ancak çok gerekli malzeme ile krallık kuvvetleri gelene kadar Bulawayo savunmasını destekleyecek birkaç yüz kişi götürüyor. Bildiğin gibi, komutanlığa Tümgeneral Frederick Carrington seçildi. Bay Rhodes ile ben onunla birlikte geleceğiz, isyancılara bir an önce dünyanın kaç bucak olduğunu göstereceğimizden hiç kuşkum yok.»</p>

  <p>Jordan yemek boyunca hiç durmadan konuşmuş, Jameson'un yardakçılarından birinin aralarında olduğunu gören diğer müşterilerin kaçamak bakışlarından ve mırıldanmalarından böylece kaçınmak istemişti. Zuga ise yarattığı heyecanın farkında bile olmaksızın yemeğini yemiş, Jordan'la konuşmuştu. Cape Times gazetesinden bir muhabir elinde not defteriyle yanlarına yaklaşmıştı.</p>

  <p>«Baş Yargıcın verdiği cezaların hafifliği konusunda bir şey söylemek ister miydiniz?»</p>

  <p>Zuga ancak o zaman kaldırmıştı başını.</p>

  <p>«Önümüzdeki yıllarda bizim kalkıştığımız işi başaranlara madalyalar ve soyluluk unvanları verilecektir. Şimdi izin verirseniz yemeğimizi yiyelim.»</p>

  <p>İstasyonda Jordan babasının sandığı yük vagonuna yerleştirilirken başında durmuş, son vagonda öne bakan bir yer bulunmasını sağlamıştı. Şimdi son düdük çalarken ne yapacaklarını bilemeyerek karşı karşıya duruyorlardı.</p>

  <p>«Bay Rhodes bana senin Bulawayo'da onun acenteliğini yapmaya devam edip etmeyeceğini sordu.»</p>

  <p>«Bay Rhodes'a onun güvenine lâyık olmaktan onur duyduğumu söylersin.»</p>

  <p>'Baba oğul el sıkıştılar, Zuga trene bindi.</p>

  <p>«Ralph'ı görürsen... »</p>

  <p>&lt;;Evet,» dedi Zuga.</p>

  <p>«Aldırma,» Jordan başını salladı. «Yolun açık olsun, baba.»</p>

  <p>Jordan Ballantyne düz tepeli dağın alt yamaçlarında meşeler ve çamlar arasına gömülmüş büyük beyaz eve doğru hızla sürdü atını. İçinde bir suçluluk duygusu vardı. Görevini böyle tam bir gün boyunca yıllardır ihmal etmemişti. Hatta bir yıl öncesine kadar böyle bir şeyi yapması düşünülemezdi bile. Pazar ve resmi tatil günleri de içinde olmak üzere Bay Rhodes kendisini her an yanında isterdi.</p>

  <p>İlişkilerindeki bu elle tutulmayan değişiklik de suçluluk duygusunu arttırıyor, içine daha kemirici bir duygunun yerleşmesine neden oluyordu. Sabahın ilk saatlerinden trenin istasyondan çıkışına kadar gününü babasıyla geçirmesi gerekmezdi aslında. Birkaç saat içinde işini görüp masası başında olabilirdi. Ama o Bay Rhodes'un kendisine izin vermemesini ve böylece önemliliğini belirtmesini istemişti.</p>

  <p>«İstersen birkaç gün izin al,» demişti Bay Rhodes. «Arnold işlere bakar.» Rhodes Londra gazetelerinden başını bile kaldırmamıştı.</p>

  <p>«Vasiyetinizin 27. maddesinin yeni taslağı var,» diye adamı kışkırtmaya çalışan Jordan en korktuğu cevabı almıştı. «Arnold'a ver onu. Burs konusunu anlama zamanı geldi artık. Üstelik o yeni makinesini kullanma fırsatı bulmuş olur.»</p>

  <p>Bay Rhodes'un yeni çıkan yazı makinelerine karşı duyduğu çocukça zevk Jordan için ayrı bir üzüntü kaynağıydı. Jordan makinenin gürültülü klavyesini, çoğunlukla Arnold'un makineyi tekeline alması yüzünden henüz kavrayamamıştı. Kendisi de bir tane ısmarlamıştı ama New York'tan gelecek makinenin eline geçmesi daha aylar sürerdi.</p>

  <p>Jordan eve varınca doğruca odasına çıktı, yüzünü yıkadı, tüylü beyaz havluyla kurulanıp, altın renkli saçlarını gümüş saplı aynasına bakarak taradı. Aynadan dönüp temiz bir gömlek alacakken durup kendi aksine dikkatle baktı.</p>

  <p>Gözlerinin kenarlarında kırışıklıklar belirmişti, parmaklarıyla deriyi gerebiliyordu, ama bırakınca kırışıklar yine ortaya çıkıyordu. Ayrıca gözlerinin altında şişkinlikler vardı.</p>

  <p>«Ama bu yalnız bir açıdan bakınca görünüyor,» diye düşünerek eliyle alnına düşen saçını arkaya itti. İncelen saçları orasından derisini görünce hemen kabarttı saçlarını yine.</p>

  <p>Dönüp gitmek istiyordu ama ayna kendisini çekmekteydi. Gülümsedi; üst çenesini kaldıran gülümseme değil, sırıtmaydı. Sol köpek dişi, bir ay önce dişçi sinirini aldığından bu yana iyice kararmıştı. Jordan buz gibi bir korkuya kapıldı ansızın.</p>

  <p>«İki haftaya kadar otuz yaşıma gireceğim. Yaşlanıyorum Tanrım, yaşlanıyorum ve çirkinleşiyorum. Beni kim sever ki artık?»</p>

  <p>Boğazına kadar yükselen hıçkırığı yutup zalim aynayı elinden bıraktı.</p>

  <p>Odasında masasının ortasında üzerine gümüş hokka konmuş bir not vardı.</p>

  <p>«İlk fırsatta beni gör. C.J.R.»</p>

  <p>Jordan o tanıdık seri çizgileri görünce birden neşelendi. Not defterini alıp yan odanın kapısına vurdu.</p>

  <p>«Gel!»</p>

  <p>«İyi akşamlar, Bay Rhodes, beni mi istediniz?»</p>

  <p>Bay Rhodes hemen cevap vermeden önündeki makine ile yazılmış sayfadaki düzeltmeleri yapmaya devam etti. O çalışırken Jordan da onun yüzünü inceledi.</p>

  <p>Yüzündeki değişim inanılır gibi değildi. Rengi grileşmişti artık, göz altları mosmordu. Gerdanı çenesinin altında sarkıyordu, gözlerinin çevresi kırmızıydı, o mavi renkleri sulanmış gibiydi. Bunların hepsi Jameson'un o talihsiz baskınından bu yana geçen altı ay içinde olmuştu. Jordan haberlerin geldiği o güne döndü bir anda. Haberi bu odada kendisi vermişti.</p>

  <p>Üç telgraf vardı. Jameson'dan gelen telgrafın adresi Groote Schur'daki bu ev yerine Bay Rhodes'un Cape Town'daki bürosu olduğundan hafta sonu boyunca bomboş binanın posta kutusunda kalmıştı. «Senden aksine bir haber almadıkça...»diye başlıyordu.</p>

  <p>İkinci telgraf Mafeking yargıcı Bay Royes'tandı. «Albay Grey, Dr. Jameson'a destek olmak için polis birlikleriyle yola çıktı... »</p>

  <p>Üçüncü de Kimberley emniyet müdürlüğündendi: «Dr. Jameson'un silahlı bir grubun başında olarak Transvaal sınırını aştığını size bildirmeyi görev bildim...»</p>

  <p>Bay Rhodes telgrafları okumuş, herbirini sırayla masanın üstüne yerleştirmişti.</p>

  <p>«Ben onu önlediğimi sanıyordum,» diye mırıldanmıştı. «Beklemesi gerektiğini anladı sanıyordum.»</p>

  <p>Telgrafları okumayı bitirdiğinde yüzü mum gibi beyazlaşmış, yüzünün etleri sarkmıştı.</p>

  <p>«Zavallı Jameson,» diye mırıldanmıştı sonunda. «Yirmi yıllık dostuz ve şimdi kalktı beni mahvetti.» Bay Rhodes dirseklerini masaya dayamış, yüzünü avuçları arasına almıştı. Bir süre öyle kaldıktan sonra, «Pekâlâ Jordan, şimdi gerçek dost kimmiş göreceğiz,» demişti.</p>

  <p>Bay Rhodes bundan sonra beş gün beş gece uyumamıştı, Jordan da odasında uyuyamadan onun sabaha kadar odasında yürümesini dinlerdi. Sonra sabah daha şafak sökmeden Bay Rhodes zille kendisini çağırır, saatlerce ata binerlerdi.</p>

  <p>Daha sonra Arnold gelmişti. Resmi unvanı ikinci sekreterdi. Jordan ev işlerinde gencin yardımını sevinçle karşılamıştı. Arnold kendileriyle birlikte Londra'ya gelmiş, uzun dönüş yolculuğunda Rhodes'un yanından ayrılmamıştı.</p>

  <p>Şimdi de Bay Rhodes'un yanında durmuş kendisine makinede yazılmış kâğıtları uzatıyor, Rhodes okuduğu kâğıdı ona geri verince bir yenisini uzatıyordu. Jordan içini kemiren kıskançlıkla Arnold'un Bay Rhodes'un hayran olduğu temiz sarışın hatları kendinde topladığını düşündü. Görünüşü öyle alçak gönüllü ve dürüsttü ki, ama güler gülmez içinden bir ışık yayılıyordu sanki. Bay Rhodes'un mezun olduğu Oriel Kolejinde okuduğu için Bay Rtıodes'un onu yakınında tutmaktan zevk aldığı belli oluyordu. Tıpkı bir zamanlar Jordan'ın yanında bulunmasından zevk aldığı gibi.</p>

  <p>Jordan evi olarak kabul edegeldiği bu yerde birden kendini bir yabancı gibi hissederek Bay Rhodes son sayfayı da düzeltip Arnold'a verene kadar kapının önünde bekledi.</p>

  <p>«Jordan, Bulawayo'ya biraz daha önce gitmek istiyorum. Rodezyalılarımın bana ihtiyaçları var sanırım. Onların yanına gitmeliyim.»</p>

  <p>«Hemen bu işe bakarım, efendim. Bir tarih saptamış mıydınız. Bay Rhodes?»</p>

  <p>«Gelecek Pazartesi.»</p>

  <p>«Kimberley'e ekspresle gideceksiniz herhalde?»</p>

  <p>«Sen benimle gelmeyeceksin,» dedi Bay Rhodes damdan düşer gibi. «Anlamadım, Bay Rhodes.»</p>

  <p>«Yanımda çalışanların namuslu ve bana sadık kişiler olmasını isterim.»</p>

  <p>«Evet, Bay Rhodes, bunu biliyorum.» Jordan'ın yüzündeki ifade birden değişti. «Herhalde benim size sadık olmadığımı söylemek istemiyorsunuz...»</p>

  <p>«O dosyayı getir, Arnold.» Arnold masanın üstünden bir dosya aldı. «Şimdi de ona ver.»</p>

  <p>Arnold kalın ipekli halının üstünde sessizce yürüyerek dosya kutusunu Jordan'a uzattı. Jordan kutuyu almak için uzanırken Arnold'un gözlerinde ilk kez açıklık ve dostça ilgi dışında bir şey görmüştü. Arkadaşının gözlerindeki zafer dolu bakış bir kamçı gibi indi yüzüne.</p>

  <p>Dosyayı yanındaki masanın üzerine koyup kapağını açtı. İçinde en az elli sayfa vardı. Her biri yazı makinesinde yazılmış ve başına «Aslının kopyasıdır» yazılmıştı.</p>

  <p>Kâğıtlarda De Beers ve Consolidated Goldfields şirketlerinin hisse senetleri için borsa alım satım emirleri vardı. Milyonlarca sterlinlik alışveriş yapılmıştı. Borsa banken Jordan'ın adını hiç duymadığı Silver ve Ortakları'ydı. Banker Johannesburg, Kimberley ve Londra'da iş yapmakta olduğunu belirtiyordu.</p>

  <p>Sonra Silver ve Ortaklarının bürolarının yer aldığı merkezlerde bulunan beş altı bankanın hesap durumları geliyordu. Bu kâğıtlardan sekiz on tanesinde kayıtların altı kırmızı mürekkeple işaretlenmişti: «Rolands'a havale: 86.321 sterlin.»</p>

  <p>«Rholands'a'havale: 146.821.»</p>

  <p>Ralph’ın şirketiydi bu! Jordan nedenini bilmeden içinde bulunduğu tehlike duygusunun artmakta olduğunu hissetti. «Bunun benimle ilgisini anlayamadım,» dedi Bay Rhodes'a.</p>

  <p>«Ağabeyinin Jameson'un girişiminin başarısızlığıyla ağır bir şekilde etkilenen şirketlere karşı bir alım satım kampanyasına giriştiği anlaşılıyor.»</p>

  <p>«Ama görüldüğü kadarıyla...» Bay Rhodes, genci susturdu,</p>

  <p>«Görüldüğü kadarıyla bir milyon sterlinden fazla kâr yapmış, o ve adamları bu oyunu saklamak için çok çalışmışlar.»</p>

  <p>«Bay Rhodes, bunları bana neden anlatıyorsunuz? Neden öyle sert konuşuyorsunuz? Evet, ağabeyim, ama ben onun yaptıklarından sorumlu... »</p>

  <p>Bay Rhodes Jordan'ın susması için elini kaldırdı. «Seni henüz herhangi bir şeyle suçlayan olmadı... yine de kendini temize çıkarmak için gösterdiğin bu gayret sana hiç yakışmıyor.»</p>

  <p>Bay Rhodes masasının bir kenarında duran Plütrak'ın meşin ciltli 'Hayatlar'ını açtı. Sayfalar arasında üç yaprak yazı kâğıdı vardı. Bay Rhodes bunlardan üsttekini alıp Jordan'a uzattı.</p>

  <p>«Bunu tanıyor musun?»</p>

  <p>Jordan elinde olmadan kızardığını hissetti. O anda o mektubu yazmış olduğu için her zamankinden çok nefret etti kendisinden. Kimberley'den trenle dönerlerken Ralph’ın kendisini Bay Rhodes'un kapısı önünde kıstırması ve vahşi suçlamaları üzerine girdiği ruhsal bunalım sırasında yazmıştı mektubu.</p>

  <p>«Bu, ağabeyime yazdığım özel bir mektubun kopyası...» Jordan Bay Rhodes ile gözgöze gelemiyordu. «Bunun bir kopyasını neden sakladığımı bilemiyorum.»</p>

  <p>O anda gözüne takılan bir paragrafı okumadan edemedi.</p>

  <p>«Seni hâlâ sürüp giden sevgime inandırmak için yapamayacağım şey yoktur. Şu anda senin sevgini kaybetmiş olsam da, bunun benim için ne demek olduğunu gerçekten çok iyi anlıyorum.»</p>

  <p>«Bu çok özel ve içtenlikle yazılmış bir mektup,» dedi. «Ağabeyim dışında bunu kimsenin okumaya hakkı yok.»</p>

  <p>«Bunu yazanın sen olduğunu inkâr etmiyorsun şu halde?»</p>

  <p>«Bu boşuna bir çaba olur.»</p>

  <p>«Evet öyle.» Bay Rhodes ikinci kâğıdı uzattı.</p>

  <p>Jordan sayfayı giderek artan bir şaşkınlıkla okudu. Elyazısı kendisinindi, ama kullanılan sözcükler değil. İlk sayfadaki duygular öylesine ustalıkla sürdürülmüştü ki, bir an kendisinin yanlış hatırladığını düşündü. Ancak okuduğu kâğıtta Ralph'a Jameson'un Transvaal'a yapacağı saldırı konusunda bilgi veriliyordu. «Bu girişimin hukuka aykırı olması, sona yardım etmeye karar vermemi sağlamıştır... Böylece sana olan ahlâk borcumu da ödemiş oluyorum.»</p>

  <p>Jordan sayfayı bitirdiği anda yazının ve üslubun kendisinin olmadığını farketti. Tüm sayfa usta bir sahtekârın elinden çıkmıştı. Bir şey söyleyemeden başını salladı. Varlığı paramparça olmuş gibiydi.</p>

  <p>«Ağabeyinin vurduğu vurgundan bu komplonun başarılı olduğunu anladık artık,» dedi Bay Rhodes, çok sık ihanete uğramış ve artık bu durumu kanıksamış bir insanın yorgunluğuyla. «Seni kutlarım Jordan.»</p>

  <p>«Nereden çıktı bu?» Jordan'ın elindeki sayfa titriyordu. «Nereden...» Birden susup efendisinin arkasında duran Arnold'a baktı. Arkadaşının yüzündeki o kinci zafer ifadesi yoktu artık. Arnold ciddi ve kaygılı ve de dayanılmaz derecede yakışıklıydı.</p>

  <p>Jordan başını salladı, «Anlıyorum. Bu sahte kuşkusuz.»</p>

  <p>Bay Rhodes sabırsızlığını belirten bir hareket yaptı. «İnsaf Jordan! Doğrulanması işten bile olmayan banka dekontları neden sahte olsun, bu zahmete girmeye değmez ki.»</p>

  <p>«Ben dekontlardan değil, mektuptan söz ediyorum.»</p>

  <p>«Mektubu yazanın sen olduğunu söyledin ya.»</p>

  <p>«Bu sayfayı değil, bunu... »</p>

  <p>Bay Rhodes'un bakışları soğuk ve duygusuz, kendisi de çok uzaklarda gibiydi.</p>

  <p>«Bürodan muhasebecinin gelip ev hesaplarını gözden geçirip envanter çıkarmasını isteyeceğim. Sen de anahtarlarını Arnold'a vereceksin. Bu iş bitince muhasebeciye sana tazminat olarak üç aylık aylığını vermesini söyleyeceğim. Tabii neden tavsiye mektubu vermediğimi anlamışsındır. Ben Rodezya'dan dönmeden pılını pırtını toplayıp buradan ayrılırsan çok memnun olurum.»</p>

  <p>«Bay Rhodes...»</p>

  <p>«Konuşacağımız başka bir şey yok.»</p>
</body>
</html>
