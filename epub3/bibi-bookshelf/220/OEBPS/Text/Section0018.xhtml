<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Araç en yakın binadan epey uzakta duruyordu. Aşçı mutfağı yakınlarında bir daha deneme yapılacak olursa istifayı basacağını açık açık söylemişti. O yüzden araç da şimdi tarlanın kenarında, çevresi işçiler, sürücüler ve memurlarla çevrili olarak durmaktaydı.</p>

  <p>Tarlalar içinde yürürlerken Janine, «Nedir bu?» diye sordu. O anda yağlı mavi tulumlu bir kalabalıktan ayrılıp yanlarına geldi.</p>

  <p>«Bay Craig, iyi ki geldiniz. Onu önlemeniz gerek.»</p>

  <p>«Saçmalama Okky,» dedi Jonathan. Okky von Rensburg yirmi yıldır Kings Lynn'in baş makinistiydi. Jonathan onun bir John Deere traktörünü söküp parçalarından bir Cadillac ve iki Rolls Royce yapabileceğini söyleyerek övünüyordu. Ufak tefek adam Jonathan'ın protestosuna aldırmadı.</p>

  <p>«Biri kendisine engel olmadığı takdirde Bawu ölecek.» Yağdan kararmış ellerini ovuşturup duruyordu.</p>

  <p>Ama Jonathan miğferini başına geçirmiş çene bağını bağlıyordu bile. Askeri Haç nişanını 1916'da kazandığında giydiği miğferdi bu. Kenarındaki çöküntü bir Alman şarapnelinin eseriydi. Garip aracına doğru yürürken gözlerinde parlak bir ışık vardı.</p>

  <p>«Okky üç tonluk bir Ford kamyonetinin şasisini kaldırdı, altına mayın patlamasından etkilenmemesi için zırh yerleştirdi, oturacak yeri zırhla kapladı, çelik perdeler ve bir ağır makineli tüfek için zırhlı mazgallar yaptı,» diye Jonathan garip şeyi anlatmaya başladı. «Ama şu üstündekine bakın hele.» İlk bakışta insan nükleer bir denizaltının kulesiyle karşı karşıya olduğunu sanırdı. Okky hâlâ ellerini ovuşturuyordu.</p>

  <p>«Orada herbiri plastik patlayıcı ve on beş kilo çelik bilya dolu yirmi çelik boru var.»</p>

  <p>«İnsaf, Bawu!» Craig bile dehşete kapılmıştı şimdi. «Patlar bu meretler!»</p>

  <p>«Beton bloklara yerleştirdi.» diye Okky anlattı. «Ve herbirini Nelson'un gemilerinde olduğu gibi topmuşçasına yandan dışarı nişanladı. İki yanda onar tane.»</p>

  <p>«Yirmi toplu bir Ford, ha!»</p>

  <p>«Pusuya düşürülürsem bir düğmeye basacağım... Bumm! Heriflere yüz elli kilo çelik bilyalık bir salvo...»</p>

  <p>«Havaya uçuracak kendini,» diye Okky inledi.</p>

  <p>«Kadın mısın nesin sen!» diye azarladı Jonathan adamı. «Haydi, el ver de çıkayım şunun üstüne.»</p>

  <p>«Bawu, bu kez ben de Okky'ye katılıyorum.» Craig adamı durdurmaya çalıştıysa da, Jonathan bir maymun çevikliğiyle çelik merdiveni tırmanıp bir panzer komutanı havasıyla açık kapağın önünde durdu.</p>

  <p>«Önce sancak tarafındaki topları ateşleyeceğim.» Birden gözü Janine'e ilişti. «Sen benim yardımcım olur musun, yavrum?»</p>

  <p>«Çok lütufkârsınız, Bawu, ama ben şu hendeğin içinden seyretmeyi yeğlerim.»</p>

  <p>«Öyleyse herkes geri çekilsin!» Jonathan'ın daha önceki deneylerine tanık olmuş Matabele işçileri ve traktör sürücüleri altı gün savaşından çıkan Mısırlı piyade birlikleri gibi koşuştular. Bazıları tepeye vardıklarında bile hâlâ koşuyorlardı.</p>

  <p>Okky ile Craig ve Janine kendilerini sulama kanalına atıp bakışlarını ürkekçe dışarı uzattılar. Üç yüz metre ileride garip Ford sürülmüş tarlanın ortasında duruyordu. Jonathan el sallayarak arabanın içinde kayboldu.</p>

  <p>Hepsi de kulaklarını elleriyle örtüp beklediler. Ama hiçbir şey olmadı.</p>

  <p>Craig umutla, «Korktu,» dedi. O anda kapak açıldı, Jonathan'ın kıpkırmızı kesilmiş yüzü göründü.</p>

  <p>«Okky, seni domuz, bağlantıyı koparmışsın! Kovuldun! Duydun mu? Kovuldun!»</p>

  <p>«Bu hafta üçüncü kovuluşum. Onu ancak bu yolla önleyebilirim sanmıştım.»</p>

  <p>«Üzülme yavrum,» diye Jonathan Janine'e seslendi. «Şimdi bağlarım.»</p>

  <p>«Beni hiç merak etme, Bawu!» diye kız bağırdıysa da Jonathan arabanın içinde kaybolmuştu bile.</p>

  <p>Her biri bir sonsuzluk kadar uzun dakikalar geçtikçe yeniden umutlanmaya başlamışlardı.</p>

  <p>«Çalışmayacak.»</p>

  <p>«Gelin onu çıkaralım oradan.» ~</p>

  <p>Craig ellerini boru gibi yaparak seslendi. «Bawu, seni almaya geliyoruz. Fazla şamata yapmazsan iyi olur.»</p>

  <p>Craig hendekte doğrulurken zırhlı Ford birden bir duman ve toz bulutu arasında kayboldu. Beyaz bir alev dalgası buğdayları dev bir harman makinesi üzerinden geçmiş gibi biçti, müthiş bir patlama duyuldu. Craig dengesini kaybedip hendeğe, diğer ikisinin üstüne devrildi.</p>

  <p>Hendeğin dibinde güçlükle birbirlerinden ayrılıp korkuyla sürülmüş tarlaya baktılar. Korkunç sessizlik yaşlı adamın arkalarına bile bakmadan koşan köpeklerinin korkunç ulumalarıyla yırtılıyordu. Tarla mavi duman ve kızıl toz bulutlarıyla örtülüydü.</p>

  <p>Hendekten çıkıp rüzgârın dumanı savurmasını beklediler. Ford tersyüz olmuş yatıyor, dört tekerleği son bir teslimi belirtmek istermiş gibi havaya bakıyordu.</p>

  <p>«Bawu!» diye bağıran Craig arabaya koştu. Demir borudan topların ağzından hâlâ yağlı dumanlar çıkmaktaydı, bunun dışında hiçbir hareket yoktu.</p>

  <p>Craig çelik kapıyı açıp emekleyerek içeri girdi. Karanlık kapalı oda plastik patlayıcı kokuyordu.</p>

  <p>«Bawu!» Büyükbabasını en dipte buldu. Adamın yüzü değişmiş, sesi boğuklaşmıştı, ölmek üzere olduğu belliydi.</p>

  <p>Craig adamı kucaklayıp kapıya doğru çekmeye çalıştı, ama adam tüm gücüyle karşı koyuyordu. Sonunda Craig onun ne dediğini anladı.</p>

  <p>«Dişlerim! Dişlerim ağzımdan fırladı!» Jonathan yerde dişlerini arıyordu. «Janine beni bu halde görmemeli, çocuk, çabuk bul şu dişlerimi.»</p>

  <p>Craig kayıp takma damağı sürücü koltuğunun altında buldu. Damağını takan Jonathan inanılmaz bir hızla kapaktan dışarı fırladı ve Okky van Rensburg'un karşısına dikildi. «Barut hakkını fazla tutmuşsun, kafasız herif!»</p>

  <p>«Bawu, benimle böyle konuşamazsın. Hem sen beni kovdun, senin yanında çalışmıyorum artık.»</p>

  <p>«Yeniden işe alındın öyleyse. Çabuk düzelt şunu.» Yirmi yerli Ford'u doğrultup tekerlekleri üzerine oturttular. «Topların geri tepmesi şasiyi eğriltmiş,» dedi Okky. «Bir daha düzelmez.»</p>

  <p>«Onu düzeltmenin bir tek yolu var,» diye Jonathan miğferini yeniden başına geçirdi.</p>

  <p>«Ne yapacaksın, JanJan?»</p>

  <p>«Öteki taraftaki topları ateşleyeceğim elbette. O zaman düzelir.» Ama Craig adamın bir kolunu, Okky diğerini yakaladı, Janine kulağına yatıştırıcı sözler mırıldanırken kenarda bekleyen Land Rover'e sürüklediler.</p>

  <p>«Bawu'nun Büyük Cadde'den geçerken çakmağa uzanıp da yanlış düğmeye bastığını düşünebiliyor musun? Ve o koca şey Belediye Sarayının kapılarından içeri dalıyor...»</p>

  <p>Belediye bahçelerinin bakımlı çiçek tarhları arasından geçip kente girerlerken kahkahalarla gülüyorlardı. «Bulawayo'da Pazar gecesi neşeden çılgınlık nöbetleri geçirebilirsin,» dedi Craig. «Gel sana yatta ünlü yemeklerimden birini yapayım da çıldırmaktan kurtul.»</p>

  <p>«Yat mı?» Janine şaşırmıştı. «Burada mı? En yakın tuzlu sudan bin beş yüz mil uzakta mı?»</p>

  <p>«Başka bir şey söyleyemem. Ya benimle birlikte gelirsin ya da sonsuza dek merak eder durursun.»</p>

  <p>«Bu ölümden de beter olur. Ben oldum olası iyi bir denizciyim üstelik. Haydi gidelim.»</p>
</body>
</html>
