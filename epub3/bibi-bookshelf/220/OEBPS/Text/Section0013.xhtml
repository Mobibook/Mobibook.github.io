<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bay Rhodes ve maiyeti üç hafta önce kuzey ekspresi ile Kimberley'e gitmişlerdi. Jordan'ın envanter çıkartıp ev hesaplarını da dökmesi bu kadar sürmüştü.</p>

  <p>O son karşılaşmadan sonra Bay Rhodes bir daha kendisiyle konuşmamıştı. İki kısa talimatını Arnold getirmiş, Jordan da onurunu korumasını bilmiş, zafer kazanmış olan rakibine gereksiz suçlamalarda bulunmaktan kaçınmıştı. O geceden sonra üç kere görmüştü Bay Rhodes'u. İkisinde çam ormanları arasındaki o amaçsız gezintilerden dönerken, üçüncüsünde de istasyonda trene binerken.</p>

  <p>Jordan son üç hafta olduğu gibi şimdi de yalnızdı koskoca evde. Uşakların erken gitmelerini istemiş, kapıları kilitlemeden önce arka bölümleri ve mutfakları gezmişti. Gaz lambasını iki elinde taşıyarak dolaşıyordu kalın halı döşeli koridorları. Üzerinde Bay Rhodes'un yirmi beşinci doğum gününde armağan ettiği Çin ipeğinden robdöşambrı yardı. Yangın geçip gittikten sonra kararmış, kurumuş bir ağaç gibi hissediyordu kendini.</p>

  <p>Büyük eve ve buradaki anılarına veda ediyordu. Eski binayı yenileştirip dekore etme fikri ileri atıldığından bu yana hep orada yaşamıştı. Herbert Baker ile Bay Rhodes'un saatlerce süren konuşmalarını dinlemiş, notlar almış, arasıra da Bay Rhodes'un çağrısı üzerine düşüncelerini söylemişti.</p>

  <p>Malikâneye motif olarak Rodezya'nın eski kalıntılarından çıkan taş kuşu, Zimbabwe şahini motifini seçen de Jordan'dı. Aynı motif merdivenlerde, yemek salonu çevresinde, Bay Rhodes'un dairesindeki büyük banyoda da vardı. Garip kuşun dört tanesi Bay Rhodes'un masasının ayaklarını oluşturuyorlardı.</p>

  <p>Jordan kendini bildi bileli kuş onun yaşamının bir parçası olmuştu. Özgün heykeli Zuga Ballantyne eski tapınaktan almıştı. Oraya ilk vardığında bu heykellerden yedi tane bulmuş, ancak birini taşıyabildiğinden diğerlerini orada bırakmıştı.</p>

  <p>Yaklaşık otuz yıl sonra Ralph Ballantyne babasının günlüğüne ve çizdiği haritaya dayanarak Büyük Zimbabwe'ye dönmüştü. Diğer kuş heykellerini babasının anlattığı yerde bulmuştu, ancak kendisi hazırlıklı gelmişti. Heykelleri getirdiği öküz arabalarına yüklemiş, Matabele nöbetçilerinin kendisini önlemeye kalkışmalarına rağmen hazinesiyle birlikte Shashi nehrinden güneye kaçmıştı. Cape Town'da mülti milyoner Barney Barnato öncülüğündeki bir grup işadamı büyük bir meblağ karşısında bunları satın alıp Cape Town'daki Güney Afrika Müzesine armağan etmişlerdi. Altı heykel hâlâ orada sergilenmekteydi. Jordan müzeye gitmiş, heykeller karşısında tam bir saat çakılı kalmıştı.</p>

  <p>Ancak kişiliği, babasının bulduğu ve çocukluğu boyunca aile arabasının arka tekerleği üzerinde sofra olarak kullanılan o ilk heykelin tılsımıyla yoğrulmuştu. Geniş Afrika otlaklarında yıllar süren gezginlikleri sırasında binlerce gece kuşun üstünde uyumuş, her nasılsa kuşun ruhu kendi içine girmişti,</p>

  <p>Zuga sonunda ailesini Kimberley elmas yataklarına getirdiğinde kuş yerinden çıkartılmış, son kamplarını simgeleyen deve dikeni ağacının altına yerleştirilmişti. Jordan'ın annesi Aletta Ballantyne hummaya tutulup ölünce heykel Jordan'ın yaşamında daha büyük bir rol oynamaya başlamıştı.</p>

  <p>Kuşa Kuzey Amerika kızılderililerinin tanrıçası olan Panes' in adını vermişti Jordan. Frazer'in büyü ve din konularını incelediği Golden Bough adlı kitabını yutar gibi okumuş, Panes'in dağlara kaçırılmış bir güzel olduğunu öğrenmişti. Ergenlik çağındaki Jordan için kus heykeli ölü annesinin simgesi olmuştu. Ailesi gece uyurken kalkar Panes'e sakladığı yiyecekleri sunar, ona tapınırdı.</p>

  <p>Zuga parasız kalınca kuşu Bay Rhodes'a satmış, genç çocuk bunun üzerine ne yapacağını bilememişti. Sonunda Bay Rhodes'un hizmetine girme ve tanrıçayı izleme fırsatı kendisine iki tanrı bağışlayarak varlığının boşluğunu doldurmuştu: Tanrıça Panes ve Bay Rhodes. Jordan Rhodes'un hizmetinde yetişkin bir erkek olduğunda bile tanrıçayı bilincinden hiç uzaklaştırmamış, çok derin ruh bunalımlarına düştüğünde çocuksu tapınma törenlerine başvurmuştu.</p>

  <p>Şimdi, yaşamının mıknatısını kaybettiği bu anda da son kez heykele doğru çekildiğini hissediyor, merdivenlerden ağır ağır inerken eski kuşun benzerleri olan trabzan babalarını okşuyordu.</p>

  <p>Aşağı kattaki hol satranç tahtası biçiminde siyah beyaz mermerlerle kaplıydı. Büyük sokak kapısı kırmızı tik ağacından, madeni kısımları parlak bakırdandı. Jordan Sevres porseleninden lambayı masanın üzerine yerleştirip geriledi, ağır ağır başını kaldırdı. Zimbabwe'nin taş şahini Groote Schuur malikânesinin girişini koruduğu yükseklerdeki yerindeydi. Onu orada görünce tılsımlı gücüne inanmamak olanaksızdı. Zimbabwe'nin eski çağlarının rahiplerinin duaları sanki hâlâ havada uçuşuyor, kurbanlardan akan kan mermer döşemeye dökülüyordu. Umlimo'nun kehanetleri taşa bambaşka bir yaşam vermiş gibiydi.</p>

  <p>Zuga Ballantyne Umlimo'nun ağzından işittiği kehanetlerini günlüğüne kaydetmişti. Jordan bunları yüzlerce kez okumuş, ezberlemişti ve tanrıçaya karşı kendi törenlerinin bir parçası yapmıştı.</p>

  <p>«Wfombos ve Monomotapa krallıklarında onlar dönene kader barış olmayacak. Beyaz kartal taş şahinler tünemek için dönene kadar kara boğa ile savaşacak.»</p>

  <p>Jordan kuşun gururlu ve salim kafasına, kuzeye, şimdi insanların Rodezya dedikleri Mambos ve Monomatapa topraklarına dönük görmeyen gözlerine baktı. Orada beyaz kartalla kara boğa yine ölümüne bir savaşa tutuşmuşlardı. Jordan, sanki kaderin ağlarına tıkılmış ve kurtulamıyormuş gibi bir çaresizlik ve boşluk hissediyordu içinde.</p>

  <p>«Bağışla beni, ey Panes,» diye mırıldanarak dizleri üstüne çöktü. «Gidemeyeceğim. Ne seni ne de onu terkedebilirim. Gidecek yerim yok benim.»</p>

  <p>Gaz lambasının ışığında yüzü buzdan yontulmuş gibi hafif bir yeşil parıltıya sahipti. Porselen lambayı iki eliyle başının üstünde kaldırdı.</p>

  <p>«Bağışla beni, ey Panes!» Sonra lambayı tuttuğu gibi ahşap kaplı duvara fırlattı.</p>

  <p>Parçalanan lambanın fitili söner gibi oldu, hol bir an karanlığa gömüldü. Sonra yere yayılan gaz hafifçe alevlendi, alevler biraz daha uzadılar, pencereleri örten uzun kadife perdelere eriştiler.</p>

  <p>İlk duman dalgası geldiğinde Jordan çömeldiği yerde öksürmeye başladı. Ciğerlerindeki ilk yanmadan sonra bu kadar az acı hissetmesine şaşmıştı. Yükseklerdeki şahin, Jordan'ın yaşlarla dolan gözleri önünde yavaşça dumanlar arasında kayboldu.</p>

  <p>Alevler şimdi ahşap duvarları yalayıp tavana kadar uzanıyorlardı. Perdelerden biri tümüyle yanarak dev bir akbabanın kanatlan gibi açıldı. Kalın kadifeden alevler Jordan'ın üstüne indi, genç ağırlığın etkisiyle mermerlere serildi.</p>

  <p>Zaten dumandan yarı yarıya boğulmuş olan Jordan kolunu bile kıpırdatmadan az sonra kadifeyle birlikte yanarken alevler de yüksek yerindeki taş şahinin ayaklarını yalıyordu.</p>

  <p>Isazi, «Bazo Omlimo'nun yerinden geldi sonunda,» deyince Ralph birden heyecanlandı.</p>

  <p>«Emin misin?»</p>

  <p>«Savaşçılarıyla kamp ateşi çevresinde oturdum, kendi gözümle göğsümde gümüş madalyalar gibi parlayan yara izlerini gördüm, önlerindeki savaş için adamlarına cesaret verişini kulaklarımla duydum.»</p>

  <p>«Şimdi nerede peki, Isazi? Onu nerede bulacağımı söyle bana.»</p>

  <p>«Yalnız değil.» Isazi çıplak gerçekleri açıklayarak raporunun dramatik etkisini bozacak değildi. «Bazo'nun yanında kadını olan büyücü var. Bazo'yu savaşçı sayarsan, kara ruhların sevdiği olan bu Tanase de cesur ve acımasızdır. Öyle korkunç bir vahşiliği var ki, onun güzelliğine bakan savaşçılar sanki sözü edilmez bir çirkinlik görmüş gibi titriyorlar.»</p>

  <p>«Neredeler şimdi?» diye Ralph bir daha sordu.</p>

  <p>«Bazo'nun yanında genç reislerin en vahşileri ve çılgınları olan Zama ile Kamuza var. Onlar da en usta üç bin savaşçılarıyla gelmişler. Başlarında Bazo ve Tanase olan bu savaşçılar Yaralı bir aslan kadar tehlikeli...»</p>

  <p>«Lanet olsun! Yeteri kadar beklettin bizi, Isazi. Nerede olduklarını söyle diyorum sana.»</p>

  <p>Isazi kırılmış gibi efendisine bakıp bir tutam enfiye çekti. Gözleri sulandı, keyifle aksırdı, burnunu avuç içine sildi.</p>

  <p>«Candan, Babiaan ve Somabula yanında değiller.» Isazi hikâyesine Ralph'ın kabaca sözünü kestiği yerden başlamıştı. «Savaşçılar birkaç hafta önce Umlimo'nun vadisinde yapılan, bir toplantıdan söz ettiler. Yaşlı reisler güney yolunun beyazların gitmesi için açık tutulmasını ve bu iş olana kadar da kalkanların üstüne oturup beklemelerinin doğru olacağına karar vermişler.»</p>

  <p>Ralph elini salladı. «Sakın anlatmakta acele etme, akıllı adam. En küçük bir ayrıntıyı bile unutma.»</p>

  <p>«Yaşlı reisler korkuyorlar, Şangani ve Pembesi savaşlarını hatırlıyorlar. Casusları Bulawayo'nun üçayaklı tüfeklerle korunduğunu söylemiş. Henshaw, sana söylüyorum, yılanın başı Bazo'dur. Onu kesersen vücudu da ölür.» Isazi bilmiş bilmiş salladı başını.</p>

  <p>«Peki benim akıllı, ve yürekli dostum, şimdi artık onun nerede olduğunu söyleyecek misin?»</p>

  <p>Isazi Ralph'ın ses tonundaki bu değişiklikten memnun olmuş gibi başını salladı.</p>

  <p>«Çok yakında. Buraya iki saatlik yolda. Üç bin savaşçısıyla Keçiler Vadisinde bekliyor.»</p>

  <p>Ralph gökyüzünde iyice alçalmış olan hilal biçimindeki aya baktı.</p>

  <p>«Yeni aya dört gün var. Bazo bu kampa saldırmayı düşünüyorsa bunu ay olmadığı gece yapacaktır.»</p>

  <p>«Üç bin kişi,» diye mırıldandı Harry Mellow. «Biz ise elli kişiyiz.»</p>

  <p>«Üç bin. Köstebekler, İnsukamini ve Yüzücüler.» Çavuş Ezra başını salladı. «Isazi'nin dediği gibi en vahşi ve en yeteneklileri.»</p>

  <p>«Önemi yok,» dedi Ralph Ballantyne. «İki gece sonra Keçiler Vadisinde saldırırız onlara. Planımız...»</p>

  <p>Babasını inkâr etmiş ve Kumalo hanedanının büyük reislerine meydan okumuş olan Bazo nöbet ateşlerini gezerken yanında kadım Tanase de vardı.</p>

  <p>Bazo ateşin önünde dimdik durduğunda, aşağıdan gelen alevlerin ışığında gözlerinin karanlık çukurlarında öldürücü bir yılanın halkaları gibi parlıyordu gözleri. Kamp ateşinin ışığı yüzündeki tüm acı çizgi ve kırışıklarını ortaya çıkarmıştı. Alnında bir köstebek derisinden bir bant vardı. Bazo'nun parlak tüylere ihtiyacı yoktu, göğsündeki ve kollarındaki adalelerle yara izleri kendine yeterdi.</p>

  <p>Onun yaralı yüz hatları yanında Tanase'nin güzelliği daha da belirginleşiyordu. Çıplak göğüsleri bu savaş toplantıları ile pek uyuşmadığı halde parlak saten şişkinliklerin altında eti savaş örslerinde dövülmüş çelik kadar sertti. Meme başlan bir erkeğin küçük parmağının boğumu kadar iri ve sertti.</p>

  <p>Bazo'nun yanıbaşında dururken bakışları oradaki herhangi bir savaşçı kadar sertti.</p>

  <p>«Size bir seçenek tanıyorum,» dedi Bazo. «Beyaz adamların köpeği olarak şimdiki gibi kalabilirsiniz. En aşağılık bir köleden farksız yaşarsınız, ya da yeniden büyük savaşçılar olabilirsiniz. Seçim sizin elinizde, ama bunu çabuk yapmalısınız. Bu sabah güneyden haberler aldım.» Bazo duraklayınca dinleyiciler öne eğildiler heyecanla. Üç bin kişiden tek ses çıkmadı.</p>

  <p>«Korkakların size güney yolunu açık bıraktığımız takdirde Bulawayo'daki beyazların arabalarını ve kadınlarını toplayıp o yoldan denize kadar gideceklerini söylediklerini duydunuz.» Savaşçılardan yine çıt çıkmamıştı.</p>

  <p>«Ama yeniliyorlardı ve şimdi yanıldıkları ortaya çıktı. Lodzi geldi.» Kalabalıktan rüzgârın otlar arasında çıkardığı hışırtıya benzeyen bir mırıltı yükseldi.</p>

  <p>«Lodzi geldi,» diye tekrarladı Bazo. «Onunla birlikte askerler ve silahlar da geldi. Şimdi Henshaw’ın yaptığı demirden yolun başında toplanmışlar. Çok yakında kendileri için açık bıraktığımız yoldan yürüyecekler. Yeni ay daha yarım olmadan Bulawayo'da olacaklar, işte o zaman siz de gerçek köle, amaboli, olacaksınız. Oğullarınız ve onların oğulları beyaz adamların madenlerinde çalışacak, beyaz adamların sürülerini güdecekler.»</p>

  <p>Uyandırılan bir leopar hırıltısı işitildi önce, kara saflar Bazo gümüş mızrağını kaldırana kadar dalgalandı.</p>

  <p>«Ama bu olmayacak! Umlimo bize bu toprakların yine bize ait olacağı kehanetinde bulundu. Ancak bu kehaneti gerçekleştirmek görevi de bize düşüyor. Tanrılar ağızlarını açıp da daldan meyve düşsün diye bekleyenleri sevmezler. Çocuklarım, biz ağacı sallayacağız!»</p>

  <p>«Cii!» diye Bazo sağ ayağını yere vurdu, mızrağını karanlık gökyüzüne kaldırdı.</p>

  <p>Tanase abanoz ağacından bir heykel gibi kıpırtısız duruyordu yanında. Dudakları hafifçe aralanmıştı, çekik gözleri ateşin ışığında ay gibi parlıyordu.</p>

  <p>Bazo kollarını iki yana açıp savaşçıların susmalarını bekledi. «Önce Bulawayo'daki kampı yiyeceğiz. Matabele savaşçıları düşmanlarına hep şafaktan önce saldırmışlardır, beyazlar da bunu iyi bilirler. Her sabah ortalık aydınlanmadan silahlarının başına geçip leoparın tuzağa düşmesini beklerler. Birbirlerine, Matabele’ler hep şafaktan önce saldırır, derler. Ama bu kez yanılacaklar, çocuklarım.»</p>

  <p>Bazo susup ön sırada çömelmiş oturan savaşçıların yüzlerine baktı.</p>

  <p>«Bu kez gece yarısından önce, doğudaki beyaz yıldız ortaya çıkınca saldıracağız. Bu mevsim beyaz yıldız çıktığı zaman rüzgâr da çıkar. Rüzgâr doğudan estiği için biz de doğudan saldıracağız. Herbiriniz başınızda bir yük otla msasa ağacı yaprağı taşıyacaksınız.»</p>

  <p>Bazo savaşçıların önünde durmuş taktik veriyordu. Çıplak omuzları iki yanındaki savaşçının omuzlarına değen ve başı tüylerle, vücudu da yağ ve is karasıyla kaplı Ralph Ballantyne da kendisini ön sıralardan dinlemekteydi.</p>

  <p>«Duman perdesi,» diye düşündü. «Denizci taktiği bu.»</p>

  <p>«Rüzgâr çıkar çıkmaz büyük bir ateş yakacağız,» diye Bazo Ralph'ın düşüncesini hemen onayladı. «Her biriniz geçerken yükünüzü ateşe atacaksınız, böylece karanlıkta ve duman içinde ilerleyeceğiz. İşaret fişeklerini havaya atmak hiçbir işlerine yaramayacak, çünkü bizim dumanımız tüfekçilerin gözlerini kör edecektir.»</p>

  <p>Ralph savaşçıların mızrakla saldıracak kadar yakına gelmelerine kadar görünmeyeceklerini düşündü, sonra bir anda arabaların üstünden, tekerleklerin arasından karıncalar gibi içeri doluşacaklardı. Kamp uyarılmış olsa bile üç bin kişiyi durdurmak olanaksızdı. Maximler dumanda işe yaramayacaklardı. Yakın savaşta da geniş bacaklı mızraklar çok daha etkili birer silahtı.</p>

  <p>«Bir tekini bile sağ bırakmamalıyız. Lodzi'yi buraya asker getirmeye zorlayan son nedeni de ortadan kaldırmalıyız. Ona ölüler, yanık binalar ve gerekirse de gümüş çelik sunacağız.»</p>

  <p>Ralph diğer savaşçılarla birlikte çılgın bir savaş çağrısına başladı, onun yüzü de diğerlerinki gibi gergin, bakışları çılgındı. «Toplantı bitti,» dedi Bazo. «Şimdi gidin yatın da yarın dinlenmiş olarak kalkın. Sabah uyanınca ilk işiniz bir tutam kuru otla taşıyabileceğiniz kadar çok yeşil yaprak kesmek olsun.»</p>

  <p>Ralph Ballantyne kürk örtüsüne uzanmış kampın uykuya dalmasını bekliyordu. Vadinin uç kısımlarına doğru çekilmişlerdi. Ateşler sönmeye yüz tutmuş, mırıltılar kesilmiş, çevresindeki savaşçıların soluklan düzenli çıkmaya başlamıştı.</p>

  <p>Keçiler Vadisi çok kayalık ve çalılıklarla kaplı olduğundan tüm savaşçılar bir yere toplanmamışlardı. Vadi boyunca ellişer kişilik gruplar halinde ağaçların altında yatıyorlardı.</p>

  <p>Son ateşler de sıra ile söndüğünde kürkün altında yatan Ralph mızrağının sapını kavradı ve harekete geçeceği anı bekledi.</p>

  <p>Sonunda beklediği an gelmişti; ses çıkarmadan örtünün altından sıyrıldı, emekleyerek en yakın savaşçının yanına gitti, adamın çıplak koluna dokundu. Savaşçı hemen uyanıp doğruldu.</p>

  <p>«Kim o?» Ralph mızrağım adamın karnına sapladı.</p>

  <p>Savaşçı bir çığlık attı. Çığlık vadinin kenarlarından yankılandı, gecenin sessizliğini yırttı. Ralph da adamla birlikte bağırıyordu.</p>

  <p>«Şeytanlar! Şeytanlar öldürüyor beni!» Olduğu yerde dönüp bir başka savaşçıyı yaraladı. O da bağırmaya başladı, «Şeytanlar bastı burasını!»</p>

  <p>Vadi boyunca elli yerde Ballantyne’ın adamları çevrelerindekileri mızraklıyorlar ve onlarla birlikte bağırıyorlardı.</p>

  <p>«Savunun kendinizi, hortlaklar geldi!»</p>

  <p>«Tacati! Büyücülük! Büyücülere dikkat!»</p>

  <p>«Öldürün büyücüleri!»</p>

  <p>«Kaçın, kaçın! Şeytanlar girdi aramıza!»</p>

  <p>Çocukluklarından beri kör inançlar ve büyücülerle yetişmiş olan üç bin savaşçı ölüm halinde olan arkadaşlarının çığlıklarını duydukça vadinin şeytanlar tarafından basıldığına inanmışlardı. İnsan boğan bir karanlıkta açıyorlardı gözlerini, silahını kapan ileri fırlıyor, bir başkasını yaralıyordu.</p>

  <p>«Ben yaralandım, siz kendinizi koruyun. Şeytanlar geldi! Şeytanlar!»</p>

  <p>Karanlık koşuşan, çarpışan ve birbirini bıçaklayan insanlarla doluydu.</p>

  <p>«Vadi büyülenmiş.»</p>

  <p>«Şeytanlar hepimizi öldürecekler!»</p>

  <p>«Kaçın! Kaçın!»</p>

  <p>Tam o anda vadinin başından öyle korkunç madeni bir ses duyuldu ki, bu ancak insan yiyen büyük şeytan Tokolese olabilirdi. Zaten korkudan ne yapacaklarını bilemeyen insanlar son mantık sınırını da aşmışlardı artık.</p>

  <p>Ralph hâlâ emekleyerek mızrak darbelerinden kaçınmaya çalışıyordu. Önüne çıkanı öldürmekten çok yaralamayı, böylece gürültüyü arttırmayı yeğliyordu.</p>

  <p>Harry Mellow vadinin ucundan bakır sis düdüğünü bir daha öttürdü. Savaşçılar artık vadiden çıkmışlar, arkadaki otlakta koşuyorlardı.</p>

  <p>Ralph binlerce ses içinde bir tek sesi dinleyerek ilerliyordu. Birkaç dakika içinde çoğu sağlam olan yüzlerce savaşçı vadiden kaçmışlardı. Maximlerin dumanı tüten namlularına korkusuzca atılacak olan yüzlercesi de korkudan çocuklaşmış kaçmaktaydılar. Kaçanların sesleri çok uzaklardan gelmeye başladığı anda Ralph aradığını buldu.</p>

  <p>«Sıkı durun, Köstebekler! Bazo'nun yanından ayrılmayın. Şeytan falan değil bunlar.» Ralph Bazo'ya doğru süründü.</p>

  <p>Önündeki kamp ateşi birden yeni atılan odunlar parlayınca alevlendi ve Ralph geniş omuzlu, yanında incecik bir kadın duran Bazo'yu tanıdı.</p>

  <p>«Beyazların oyunu bu!» diye bağırıyordu kadın. «Bekleyin çocuklarım.»</p>

  <p>Ralph yanlarına koştu. «Nkosi!» diye bağırıyordu bir yandan. Sesi savaş tutkusuyla kısıldığından değiştirmesine gerek yoktu. «Efendi Bazo, ben seninleyim! Bu oyuna karşı birlikte duralım.»</p>

  <p>«Cesur arkadaş,» diye Bazo bu yeni geleni karşıladı. «Sırt sırta verin, her birimizin yanındakini koruyacağı bir halka oluşturalım. Diğer cesur insanlara da bize katılmaları için seslenin.»</p>

  <p>Bazo sırtını Ralph'a çevirip Tanase'yi yanına çekti. Arkasına bakıp Ralph'ı tanıyan kadın oldu.</p>

  <p>«Henshaw bu!» Ama uyarıda geç kalmıştı. Bazo dönemeden Ralph mızrağını kasap satırı gibi kavradı ve bir tek darbede Bazo'nun ayaklarının arkasına vurup sinirlerini parçaladı. Bazo iki ayağı da sakatlanıp olduğu yere yığıldı kaldı.</p>

  <p>Ralph Tanase'yi bileğinden yakalayıp ateşin başından çekti, bir atışta yere fırlattı. Sonra önlüğünü çekip mızrağını karnına dayadı.</p>

  <p>«Bazo, ya mızrağını ateşe atarsın ya da kadının gizli yerlerini sen benimkini açtığın gibi açarım.»</p>

  <p>Ballantyne'in İzcileri günün ilk ışığından yararlanarak vadiyi tanıyor ve yaralı yerlilerin işlerini bitiriyorlardı. Onlar çalışırlarken Ralph da Jan Cheroot'u ip almak üzere atları bıraktıkları yere göndermişti. Cheroot birkaç dakika sonra atlar ve kangal kangal iple geri döndü.</p>

  <p>«Matabele’ler dağlara kaçmış,» dedi. «Birbirlerini bulup toplanmaları haftalar sürer artık.»</p>

  <p>«Biz o kadar beklemeyeceğiz.»</p>

  <p>Ralph ipleri alıp ilmekleri hazırlamaya başladı. İzciler de birer ikişer geliyorlardı. Mızraklarının demirini otlarla silerken Çavuş Ezra, «Dört adam kaybettik ama Yüzücülerin reisi Kamuza'yı bulduk. İki yüzden fazla da ceset saydık,» dedi. «Çekilmeye hazır ol. Çok iş kalmadı artık.»</p>

  <p>Bazo ateşten kalan küllerin yanında oturuyordu. Elleri arasına deriden iplerle bağlanmış, bacakları öne uzatılmıştı. Ayaklarını kontrol edemiyor, sinirleri kesilmiş ayaklar karaya vurmuş balık gibi oradan oraya zıplıyordu.</p>

  <p>Tanase kocasının yanındaydı. Çırılçıplaktı ve onun da kolları arkasına bağlanmıştı.</p>

  <p>Çavuş Ezra kadına baktı. «Bütün gece durmadan çalıştık,» dedi. «Biraz eğlenceyi hakettik artık. Bırak adamlarımla bu kadını biraz çalıların arasına götüreyim.»</p>

  <p>Ralph cevap vermeye gerek duymadan Jan Cheroot'a döndü. «Atları getir!»</p>

  <p>Tanase dudaklarını kıpırdatmadan Bazo'ya, «Bu ipler ne olacak?» diye sordu. «Neden kurşuna dizmiyorlar bizi?»</p>

  <p>«Beyazların âdeti budur, en aşağıladıkları insanlara böyle yaparlar. Saygı duydukları düşmanlarını kurşuna dizer, suçluları da asarlar.»</p>

  <p>«Efendim, Henshaw dediğin bu adama ilk rastladığımda rüyamda onun ağaca asılmış sana aşağıdan gülerek baktığını görmüştüm. O rüyada ağaçta senin yanında kendimi de görmeyişim çok garip doğrusu.»</p>

  <p>«Hazırlar artık,» dedi Bazo. Karısına döndü. «Seni bütün kalbimle kucaklıyorum. Sen benim yaşamımın kaynağı oldun.»</p>

  <p>«Seni kucaklıyorum, kocam. Seni kucaklıyorum, kralların babası olacak olan Bazo.»</p>

  <p>Henshaw başları ucunda durup da acı bir sesle, «Ben sana senin benim sevdiklerime verdiğinden çok daha iyi bir ölüm veriyorum,» derken kadın kocasının yüzünden ayırmadı gözlerini.</p>

  <p>İpler değişik boylarda olduğundan Tanase kocasından biraz daha alçakta asılıydı. Bir insanın başı düzeyindeki çıplak ayaklarının altı bembeyazdı, parmakları dimdik yere doğru sarkmıştı. Uzun kuğu boynu sanki Bazo'nun konuşmasını dinlermiş gibi bir yana bükülmüştü.</p>

  <p>Bazo'nun şişen yüzü, düğüm boğazına kaydığı için, sapsarı şafağa dönüktü. Ralph da Keçiler Vadisindeki bu yüksek akasya ağacının altında başını kaldırmış onlara bakıyordu.</p>

  <p>Tanase'nin kehanetlerinden biri gerçekleşmemişti: Ralph Ballantyne gülümsemiyordu.</p>

  <p>Lodzi, beraberinde Tümgeneral Garrington, Binbaşı Robert Smith Baden Powell ve arkalarında silahlan ve askerleri olduğu halde geldi. Bulawayo kampından çıkan kadın ve çocuklar kendisini sevinçle karşıladılar, buket buket çiçek sunup mutluluklarından ağladılar.</p>

  <p>Kumalo'nun kıdemli reisleri Umlimo'nun kehanetlerinin kendilerini ihanete uğrattığını düşünerek ve artık korkuya kapılmış olarak uyandırdıkları bu dev askeri güç karşısında dehşete kapılıp savaşçılarını Bulawayo çevresinden çektiler.</p>

  <p>Krallık kuvvetleri kalabalık birlikler halinde açık toprakları taradılar, boşaltılmış köyleri ve ekinleri yaktılar, vebadan arta kalan birkaç hayvanı toplayıp götürdüler. Matabele’lerin saklandıklarından kuşkulandıkları tepeleri topa tutuyorlar, sabahtan akşama kadar hayvanları bitkinlikten yığılana dek çevreyi araştırıyorlardı. Maximler soğutma suları kaynayana kadar ateş ediyorlardı, ancak menzilleri dokuz yüz metreydi ve hedefler ise tavşan kadar çeviktiler.</p>

  <p>Haftalar aylara dönüşünce askerler yerlileri açlıkla karşı karşıya bırakıp açık bir savaşa zorlamaya çalıştılar. Ama reisler engebeli araziden ayrılmıyorlardı, sonunda askerlerin kendilerini izlemeye cesaret edemedikleri Matopos Tepelerine çekildiler.</p>

  <p>Bu artık kesin bir karara bağlanamayan zalim bir savaşa dönüşmüştü. Kampanyayı sürdüren subaylar işadamları olmadıkları için masrafı düşünmüyorlardı. İlk üç ayın faturası bir milyon sterline varmıştı: Öldürülen her Matabele için 5000 sterlin. Parayı ödeyen de Bay Cecil John Rhodes ve İngiliz Güney Afrika Şirketiydi.</p>

  <p>Matopos Tepelerinde reisler açlığa, Bulawayo'da da Bay Rhodes aynı kesinlikle iflasa mahkûm olmuşlardı.</p>

  <p>Üç atlı koruyucu bitki örtüsünden yararlanarak dikkatle ilerlemekteydiler. Yolun ortasında gidiyorlardı, silahları dolu ve ateşe hazırdı.</p>

  <p>Jan Cheroot diğerlerinden elli metre öndeydi. Yün topağı gibi kafası sağa sola dönerek yolun iki yakasını tarıyordu. Onun ardında, Bulawayo'dan bunca sıkıcı ay sonra kurtulmanın neşesi gözlerinden okunan Louise geliyordu. Kadın ikide bir arkasına bakınca dudakları tatlı bir gülümsemeyle aralanmaktaydı. Zuga' nın yanında olmasına hâlâ alışamamıştı, bu yüzden sık sık dönüp kocasını görmek istiyordu.</p>

  <p>Elli metre gerisinden gelen Zuga kadının yüreğini sarsan bir gülümsemeyle cevap veriyordu. Eyeri üstünde rahat ve dimdik oturmaktaydı. Geniş kenarlı şapkası gözünün üstüne indirilmişti. Güneş Halloway cezaevinin solukluğunu gidermişti artık, sakalının altın ve gümüş renkleri kendisine bir Viking reisi havası veriyordu.</p>

  <p>Jan Cheroot birden üzengileri üstünde durup bir sevine çığlığı attı. Kendilerini tutamayan Louise ile Zuga adamın yanına koşup dizginlerini çektiler.</p>

  <p>«Sana şükürler olsun Tanrım,» diye mırıldanan Louise uzanıp Zuga’nın elini tuttu.</p>

  <p>«Bir mucize bu.»</p>

  <p>Karşılarında Kings Lynn güneşte parıldıyordu. İkisinin de o güne kadar gördükleri en güzel görüntüydü bu.</p>

  <p>«El değmemiş,» diye başını şaşkınlıkla salladı.</p>

  <p>«Matabeleland'da yakılmamış tek ev bu olmalı.»</p>

  <p>«Haydi sevgilim, gel evimize gidelim.»</p>

  <p>Zuga merdiven başında karısını durdurdu, atın üzerinden inmeden silahını hazır tutmasını ve diğer atların dizginlerini bırakmamasını söyledi. Sonra Jan Cheroot ile ikisi bir Matabele oyunu olup olmadığını anlamak için içeri girdiler.</p>

  <p>Zuga tekrar dışarı çıktığında tüfeğini artık indirmişti. Karısına bakıp gülümsedi.</p>

  <p>«Güvenli!»</p>

  <p>Louise'in attan inmesine yardım etti. Jan Cheroot atları ahıra götürürken Zuga ile Louise de elele eve girdiler.</p>

  <p>Yaşlı filin kalın dişleri hâlâ yemek odasının girişini süslüyordu. Zuga içeri girerken dişleri okşadı.</p>

  <p>«Senin iyi talih getiren muskaların bunlar,» diye güldü Louise.</p>

  <p>«Ev tanrıları,» dedi Zuga.</p>

  <p>Ev soyulmuştu. Bu kadarını bekliyorlardı zaten, ama kitaplar alınmamıştı, kimi yere saçılmış, kiminin cildi parçalanmış ya da fareler tarafından kemirilmişti ama hepsi oradaydı.</p>

  <p>Zuga günlüklerini toplayıp ipekli eşarbıyla tozlarını aldı. Tüm yaşamının kayıtlan bu titizlikle yazılmış ve renkli haritalarla dolu düzinelerce günlükteydi.</p>

  <p>«Bunları kaybetseydim gerçekten çok üzülürdüm.» Zuga defterleri masanın üstüne yerleştirirken kırmızı meşin ciltlerini okşuyordu. Yemek odasındaki gümüşlere de pek el sürülmemişti. Yerliler için hiçbir değeri yoktu gümüşün.</p>

  <p>Mutfak raflarında hâlâ porselen tabaklar ve cam eşya vardı, ama bütün kapkacak ve çatal bıçak çalınmış, kiler kapıları menteşelerinden sökülmüştü.</p>

  <p>«Onarımı uzun sürmez, çok talihliymişiz doğrusu.»</p>

  <p>Louise arka avluya çıkınca kırmızı tavuklarından dördünün eşindiklerini gördü. Jan Cheroot'u çağırıp bir avuç arpa istedi. Tavuklara seslenince hayvanlar yem kokusunu almış gibi gıdıklayarak koştular yanına.</p>

  <p>Büyük yatak odasının camı parçalanmış, kirişlere kuşlar yuva yapmışlardı. Yatak örtüsü onların pisliğiyle kaplıydı. Ama Louise örtüyü çektiğinde çarşaf ve döşek tertemiz çıktı altında.</p>

  <p>Zuga kolunu karısının beline dolayıp Louise'in çok iyi bildiği bakışla baktı yüzüne.</p>

  <p>«Sen çok kötü bir adamsın, Bay Ballantyne,» diye soludu kadın. «Pencerede perde yok.»</p>

  <p>«Talihimiz varmış ki pancurlar hâlâ sağlam.» Zuga pancurları kapatırken Louise de çarşafı açtı, bluzunun üst düğmesini çözdü. Zuga az sonra diğerlerine yardımcı olmak için yanına gelmişti.</p>

  <p>Bir saat sonra dışarı çıktıklarında Jan Cheroot'un iskemle ve masanın tozunu aldığını, Bulawayo'dan getirdikleri piknik sepetini ortaya çıkardığını gördüler. Şaraplarını içip yemeklerini yerlerken Jan Cheroot da onlara hizmet ediyor, Ballantyne'in İzcileri anılarını anlatıyordu.</p>

  <p>«Eşimiz yoktu,» diye alçak gönüllülükle söylendi. «Ballantyne'in İzcileri! Matebele iyi öğrendi bizi.»</p>

  <p>«Ne olur savaştan söz etmeyelim,» dedi Louise.</p>

  <p>Zuga hafif alaylı, «Kahramanlarınıza ne oldu?» diye sordu. «Savaş devam ediyor, sizin gibi adamlara ihtiyacımız var.»</p>

  <p>«Ralph, çok değişti, göz açıp kapayana kadar hem de. Bazo'yu Kediler Vadisinde yakaladığımız andan sonra artık hiçbir şeyle ilgisi kalmadı. Bir daha İzcilerin başına geçmedi ve bir hafta sonra da demiryolu inşaatının başına döndü. Noel'den önce Bulawayo'ya ilk treni getirecek diyorlar.»</p>

  <p>«Yeter!» diye bağırdı Louise. «Yaklaşık bir yıldan beri ilk kez geliyoruz Kings Lynn'e. Savaştan söz edilmesini istemiyorum. Jan Cheroot kendine de bir kadeh doldur bakalım.» Kadın Zuga'ya döndü. «Sevgilim, Bulawayo'u bırakıp buraya yerleşemez miyiz?»</p>

  <p>Zuga esefle başını salladı. «Ne yazık ki, hayır. Senin yaşamını tehlikeye atamam. Matabele milleti hâlâ isyan halinde, burası da öyle ıssız bir yer ki... »</p>

  <p>Evin arkasından tavukların sesleri geliyordu. Zuga yerinden fırlayıp silahını alırken, «Jan Cheroot, ahırın arkasını dolan,» dedi. «Ben de bu yandan geleceğim.» Louise'e döndü. «Burada bekle, ama silah sesi duyarsan doğruca atlara koş.» İki adam ayaklarının ucuna basarak dışarı çıktılar.</p>

  <p>Zuga büyük yatak odasının köşesine gelmişti ki, tavuklardan bir gürültü daha koptu. Zuga duvara yaslanarak koşup mutfak kapısının önüne geldi. Tavuk gıdaklamaları, kanat sesleri arasından birisinin, «Tut onu! Sakın bırakma!» dediğini duydu.</p>

  <p>Konuşan bir yerliydi, tam o anda yarı çıplak biri iki elinde birer tavuk taşıyarak Zuga’nın yanından geçti.</p>

  <p>Zuga'nın ateş etmesini tek şey engellemişti. Matabele’nini sarkık göğüsleri sallanıyordu koşarken. Zuga kadının omuzları arasına silahın dipçiğini indirip kadını yere devirdi, üzerine atladı.</p>

  <p>Jan Cheroot mutfak kapısında bir elinde silahı, bir elinde de çıplak bir yerli çocuğu olduğu halde duruyordu. «Kafasını ezeyim mi?» diye sordu.</p>

  <p>«Ballantyne’in izcilerinden değilsin artık. Oğlanı sıkı tut ama canını acıtma.» Zuga dönüp kendi tutsağına baktı.</p>

  <p>Yerde açlıktan ölmek üzere olan bir Matabele kadını vardı. Derisinin sarkmasına bakılırsa bir zamanlar epey şişman olmalıydı. Şimdi göbeğine kadar inen göğüsleri bir zamanlar karpuz iriliğindeydi herhalde. Zuga kadını bileğinden tutup ayağa kaldırdı. Mutfağa doğru sürüklerken kolunun kemiklerini avcu içinde hissediyordu.</p>

  <p>Jan Cheroot’un tuttuğu çocuğa baktı sonra. Oğlanın kaburgaları dışarı fırlamıştı, başı vücuduna göre, gözleri de başına göre çok büyüktü.</p>

  <p>«Açlıktan ölüyor zavallı,» dedi.</p>

  <p>«Onlardan kurtulmanın bir yolu da bu.»</p>

  <p>O anda Louise elinde silahıyla mutfağın kapısında belirmişti. Yerli kadını görünce birden bakışları değişti.</p>

  <p>«Juba! Sen misin, Juba?»</p>

  <p>«Ah Balela!» diye inledi kadın. «Yüzünün parlak güneşini bir daha görebileceğimi hiç sanmıyordum.»</p>

  <p>«Vay vay vay!» dedi Zuga. «Esaslı bir av yakaladık desene, Jan Cheroot. Büyük ve soylu reis Gandang'ın birinci karısı, bu da torunu olmalı. İkisini de tanımadım doğrusu. Bir solukluk canları kalmış bunların.»</p>

  <p>Tungata Zebiwe büyükannesinin kucağında oturmuş açlıktan ölmek üzere olan bir hayvan gibi yiyordu kendisine verilen yiyecekleri. Louise son kırıntılar da bittikten sonra eyer çantalarını karıştırıp bir kutu konserve et buldu. Çocuk etleri iki eliyle ağzına tıka tıka yedi.</p>

  <p>«Aferin, çok iyi yapıyorsunuz doğrusu,» diye Jan Cheroot söylendi. «Şimdi şişmanlat, sonra da vurmak zorunda kalalım.» Yüzünü asarak Bulawayo'ya dönüş için atları eyerlemeye gitti.</p>

  <p>«Juba, Küçük Kumru, bütün çocuklar böyle mi?» diye sordu Louise.</p>

  <p>«Yiyecek kalmadı. Bütün çocuklar böyle, bir kısmı da öldü zaten.»</p>

  <p>«Juba, biz kadınların erkeklerimizin bu saçmalıklarına bir son verme zamanımız gelmedi mi daha? Bütün çocuklar ölmeden?»</p>

  <p>«Zamanı geldi Balela, geldi de geçti bile.»</p>

  <p>«Kim bu kadın?» diye Bay Rhodes heyecanını belirten o tiz sesiyle Zuga'ya sordu. Gözleri kafatasından fırlayacak kadar irileşmişti artık.</p>

  <p>«Gandang'ın birinci karısı.»</p>

  <p>«Gandang... Şangani'de Wilson'un birliğini toptan öldüren savaşçıların reisi mi?»</p>

  <p>«Lobengula'nın üvey kardeşi. Babiaan ve Somabula ile birlikte bütün reislerin en kıdemlisidir.»</p>

  <p>«Eh, onlarla konuşmanın bir zararı yok sanırım.» Bay Rhodes omuzlarını silkti. «Bu is biraz daha uzarsa hepimizi mahvedecek. Bu kadına bütün reislerin silahlarını bırakıp Bulawayo'ya gelmelerini söylediğimi iletmesini bildir.»</p>

  <p>«Özür dilerim, Bay Rhodes, ama bunu yapmazlar. Tepelerde bir toplantı yapmışlar ve bütün reisler konuşmuşlar, önümüzde ancak bir tek yol var.»</p>

  <p>«Neymiş o, Ballantyne?»</p>

  <p>«Sizin onlara gitmenizi istiyorlar.»</p>

  <p>«Kim... ben mi?»</p>

  <p>Zuga Juba’nın getirdiği mesajı tekrarladı. «Biz yalnızca Lodzi ile konuşuruz. Silahsız olarak, yanına askerlerini almadan Matopos'a gelsin. Yanında üç kişi getirebilir ama hiçbiri silah taşıyamaz. Silahlı olduklarını görürsek hemen öldürürüz.» Bay Rhodes gözlerini kapattı, elleriyle yüzünü örttü. Sesi öyle kısık çıkıyordu ki Zuga söylediklerini duymak için öne eğildi.</p>

  <p>«Yalnız ve silahsız... tümüyle onların elinde...»</p>

  <p>Bay Rhodes elini indirip kalktı. Çadırın önüne çıkıp ellerini arkasında kavuşturdu, topukları üstünde bir süre iki yana sallandı. Dışarda öğle borusu çalıyor, bir atlı birlik kamptan çıkıyordu.</p>

  <p>Bay Rhodes Zuga'ya döndü. «Onlara güvenebilir miyiz?»</p>

  <p>«Güvenmemeyi deneyebilir miyiz, Bay Rhodes?»</p>

  <p>Atları önceden kararlaştırılmış yerde bıraktılar. Zuga Ballantyne öne geçip her adımda arkasından kendisini izleyen iriyarı adama bakarak çalılıklar arasında ilerlemeye başladı.</p>

  <p>Patika dikleşince Zuga adamın soluğunu toplamasını bekledi. Bay Rhodes'un yüzü morarmıştı, çok terliyordu. Birkaç dakika dinlendikten sonra sabırsızlıkla Zuga’nın yürümesini işaret etti.</p>

  <p>Bay Rhodes'un arkasından gelen iki kişiden biri gazeteciydi. Bay Rhodes böyle bir fırsatı kaçıracak insan değildi. Diğeri de doktoruydu. Bu yorucu yolculukta tek tehlikenin Matabele’lerin mızrakları olmadığını biliyordu.</p>

  <p>Matopos Tepelerinin sıcağında granit kayalar gözlerinin önünde titriyordu. Sessizlik elle tutulur gibiydi, birkaç dakikada bir öten bir kuş bu sessizliği daha da yoğunlaştırıyordu sanki. Patika granit duvarın en üst noktasına vardığında Zuga arkasındaki adamı yine bekledi.</p>

  <p>«Gerçekten gelecekler mi dersin, Ballantyne?»</p>

  <p>Vadinin aşağısından bir ardıç kuşu öttü. Zuga başını eğip kuşu dinledi. Kuş ötüşü gerçeğinden farksızdı.</p>

  <p>«Geldiler bile, Bay Rhodes. Bu tepeler baştan aşağı Matabele dolu.» Adamın soluk gözlerinde bir korku donukluğu aradı. Hiçbir şey bulamayınca, «Cesur bir insansınız efendim,» dedi.</p>

  <p>«Konuşmak savaşmaktan her zaman daha iyidir, Ballantyne.</p>

  <p>«Umarım Matabele’ler de böyle düşünüyorlardır.»</p>

  <p>Zuga granit kayalar arasındaki geçitten yürüdü. Şimdi altlarında granitten bir düzlük vardı, çevreleriyle de sarp granit kayalarla kaplıydı.</p>

  <p>Zuga küçük yuvarlak vadiye bakınca asker içgüdüsüyle, «Bir tuzak,» dedi. «Kaçışın olanaksız olduğu bir öldürme alanı.»</p>

  <p>«İnelim,» dedi Bay Rhodes.</p>

  <p>Alanın ortasında sert sarı kilden bir karınca yuvası tepesi vardı. Küçük grup içgüdüsel olarak oraya yöneldiler.</p>

  <p>Bay Rhodes soluk soluğa yere oturdu. «Hiç olmazsa biraz dinlenelim.» Gazeteci ile doktor iki yanına oturdular, Zuga ayakta kaldı.</p>

  <p>Zuga'nın yüzünde hiçbir ifade olmamasına karşılık korkudan titriyordu. Burası Matopos Tepelerinin kalbiydi. Matabele’ler bu kutsal tepelerinin bu noktasında çılgıncasına yürekli ve umursamaz olurlardı. Silahsız olarak buraya gelmek, kendilerini vahşi bir kıtanın en vahşi kabilesinin merhametine bırakmak budalalıktı. Zuga boş ellerini arkasında kavuşturup topukları üzerinde dönerek kendilerini çevreleyen kayadan duvara baktı. Daha dönüşünü tamamlamadan, «Evet, beyler, işte geldiler,» dedi.</p>

  <p>Tek bir ses, tek bir komut işitilmeden savaşçılar saklandıkları yerlerde doğrulmuşlar ve ufuk çizgisi boyunca canlı bir barikat oluşturmuşlardı. Sayılamayacak kadar çoktular, hatta biner biner bile sayılamazlardı, ama yine de kulakları balmumu ite tıkanmış gibi bir sessizlik vardı vadide.</p>

  <p>«Sakın kıpırdamayın,» diye Zuga yanındakileri uyardı. Güneşin altında beklemeye başladılar. Ne bir kuş ötüyor ne de en hafif bir rüzgâr savaşçıların başlarındaki tüylerden ormanı dalgalandırıyordu.</p>

  <p>Sonunda savaşçıların safları yarıldı ve bir grup insan ortaya çıktı. Saflar yeniden kapandı. Küçük grup patikadan aşağı inmeye başladı. Bunlar soylu Zanzi kanından Kumalo hanedanının en büyük prensleriydi... ama sayıları çok azalmıştı artık. Hepsi beyaz saçlı, yaşlı insanlardı. Açlıktan kemikleri görünüyordu. Kimi yaralarını kanlı sargılarla sarmıştı, bir kısmının yüzleri ve vücutları açlık ve yoksulluğun yaralarıyla kaplıydı.</p>

  <p>Önde Gandang, bir adım arkasında ve iki yanında üvey kardeşleri Babiaan ve Somabula vardı. Onların ardından Mashobane'nin öteki evlatları başlarında başlıkları, ellerinde geniş gümüş mızrakları ve kendilerine Matabele—Uzun Kalkanlı İnsanlar— adını veren yüksek deri kalkanları vardı.</p>

  <p>Gandang Zuga'ya on adım kala durdu, kalkanını yere dayadı. İki adam bakıştılar. İkisi de otuz yıl önce ilk karşılaştıkları günü düşünüyorlardı.</p>

  <p>«Seni görüyorum Mzilikazi’nin oğlu Gandang,» dedi Zuga. «Seni görüyorum Bakela, yumruğuyla vuran.» Zuga'nın ardında Bay Rhodes. «Sor bakalım savaş mı barış mı?» dedi.</p>

  <p>Zuga gözlerini uzun boylu bir deri bir kemik yerliden ayırmadı.</p>

  <p>«Gözler hâlâ savaş için kırmızı mı?» Gandang'ın cevabı bir homurdanma oldu. Ama sesini ardındaki reislerde tepelerde bekleyen savaşçılar da duymuşlardı. «Lodzi'ye gözlerin beyaz olduğunu söyle.»</p>

  <p>Gandang eğilip kalkanı ile mızrağını yere ayakları dibine bıraktı.</p>
</body>
</html>
