<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kings Lynn'le ortak yedi mil sınırı olmasına rağmen Queens Lynn ayrı bir çiftlikti. Jonathan Ballantyne çiftliği 1930'ların büyük bunalımında gerçek değerinin yirmide birini elde etmişti. Çiftlik şimdi Rholanda Çiftçilik Şirketinin doğu bölümünü oluşturuyordu.</p>

  <p>Burada Jonathan'ın hayatta kalan tek oğlu Douglas Ballantyne'la karısı Valerie oturmaktaydılar. Douglas hem Rholands'ın 'hem de Harkness Madeninin müdürüydü. Aynı zamanda Ian Smith'in hükümetinde Tarım Bakanıydı. Craig’in talihi varsa şimdi de ya hükümet ya da şirket işiyle evinden uzak bir yerde olurdu.</p>

  <p>Douglas Ballantyne bir zamanlar Craig’e kendisi hakkında ne düşündüğünü açık açık söylemişti. «Sen lanet bir hipiden başka bir şey değilsin, Craig. Hayatının sonuna kadar Bawu'nun ya da ailenin sana bakmayacağını artık anlayarak şu saçlarını kesip kendine çeki düzen vermelisin.»</p>

  <p>Craig arabayı sürerken bu tatsız anılar karşısında yüzünü buruşturuyordu. Dikenli tellerle korunan hayvan ağıllarının ve veterinerlik bürosunun ardında Queens Lynn malikanesinin yemyeşil çimenlikleriyle çiçek tarhları uzanıyordu. Pencereler el bombalarına karşı özel perdelerle örtülmüştü, akşam karanlık basarken uşaklar kurşun geçirmez çelik pancurları yerlerine yerleştirirlerdi. Ancak burada savunma Bawu'nun Kings Lynn' de gösterdiği tutumla ele alınmamış olup her şey zarif çevreye uygun olarak gözden saklanmıştı.</p>

  <p>Eski ev Craig’in savaştan önce hatırladığı gibiydi. Evin önündeki araba yolunun iki yanındaki ağaçlar soluk mavi bir sis bulutu gibi çiçek açmışlardı. Ağaçların altında en az yirmi tane park etmiş araba vardı. Mercedes, Jaguar, Cadillac ve</p>

  <p>BMW'lerin parlak cilaları Matabeleland’ın kızıl tozuyla çizilmişti. Craig yaşlı Land Rover’ini Kuenes Lynn'in Cumartesi havasını bozmamak için yüksek bir sarmaşığın arkasına sakladı, alışkanlık gereği silahını omzuna asıp evin arkasına doğru yürüdü.</p>

  <p>İlerden kuş cıvıltıları gibi çocuk sesleri, dadılarının onları azarlayan çığlıkları ve tenis kortlarından topların raketlere çarpmalarından çıkan gürültüler geliyordu.</p>

  <p>Craig kortların yakınına gelince durakladı. Çocuklar yeşil otların üstünde köpek yavruları gibi oynaşıyorlardı. Kortlara daha yakın yerlerde ana babaları parlak renkli şemsiyeler altında yere serdikleri kilimlere uzanmışlardı. Bunlar beyaz tenis giysileri içinde güneşten bronzlaşmış genç erkek ve kadınlardı. Uzun kadehlerde içki ya da çay içiyorlar, oyunculara laf atıyorlardı. Görüntüye uyumsuz düşen tek şey gümüş çay takımlarının ve dondurma külahlarının yanında duran makineli tabancalar ve otomatik tüfeklerdi.</p>

  <p>Biri Craig'i farkedip, «Hey Craig, çoktandır ortalarda görünmüyordun!» diye seslendi. Ötekiler de el salladılar, ancak tavırlarında yoksul bir akrabaya gösterilen bir şey vardı. Bunlar büyük servetlere sahip, Craig’in hiçbir zaman tam üyesi olamayacağı kapalı bir kulübün üyeleriydi.</p>

  <p>Kısacık beyaz tenis etekliği içinde bir kız kadar zarif görünen Valerie Ballantyne genci karşılamaya geldi. «Craig, çok zayıflamışsın!» Craig sekiz ile seksen yaslar arasındaki her kadında analık duygusu uyandırırdı. «Selam, Val Yenge.»</p>

  <p>Kadın gence menekşe kokan yanağını uzattı. Valerie, o zarif havasına rağmen Kadın Enstitüsü başkanıydı, sekiz on okul, hastane ve yardım derneği yönetim kurulunda görevliydi.</p>

  <p>«Douglas Amcan Salisbury'de. Smith dün çağırttı. Seni göremediğine üzülecek.» Gencin kolunu tuttu. «Av Dairesi nasıl bakalım?»</p>

  <p>«İstifa ettim.»</p>

  <p>«Olamaz Craig! Yine mi?»</p>

  <p>«Korkarım ki öyle, Val Yenge.» Craig mesleğini yeniden tartışmak istemiyordu. «Bir bira açabilir miyim?»</p>

  <p>Bar olarak kullanılan uzun masanın başı doluydu. Craig yaklaşınca toparlanıp kendisine yer verdiler ama Rodezya güvenlik kuvvetlerinin Mozambik'e yaptıkları son baskını tartışmaya da devam ettiler.</p>

  <p>«Kampı bastığımız zaman ateşlerin üzerinde kaynamakta olan tencereler vardı ama ortalıkta kimse yoktu. Bir iki kişi yakaladık ama diğerleri baskını önceden haber alıp kaçmışlardı.»</p>

  <p>«Bili haklı, haber almadan bir albaydan öğrendim çok kötü bir sızıntı varmış. Epey yükseklerde bir hain... Teröristler baskınları on iki saat önce haber alıyorlarmış.»</p>

  <p>«Geçen Ağustos'tan beri adam gibi bir baskın yapamadık.» Bu sonu gelmeyen savaş hikâyelerinden bıkmıştı artık Craig. Birasını yudumlarken en yakın korttaki maçı seyre başladı. Karışık çiftler maçı o anda bitmiş, saha değiştiriyorlardı. Roland Ballantyne kolunu oyun eşinin beline dolamış olarak geldi filenin önüne. Gülüyordu. Dişleri bembeyazdı. Gözleri o Ballantyne'lara özgü yeşildi. Kristal bir kadehte nane likörü gibi. Kısa sarı saçları kıvırcıktı.</p>

  <p>Roland Craig'i görünce raketini salladı. Sonra dönüp yanındaki kıza birşeyler söyledi. Kız gülerek baktı Craig'e.</p>

  <p>Craig karnına bir yumruk yemiş gibi oldu, vücudu dalgalanmaya başladı. Gözlerini kızın yüzünden ayırmadan taşlaşmış gibi duruyordu olduğu yerde. Kız kahkahasını kesti, biri an erkeğin gözlerinin içine baktı, sonra Roland’ın kolundan sıyrılıp topu raketinde hafifçe zıplatarak servis çizgisine doğru yürüdü. Craig kızın yorgunluktan kızarmış yanaklarının biraz daha kızardığından emindi.</p>

  <p>Hâlâ gözlerini ayıramıyordu ondan. Hayatında bu kadar kusursuz bir vücut görmemişti. Kız bir seksenin üstünde olan Roland’ın omzuna geliyordu. Saçları güneşte çeşitli renklere giriyordu. Yüzü, köşeli, ağzı geniş ve alaycıydı. Gözleri hafifçe şehla denilebilecek kadar birbirinden ayrıydı.</p>

  <p>Kız Roland'a bakıp, «Haydi yiyelim şunları ortak!» dedi. Sesi Craig'in tüylerini diken diken etmişti. Servis çizgisinde ayakları üstünde yükseldi, sarı topu havaya fırlattı, gerildi ve müthiş bir darbe indirdi. Top bulanık bir gölge gibi uçtu, orta çizgiden toz kaldırdı.</p>

  <p>Kız zarif adımlarla ortaya koştu, topa yetişti ve esaslı bir voleyle köşeye gönderip Craig'e baktı.</p>

  <p>«İçerde!» diye bağırdı Craig. Kız gülümseyerek oyununa döndü.</p>

  <p>Bir ara arkasını dönüp yerdeki topu almak için eğilmişti. Bacakları açıktı ve dizlerini bükmemişti. Kısacık eteği birden kalktı, Craig, incecik dantelli külotuyla Kalahari güneşinde parlayan devekuşu yumurtalarını andıran sert ve düzgün kalçalarını gördü.</p>

  <p>Craig röntgencilik yapıyormuş gibi utançla bakışlarını çevirdi. Başı dönüyordu, soluğu kesilmişti. Korta bakmamaya zorluyordu kendini, ama yine de sanki uzun bir yarıştan çıkmış gibi kalbi çarpıyordu, çevresinde bozuk bir radyodan yabancı dilde bir yayın yapılıyordu sanki.</p>

  <p>Adaleli bir kol omzunu kavradığında aradan saatler geçmiş gibi geldi.</p>

  <p>«İyi görünüyorsun, ahbap.» Craig kendini toplayıp döndü. «Tethişçiler seni daha yakalayamadılar mı, Roly?»</p>

  <p>«İmkânı yok, dostum. Bak seni, beni seven bir kızla tanıştırayım.» Yalnızca Roland bu tip sözleri bilgece ve kurnazca kabul edebilirdi. «Bugsy, en sevdiğim kuzenim, ünlü seks manyağı Craig.»</p>

  <p>«Bugsy mi?» Craig o garip çekik gözlere baktı. «Size hiç uymuyor.» Kızın gözleri siyah değil lâcivertti.</p>

  <p>«Seni uyarmıştım,» diye güldü Roland. «Kızı bırak da gel bir oyun oynayalım, Craig.»</p>

  <p>«Giyecek bir şeyim yok.»</p>

  <p>«Ayakkabıdan başka bir şey gerekmez. Aynı numarayı giyiyoruz zaten, şimdi birini yollar sana benimkilerden bir çift getirtirim.»</p>

  <p>Craig maçtan sonra Roland’ın duşundan belinde bir havluyla çıktığında Roland boy aynasının önünde beresini düzeltiyordu.</p>

  <p>Koyu kestane rengi berenin sol kulak üstünde bakır bir arma vardı. Armada goril kafalı ve goril gibi geniş yüzlü vahşi bir insan yüzü görülüyordu. Gözleri şaşılaşmış, kalın zenci dudaklarından dili dışarı fırlamıştı.</p>

  <p>«Dedem Ralph İzcilerini ayaklanma sırasında topladığında başardığı işlerden biri de isyancıların liderini yakalayıp akasya ağacından sallandırmak olmuştu,» diye Roland bir keresinde anlatmıştı. «Biz de alayımızın amblemi olarak Bazo'nun başını aldık. Beğendin mi?»</p>

  <p>«Çok ilginç,» demişti Craig. «Oldum olası ince bir zevkin vardır. Roly.»</p>

  <p>İlk günlerin dağınık savaşları son zamanların acımasız iç savaşına döndüğünde Roland İzcileri yeniden canlandırmayı düşünmüştü, ilk işi Sindebele dilini konuşan genç beyaz Rodezyalılardan bir birlik toplamak ve bunları çocukluklarından beri beyaz patronlarının yanında bulunan ve sadakatlerinden emin olduğu genç Matabele’ler ile desteklemek olmuştu. Beyazları ve karaderilileri güçlü bir vurucu birlik haline getirip bunları yerli çiftçi köylüler arasına salacaktı. Bunlar kimi zaman masum yerliler kimi zaman da ZHKO teröristleri kılığına girebilecekler, düşmanı sınırda karşılayacakları gibi, paraşütle baskın verebileceklerdi.</p>

  <p>Roland Birleşmiş Güçler Merkezinde General Peter Walls ile de görüşmüştü. Hiç kuşkusuz Bawu torununa kolaylık sağlamak için telefon görüşmeleri yapmış, Douglas Amca da bir kabine toplantısı sırasında Smithy'ye gerekli şeyleri söylemişti. Roland istediği izni koparmış ve Ballantyne'ın İzcileri dağıldıktan yetmiş yıl sonra yeniden bir araya gelmişlerdi.</p>

  <p>Bu son üç yıl içinde İzciler efsaneler yaratmışlardı. Altı yüz adam iki bin terörist öldürmüşlerdi o güne kadar. ZHKO eğitim kampını basmak için Zambia sınırını beş yüz mil geçmişler, kabilelere ayrılan topraklarda ateş başında yerlilerle oturup tepe1lerdeki ZHKO üyelerine yiyecek taşıyan kadınlarla çene çalmışlar, pusu kurup beş gün boyunca dışkılarını yanıbaşlarına gömerek bir su başındaki leopar kadar sessiz ve hareketsiz avlarını beklemişlerdi.</p>

  <p>Craig içeri girerken Roland da aynadan döndü. Omuzlarındaki albay apoleti parlıyordu, gömleğinde de göğsünün hemen üzerinde gümüş haç nişanının kordelesi vardı.</p>

  <p>«Ne istersen buyur al,» dedi. Craig gömme dolaptan bir pantolon ve beyaz bir kazak çıkardı. Roland'ın eskilerini giymek yuvaya dönüş gibi bir şeydi kendisi için, hep ondan bir yıl geriden gelirdi.</p>

  <p>«Annem yine kovulduğunu söyledi.»</p>

  <p>«Öyle.» Craig'in kazağın arasından gelen sesi boğuktu. «İzciler arasında yerin hazır.»</p>

  <p>«Roly ben birinin boynuna piyano teli geçirip kafasını koparmaktan hoşlanmam.»</p>

  <p>«Bu her gün yaptığımız bir şey değildir,» diye sırıttı Roland. «Doğrusu ben bıçak kullanmayı tercih ederim, kafa kesmediğin zaman hiç olmazsa et kesebilirsin. Ciddi söylüyorum Sonny, sana ihtiyacımız var. Sen onların dilini en az onlar kadar konuşuyorsun, dinamit konusunda da üstüne adam yok. Bir dinamit uzmanına gerçekten ihtiyacımız var.»</p>

  <p>«Kings Lynn'deki işimden ayrıldığımda bir daha ailede kimsenin yanında çalışmayacağıma yemin etmiştim.»</p>

  <p>«İzciler aile kuruluşu değil ki.»</p>

  <p>«İzciler sensin, Roly.»</p>

  <p>«Sen zaten inatçının biriydin oldum olası. Neyse, fikrini değiştirirsen haber ver.» Roland bir sigara çıkarttı «Bugsy için ne düşünüyorsun?» Soruyu sorarken sigara ağzından sarkıyordu, altın çakmağıyla yaktı,</p>

  <p>«Fena değil,» dedi Craig.</p>

  <p>«Fena değil mi? Esaslı de, şahane de, müthiş de... sevdiğim kadın hakkında fikrini sordum senden.»</p>

  <p>«Sevdiğin kadınlar listesinin bin onuncusu,» diye düzeltti Craig.</p>

  <p>«Yavaş ol oğlum, bununla evleneceğim.»</p>

  <p>Craig yüreğini kaplayan bir soğukluk hissetti içinde, aynaya dönüp saçlarını taradı.</p>

  <p>«Dediğimi duydun mu? Onunla evleneceğim.»</p>

  <p>«O da biliyor mu bunu?»</p>

  <p>«Söylemeden önce biraz olgunlaşmasını bekliyorum.»</p>

  <p>«Teklif etmeden diyecektin galiba.»</p>

  <p>«Roly onlara teklif etmez, söyler sadece. Sen de 'Tebrik ederim ahbap, mutlu olmanı dilerim' demelisin.»</p>

  <p>«Tebrik ederim ahbap, mutlu olmanı dilerim.»</p>

  <p>«Aferin, haydi gel de sana bir içki ısmarlayayım.»</p>

  <p>Evi ikiye bölen uzun koridorda ilerlerken telefonun çaldığını duydular. Cevap veren Val Yenge oldu:</p>

  <p>«Şimdi çağırırım, bir dakika lütfen.» Sonra yüksek sesle seslendi, «Roland, seni istiyorlar. Pars.»</p>

  <p>Pars İzci üssünün kod işaretiydi. «Geliyorum, anne.» Craig dışardan Roland'ın konuşmasını dinledi. «Ballantyne... O olduğuna emin misin? Yıllardır beklediğimiz fırsat bu. Buraya en kısa zamanda bir helikopter gönder. Ne? Yolda mı? Aferin. Çevreyi kuşatın ama ben gelene kadar girmeyin. Bunu kendi elimle yakalamak istiyorum.»</p>

  <p>Roland koridora döndüğünde kişiliği değişmiş gibiydi. Maç yaparlarken Craig'e baktığı o soğuk, tehlikeli ve merhametsiz ifade gelip yerleşmişti gözlerine.</p>

  <p>«Bugsy'yi kente sen götürür müsün, Sonny? Bir iş çıktı da.»</p>

  <p>«Olur götürürüm.»</p>

  <p>Roland verandaya çıktı. Tenis arkadaşlarının sonuncuları da arabalarına doğru gidiyorlar, çocukları ile dadılarını topluyorlar, birbirlerini öteki hafta için davet ediyorlardı. Bir zamanlar bu tür toplantılar gece yarısından önce son bulmazdı ama şimdi öğleden sonra dörtten sonra kimse kırsal yollarda kalmak istemiyordu.</p>

  <p>Janine Carpenter de komşu çiftlikten bir çift ile gülüşüp el sıkışıyordu.</p>

  <p>«Gelmek isterim,» dedi. Başını kaldırıp Roland'ın yüzündeki ifadeyi görünce o yana seğirtti.</p>

  <p>«Ne oldu?»</p>

  <p>«Baskına gidiyoruz. Sonny seni götürecek, ben de sonra telefon ederim.» Roland daha şimdiden kızdan uzaklaşmış gibiydi, gözleriyle göğü taramaya başlamıştı. O anda tepenin ardından helikopter gürültüsü duyuldu çok geçmeden de kendisi göründü. Helikopter kahverengine boyanmıştı, açık kapısı önünde kamuflaj giysileri içinde biri beyaz biri kara iki komando vardı.</p>

  <p>Roland daha helikopter yere inmeden koştu, iriyarı Matabele çavuşunun kollarını tutup kendini içine attı. Helikopter yükselip tepenin ardında kaybolurken Craig Roland'ı son bir kez gördü. Beresini çıkartmış, yumuşak bir avcı şapkası giyiyordu. Çavuş da kendisine kamuflaj giysilerini giymesinde yardımcı olmaktaydı.</p>
</body>
</html>
