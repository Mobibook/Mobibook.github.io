<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>İKİNCİ BÖLÜM</h1>

  <p>1977</p>

  <p>Land Rover asfalt yoldan çıkıp da toprak yola girince arka tekerleklerinin altından bir toz bulutu havalanmıştı. Yaşlı bir arabaydı, çöl rengi boyası çalılar ve dallar tarafından çizile çizile çıplak madeni görünüyordu artık. Kapıları ve üstü çıkarılmış, ön cam kaputun üzerine indirilmişti. İki adamın arkalarında silah dayayacak raf duruyordu. Lastik köpükle kaplı rafta duran silahlar ise çeşitliydi: İki yarım otomatik FN tüfeği, kısa namlulu 9 mm.lik Uzi hafif makinalı tüfeği, dev bir fili bir kurşunda deviren Colt Sauer. Rafın askısından yedek şarjörler, mermi dolu torbalar ve bir de matara sarkıyordu.</p>

  <p>Craig Mellow gazı köklemişti. Arabanın karoseri epey sallandığı halde, motoru yalnızca kendisi bakımını yaptığından, hız gösterge ibresi tablonun sonuna gelip dayanmıştı. Bir pusuyu yarmanın tek yolu hız yapmaktı. En az yarım kilometre derinliğinde bir tuzak hazırladıklarını aklından çıkarmayarak mümkün olduğu kadar hızla geçip gidecekti. Saatte 150 kilometre gitsen bile, bu on iki saniye ateş altında kalman demekti. AK 47'li iyi bir nişancı bu süre içinde otuzar mermilik üç şarjör boşaltırdı.</p>

  <p>Evet, bu işin çaresi hız yapmaktı, ama diğer yandan da mayın bambaşka bir şeydi. On kilo plastikli o toplardan birini fırlattılar mı sen de araban da otuz metre havaya uçardın, belkemiğin kafatasından dışarı çıkardı.</p>

  <p>Bu yüzden Craig sert meşin koltuğa rahatça yaslanmış olmasına rağmen bakışlarını önündeki yoldan bir an bile ayırmıyordu. Günün geç bir saatinde olduklarından önlerinden epey yoğun bir trafik akıp geçmişti. Craig yerdeki lastik izlerinin üstünden gitmeye dikkat ediyor, topraktaki bir çukuru örten fazladan bir tutam ot, boş bir sigara paketi hatta bir parça inek pisliği arıyordu. Aslında Bulawayo'ya bu kadar yakınken teröristlerden çok sarhoş bir sürücü daha büyük bir tehlike oluştururdu ya, ama yine de insanın alışkanlığı terk etmemesi iyi bir şeydi.</p>

  <p>Craig yanındaki adama bakıp eliyle arkasını işaret etti. Adam dönüp arkadaki buzluğa uzandı. İki kutu bira çıkarırken Craig dikkatini yine yola vermişti.</p>

  <p>Craig Mellow alnına düşen saçları, kestane gözlerinin masum bakışı, geniş ağzının inceliği kendisine her an haksız yere azarlanmayı bekleyen küçük bir oğlan ifadesi veriyorsa da yirmi dokuz yaşındaydı. Haki renkli gömleğinde Vahşi Hayvanları ve Doğayı Koruma Dairesinin yeşil apoletleri vardı.</p>

  <p>Yanında oturan Samson Kumalo bira kutularını açtı. Onun da sırtında aynı üniforma vardı. Samson geniş alınlı, sinekkaydı traşlı uzun boylu bir Matabele’ydi. Bira kutularından birini Craig'e uzattı. Craig kutuyu kaldırıp adamı selamladı, birasından iri bir yudum alıp dudağına bulaşan köpükleri diliyle sildi. Land Rover bu arada Khami tepelerine tırmanmaya başlamıştı. Tepeye varmadan az önce Craig teneke kutuyu kapının yanında asılı duran çöp torbasına attı, arabayı yavaşlatarak sapağı aradı.</p>

  <p>Uzun sarı otlar küçük levhayı örtmüştü.</p>

  <p><i>KHAMİ ANGLİKAN MİSYONERLİĞİ</i></p>

  <p>Memur Evleri. Geçit Yoktur.</p>

  <p>Craig bu yoldan geceli en az bir yıl olmuştu, az daha kaçırıyordu.</p>

  <p>«İşte burada!» diye Samson kendisini uyardı. Craig direksiyonu çevirdi, ağaçlar arasındaki yola girdi. Az sonra gövdeleri bir insanın göğsünden daha kalın bir dizi ağacın tepelerinde birleşmiş dalları altından köye doğru gidiyorlardı. Caddenin başında, ağaçlar ve uzun otlar arasında kalmış paslanmış demir kapılı bir duvar vardı. Craig arabayı yolun kenarına çekip motoru kapattı.</p>

  <p>«Neden burada durduk?» diye sordu Samson.</p>

  <p>Yalnız olduklarında hep İngilizce konuşurlardı; oysa yanlarında biri olduğu zaman ise Sindebele dilini. Tek başlarınayken Samson kendisine 'Craig' der, ama başkalarının yanında 'Nkosi ya da ‘mambo' diye çağırırdı. Bu savaştan parçalanmış ülkede aralarında sessiz bir anlaşma vardı. Pek çok kimse Samson'un akıcı İngilizcesini 'küstah misyoner yetiştirmesi ‘nin bir belirtisi olarak kabul ederler, iki adım arasındaki dostluktan ötürü de Craig'i 'zenci dostu' olarak nitelerlerdi.</p>

  <p>«Bu eski mezarlıkta işimiz ne?» diye sordu Samson.</p>

  <p>«Çok bira içtik.» Craig arabadan inip gerindi. «İşemem gerek.»</p>

  <p>Ön tekerleğe işedikten sonra gidip alçak mezarlığın duvarına oturdu. Üstünde haki renkli kısa pantolon, süet çöl ayakkabıları vardı. Dikenlere takıldığı için çorap giymemişti.</p>

  <p>Craig ağaçlarla kaplı tepelerin hemen altındaki Khami Misyonerliğine baktı. Yüzyılın başından kalmış binaların damları sazla kaplı olmasına rağmen yeni okul ve hastane kiremit kaplıydı. Ancak ucuz tip konutlar boyanmamış oluklu asbestle örtülmüştü. Sulanmış tarlaların sevimli yeşilliğiyle öylesine bir karşıtlık oluşuyordu ki, Craig başını çevirmek zorunda kaldı. «Sam, haydi yürü...» Craig susup kaşlarını çattı. «Ne yapıyorsun orada?»</p>

  <p>Samson mezarlığın içine girmiş, mezartaşlarından birine işiyordu.</p>

  <p>«Sam, günah bu yaptığın!»</p>

  <p>«Eski bir aile geleneği.» Samson fermuarını çekti. «Büyükbabam Gideon öğretmişti. Çiçeği yeniden yaşatmak için sulamak.»</p>

  <p>«Ne demek istiyorsun sen kuzum?»</p>

  <p>«Burada yatan herif İmbali, Çiçek, adında bir Matabele’li kızı öldürmüş. Büyükbabam da yolu buradan geçtiğinde buraya gelip işerdi.»</p>

  <p>Craig'in şaşkınlığı yerini meraka bırakmıştı. Duvardan atlayıp Samson'un yanına gitti.</p>

  <p>«1896 Matebele Ayaklanmasında ölen General Mungo St. 'John'un ruhuna.,.»</p>

  <p>Craig mezartaşındaki yazıyı yüksek sesle okudu:</p>

  <p>Bir insanın en büyük sevgisi Yaşamını bir başkası için vermek.</p>

  <p>Cesur denizci, cesur asker, sadık koca ve sevecen bir baba.</p>

  <p>Dul eşi Robyn ve oğlu Robert kendisini Sonsuza dek anacaklar.</p>

  <p>Craig parmaklarını tarak gibi kullanıp saçlarını geri attı «Reklama bakılırsa esaslı adammış.»</p>

  <p>«Kanlı katilin biriydi... Ayaklanmayı bile tek başına kışkırtan oydu denilebilir.»</p>

  <p>«Öyle mi?»</p>

  <p>Craig bir sonraki mezar taşını okudu.</p>

  <p>Burada DOKTOR ROBYN ST. JOHN (BALLANTYNE) yatıyor. Khami Misyonerliğinin Kurucusu. 16 Nisan 1931'de 94 yaşında bu dünyadan ayrıldı. Ne mutlu sana iyi ve sadık hizmetkâr.</p>

  <p>Craig, Samson'a baktı. «Kim olduğunu biliyor musun?»</p>

  <p>«Büyükbabam ona Nomusa, Merhamet Kızı, der. Yeryüzünde yaşamış en güzel insanlardan biriydi,» </p>

  <p>«Onu da hiç duymadım.»</p>

  <p>«Duyman gerekir, büyük annenin ninesiydi.»</p>

  <p>«Ben aile tarihçesine boş vermişiın zaten. Annemle babam yakın akrabaydılar, bütün bildiğim bu. Kuşaklar boyu Mellows ve Ballantyne'lar... zahmet edip de kim kimin akrabası diye bir kere bile araştırmadım.»</p>

  <p>«Geçmişi olmayan insanın geleceği de yoktur.»</p>

  <p>«Sam, bazen çok oluyorsun artık.» Craig sırıttı. «Her şeye bir cevap uydurursun zaten.»</p>

  <p>Craig eski mezarların önünden geçerken yazılarını sökebildiklerini okuyordu.</p>

  <p>ROBERT ST. JOHN, 54 yaşında. Mungo ve Robyn'in oğlu;</p>

  <p>JUBA KUMALO, 83 yaşında, Üç Küçük Kumru.</p>

  <p>Sonra birden kendi soyadını görünce durdu.</p>

  <p>VİCTORİA MELLOW (CODRINGTON)</p>

  <p>8 Nisan 1936'da 63 yaşında öldü,</p>

  <p>Clinton ve Robyn'in kızları, Harold'un eşi,</p>

  <p>«Hey Sam, ötekiler hakkında yanılmamışsın, bu da benim büyükannemin annesi oluyor.»</p>

  <p>Taşlar arasından bir tutam ot büyümüştü, Craig eğilip otu kopardı.</p>

  <p>«Merhaba, nine,» diye mırıldandı. «Acaba sen nasıl bir insandın?»</p>

  <p>«Craig, saat bir oluyor.»</p>

  <p>«Peki, geliyorum.» Ama Craig birkaç dakika daha oyalandı oralarda, alışık olmadığı bir özlem duygusu kendisini çekiyor gibiydi. «Bawu'ya sorarım,» diye söylenerek Land Rover'e döndü.</p>

  <p>Köyün ilk evi önünde bir daha durdurdu arabayı. Küçük bahçe yeni düzenlenmişti, verandada saksılar içinde çiçekler vardı.</p>

  <p>«Bak Sam, bundan sonra ne yapacağını bilmiyorum. Benim gibi polis olabilirsin. O zaman belki de yine birlikte çalışabiliriz.»</p>

  <p>«Belki.»</p>

  <p>«Ya da Bawu'ya sana Kings Lynn'de bir iş bulmasını söylerim.»</p>

  <p>«Kâtiplik mi?»</p>

  <p>«Biliyorum biliyorum, ama yine de iş iştir.»</p>

  <p>«Düşünürüm,» dedi Sam.</p>

  <p>«Doğrusu üzgünüm, benimle birlikte gelmek zorunda değildin. Dairede kalabilirdin.»</p>

  <p>«Sana yaptıkları o kadar şeyden sonra kalamazdım.»</p>

  <p>«Teşekkür ederim, Sam.»</p>

  <p>Bir süre konuşmadan oturdular, sonra Sam inip arabanın arkasından çantasını aldı.</p>

  <p>«İşimi ayarlar ayarlamaz gelip seni bulurum. Bir şeyler yapacağız, görürsün. Beni habersiz bırakma. Sam.»</p>

  <p>«Bırakmam.» Sam elini uzattı, el sıkıştılar.</p>

  <p>«Hamfoa goshle, barış içinde git,» dedi Sam.</p>

  <p>«Shola gashle, barış içinde kal.»</p>

  <p>Craig arabayı çalıştırıp burnunu geldikleri yöne çevirdi. Ağaçlar altından geçerken dikiz aynasından arkasına baktı. Sam çantasını omzuna atmış, yolun ortasında kendisine bakıyordu. Craig'in göğsünde bir boşluk var gibiydi. O kadar uzun bir süredir birlikteydiler ki.</p>

  <p>Kararlı bir sesle, «Bir şeyler yapacağım,» diye söylendi.</p>

  <p>Craig yokuşun başında arabayı yavaşlatıp evini görebilmek için her zaman olduğu gibi heyecanla ileri baktı. Ama bu kez bir düş kırıklığına uğramıştı.</p>

  <p>Bawu damın sazını söktürmüş, yerine oluklu asbestten çirkin gri renkli bir çatı yaptırmıştı. Bu gerekliydi kuşkusuz... dışardan atılacak bir RPG 7 roketi ile ev hava fişeği gibi yanardı yoksa. Ama Craig yine de, güzelim jacaranda ağaçlarının kesildiği zaman olduğu gibi, değişiklikten hoşlanmıyordu. Ağaçları Bawu'nun büyükbabası Zuga Ballantyne Kings Lynn'i yaparken 1890'larda ekmişti. Baharlarda ağaçlardan mavi çiçekler yağardı yemyeşil otlar üzerine. Ama şimdi hepsi evin çevresine savunma ateş hattı açılması için kesilmişlerdi. Yerlerinde üç metre yüksekliğinde dikenli telden çit vardı şimdi.</p>

  <p>Craig büyük evin ardına sürdü arabayı büroların, depoların ve traktör atölyelerinin olduğu bu yer koca çiftliğin kalbiydi. Daha yarı yoldayken atölyenin kapısında uzun boylu biri belirdi.</p>

  <p>Craig arabadan indi. «Merhaba, dede.» Yaşlı adam bundan hoşlandığını saklamaya çalışarak, «Sena kaç kere bana dede deme diyeceğim?» dedi. «Duyan da beni yaşlı sanacak.» Jonathan Ballantyne güneşten kurumuş et kıvamına gelene kadar yanmıştı.</p>

  <p>İnsan ona bakınca bir yeri kesildiğinde kan değil de toz akacak gibi gelirdi, ama yine de yeşil gözleri parıl parıldı, gür beyaz saçları omuzlarına kadar inerdi. Saçını her gün şampuanla yıkar, yatağının yanında duran gümüş saplı fırçalarla tarardı.</p>

  <p>«Kusura bakma, Bawu.» Craig büyükbabasının Matabele dilindeki adını söylüyordu: Atsineği.</p>

  <p>«Demek yine kovuldun,» diye suçladı adam torununu. «Kovulmadım, istifa ettim.»</p>

  <p>«Kovuldun.»</p>

  <p>«Eh, kovulmama ramak kalmıştı, ama ben daha atik davranıp bastım istifayı.»</p>

  <p>Craig Jonathan’ın kendisinin başına gelenlerden haberi olmasına şaşmamıştı. Jonathan Ballantyne’ın gerçekte kaç yaşında olduğunu kimseler bilmezdi. Çoğunlukla yüz yaşını aşmış olduğu ileri sürülürse de Craig onun seksenlerinde olduğunu tahmin ederdi, ama yine de bu bir tahminden ileri gitmezdi.</p>

  <p>Jonathan arabaya bindi, «Beni eve kadar götür bari.» Bir yandan da evin savunması için son yaptıklarını gösteriyordu. «Ön bahçeye yirmi Claymore daha yerleştirdim.» Jonathan’ın Claymore mayınları demir bir varile yerleştirilmiş on kilo plastik patlayıcıydı. Bunları yatak odasından patlatabilirdi.</p>

  <p>Jonathan geceleri uyku tutmayan bir tipti, Craig büyükbabasının her gece üstünde geceliği olduğu halde yatağında dimdik oturduğunu ve parmağını patlatma düğmesinden ayırmadan bir teröristin menzil içine girmesi için dua ettiğini görür gibi oluyordu. Savaş kendisini yirmi yaş gençleştirmişti. Jonathan, üç Alman makineli tüfek yuvasını birbiri ardından yok ettiği Somme'daki o tatlı sonbahar günündeki ilk savaşından bu yana hiç bu kadar eğlenmiş değildi. Craig gizli gizli Zimbabwe Halk Kurtuluş Ordusu (ZHKO) gerillalarına ilk iş olarak Kings Lynn ile orada yaşayan çılgın adamdan uzak durmaları öğretildiğine inanırdı.</p>

  <p>Güvenlik çiti arasındaki kapıdan geçerlerken çevreleri Rottweiler ve Dobermann köpekleriyle sarıldı. Jonathan hâlâ savaş planının geliştirilmiş biçimini anlatıyordu.</p>

  <p>«Tepenin ardından saldırırlarsa onları mayınlı bölgeye çekeceğim ve sonra...»</p>

  <p>Geniş verandanın merdivenlerini çıkarken sözü sona ermemişti. «Yepyeni bir silah keşfettim. Yarın ilk denemesini yapacağım, istersen sen de izleyebilirsin.»</p>

  <p>«Bak işte bunu isterim, Bawu.» Jonathan’ın son deneyleri mutfağın tüm camlarını indirmiş, Matabele’li aşçıyı da yaralamıştı.</p>

  <p>Craig geniş ve gölge verandada Jonathan’ın ardından yürüdü. Duvarda sığır ve geyik boynuzları asılıydı. Şimdi kitaplık olan eski yemek salonuna açılan çifte camlı kapılarının iki yanında, uçları tavana değecek kadar uzun iki fildişi vardı. Jonathan içeri girerken dalgınca dişlerden birini okşadı. Yıllar boyu hep aynı yerine okşadığı fildişinin bir bölümü cilalanmış gibi parlıyordu.</p>

  <p>«Birer cin hazırla, evlât.» Jonathan Harold Wilson'un Rodezya'ya ekonomik amborgo koyduğu gün viskiyi bırakmıştı. İngiltere'nin ekonomisini bozmak için Jonathan'ın misilleme hareketiydi bu.</p>

  <p>Jonathan kadehini alıp masasının başına oturdu. O parlak yeşil gözlerini torununa dikti. «Bu kere neler oldu anlat bakalım.»</p>

  <p>«Çok uzun bir hikaye, Bawu, canını sıkmak istemem.»</p>

  <p>«Sonra benim duyduklarımı anlatayım mı? Amirinin, yani av dairesi başkanının yasal bir emrine karşı gelmişsin adamın kafasına bir yumruk indirmişsin. Bu da kendisine senin Parklar Dairesine ilk geldiğin günden beri herhalde aradığı kovma fırsatını vermiş.»</p>

  <p>«Haberler epey abartılmış.»</p>

  <p>«Bana öyle sırıtıp bakma delikanlı. Alay edilecek bir konu değil bu. Yaşlı filleri öldürme işine girişmeyi reddettin mi, reddetmedin mi?»</p>

  <p>«Sen hiç bu işi yaptın mı, JanJan?» Craig en içten anlarında büyükbabasının çocukluk adını kullanırdı. «Gözcü uçağı örneğin elli hayvanlık bir sürü görüp telsizle bize haber verir. Biz son bir iki mili yürüyerek ve koşarak gideriz. On metre falan yakınlarına geldiğimiz için yukarı doğru ateş ederiz. Hayvanlara karşı 458'lik silah kullanırız. Sürünün içindeki yaşlı dişileri seçeriz, bunun nedeni gençlerin onları sevip saymaları ve hiçbir zaman terk etmeyecekleridir. Onları devirdik mi diğerlerini kolaylıkla öldürürüz artık. Bu işte iyice usta olduk artık. Öyle hızla öldürürüz ki sonunda hayvanları birbirlerinden ayırmak için traktörler gerekir. Ama küçüklere dokunmayız. Bir yavru filin o küçücük hortumuyla ölü anasını kaldırmaya çalışmasını seyretmek çok ilgi çekicidir.»</p>

  <p>«Bunun yapılması gerek, Craig. Doğal parklarda binlerce fazla hayvan var.» Ama Craig onu dinlememiş gibiydi.</p>

  <p>«Yavrular tek başlarına yaşayamayacak kadar küçükseler onları da öldürürüz. Ama yaşları uygunsa yakalayıp yaşlı bir adama satarız, o da bunları Tokyo ya da Arnsterdam'da bir hayvanat bahçesine satar. Ve bu hayvanlar oralarda ayakları zincirle bağlı kafesler içinde turistlerin kendilerine attıkları fıstıkları havada kapıp yiyerek yasarlar.»</p>

  <p>«Bu yapılması gereken bir şeydir,» dedi Jonathan. «Bizim müdür hayvan satıcılarından rüşvet alıyordu. Bize yaşama şansı yüzde elli olan küçük hayvanları öldürmemizi emretti. Böylece genç sayısı kabarık olan sürüler aramaya başladık. Aracılardan rüşvet alıyordu bu iş için.»</p>

  <p>«Kim? Müdür Tomkins mi?»</p>

  <p>«Evet, Tomkins.» Craig kalkıp içkilerini tazeledi. «Elinde kanıt var mı?»</p>

  <p>«Elbette ki yok. Olsaydı doğruca bakana çıkardım zaten.»</p>

  <p>«Böylece sen de ise çıkmayı reddettin demek?»</p>

  <p>«Hepsi o kadar değil. Bu avlardan fildişi de çalıyorlar. Büyük yaşlı fillere dokunmamamız gerek, ama Tomkins bize dişi sağlam olan bütün hayvanları öldürmemizi emretti. Dişler de sonradan ortadan kayboluyor.»</p>

  <p>«Bunun da kanıtı yok herhalde?»</p>

  <p>«Bir helikopterin dişleri topladığını gördüm.»</p>

  <p>«Helikopterin numarasını aldın mı?»</p>

  <p>«Numarası örtülüydü. Ama askeri bir helikopterdi. Bu işler iyi örgütlenmiş.»</p>

  <p>«Sen de Tomkins'i yumrukladın demek?»</p>

  <p>«Şahane bir şeydi. Dökülen dişlerini toplamak için yerlerde sürünüyordu. Kırık dişleri ne yapacağını bir türlü anlayamadım doğrusu.»</p>

  <p>«Craig yavrum, bununla ne başarmak istedin, söyler misin? Kuşkularında haklı olsan bile, bu onları önleyecek mi sanıyorsun?»</p>

  <p>«Hayır, ama benim için rahat etti. O filler insandan farksız, benim için.»</p>

  <p>Bir süre ikisi de konuşmadılar, sonunda Bawu derin bir Söğüş geçirdi. «Terk ettiğin kaçıncı iş bu, Craig?»</p>

  <p>«Hesabını tutmuyordum, Bawu.»</p>

  <p>«Damarlarında Ballantyne kanı dolaşan bir insanın amaçsız ve yeteneksiz olacağına inanmam. Oğlum, biz Ballantyne'ler hep kazanan kişileriz. Douglas'a bak, Roland'a bak... »</p>

  <p>«Ben Mellow'um, yarım kan Ballantyne'ım.»</p>

  <p>«Evet, herhalde bu yüzden olacak. Büyükbaban Harkness Madenindeki hisselerini yedi bitirdi, baban kızım Jean'le evlendiğinde beş parasızdı. Tanrım, bugün o hisseler 10 milyon sterlin ederdi.»</p>

  <p>«1930'lar büyük bunalım günleriydi onlar... Herkes parasini kaybetti o zaman.»|</p>

  <p>«Ballantyne'lar kaybetmedi.» Craig omuzlarını silkti. «Doğru, Ballantyne'lar iki kat zenginleştiler bunalımda.»</p>

  <p>«Biz kazananlardanız. Ama şimdi sen ne yapacaksın? Benim kuralımı bilirsin, bir metelik bile koparamazsın benden.»</p>

  <p>«O kuralını iyi bilirim, JanJan.»</p>

  <p>«Bir daha burada çalışmayı denemek ister misin? Geçen sefer pek başarılı olmamıştın, değil mi?»</p>

  <p>«Katlanması güç bir moruksun,» diye Craig güldü. «Ama seni severim. Senin yanında çalışmaktansa İdi Amin'le çalışmayı da yeğlerim.»</p>

  <p>Jonathan kendinden pek gurur duyuyordu. Kendini acımasız ve öldürmeye hazır biri olarak görürdü. Biri kalkıp da iyi huylu, eli açık olduğunu söylese kendini hakarete uğramış sayardı. Hak etsin etmesin, çeşitli yardım kuruluşlarına yaptığı büyük bağışların tek koşulu kimliğinin açıklanmamasıydı. «Peki bu kez ne yapacaksın bakalım?»</p>

  <p>«Askerlik hizmetimi yaparken silah onarımcılığı kursu görmüştüm, şimdi de poliste böyle bir iş var. Gördüğüm kadarıyla nasıl olsa beni yeniden silahaltına alacaklarından hiç olmazsa ben onlardan önce davranayım dedim.»</p>

  <p>«El atmadığın bir iki işten biri de polislikti. Bana bir içki daha ver.»</p>

  <p>Craig içkiyi hazırlarken Jonathan utangaçlığını yenmek için yüzüne en azılı ifadesini yerleştirerek, «Bak evlât, gerçekten parasızsan. kuralımı bu kez için bozup bir iki dolar ödünç vereyim,» dedi. «Ama yalnızca borç veriyorum, unutma.»</p>

  <p>«Çok iyisin Bawu, ama kural kuraldır.»</p>

  <p>«Kuralları ben koyarım ben bozarım,» diye homurdandı Jonathan. «Kaç paraya ihtiyacın var?»</p>

  <p>«İstediğim o eski kitapları hatırlıyor musun?» Craig adamın kadehini önüne bıraktı. Jonathan'ın gözlerine boşuna saklamaya çalıştığı bir kurnazlık kıvılcımı yerleşmişti.</p>

  <p>«Ne kitabı?»</p>

  <p>«O eski günlükler.»</p>

  <p>«Ha, onlar mı!» Jonathan elinde olmadan, aile günlüklerinin sergilendiği kitap raflarına baktı. Günlükler büyükbabası Zuga Ballantyne’ın 1860'da Afrika'ya gelişinden Jonathan’ın babası Sir Ralph Ballantyne’ın 1928'da ölümüne kadar olan süreyi kapsıyordu. Ancak o tarihte birkaç yıl ara vardı. Bu günlükler de Craig'in tarafından, Sir Ralph’ın en iyi dostu ve ortağı olan Harry Mellow'dan geliyordu.</p>

  <p>Craig kendisinin de anlamadığı bir inatla şimdiye kadar bu günlükleri büyükbabasına vermemekle inat etmişti. Belki de bu uzun yıllar önce ölmüş olan babasından kendisine kalan tek değerli eşya olduğundan ve bunları yirmi bir yaşına bastığında eline aldığından bu yana büyükbabası üzerinde az da olsa bir tehdit aracı olarak kullanabileceğini hissetmesindendi bu. «Evet, onları sana verebilirim diye düşünüyordum.»</p>

  <p>«Epey sıkıntıda olmalısın.» Yaşlı adam neşesini gizlemeye çalışıyordu.</p>

  <p>«Her zamankinden biraz daha çok.»</p>

  <p>«Sen paranı sanki...»</p>

  <p>«Bawu, bunları çok konuştuk. Sen günlükleri istiyor musun?»</p>

  <p>«Kaç para?»</p>

  <p>«Son olarak tanesine bin dolar vermiştin.»</p>

  <p>«Aklım yerinde değildi herhalde.»</p>

  <p>«O zamandan bu yana yüzde yüz enflasyon oldu... »</p>

  <p>Jonathan pazarlığa bayılırdı. Bu kendisinin sert ve acımasız kişiliğinin bir kanıtıydı sanki. Craig büyükbabasının malvarlığının on milyon dolayında olduğunu hesaplamıştı. Kings Lynn' in yanısıra dört çiftliği daha vardı. Seksen yıldan sonra hâlâ da elli bin ons altın üreten Harkness Madenini işletiyordu ve yıllar boyunca Johannesburg, Londra ve New York'ta biriktirdiği bir serveti vardı. On milyon bile iyimser bir tahmin olur diye düşünen Craig sıkı bir pazarlığa hazırlandı.</p>

  <p>Sonunda bir rakama vardılar. «Bunun yarısı kadar bile etmezler.» diye homurdandı Jonathan.</p>

  <p>«İki koşul daha var, Hawu.» Jonathan birden işkillendi.</p>

  <p>«Bir, onları vasiyetnamende bana bırakacaksın, yalnız benden aldıklarını değil, Zuga Ballantyne ve Sir Ralph'ın günlüklerini de.»</p>

  <p>«Roland ile Douglas...»</p>

  <p>«Onlar Kings Lynn'i, Harkess'i ve diğerlerini alacaklar... bana öyle demiştin.»</p>

  <p>«Elbette. Senin gibi servetin altından girip üstünden çıkmazlar onlar.»</p>

  <p>«Mal mülk onların olsun,» dedi Craig. «Dediğin gibi Balllantyne kanı var onlarda, ama ben günlükleri istiyorum.»</p>

  <p>«İkinci koşulun ne?»</p>

  <p>«Onlara bakma hakkını şimdi istiyorum.»</p>

  <p>«Ne demek istiyorsun?»</p>

  <p>«Canımın istediğinde herhangi birini okumak ve incelemek istiyorum.»</p>

  <p>«Craig, bundan önce günlüklere metelik vermiş değilsin. Hata elindekileri bile okumadığına bahse girerim.»</p>

  <p>«Şöyle bir baktım işte.»</p>

  <p>«Peki şimdi ne oldu böyle?»</p>

  <p>«Bu sabah Khami Misyonerliğinin eski mezarlığındaydım. Bir mezar var orada, Victoria Mellow...»</p>

  <p>Jonathan başını salladı. «Vicky Teyze, Harry'nin karısı... eee, ne çıkar bundan?»</p>

  <p>«Orada dururken garip bir duyguya kapıldım. Sanki bana sesleniyor gibi geldi.» Craig alnına düşen saçlarla oynuyor, büyükbabasının yüzüne bakamıyordu. «Birden onun ve diğerlerinin hakkında bir şeyler öğrenmek istedim.»</p>

  <p>«Pekâlâ oğlum. Koşullarını kabul ediyorum. Her iki takım da bir gün senin olacaktır. O zamana kadar da istediğin zaman alıp okuyabilirsin.»</p>

  <p>Jonathan bir çocuk gibi sevinmişti bu alışverişe. Otuz yıl sonra seri tamamlanmış ve gelecek için de günlüklere iyi bir yer bulunmuştu. Douglas ile Roland'ın aile tarihine hiçbir ilgi duymadıklarını biliyordu; kimbilir belki bu yüzden Craig de Kings Lynn'e daha sık gelmeye başlardı. Bir çek yazım imzalarken, Craig de Land Rover'e gidip torbasından meşin ciltli üç defteri çıkardı.</p>

  <p>Jonathan, «Korkarım paranın tümünü o tekneye harcarsın şimdi,» dedi.</p>

  <p>«Bir bölümünü.» Craig günlüklerini yaşlı adamın masasına bıraktı.</p>

  <p>«Sen bir hayaller aleminde yaşıyorsun.» Jonathan çeki uzattı.</p>

  <p>«Kimi zaman hayali gerçeğe yeğlerim.» Craig çekin tutarını kontrol edip cebine yerleştirdi. «Zaten senin derdin de bu.»</p>

  <p>«Bawu, bana ders vermeye kalkarsan doğruca kente giderim.»</p>

  <p>Jonathan pes etmiş gibi iki elini kaldırdı. «Pekâlâ, eski odan bıraktığın gibi duruyor.»</p>

  <p>«Pazartesi polis müdürlüğünde randevum var, ama sence bir sakıncası yoksa hafta sonunu burada geçirebilirim.»</p>

  <p>«Trevor'a bu akşam telefon edip ondan bir randevu alırım senin için.»</p>

  <p>Trevor Pennigton emniyet müdür yardımcısıydı. Jonathan her işe en üstten başlamayı severdi. «Bunu yapmanı istemem, JanJan.»</p>

  <p>«Aptallaşma. Her avantajı kullanmayı öğrenmelisin, yaşam budur.»</p>

  <p>Jonathan günlüklerden birini açıp kemikli parmağını satırlar üzerinde kaydırmaya başladı.</p>

  <p>«Şimdi beni bir süre yalnız bırak bakalım. Queens Lynn'de tenis oynuyorlar, akşam içkisi için seni bekleyeceğim.»</p>

  <p>Craig kapıda dönüp baktı, ama Jonathan Ballantyne soluk renkli yazılar arasında çocukluğuna dönmüştü bile.</p>
</body>
</html>
