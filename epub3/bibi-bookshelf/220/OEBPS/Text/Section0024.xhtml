<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Samson Kumalo, Bulawayo’nın ana caddesinden aşağı yürüyordu; Gece serinliği henüz çekilmemişti, jacaranda ağaçları asfalt üzerine kaplan postu gibi desenler yaratıyordu. Samson kaldırımdaki ağır akan kalabalığa karışmış yürürken parkın köşesindeki mavili hakili üniformalı polisten yüzünü kaçırmayı bile düşünmedi.</p>

  <p>Trafik ışıklarını beklerken çevresindeki yüzleri seyrediyordu: Matabele’lerin ifadesiz yüzleri, bir omuzlarında çantaları diğer omuzlarında makineli tabancalarıyla alışverişe giden genç beyaz kadınlar. Sokaklarda pek az beyaz erkek vardı, bunların çoğu da silah altına alınmayacak kadar yaşlılardı. Diğerleri üniformalı ve silahlıydılar.</p>

  <p>Önünden akıp giden trafik de çoğunlukla askeriydi. Ekonomik ambargodan sonra ayda birkaç litre benzin veriliyordu. Kente gelen çiftçiler zırhlı ve mayınlara karşı önlem alınmış arabalarını sürmekteydiler.</p>

  <p>Samson beyazlardan ne kadar nefret ettiğini Constance'ın ölümünden bu yana ilk kez farkediyordu. Bu günden önce uyuşturulmuş gibi hissediyordu kendini, ama bu hali artık yok olmaya yüztutmuştu.</p>

  <p>Elindeki herhangi bir paket hemen dikkati üzerine çekip üstünün aranmasına neden olacağından yanına hiçbir şey almamıştı. Blucinini ve kısa kollu gömleğini giymişti. Silah saklayabileceği bir ceket atmamıştı sırtına, yüzü de çevresindeki Matabele’ler gibi ifadesizdi. Yalnızca nefreti ile silahlıydı.</p>

  <p>Yeşil ışık yanınca acele etmeden karşıya geçip otobüs terminaline doğru yürüdü. Sabahın bu erken saatinde bile kalabalıktı terminal. Köylüler kendilerine ayrılan topraklara dönmek için uzun kuyruklar oluşturmuşlardı. Hepsi de kentte alış verişlerini yapmışlardı: yem ve tuz, yağ, karton kutular içinde l ufak tefek eşya, mum, kibrit ve sabun. Barınakların teneke damlan altında çömelmişler konuşup gülüşüyorlar, kızarmış mısır yiyorlar, Koka kola içiyorlardı.</p>

  <p>Birkaç dakikada bir otobüs gelip yağlı eksoz gazları arasında yolcularını boşaltıyor, yerlerine sonu gelmeyen kuyruklardan yenilerini alıyordu. Samson genel tuvaletin kenarına dayanmış bekliyordu. Burası terminalin en merkezi yeriydi.</p>

  <p>Yoldaş Tebe'yi ilk önce tanıyamadı. Adam sırtına üzerinde 'Cohen Kasabı' yazılı eski püskü bir tulum geçirmişti. Omuzlarını öne eğdiği için olduğundan kısa görünüyordu, yüzündeki iyi niyetli aptalca ifade de kendisinin zararsız bir kişi olduğunu ilan ediyordu sanki.</p>

  <p>Samson'a bakmadan yanından geçip tuvalete girdi. Samson birkaç saniye bekledikten sonra adamı izledi. Tuvalet ucuz tütün ve idrar kokuyordu. İçerisi kalabalıktı. Yoldaş Tebe Samson'a çarparken eline mavi bir karton parçası tutuşturdu. Samson girdiği bölmelerden birinde elindeki karta baktı.</p>

  <p>Bulawayo'dan Victoria Şelalesine üçüncü mevki bir biletti bu. Victoria Şelalesi kuyruğunda Tebe'nin beş kişi ardında sıraya girdi. Otobüs otuz beş dakika geç gelmişti. Yer kapmak ve eşyaları yerleştirmek için alışılmış bir kargaşalık başladı.</p>

  <p>Tebe, Samson'un üç sıra önünde pencere yanındaydı. Yükünü iyice almış kırmızı otobüs kentin kuzey varoşlarından çıkana kadar arkasına dönüp bakmadı bile. Cecil Rhodes'un diktiği jacaranda ağaçlarıyla çevrelenmiş uzun yoldan geçip havaalanı sapağına geldiklerinde ilk kontrol noktasına vardılar.</p>

  <p>Yolcuların tümünün inip bagajlarını göstermeleri istendi. Bavullar kavşağı tutan polisler tarafından arandılar. Ardından yolculardan birkaçı seçilip üstleri arandı. Ne Samson ne de Tebe üzerleri arananlar arasında değillerdi. On beş dakika sonra otobüs yine yola koyuldu.</p>

  <p>Kuzeye doğru ilerlerken akasya ağaçları ve otlaklar yerlerini büyük ağaçlarla kaplı bir ormana bırakmışlardı. Tebe uyuyor gibiydi. Öğleden az önce Sikumi Ormanı kenarındaki Gwaai nehri üzerindeki St. Matthewa Misyonerliğine vardılar. Yolculardan çoğu eşyalarını alıp ormana giren patikalara saptılar.</p>

  <p>Üniformalı sürücü yolculara, «Burada bir saat kalacağız,» dedi. «İsteyen ateş yakıp yemeğini pişirebilir.»</p>

  <p>Tebe, Samson'a bakıp yol kavşağındaki dükkana doğru yürüdü. Samson içeri girince adamı göremedi. Sonra tezgahın ardındaki kapının aralık olduğunu farketti, dükkancı da eliyle kendisini içeri çağırır gibi bir işaret yapmıştı o sırada. Tebe arka odada mısır çuvalları, kurutulmuş deriler, soğuk meşrubat kasaları arasında bekliyordu.</p>

  <p>Üstündeki tulumu ve tulumla birlikte tembel işçi kişiliğini çıkartıp atmıştı.</p>

  <p>«Seni görüyorum, Samson Yoldaş.»</p>

  <p>«Benim adım Samson değil artık.»</p>

  <p>«Adın ne senin?»</p>

  <p>«Tungata Zebiwe.»</p>

  <p>«Seni görüyorum, Tungata Yoldaş. Avcılık Dairesinde çalıştın. Silahlardan anlarsın, değil mi?»</p>

  <p>Tebe cevap beklemeden arka duvara yaslı duran madeni kutulardan birini açıp yeşil plastik suni gübre torbasına sarılmış uzun bir paket çıkardı, üzerindeki beyaz tozları üfleyip silahı Tungata Zebiwe'ye uzattı. Tungata tüfeği hemen tanımıştı. İç savaşın başladığı günlerde güvenlik kuvvetleri gerillaların silahlarına el koymak için ihbarcıları özendirmişler, radyo ve televizyonda reklâmlar yapmışlar, yerlilere ayrılan bölgelerde uçaklardan broşürler atmışlardı. Şimdi elinde tuttuğu bu tüfeklerin nerede bulunacağını bildirene 5000 dolar ödül veriliyordu.</p>

  <p>Tüfek 7.62'lik Kalaşinkov (AK) idi. Tungata silahın boyuna göre ağır olduğunu farkedince şaşırdı. NATO silahlarının çoğu gibi prese edilmiş madenden değil, çelikten yapılmıştı, dipçiği tahtadandı.</p>

  <p>«Şarjörleri de burada.» Rodezyalılar eğri şarjörlerinden dolayı silâha Muz Tüfeği adını vermişlerdi. Tebe şarjöre mermi doldurmasını öğretti. Sonra, «Bir de sen dene,» diyerek Tungata'ya uzattı. Tungata iki denemeden sonra otuz mermiyi otuz saniyede doldurmuştu.</p>

  <p>«Çok iyi.» Tebe iyi bir seçim yaptığını düşünüyordu. «Şimdi şarjörü silaha takmayı öğren bakalım.»</p>

  <p>Tebe üç dakika içinde AK'nin neden dünyanın dört bir yanındaki teröristlerce tercih edilen silah olduğunu kanıtlamış bulunuyordu. Sağlam yapısı ve çalışma kolaylığı idealdi.</p>

  <p>«Düğme yukarı çekilirse emniyettedir. Tam aşağıda yarı otomatik, arada da tam otomatik.» Silahın üstündeki Kiril harflerini gösterdi. «Rusça AB yani Otomatik. Al bakalım.» Tungata silahı doldurup boşalttı. «Çok iyi. Silahın ağır olmasına rağmen otomatikte sallandığını unutma. Sıkı kavra.»</p>

  <p>Tebe silahı kolayca çıkartılabilecek biçimde eski bir battaniyeye sardı.</p>

  <p>«'Bu dükkânın sahibi bizdendir. Şu anda bile otobüse bizim için malzeme yüklüyor. Artık sana neden büroya geldiğimizi ve nereye gideceğimizi söyleme zamanı geldi.»</p>

  <p>Tungata ile Tebe dükkândan çıkıp kenarda park eden otobüse doğru yürürlerken çocuklar da gelmişlerdi. Haki gömlekli kısa pantolonlu oğlanlarla mavi jimnastik giysili ve göğüslerinde St. Matthewa Misyonerlik Okulunun yeşil amblemi olan kızlar. Altmış kişi kadar olan grubun tümünün ayakları çıplaktı. Bu beklenmedik gezintinin heyecanıyla cıvıl cıvıldılar. Tebe onların yedinci sınıf öğrencileri olduğunu söyledi. Yaşları ortalama on beş civarında olmalıydı. Kızların hepsi buluğa ermiş görünüyorlardı, üniformalarının altında göğüsleri dolgundu. Gözlüklü genç bir Matabele olan öğretmenlerinin yönetiminde kırmızı otobüsün yanında sıra olmuşlardı. Öğretmen Tebe'yi görünce yanına geldi.</p>

  <p>«Her şey emrettiğin gibi hazır, yoldaş.»</p>

  <p>«Misyonerlikteki rahiplere ne söyledin?»</p>

  <p>«Kırda ders yapacağımızı ve karanlık basana kadar dönmeyeceğimizi.»</p>

  <p>«Çocukları otobüse bindir.»</p>

  <p>«Hemen yoldaş.»</p>

  <p>Otobüs sürücüsü hepsi de biletsiz olan çocuk kalabalığını görünce protestoya başlamıştı ki Tebe arkasına geçip tabancasını kaburgalarına dayadı. Çocuklar pencere kenarlarında yer kapmaya çalışarak öğretmenlerine baktılar. «Heyecanlı bir yolculuk yapacağız,» dedi gözlüklü öğretmenleri. «Size söylenenleri yapacaksınız. Anlıyor musunuz?»</p>

  <p>«Anlıyoruz,» diye hep bir ağızdan bağırdılar.</p>

  <p>Tebe tabancasının namlusuyla sürücünün omzuna dokundu.</p>

  <p>«Zambezi Nehrine ve Victoria Şelalesine doğru sür. Yol kesildiği takdirde arabayı hemen durdur ve her zaman ne yapıyorsan onu yap. Anladın mı?»</p>

  <p>«Anladım.»</p>

  <p>«Seni duydum yoldaş ve emirlerini dinleyeceğim, diyeceksin,» diye emretti Tebe.</p>

  <p>«Seni duydum yoldaş ve emirlerini dinleyeceğim.»</p>

  <p>«Aksi halde ilk ölen sen olacaksın. Söz veriyorum.» Tungata battaniyeye sarılı silahı ayaklarının dibine yerleştirmiş, otobüsün en arka sırasında oturuyordu. Çocukları saymış, bir liste çıkarmıştı. Yirmi yedisi kız olmak üzere elli yedi çocuk vardı, Tungata adlarını sorarken aldığı cevaplan değerlendiriyor, kurnaz ve lider olabilecek tiplerin adlarının yanına birer yıldız koyuyordu. Gözlüklü öğretmenin seçimini onaylamasından memnun olmuştu. Dört oğlan ve bir kız seçmişti. Kızın adı Miriam'dı ve on beş yaşındaydı. Constance’ı hatırlatan bir havası vardı. Tungata kızı yanına oturttu ve ilk fikir aşılama seansına göstereceği tepkiyi izlemeye başladı. Yoldaş Tebe sürücünün yanında durmuş kendisine bakan genç yüzleri süzüyordu.</p>

  <p>«Adım ne benim?» diye sordu. Sonra yine kendisi cevapladı. «Tebe Yoldaş. Adım ne benim?»</p>

  <p>«Tebe Yoldaş!» diye bir ağızdan bağırdılar.</p>

  <p>«Tebe Yoldaş kimdir? Tebe Yoldaş sizin dostunuz ve liderinizdir.»</p>

  <p>«Tebe Yoldaş dostumuz ve liderimizdir.»'</p>

  <p>«Tungata Yoldaş kimdir?»</p>

  <p>«Tungata Yoldaş dostumuz ve liderimizdir.»</p>

  <p>«İhtilal nedir?»</p>

  <p>«İhtilal gücün halkın eline geçmesidir.» Batılı çocukların bir pop konserinde bağırdıkları gibi bağırıyorlardı.</p>

  <p>«Halk kimdir?»</p>

  <p>«Halk biziz.»</p>

  <p>«Güç kimdir?»</p>

  <p>«Güç biziz.»</p>

  <p>Çocuklar kendilerinden geçmişçesine sallanıyorlardı oturdukları yerde. Kızların çoğu coşkuyla çığlıklar atıyorlardı. «İnkunzi Yoldaş kimdir?»</p>

  <p>«İnkunzi Yoldaş ihtilâlin babasıdır.»</p>

  <p>«İhtilâl nedir?»</p>

  <p>«İhtilâl gücün halkın eline geçmesidir.»</p>

  <p>Tungata da heyecanlanmıştı, fikirlerin böyle rahatça ve ustalıkla iletilmesine çok şaşmıştı. Tebe konuştukça Tungata da çocuklar gibi bağırmaya başlamıştı. Ateşli bir hasta gibi titriyordu. Otobüsün fren yapıp da Miriam’ın henüz çocuk vücudu üstüne abanınca cinselliği kabardı bir anda. Hepsi garip, âdeta dinsel bir çılgınlığın pençesinde kıvranıyorlardı artık. Dersin sonunda Tebe Yoldaş bir de şarkı öğretti.</p>

  <p>«Savaşa giderken bu şarkıyı söyleyeceksiniz. Bu sizin zaferinizin şarkısı, ihtilâlin şarkısıdır.</p>

  <p><i>Sınırın ötesinde silah var</i></p>

  <p><i>Öldürülmüş babalarınız kıpırdanıyor</i></p>

  <p><i>Nehrin ötesinde silah var</i></p>

  <p><i>Köle doğmuş çocuklarınız ağlıyor.</i></p>

  <p><i>Kanlı bir ay doğuyor</i></p>

  <p><i>Özgürlük daha ne kadar uyuyacak?»</i></p>

  <p><i>Tungata artık gözlerinden yaşlar boşandığını hissediyorduk</i></p>

  <p><i>Angola'da silah var</i></p>

  <p><i>Ve rüzgârda bir fısıltı</i></p>

  <p><i>Naputo'da silah var</i></p>

  <p><i>Ve toplanacak zengin bir harman</i></p>

  <p><i>Kanlı bir ay doğuyor</i></p>

  <p><i>Özgürlük daha ne kadar uyuyacak?</i></p>

  <p>Korkunç bir tehlike atlatmışlar gibi şaşkın ve bitkindiler artık. Tebe Yoldaş sürücüye bir şey söyledi, ana yoldan ormanın içine daldılar. Otobüs dev ağaçlar çevresinden ve kuru ırmak yataklarından geçerken çok yavaşlamıştı. Durdukları zaman artık 'hava kararmıştı. Yol da sona ermiş, çocukların çoğu uyukluyordu. Tungata hepsini uyandırıp dışarı çıkardı.</p>

  <p>Oğlanlar çalı çırpı toplamaya, kızlar da mısır ve çaydan oluşan basit yemeklerini hazırlamaya başladılar. Tebe Tungata'yi bir kenara çekti.</p>

  <p>«Kurtarılmış bölgeye girdik, Rodezyalılar burasını artık denetimleri altında tutamıyorlar. Buradan sonra yürüyeceğiz. İki günlük yolumuz var. Sen en arkadan gelip kimsenin kaçmamasına bakacaksın. Nehre gelene kadar korkakların kaçma tehlikesi vardır. Ben sürücüyü hallederim.»</p>

  <p>Tebe korkudan ödü patlamış adamın omuzlarına kolunu atarak kamptan uzaklaştı. Yirmi dakika sonra tek başına döndüğünde çocukların çoğu yemeklerini yemişler, ateşlerin çevresine köpek yavruları gibi kıvrılmışlardı.</p>

  <p>Miriam adamlara bir kâse mısır yemeği getirdi. Tungata ile Tebe yemek yerlerken yanyana oturdular. Ağzı dolu olan Tebe, «Bunları bebek sanıyorsun, değil mi?» dedi. «Ama bunlar çok çabuk öğrenirler ve kendilerine öğretilenlere inanırlar. Ölüm kavramını bilmedikleri için korkunun da ne olduğunu bilmezler. Emirlere boyun eğerler, öldükleri zaman yerlerine geçecek yenileri vardır. Simbalar. Kongo'da onları kullandı, Viet Kong Amerikalılara karşı bunları savaştırdı. İhtilâlin beslendiği yemdir bunlar.» Tabağını sıyırdı. «Kızlardan hoşuna giden varsa kullanabilirsin. Bir görevleri de budur.»</p>

  <p>Tebe ayağa kalktı. «İlk nöbeti sen al. Ben gece yarısı kalkarım.» Son lokmasını çiğneyerek yürüdü gitti. En yakın ateşin başında Miriam'ın yattığı yerde çömeldi, kıza bir şey söyledi. Kız hemen kalkıp erkeği ardından güvenle yürüdü.</p>

  <p>Tungata kampın çevresinde dolaşırken Tebe ile kızın yattıkları yerden bir acı çığlığı duydu. Sonra bir tokat sesi, çığlık ağlamaya dönüştü. Tungata onların seslerini duyamayacağı başka bir yöne yürüdü.</p>

  <p>Sabah şafak sökmeden Tungata otobüsü nehrin yamacına sürdü. Oğlanlar sevinç naraları atarak otobüsü dik yamaçtan aşağı ittiler, sonra kızların da yardımıyla alçaktan uçan bir helikopterden bile görünmemesi için üzerini dallarla örttüler.</p>

  <p>İlk ışıkla birlikte yola koyulmuşlardı. Tebe yürüyüş kolunun yarım kilometre ilersinde gidiyordu. Öğretmen öğrencilerin başında Tebe'nin emrettiği kesin sessizliği sağlamaya çalışıyordu. Daha bir kilometre gitmeden sırtı terden sırılsıklam olmuş, gözlüğünün camları buğulanmıştı. Tungata en arkadan elinde AK olduğu halde geliyor, patika yerine ağaçlar arasında yürüyordu. Birkaç dakikada bir durup çevreye kulak veriyor, saatte bir de geri dönüp yol kenarında gizleniyor, izlenmediklerinden emin oluyordu.</p>

  <p>Avcılık Dairesinde öğrendiklerini unutmamıştı. Çok rahat hareket ediyordu, garip bir biçimde mutluydu da. Gelecek kendi kendine çözümlenmişti. Sonunda bir yere bağlanmıştı. Artık ne kuşku vardı, ne savsaklanmış görevden doğan suçluluk duygusu. Gandang ve Bazo'nun savaşçı kanları damarlarında akıyordu.</p>

  <p>Öğleyin bir saat dinlendiler. Ateş yakmak yasak olduğu için mısır yemeğini soğuk yediler, bir su birikintisinden su içtiler. Su, gece yıkanmaya gelen fillerin çişi tadındaydı. Miriam Tungata'ya yemeğini getirdiğinde erkeğin yüzüne bakamadı. Yanından uzaklaşırken de sanki bir yeri ağrıyormuş gibi dikkatli adımlarla yürüyordu.</p>

  <p>Öğleden sonra Zambezi nehrine doğru inmeye başladılar. Orman artık yerini geniş otlaklara bırakmış, vahşi hayvan izleri çoğalmıştı. Tebe grubu durdurarak, «Bütün gece yürüyeceğiz, şimdi biraz dinlenin,» dedi. Sonra yere bir dal parçasıyla bir harita çizdi.</p>

  <p>«Bu Zambezi,» dedi Tungata’ya. «Karşı kıyısı Zambia'dır. Zambialılar bizim müttefiklerimizdir. Oraya gideceğiz. Batıda Botswana ve susuz topraklar vardır. Biz şimdi Botswana sınırına paralel gidiyoruz, ama Zambezi'ye varmadan Victoria Şelâlesi ve Kazungala arasındaki yolu asmamız gerek. Yolda Rodezyalılar devriye gezerler. Gece karanlığında geçmeliyiz orasını. Yolun ötesinde, nehrin bu yakasında Rodezyalıların güvenlik kordonu vardır. Sığlıklardan yararlanmamız için Rodezyalılar mayınlamışlardır orasını. Sabah şafak sökerken orada olmamız gerek.»</p>

  <p>«Mayınlı bölgeyi nasıl geçeceğiz?»</p>

  <p>«Bizimkiler bizi geçirmek için orada bekleyecekler. Şimdi dinlen biraz.»</p>

  <p>Tungata omzuna dokunan bir elle uyandı. «Miriam kaçtı,» diye fısıldadı Tebe. «Öğretmen durdurmadı mı?»</p>

  <p>«İşemeye gittiğini söylemiş.»</p>

  <p>«Kız önemli değil,» dedi Tungata. «Bırak gitsin.»</p>

  <p>«Doğru, önemli değil, ama diğerleri için yaratacağı örnek önemli. İzinin ardına düş şimdi.»</p>

  <p>Miriam Matabeleland'ın bu kuzey batı köşesini iyi biliyor olmalıydı. Geriye döneceği yerde yürüyüş yönü olan kuzeye doğru gitmişti. Hava daha aydınlıkken Kazungala yoluna çıkmayı umduğu anlaşılıyordu. Orada da Rodezyalı devriyeleri bulacaktı.</p>

  <p>İz belli olunca Tebe, «Onun ardına düşmekle akıllılık ettik,» dedi, «Orospu bir saate kalmaz kanka'ları üstümüze salacaktı.»</p>

  <p>Kız izlerini saklamaya kalkışmamıştı. Tungata koşmaya başladı. Craig Mellow'la fillerin ardında koşmaya alışkın olduğundan on mil soluklarını bile sıklaştırmamıştı. Tebe de gözleriyle çevreyi tarayarak onunla birlikte koşuyordu.</p>

  <p>Miriam'ı yola iki mil kala yakaladılar. Kız arkasından gelenleri görünce kaçmayı bırakıp olduğu yere yığıldı. Tir tir titriyor, dişleri çatırdıyordu. Başını kaldırıp adamlara bakamadı. «Öldür onu,» dedi Tebe.</p>

  <p>Tungata sonunda bunun olacağını biliyordu ama yine de birden buz kesilmişti ruhu.</p>

  <p>«Biz bir emri iki kere vermeyiz,» dedi Tebe. Tungata silahını doğrulttu.</p>

  <p>«Silahla olmaz. Yol şu ağaçların hemen ardında. Rodezyalılar bir iki dakikada gelirler buraya.»</p>

  <p>Tebe cebinden çıkardığı çakıyı Tungata'ya uzattı. Tungata silahı bir ağaca dayayıp çakıyı açtı. Bıçağın ucu koparılmıştı. Parmağıyla keskin tarafını kontrol edince çakının taşa sürtülerek körleştirildiğini farketti.</p>

  <p>Yapması istenen şey midesini bulandırıyordu. Duygularını saklamaya çalıştıysa da Tebe'nin dikkatle kendisini gözlemekte olduğunu gördü. Bir sınav geçirdiğini anlamıştı, eğer başaramazsa Miriam gibi kendisinin de sonu gelmiş demekti. Tungata yüzündeki ifadeyi değiştirmeden belindeki kayışı çıkartıp kızın bileklerini arkasından bağladı.</p>

  <p>Kızın korku dolu kara gözlerini görmemek için arkasına geçti, dizini sırtına dayayıp başını arkaya çekti, boynunu ortaya çıkardı. Son kez baktı sonra Tebe'ye. Ama adamın gözlerinde acıma diye bir şey olmadığını görünce işe koyuldu.</p>

  <p>Kör bıçak ve elinin altında çılgıncasına çırpınan kızla işi kolay olmadı, ama sonunda şahdamarı kesilmişti. Kızı yüzükoyun yere fırlattı. Soluk soluğa kalmıştı, kan ter içindeydi, ancak Samson Kumalo olarak bir önceki varlığından kurtulmuştu artık. Gerçekten Tungata Zebiwe idi, Çalınanı Arayan, İntikam Arayan.</p>

  <p>Yanındaki bir ağaçtan kopardığı dallarla elini sildi. Çakıyı toprağa saplayarak temizledi. Tebe'ye uzatırken artık korkmadan bakıyordu gözlerinin içine. Orada bir açıma ve anlayış kıvılcımı gördü.</p>

  <p>«Artık geriye dönüş yok,» dedi Tebe. «Sonunda sen de gerçekten bizlerden biri oldun.»</p>
</body>
</html>
