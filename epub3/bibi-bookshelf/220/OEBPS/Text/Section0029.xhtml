<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ballantyne'ın İzcilerinin assubayları, albaylarıyla nişanlısı onuruna bir parti düzenlemişlerdi.</p>

  <p>Parti Thabas İndunas kışlasında çavuşların yemekhanesindeydi. Alayın subayları ile eşleri de çağrılı olduklarından Roland ile Janine Mercedes'le kışlaya geldiklerinde kapıdan kendilerini karşılamaya çıkan epey kalabalık bir grup vardı. Başçavuş Gondele liderliğinde neşeli ama uyumsuz bir şarkı söylemeye başladıklarından Roland, «İyi ki şarkı söylediğiniz gibi dövüşmüyorsunuz yoksa kıçınız şimdiye kadar kalbura dönerdi,» dedi.</p>

  <p>Adamlarına sert bir baba sevgi gösteriyor, onlar da kendisine tapıyorlardı. Janine bunu anlıyordu. Başka türlüsü olsaydı şaşardı zaten. Onu şaşırtan İzcilerin kardeşlikleri oldu. Subay ve er, beyaz ve kara hemen hemen elle tutulabilir bir güven ve uyumla bağlıydılar birbirlerine.</p>

  <p>Bunun en güçlü aile bağlarından bile daha sağlam olduğunu farkedip Roland'a bundan sözedince erkek, «Hayatın bir başkasına bağlı olursa sonunda onu seversin,» dedi.</p>

  <p>Herkes Janine'i büyük bir saygı, hatta korkuyla karşılamıştı. Kendileri Matabele iseler 'Donna', beyazsalar 'Bayan' diyorlardı. Kızın da hemen kanı kaynamıştı adamlara.</p>

  <p>Başçavuş Gondele bir fili devirecek sertlikte bir cin sundu hanıma. Ama Janine biraz daha tonik isteyince de hakaret edilmiş gibi üzüldü adamcağız. Janine'i karısıyla tanıştırdı. Kadın kıdemli bir Matabele kabile başkanının kızıydı. «Prenses gibi bir şey yani,» diye Roland durumu açıkladı. Kadının beş oğlu vardı. Janine ile Roly de zaten o sayıda karar kılmışlardı. Kadın çok iyi İngilizce bildiğinden az sonra derin bir konuya dalmışlardı. Janine kulağı dibinden gelen bir sesle birden irkildi.</p>

  <p>«Doktor Carpenter, geç kaldığım için özür dileyebilir miyim?» Bir BBC spikeri ya da Tiyatro Okulunun bir mezunu konuşuyor gibiydi. Janine dönünce Rodezya Hava Kuvvetlerinden bir filo komutanıyla burun buruna geldi.</p>

  <p>«Douglas Hunt Jefferys.» Adam kıza daracık, adeta kadınımsı elini uzattı. «Cesur albayın güzel hanımıyla tanışamayacağımdan korkuyordum. Bu büyük haberi aldığımızdan beri tüm alay kendine gelemedi hâlâ.»</p>

  <p>Janine adamın görünüşüne ve seçtiği kelimelere rağmen eşcinsel olmadığını anlamıştı. Bu elini tutuşundan, bakışlarının vücudunu ipekli bir giysi gibi sarmasından belliydi. Adamın erkekliğinden bir an kuşkusu bile olsa Roland'ın hemen yanına gelivermesiyle bu da yok oluverdi.</p>

  <p>«Dougie, aslanım benim!» Roland'ın gülümsemesinde bir köpekbalığını hatırlatan bir nitelik vardı.</p>

  <p>«Bon soir, mon brave.» Filo komutanı dişlerinin arasındaki fildişi ağızlığı çekti. «Bu kadar zevkli olacağını sanmadığımı itiraf etmeliyim. Doktor Carpenter gerçekten insanın başını döndüren bir kadın. Seni kutluyorum, dostum, candan kutluyorum.»</p>

  <p>«Douge'nin yaptığımız her şeyi onaylaması gerekir,» diye Roland Janine'e döndü. «Birleşik Harekâtla bağlantımızı o sağlar.»</p>

  <p>«Doktor Carpenter ile az daha komşu sayılabileceğimizi farkettik. Aynı bölgenin insanlarıymışız, kızkardeşimle aynı okula gitmiş. Bundan önce neden tanışmadığımızı bir türlü anlamadım doğrusu.»</p>

  <p>Janine o anda Roland Ballantyne'ın kendisiyle bu adamı kıskandığını farketti. Nişanlısı kendisini kolundan tutup uzaklaştırıyordu.</p>

  <p>«Bize müsaade, Douglas. Bugsy'nin çocuklarla tanışmasını istiyorum... »</p>

  <p>«Bugsy, ha!» Douglas Hunt Jeffreys inanamayarak başını salladı. «Bu sömürgelerde yaşayanların tümü de vahşi.» Gidip yeni bir cin tonik aramaya koyuldu sonra.</p>

  <p>Janine, Roland'ın kıskançlığını dürtüktemekten kendini alamadı. «Ondan hoşlanmıyor musun?»</p>

  <p>«İşini iyi yapar.»</p>

  <p>«Çok sevimli bir adam.»</p>

  <p>«İngiliz’in biri işte.»</p>

  <p>«Ben de öyleyim.» Kız gülümsemesini saklamadı. «Biraz geri gidersen sen de İngiliz’sin, Roland Ballantyne.»</p>

  <p>«Seninle ben iyi İngilizleriz. Douglas Hunt Jeffreys ise ukalânın biridir.»</p>

  <p>«Onlardan biri ha? Hah hah!»</p>

  <p>Roland nişanlısını barın ucunda duran bir grup gencin yanına götürdü. «Nigel Taylor, Nandele Zama, Peter Sinclair. Bunlar az daha partiyi kaçıracaklardı. Ormandan iki saat önce döndüler. Bu sabah Gwaai yakınlarında iyi bir çatışma olmuş, yirmi altı terörist öldürmüşler.»</p>

  <p>Janine bir an ne diyeceğini bilemedi, sonra hafif bir sesle, «Ne iyi,» diye mırıldandı. Yirmi altı kişinin ölümüne 'tebrikler' de diyemezdi ya.</p>

  <p>Genç Matabele çavuşu, «Bu gece albaya binecek misiniz, Donna?» diye sordu. Janine durumu aydınlatması için nişanlısına baktı. Bu kadar yakın dostlar arasında bile çok özel bir soru gibi gelmişti bu kendisine.</p>

  <p>«Yemekhane geleneği.» Roland kızın huzursuzluğu karşısında güldü. «Gece yarısı Başçavuşla ben büyük kapılara kadar yarışırız. Prenses Gondele onun jokeyidir. Korkarım senin de benim jokeyim olmanı bekliyorlar.»</p>

  <p>Genç Matabele Janine'i tepeden tırnağa kadar süzdü. «Siz Prenses kadar şişman değilsiniz, sizin üstünüze 10 dolar bahse gireceğim, Donna.»</p>

  <p>«Umarım sizi düş kırıklığına uğratmayız.»</p>

  <p>Gece yarısı yaklaşırken heyecan son haddindeydi, Günlük yaşamları ölüm tehlikesiyle dolu ve bu eğlencenin son eğlenceleri olduğunu bilen insanların o garip çılgınlığı sarmıştı hepsini. Tomar tomar banknotları yaverin eline tutuşturup seçtikleri çiftin çevresine doluşuyorlardı.</p>

  <p>Prenses ve Janine ayakkabılarını çıkarmışlar, eteklerini bellerine dolamışlar, yemekhane kapısının önünde birer iskemlenin üstüne çıkmışlardı. Dışarda kapılara kadar olan asfalt iki yana dizilmiş askeri araçların farlarıyla aydınlatılmıştı. İçerde barda Başçavuş Gondele ve Roland’ın üzerlerinde yalnız donları ve çizmeleri vardı. Esau Gondele traşlı kafası gülleye benzeyen kara bir devdi. Roland onun yanında, güneş görmemiş bembeyaz göğsü ile bir oğlan çocuğunu andırıyordu.</p>

  <p>«Başçavuş, bu kez de çelme takarsan canına okurum,» diye uyardı adamı. Esau amirinin omzunu okşadı.</p>

  <p>«Kusura bakma patron ama çelme takılacak kadar yaklaşamayacaksın yanıma.»</p>

  <p>Yaver son bahisleri de topladıktan sonra sendeleyerek tezgâhın üzerine çıktı. Bir elinde tabancası diğerinde de içki kadehi vardı.</p>

  <p>«Susun! Silah sesiyle birlikte iki yarışmacı birer şişe bira içeceklerdir, şişe boşalınca bu güzel kadınlardan birini sırtlarına alabilirler.»</p>

  <p>Kalabalıktan ıslık sesleri ve alkışlar yükseldi. «Susun çocuklar!» Tezgâhın üzerindeki yaver ciddi görünmeye çalışıyordu. «Kuralları hepimiz biliyoruz.»</p>

  <p>«Başlat yarışı, haydi!»</p>

  <p>Yaver pes etmiş gibi bir hareket yaptı, namluyu tavana doğrultup tetiği çekti. Bir patlama oldu, tavan ışıklarından biri söndü. Yaverin çıplak kafasına cam kırıkları yağdı.</p>

  <p>«Vay canına, gerçek mermiyi çıkarmayı unutmuşum.» Ama kimse kendisiyle ilgilenmiyordu bile.</p>

  <p>Başçavuş Gondele ile Roland başlarını geriye atmışlar, kara şişeleri havaya dikmişlerdi. Gondele Roland'dan bir saniye önce birasını bitirdi, tezgâhtan yere atladı, gürültüyle geğirdi ve Prensesi omuzlarına attı. Janine çıplak bacaklarını Roland'ın boynuna dolayamadan kapıdan dışarı fırlamıştı bile.</p>

  <p>Roland merdiveni boş vererek verandanın küpeştesinden aşağı atladı. Bir metrelik bir yükseklikten düşmüşlerdi ama Janine erkeğin saclarına sarılarak ve bir denge mucizesi yaratarak sırtında kalmayı başarmıştı. Matabele'ye böylece iki metre daha yaklaşmış oldular. Uzun yol boyunca aralarındaki bu mesafeyi korudular. Roland her adımda hırlıyor, Janine omuzları üstünde sallanıyor, seyirciler de araçların kornalarına basarak ortalığı gürültüye boğuyorlardı.</p>

  <p>Büyük kapının önüne gelince karaderili nöbetçi Roland'ı tanıyıp selama durdu.</p>

  <p>Gondele'nin ardından dönen Roland, «Rahat!» diye bağırdı adama. Sonra soluk soluğa Janine'e, «Fırsat bulursan Prensesi herifin sırtından alaşağı et,» dedi.</p>

  <p>«Ama bu hile olur.»,</p>

  <p>«Bu savaştır, yavrum.»</p>

  <p>Gondele bir öküz gibi soluyordu. Yokuş yukarı çıkarken arabaların farları kara adeleleri aydınlatıyordu.</p>

  <p>Janine Prensese bakınca onun kendisinden hileli bir hareket beklediğini gördü. İkisi de bunun kurallara uygun olduğunu biliyorlardı ve kadın Roland'ın Janine'e söylediklerini duymuştu.</p>

  <p>«Merak etme,» diye bağırdı Janine. Karşılık alarak da parıltılı bir gülümsemeyle ödüllendirildi.</p>

  <p>İki adam artık düzlüğe çıkmışlardı. Janine altındaki Roland'ın sahip olmaması gereken yedek bir gücü ortaya koyduğunu hissediyordu. Böylesine çocukça bir yarışmayı kazanmak için böyle bir çaba harcamak çocukçaydı. Normal bir insan bunu yapamazdı, aklı başında biri ise yapmaya bile kalkışmazdı. Roland Ballantyne'da kendisini hem heyecanlandıran hem de ürküten bir çılgınlık vardı.</p>

  <p>Roland Ballantyne daha iriyarı ve güçlü adamı beş altı metre gerisinde bırakarak yemekhaneden içeri girdi, Janine'i tezgâhın üstüne bıraktı.</p>

  <p>Yüzü şişmiş ve kıpkırmızıydı. «Sana bir şey yapmanı söyledim!» diye kısık bir sesle bağırdı. «Bir daha sakın benim dediğimi yapmamazlık etme!» İşte o an gerçekten korktu Janine.</p>

  <p>Roland sonra Esau Gondele'nin yanına gitti, iki arkadaş birbirlerini kucakladılar. Yaver Roland'ın eline bir tomar para sıkıştırdı. Roland paraları tezgâha fırlattı. «Haydi çocuklar, bana yardım edin de hep birlikte şunu içip bitirelim.»</p>

  <p>Esau Gondele birasından bir yudum alıp gerisini Roland'ın başından aşağı boca etti.</p>

  <p>«Özür dilerim, Nkosi. Ama bunu hep yapmak istemişimdir.»</p>

  <p>«Ve işte bu Ballantyne'ın İzcilerinin tipik bir gecesidir.» Janine arkasına dönünce Douglas Hunt Jeffreys'in ağzındaki fildişi ağızlıkla yanıbaşında durduğunu gördü. «Bu okul spor kulübü havası sıkıcı gelip de nişanlın da ormandayken uygar bir insanla arkadaşlık etmenin hoş bir değişiklik olacağını göreceksin.»</p>

  <p>«Senin hakkında beni ilgilendiren tek şey benim bu öneriyle ilgileneceğimi nerden çıkarmış olman.»</p>

  <p>«İnsan kendi türünden olanı çabuk tanır, sevgilim.»</p>

  <p>«Çok küstahsın. Bunu Roland'a söyleyebilirim.»</p>

  <p>«Evet, söyleyebilirsin. Ama ben de tehlike içinde yaşamaktan hoşlanırım zaten. İyi geceler, Doktor Carpenter. Tekrar görüşeceğimizi umarım.»</p>
</body>
</html>
