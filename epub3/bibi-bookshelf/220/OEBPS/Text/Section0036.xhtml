<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kontrol kulesinin yerden tavana kadar uzanan yansımasız penceresi önünde durup pilotla kontrol memurunun konuşmalarını dinleyen Roland Ballantyne çaresizlik içinde kıvranıyordu. «İmdat! İmdat! İmdat! Viscount 782 konuşuyor, beni duyuyor musun, kule?»</p>

  <p>«Viscount 782, ne oldu?»</p>

  <p>«Sol kanadımıza bir roket çarptı. Motor çalışmıyor.»</p>

  <p>«Viscount 782, bu değerlendirmenizi tekrar kontrol edin.» Pilotun öfkeli sesi gülle gibi patladı odada. «Canın cehenneme, kule, ben Vietnam'da bulundum. Bir Sam roketi bu. Yangın söndürücüleri çalıştırdım, kontrol hâlâ elimde. 180 derece dönüyorum.»</p>

  <p>«Acil durum hazırlığı yapılıyor, Viscount 782, Durumun nedir?»</p>

  <p>«Seksen deniz mili uzaktayız. Tanrım! Sol motor düştü.»</p>

  <p>Uzun bir sessizlik oldu sonra. Pilotun sakatlanmış uçağı doğrultmaya, tek motorla dengesini bulmaya çalıştığını biliyorlardı. Kontrol kulesindekiler sessiz bir acıyla kıvranırken pilotun sesi duyuldu yine. «Dakikada üç bin fit hızla düşüyoruz. Çok hızlı. Tutamıyorum. Ağaçlar. Çok hızlı, Çok fazla ağaç... Tamam! Anacığım!»</p>

  <p>Hepsi bu kadardı.</p>

  <p>Kontrol kulesinde Roland uçuş planlama masasına koştu.</p>

  <p>«Kurtarma helikopterleri.»</p>

  <p>«Üç yüz mil içinde bir tek helikopter var, o da Wankie'den sizi almaya gelen.»</p>

  <p>«Tek mi? Emin misin?»</p>

  <p>«Hepsi Vumba dağlarında özel bir operasyon için alındılar. Sizinkinden başka helikopter yok bölgede.»</p>

  <p>«Beni helikoptere bağla.» Bağlantı sağlanınca Roland mikrofonu adamın elinden kaptı.</p>

  <p>«Ben Ballantyne, kırk altı yolcu ve mürettebatla bir Viscount kaybettik.»</p>

  <p>«Konuşmaları duydum,» dedi helikopter pilotu.</p>

  <p>«Tek araç sensin, tahminen ne zaman burada olabilirsin?»</p>

  <p>«Elli dakika sonra.»</p>

  <p>«Yanında kaç kişi var?»</p>

  <p>«Başçavuş Gondele ile on er.»</p>

  <p>Roland Wankie'ye gidişlerinde gece atlama eğitimi yaptırmayı düşünüyordu. Gondele ile İzciler savaş teçhizatlarını takınmış olmalıydılar. Roland'ın eşyası da helikopterdeydi.</p>

  <p>«Sizi pistte bekliyorum,» dedi. «Yanımıza bir de doktor alacağız. Burası Pars Bir, beklemedeyim.»</p>

  <p>***</p>

  <p>Janine Ballantyne uçağın sol tarafında en arka sırada oturuyordu. Yanında pencere kenarında at kuyruklu on dört, on beş yaşlarında bir kız vardı. Kızın ana babası bir öndeki sıradaydılar,</p>

  <p>«Timsah çiftliğine gittiniz mi?» diye sordu kız. «Gidemedik.»</p>

  <p>«Kocaman bir timsah var orada, beş metre boyunda. Büyük Baba diyorlar.»</p>

  <p>Viscount yükselmesini bitirmiş, kemerlerin bağlanması için uyan işaretleri söndürülmüştü. Janine'in arkasından kalkan hostes, uçağın önüne doğru yürüdü.</p>

  <p>Janine yanındaki boş iki koltuğun ötesindeki pencereden dışarı baktı. Batmak üzere olan kızıl bir toptu güneş. Altlarında göz alabildiğine yemyeşil ormanlar uzanıyordu.</p>

  <p>«Babam bana timsahlı bir tişört... »</p>

  <p>Korkunç bir patlama işitildi birden, pencereler gümüş bir bulutla örtüldü, uçak öylesine sallandı ki Janine bağlı olan emniyet kemeri içinde ikiye parçalanacakmış gibi oldu. Hostes uçağın tepesine çarptı ve kırık bir bebek gibi boş koltukların üstüne fırlatıldı. Yolcular çığlık çığlığa bağırıyorlar, yanındaki; kız anlaşılmaz birşeyler söyleyerek Janine'in koluna asılıyordu. Uçak birden öne doğru eğildi.</p>

  <p>Janine kemerinin bağlı olması nedeniyle koltuğunda kalabilmişti ama yine çılgıncasına düşüşün etkisini hissediyordu.</p>

  <p>Yanındaki kızı kucaklayıp çığlıklarını susturmaya çalıştı. Başı yandan yana sallandığı halde pencereden gökyüzünün tekerlek çubukları gibi döndüğünü görebiliyordu. Birden hemen altındaki gümüş kanada ilişti gözü. Az önce motorun olduğu yerde şimdi bir delik vardı. Delikten altlarındaki orman görünüyordu. ; Kanat da titriyor, dümdüz yüzeyinde çatlaklar beliriyordu. Basıncın etkisiyle kulak zarları patlayacak gibi sancıyor, yemyeşil ağaçlar hızla kendisine yaklaşıyordu.</p>

  <p>Kızın kollarını boynundan çekip başını kucağına yapıştırdı. «Dizlerini tut! Sakın başını kaldırma!» diye bağırdı. Sonra kendisi de aynı şeyi yaptı.</p>

  <p>Birden çarptılar, kulakları sağır eden bir parçalanma gürültüsü koptu. Koltuğunda sağa sola sallanıyor, oradan oraya çarpıyor, her taraftan yağan madeni parçalar yağmuru altında eziliyordu.</p>

  <p>Başının üstündeki tavan birden uçtu, bir an insanın gözlerini kamaştıran güneşi gördü. Sonra bir şey dizine çarptı. Bütün o kargaşalık ve gürültü arasında diz kemiğinin çatırtısını duydu, belkemiğinden yükselen bir sancı beynine kadar uzandı. Janine tortop olup yuvarlanırken bir şey de ensesine vurdu kendini kaybetti.</p>

  <p>Kendisine geldiğinde hâlâ koltuğuna bağlıydı ama bu kez başaşağıydı. Vücudunun tüm kanı beynine dolmuş, gözleri kararıyordu. Alnına kor haline gelmiş bir çivi sokuluyordu sanki.</p>

  <p>Hafifçe dönünce kırık bacağının yüzünün önünde sallanmakta olduğunu farketti.</p>

  <p>«Bir daha hiç yürüyemeyeceğim,» diye düşündü. Bir an kendini toplar gibi oldu, emniyet kemerini çözmek için elini uzattı. Ama sonra böyle ters dönmüş dururken düşerse boynunun kırılacağını hatırladı. Kolunu koltuğun kenarına geçirip kemeri açtı. Düştüğünde kırık bacağı, altında kalmıştı. Bir daha kendinden geçti.</p>

  <p>Gözlerini açtığında saatler geçmiş olmalıydı, ortalık iyice kararmıştı. Korkunç bir sessizlik vardı. Bir süre nerede olduğunu anlayamadı. Sonra uçağın tam kendi oturduğu yerin önünden ikiye bölünmüş olduğunu anladı. Çevresinde uçağın kuyruk bölümünden başka bir şey yoktu. Başının üstünde hâlâ kemeriyle koltuğuna bağlı olan kızın cesedi sarkıyordu.</p>

  <p>Janine dirseklerine dayanarak sürüne sürüne parçalanmış uçaktan çıktı. Kırık bacağını ardından sürüklüyor, uğradığı şoktan titriyor, midesi bulanıyordu. Hâlâ karın üstü olduğu halde uzun bir süre kustu, sonra yapacak başka bir şey olmadığından olduğu yere uzandı. Birden sessizlikte önceleri hafif ama giderek yaklaşan bir ses işitti.</p>

  <p>Bir helikopterdi bu. Janine başını kaldırıp baktıysa da üzerini örten ağaçlardan başka bir şey göremedi. Günün son ışıkları da kaybolmuş, karanlık Afrika gecesi çökmekteydi.</p>

  <p>«İmdat! Buradayım! Yardım edin lütfen!» Ama helikopterin sesi uzaklaşıyordu, yattığı yerden birkaç yüz metre uzaktan geçmiş gibiydi. Karanlıkla birlikte yeniden sessizliğe büründü orman.</p>

  <p>«Ateş yakmalıyım,» diye düşündü.</p>

  <p>Çılgıncasına çevresine bakarken sarışın kızın babasının cesedinin birkaç adım ilersinde yattığını farketti. Sürüklenerek yanına gidip parmaklarını yüzünde, gözlerinde dolaştırdı. Adam kıpırdamamıştı. Janine hıçkırarak geri çekildi, sonra kendini toplayıp adamın üstünü aramak için yeniden yanına süründü. Çakmağı yan cebindeydi. Janine çakmağı çakınca hafif san bir ışık belirdi. Bu kez kurtuluş umuduyla hıçkırmaya başladı.</p>

  <p>***</p>

  <p>Roland Ballantyne Süper Frelon helikopterinin pilot koltuğunun yanında oturmuş kırk metre altındaki ağaçlara bakıyordu. Hava öylesine karanlıktı ki, ormanın içinde küçük bir açıklık bir cüzzamlının lekeleri gibi parlıyordu. Işık biraz daha fazla olsaydı bile uçağın enkazını görebilmek olanaksızdı. Kanat ya da kuyruk bölümünün kopup ağaçların üstünde kalmış olması olanağı da vardı kuşkusuz, ama buna güvenemezdi.</p>

  <p>Önceleri hasara uğramış ağaçları arıyorlardı. Kopmuş üst dallar, parçalanmış gövdeler bir iz verebilirdi. Batmak üzere olan güneşin son ışıkları da bir maden parçası üzerinde yansıyabilirdi. Bir fener, bir işaret, hatta bir ateş görmeyi umarak uzun bir süre uçtular.</p>

  <p>«İniş ışıklarını yak,» dedi Roland pilota.</p>

  <p>«Isınıp beş dakikada yanarlar,» diye bağırdı pilot. «Bir işe yaramaz.»</p>

  <p>«Bir dakika yak bir dakika söndür öyleyse.» Pilot düğmeyi çevirince altlarındaki orman fosforlu projektörlerin mavi beyaz parıltısıyla aydınlandı. Pilot helikopteri biraz daha alçalttı.</p>

  <p>Viscount'un uçuş yönündeki koridoru taramaya başladılar. Ancak burası on mil eninde, yüz mil uzunluğunda bir bölgeydi ve artık gece bastırmıştı. Roland saatine baktı. Dokuz olmuştu, Viscount düşeli dört saat geçmişti. Uçaktan kurtulan varsa artık iç kanamalardan, kan kaybından ve soğuktan ölmek üzere olmalıydılar. Oysa yanında doktor, kan ve battaniye vardı... hayat kurtaracak her şey yani.</p>

  <p>***</p>

  <p>Janine kuru ot ve çalıçırpı toplayıp yakmak üzere Bir yığın yapmıştı. Güç bir iş olmuştu bu. Kırık bacağını ardından sürükleyerek başarmıştı bunu. Bacağı dallar arasına takıldığında açıdan bayılacak gibi oluyordu.</p>

  <p>Yığını hazırladıktan sonra plastik çakmağı yanına bırakmış ve yere yatıp dinlenmişti. Ama soğuktan titremeye başlamıştı hemen. Yeniden hareket etmek çok güçtü. Sürüklene sürüklene uçağın kuyruk bölümüne gitti yine. Güçlükle kenarına tutunup içeri baktı. Kızın hâlâ koltuktan sallanan cesedine bakmamaya çalışıyordu. Uçağın arka tarafındaki dolapların kapaklan açıktı. Alaca karanlıkta içerde battaniyeler, konserve kutuları ve içecek görülüyordu. Janine ağır ağır o yana gitti. Sırtına attığı battaniye bulunmaz bir nimetti kendisi için. İki kutu limonata da içip biraz kendini toparladıktan sonra dolapları yoklamaya devam etti.</p>

  <p>İlk yardım çantasını bulunca bacağını elinden geldiği kadar sardı. Birden bir rahatlık hissetmişti. Çantada şırınga ve bir düzine morfin ampulü de vardı. Sancıdan kurtulma düşüncesi dayanılmaz çekicilikteydi ama bir kere sersemledi ya da hızlı hareket yeteneğini' kaybetti mi uzun karanlık saatlerde büyük tehlike içinde olacağını biliyordu. Birden helikopter sesini duydu yine.</p>

  <p>Helikopter üzerine doğru geliyordu. Şırıngayı elinden atıp uçak gövdesindeki deliğe doğru sürüklendi, kendini bir metre yükseklikten yere attı. Bir an ağrıdan kıpırdayamadı. Helikopterin ıslığını daha yakından duydu bu kez.</p>

  <p>Tırnaklarını toprağa sapladı, acıya dayanmak için dudaklarını kan gelene kadar ısırdı, Çılıçırpı yığınına vardığında helikopter motoru kafası içinde dönüyordu sanki. Ormanın üzerindeki gökyüzü mavisi beyaz bir ışıkla aydınlanıyordu. Plastik çakmağı kuru otlara tutunca yığın birden alevlendi.</p>

  <p>Helikopterin ışıklan giderek arttı, gözlerini kamaştırdı, sonra birden söndü. Karanlık bir sopa gibi inmişti kafasına. Helikopter üzerinden geçerken pervanelerin emdiği havayı hissediyordu. Kısacık bir an helikopterin kara biçimini yıldızlarla bezenmiş gökyüzünde gördü. Pervane sesleri hafifleyerek tümüyle duyulmaz oldu sonra.</p>

  <p>Janine çöken sessizlikten kendi çığlıklarını duydu. «Geri gelin! Beni burada bırakamazsınız! Geri gelin lütfen!»</p>

  <p>Sesindeki isteriyi farkedince susabilmek için yumruğunu ağzına soktu, ama yine de vücudunu sarsan hıçkırıklara engel olamıyordu. Geçenin soğukluğu vücudunu kavrayan buz gibi umutsuzlukla artık dayanılacak gibi değildi.</p>

  <p>Ateşe biraz daha yaklaştı. Ancak birkaç avuç çalıçırpı toplayabildiği için ateş de pek uzun sürmeyecekti. Ama sarı ve turuncu alevler bir an için bile olsa kendini toparlamasına yardım eden bir sıcaklık veriyordu. Son bir kere daha hıçkırıp dudaklarını ısırdı, gözlerini kapatıp ona kadar ağır ağır saydı. Biraz toparlanmıştı işte.</p>

  <p>Gözlerini açtığında ateşin karşısında, kendi gözleri düzeyinde bir çift orman çizmesi gördü. Eliyle gözlerini koruyarak ağır ağır kaldırdı bakışlarını. Uzun boylu bir adam duruyordu karşısında. Adam anlayamadığı bir ifadeyle, belki de acımayla bakıyordu kendisine.</p>

  <p>«Şükürler olsun,» diye mırıldandı Janine. «Şükürler olsun.» Adama doğru sürüklendi. «Bana yardım edin... bacağım kırıldı... lütfen yardım edin bana.»</p>

  <p>Alçak tepenin üstündeki Tungata Zebiwe uçağın vurulmuş bir ördek gibi döne döne yere düşüşünü izledi. Boş roketatarı bir yana atıp, yumruklarını sıkıp iki elini zaferle göğe doğru salladı.</p>

  <p>«Basardık! Öldüler hepsi!» Yüzü şişmiş, gözleri parlıyordu. Arkasında adamları da silahlarını göğe doğru salladılar. Hepsi de atalarından gelen zafer çılgınlığına kapılmışlardı.</p>

  <p>Viscount ormanın üstüne düşer gibi oldu, son anda toparlandı, küçük uçağın burnu bu ölüm dalışından yükseldi, birkaç saniye yere paralel uçar gibi oldu. Ama hızla yükseklik kaybediyordu. Birden ağaç tepelerine değdi ve gözden kayboldu. Ancak öyle yakma düşmüştü ki Tungata çok hafif de olsa madenin ağaçlara ve toprağa sürtünürken çıkardığı sesi duymuştu.</p>

  <p>«Yerini iyi belleyin!» diye bağırdı. «El pusulasını getirin çabuk.» Uzaklığı gözüyle ölçtü. «Altı mil kadar, karanlık bastığında orada olabiliriz.»</p>

  <p>Tepeden aşağı koşmaya başladılar. Saatte yedi kilometrelik bir hızla koşmaktaydılar. En önde Tungata koşuyor, on beş dakikada bir yere çöküp pusulayla yolunu buluyordu.</p>

  <p>Işık azalmaya başladığında helikopterin sesini duydular. Tungata kolunu yana doğru kaldırarak ağaçlar altına saklanmaları için işaret verdi. Helikopter bir mil doğularından geçti. Tungata adamlarını kaldırıp on dakika koşturduktan sonra bir daha durdurdu.</p>

  <p>«Geldik artık, uçak birkaç yüz metre ilerimizde. Geniş bir hat halinde ilerleyeceğiz bundan sonra.»</p>

  <p>«Komiser Yoldaş burada çok zaman harcarsak yarın nehre zamanında varamayacağız. Kanka ilk ışıkla birlikte orada olacak,» dedi adamlarından biri.</p>

  <p>«Önce uçağın enkazını bulacağız. Başka bir şey düşünmeyin. Bu işi bunun için yaptık. Kanka'ların izlemesi için bir iz bırakmak zorundayız. Şimdi aramaya başlayalım.»</p>

  <p>Ormanda kurtlar gibi ilerlemeye başladılar. Tungata kuş ötüşleriyle onlara kumanda ediyordu. Saatine bakarak yirmi dakika güneye gittiler, sonra geri döndüler. Tungata iki dönüş daha yaparak bölgeyi taradı. Saat dokuzdu, enkazı aramak için daha pek çok zaman harcayamazdı. Adamı haklıydı. İlk ışıklarla birlikte gökyüzünde belireceklerdi intikamcılar.</p>

  <p>«Bir saat daha,» diye söylendi. «Bir saat daha arayacağız.» Çakalların izleyebilecekleri bir iz bırakmadan oradan ayrılmanın operasyonun değerini düşüreceğini biliyordu. Ballantyne ile çakallarını böylesine dikkatle seçtiği öldürme alanına çekmesi gerekiyordu. Enkazı bulacak, orada Kanka'ları çileden çıkartacak ve güvenliklerini düşünmeden arkasına düşmeye zorlayacak birşeyler bırakmalıydı.</p>

  <p>Duman! Tungata'nın kalbi çılgıncasına çarpmaya başladı. Kuş ötüşüyle tehlike işareti verdi adamlarına. Ağır sırt çantasını çıkartıp ses çıkarmadan yere dayadı. Sonra şimdi çok daha hafiflemiş ve sessiz olarak yeniden ilerlemeye başladılar. Tungata'nın ilersinde karanlıkta büyük ve soluk bir şey belirdi. Tungata elfenerini yaktı. Bu Viscount'un burun bölümüydü. Kanatlar kopmuş, gövdesi parçalanmıştı. Feneri pilot bölgesinden içeri tutunca pilotların hâlâ koltuklarına bağlı olduklarını gördü. Yüzleri kanlı, bakışları donuktu.</p>

  <p>Gerillalar uçağın parçaladığı ağaçların arasına daldılar. Ortalık uçağın parçaları, bagajdan dökülen patlamış bavullar, kitaplar ve gazetelerle doluydu. Bu karmaşıklık ortasında cesetler garip bir sakinlik ve rahatlık içindeydiler sanki. Adamları adım başında durup ölüleri soyuyorlar, ya da buldukları bir çantanın içini araştırıyorlardı. Tungata canlı birini arıyordu. Ona bir canlı gerekti, yoksa istediği kadar ölü vardı çevrede.</p>

  <p>«Duman kokusu aldım,» diye fısıldadı.</p>

  <p>Birden tam karşısında ormanın bitiminin hemen başında hafif rüzgârda salınan çiçek gibi bir alev gözüne ilişti. Silahını yarı otomatik duruma getirdi, içinde bulunduğu gölgelikten ortalığı iyice taradıktan sonra yürüdü. Orman çizmeleri hiç ses çıkarmıyordu.</p>

  <p>Ateşin yanında bir kadın yatıyordu. Üzerinde kanlı bir sarı etek vardı. Yüzünü eliyle örtmüş, hıçkırıyordu. Bacaklarından biri kabaca iki tahta arasına sargıyla bağlanmıştı. Kadın yavaşça kaldırdı başını. Zayıf ateşin ışığında gözleri kapkara, soluk derisi üstü başı gibi kanlı ve toz toprak içindeydi. Kadın başını ağır ağır kaldırıp Tungata'nın yüzüne baktı, şişmiş dudakları arasından, «Sana şükürler olsun Tanrım,» sözleri döküldü. Tungata'ya doğru süründü. «Şükürler olsun! Yardım edin bana!» Sesi öylesine kısıktı ki Tungata sözlerini anlamakta güçlük çekiyordu. «Bacağım kırıldı... lütfen yardım edin bana.» Kadın uzanıp erkeğin kolunu tuttu.</p>

  <p>«Lütfen!» Tungata kadının yanında çömeldi.</p>

  <p>«Adın ne senin?» diye sordu Tungata. Adamın ses tonu Janine'nin içine işlemişti... ama adını hatırlamıyordu.</p>

  <p>Tungata doğruldu. Janine yalnız kalma korkusuyla sarıldı eline.</p>

  <p>«Gitme, ne olur, gitme. Adım... Janine Ballantyne.» Adam kadının elini sevgiyle okşarken gülümsedi. Janine birden uyarılmış gibi oldu o gülümsemeyi görünce. Bir zafer gülüşüydü bu. Elini çekip dizleri üstünde doğruldu. Çılgın bakışlarla çevresine baktı. Gecenin içinden çıkıp çevresini saran kara gölgeleri gördü birden. Yüzlerini, sırıtırken kendisine bakarken parıldayan beyaz dişlerini gördü. Ellerindeki silahları, gözlerindeki garip parıltıyı gördü.</p>

  <p>«Siz!» dedi boğulur gibi bir sesle. «Siz!»</p>

  <p>«Evet, Bayan Ballantyne... biz.»</p>

  <p>Tungata kalkıp adamlarına, «Onu size veriyorum,» dedi. «Sizindir kadın. İstediğiniz gibi kullanın ama sakın öldürmeyin. öldürürseniz kendinizi de ölmüş bilin. Onu burada canlı bırakmak istiyorum.»</p>

  <p>Adamlardan ikisi öne çıkıp Janine'in bileklerini kavradılar, uçağın kuyruk kısmının ardına çektiler. Diğerleri de silahlarını bırakıp onları izlediler. Sıra konusunda tartışırlarken kemerlerini çözüyorlardı.</p>

  <p>Karanlıktan yükselen çığlıklar öylesine tiz ve rahatsızlık vericiydi ki Tungata dönüp ateşin önünde çömeldi, vakit geçirmek için çalıçırpı atmaya başladı. Ama az sonra kesildi çığlıklar, şimdi yalnızca hıçkırık sesleri vardı.</p>

  <p>Uzun bir süre geçti. Tungata'nın ilk huzursuzluğu artık kontrol altına alınmıştı. Bu şeyde tutku ya da şehvet yoktu. Bir şiddet eylemiydi bu. Öldürücü bir düşmana karşı aşırı bir kışkırtma, suçluluğu ya da acımayı gerektirmeyen bir savaş eylemi. Ve Tungata da bir savaşçıydı.</p>

  <p>Adamları kendilerine çekidüzen vererek birer birer ateşin başına geldiler. Onların da yüzleri asıktı ve garip bir biçimde sakindiler.</p>

  <p>«Bitti mi?» diye Tungata başını kaldırdı. Adamlardan biri yerinde hafifçe doğruldu, sorgu dolu bakışlarla baktı Tungata'ya. Tungata başını salladı.</p>

  <p>«Çabuk ol öyleyse. Gün doğumuna yedi saat kaldı.»</p>

  <p>Enkazın arkasına hepsi gitmemişlerdi; ama yola çıkmaya hazır olduklarında Tungata geçti o yana.</p>

  <p>Ballantyne'ın kadını çırılçıplak, dizlerini çenesine çekmiş yatıyordu. Dudakları ısırılmaktan çiğ et parçaları gibi kan içindeydi.</p>

  <p>Tungata kadının yanında çömelip başını kavradı, gözlerinin içine bakacak biçimde çevirdi. Fenerini tuttu kadının yüzüne. Yaralı ve ürkmüş bir hayvan bakışı vardı gözlerinde; belki de çılgınlıkla aklı başındalık arasındaki o sınırı aşmıştı artık. Bunu bilemediği için geri zekâlı bir çocukla konuşur gibi konuştu.</p>

  <p>«Onlara benim adımın Tungata Zebiwe olduğunu söyle. Çalmanı Arayan... Adaleti Arayan... İntikam Arayan.»</p>

  <p>Kadın elinden kurtulmaya çalıştı, ama sancıdan kıvranıyordu. Elleriyle bacakarasını örterken Tungata parmakları arasından taze kan aktığını farketti. Dönüp sarı eteğini atıldığı yerden aldı, ateşe doğru yürürken cebine sokuşturdu. «Lurtgela!» dedi. «Haydi bakalım, yürüyün artık!»</p>

  <p>***</p>

  <p>Gece yarısı olduğunda pilot Roland'a seslendi. «Yakıtımız bitmek üzere. Hemen geri dönmeliyiz. Pistte bir tanker bizi bekliyor.»</p>

  <p>Roland bir süre söyleneni anlamamış gibi baktı. Gösterge tablosunun yeşilimsi ışığında yüzünde hiçbir ifade sezilmiyordu ama ağzı incecik bir çizgiydi, gözleri ise korkunçtu.</p>

  <p>«Çabuk git ve hemen buraya dön.» dedi.</p>

  <p>Pistte izcilerin kendi doktorları olan Paul Henderson Roland'ın Victoria Şelâlesinden aldığı pratisyen doktorun yerini almak üzere bekliyordu. Doktor helikoptere binince Roland Başçavuş Gondele'yi diğerlerinden ayrı bir köşeye çekti. «Heriflerin gittikleri yönü bir kestirebilsek,» diye mırıldandı. «Güneye mi gidiyorlar, yoksa nehire mi dönüyorlar? Sığlıklara mı gidecekler yoksa, öyleyse hangisine?»</p>

  <p>Esau Gondele onun konuşma ihtiyacında olduğunu görüyordu, karanlık ormanda kendilerini bekleyen şeylerin dehşetini düşünmek istemiyordu.</p>

  <p>«Onları helikopterle izleyemeyiz,» dedi. «Orman çok sık. Bizi beş mil öteden duyup ortadan yok olurlar.»</p>

  <p>«Helikopterle izleyemeyiz,» dedi Roland da. «Yanlarında SAM 7 var, bizi paramparça ederler. Helikopter intihar olur... tek çare izlerini bulup yürüyerek gitmek arkalarından.»</p>

  <p>«Tam bir gece kazanmış durumdalar,» diye Esau Gondele gülle gibi kafasını salladı,</p>

  <p>«Kedi öldürdüğü kuşu parçalamadan edemez. Belki de daha kaçmaya başlamamışlardır. Belki kanla sarhoş olmuşlardır, hâlâ bir fırsatımız olabilir.»</p>

  <p>Yakıt tankeri hortumunu toplayıp hareket ederken pilot, «Hazırız!» diye bağırdı. Koşa koşa helikopterin içine girdiler, hiç vakit kaybetmeden havalandılar.</p>

  <p>Ertesi sabah beşe on kala, güneş daha ufukta başını göstermeden ama ortalık biçim ve renkleri seçebilecek kadar aydınlandığında Roland pilotun omzuna dokunup sağ yanlarım işaret etti. Pilot helikopteri o yana çevirdi. Kırık birkaç dal görmüştü Roland. Yaprakların altı çevrelerindeki yapraklardan daha açık renkliydi. Az ilerde yeni kopmuş bir dal daha vardı. Helikopter elli metre kadar yukardayken pervanelerin rüzgârından beyaz bir şey dalgalandı.</p>

  <p>«Aşağı!» diye bağırdı Roland. Birden uçağın enkazı ve cesetler göründü.</p>

  <p>«Şurada bir açıklık var!» Helikopter Roland'ın gösterdiği yöne giderken izciler beş metreden yere atlayarak çevresinde bir savunma kordonu oluşturuyorlardı. Birkaç dakika sonra bölgeyi tarayıp düşmandan iz olmadığını anlamışlardı.</p>

  <p>«Sağ kalan var mı, arayın!» diye bağırdı Roland.</p>

  <p>Ağaçların arasına girdiler yine. Şafak ışığında manzara dehşet vericiydi, izciler her cesedin başında duruyorlardı, ama cesetler çoktan katılaşmıştı bile. Roland burun bölümüne varınca camdan içeri baktı. Uzun yeşil plastik torbalar gelene kadar pilotlar için yapacak bir şey yoktu. Dönüp aramaya başladı, bir parça parlak sarı kumaş, Janine'in eteğinden küçük de olsa bir parça arıyordu.</p>

  <p>«Albayım!» Biri ormanın dışından hafifçe sesleniyordu.</p>

  <p>Roland o yana koştu. Başçavuş Gondele uçağın kopmuş kuyruk kısmı başındaydı.</p>

  <p>«Ne var?» Roland birden Janine'i gördü.</p>

  <p>Esau Gondele kadının çıplak vücudunu uçaktan aldığı mavi bir battaniye ile örtmüştü. Janine battaniye dışında yalnız kıvırcık saçla başı görünerek bir çocuk gibi uyuyordu. Roland diz çöküp battaniyenin ucunu hafifçe kaldırdı. Janine'in gözleri mosmor olup şişmiş, dudakları parçaparçaydı. Birkaç saniye tanımamıştı karısını, tanıdığında da ölü sandı. Avcunu yanağına dayadı, kadının derisi nemli ve ılıktı.</p>

  <p>Janine gözlerini açtı. Şişmiş gözkapakları arasında bir yarıktı gözleri. Çevresine bakınırken cansı? ve donuk gözleri parçalanmış etlerinden daha çok korkutucuydu. Sonra gözleri birden korku ile canlandı. Janine çığlığı basarken sesinde bir çılgınlık seziliyordu.</p>

  <p>«Sevgilim.» Roland kadını kolları arasına almaya çalıştıysa da Janine deliler gibi çırpınarak bağırıyordu. Dudaklarında patlayan yaralardan kanlar akıyordu.</p>

  <p>«Doktor! Buraya gel çabuk!» Roland karısını güç zaptediyordu. Paul Henderson koşarak gelip çantasını açtı. Şırıngayı doldururken, «Sıkı tut!» dedi, iğneyi kadının koluna sapladı. Janine bir dakika kadar daha çırpınıp bağırdıktan sonra yavaş yavaş sakinleşti.</p>

  <p>Doktor kadını Roland'ın kollarından aldı, yardımcısına başıyla işaret etti. Genç yardımcısı bir battaniyeyi perde gibi gererken doktor diğerinin üstüne yatırdı Janine'i.</p>

  <p>«Buradan çekil git!» dedi Roland'a doktor, sonra diz çöküp muayeneye başladı.</p>

  <p>Roland silahını alıp Viscount'un kuyruk bölümüne doğru yürüdü. Uçağa dayanıp derin derin soluk almaya çalıştı. «Albayım!» Esau yanındaydı. «İzlerini bulduk, hem geldikleri yolu, hem de gittikleri yönü.»</p>

  <p>«Ne kadar önce.»</p>

  <p>«En az beş saat, belki biraz daha fazla.»</p>

  <p>«Yürüyüşe hazır olun.» Roland başını çevirdi. Biraz daha yalnız kalmak istiyordu, tümüyle kendini toparlayamamıştı. İzcilerden ikisi sarı sedyelerden birini taşıyarak koştular.</p>

  <p>«Albayım!» Paul Henderson mavi battaniyeyi Janine'in vücuduna dikkatle sardı, yardımcısıyla birlikte kadını sedyeye kaldırdılar. Yardımcısı plazma şişesini hazırlarken doktor, Roland'ı kenara çekti.</p>

  <p>«Haberler hoş değil.»</p>

  <p>«Ona ne yapmışlar?» Paul Henderson anlattı. Roland silahının kabzasını öylesine sıkıyordu ki omuzlarının ve kollarının adaleleri sert sert düğümler halinde kabarmıştı.</p>

  <p>«İç kanama geçiriyor. Derhal ameliyata almam gerek. Bu tür ameliyatı yapacak bir yere hem de. Bulawayo'da.»</p>

  <p>«Helikopteri al öyleyse.»</p>

  <p>Sedye ile helikopterin yanına koştular.</p>

  <p>Henderson arkasına baktı, «Albayım, henüz kendini kaybetmiş değil, isterseniz...» Ama sözünü bitirmedi. Grup sedyeyi helikoptere yükleyip yüklememekte tereddüt ederek beklediler.</p>

  <p>Roland istemeye istemeye yürüdü onlara doğru. Düşmanı bu kadını kullanmıştı. Kendisi için kutsaldı oysa kadın. Kaç kişiydiler acaba? Roland güçlükle yürüyordu sedyeye doğru. Kadına baktı. Battaniyenin üstünden ancak yüzü görünüyordu. Suratı şişmişti, dudakları çiğ birer et parçasıydı. Bir zamanlar pırıl pırıl olan saçları şimdi kaskatı ve kurumuş kanla yapış yapıştı. Ama gözleri duruydu. İlaç çılgınlığı uzaklaştırmıştı, Janine kendisine bakıyordu. Yalnızca gözleri değişmemişti, koyu lâcivert.</p>

  <p>Kadın yaralı dudaklarını kımıldatarak bir şey söylemeye çalıştı ama ağzından ses çıkmadı. Onun adını söylemeye çalışıyordu.</p>

  <p>«Roland!»</p>

  <p>Roland, boğazına kadar yükselen tiksintiyi tutamıyordu artık. Kaç kişi ona sahip olmuştu? On mu, on beş mi? O bir zamanlar kendisinin kadınıydı, ama bu parçalanıp gitmişti artık. Bu duyguya karşı koymaya çalıştı, ama içi bulanıyor, yüzünü buz gibi terler basıyordu. Kendini zorlayarak eğilip o paramparça yüzü öpmeye çalıştı ama yapamadı. Ne konuşabiliyor ne de kıpırdayabiliyordu. Az sonra karısının gözlerindeki ışık da yok oldu, yerine daha önce gördüğü o bomboş bakış yerleşti. Janine gözlerini kapatıp başını öte yana çevirdi.</p>

  <p>«Ona iyi bakın,» diye Roland kısık bir sesle mırıldandı. Sedyeyi helikoptere soktular. Paul Henderson yüzü acıma ve çaresiz öfkeyle dolu olarak dönüp elini Roland’ın koluna dayadı.</p>

  <p>«Roly, onun suçu yoktu!»</p>

  <p>«Bir şey daha söyleyecek olursan seni öldürürüm.» Roland’ın sesi nefret ve iğrenmeyle kalınlaşmış, «kabalaşmıştı.</p>

  <p>Paul Henderson dönüp helikoptere bindi. Roland pilota işaret verdi, koca araç gürültüyle havalandı.</p>

  <p>«Başçavuş, öne geç bakalım, iz süreceğiz!» Roland helikopter pembe şafakta gözden kaybolana kadar arkasına bakmadı. Bir pusuya düştükleri takdirde arkadakilerin kanatlara geçip saldırganları çevirebilmeleri için düz hat halinde gidiyorlardı. Aradan bir saat geçince Roland adamlarından silahlan, mataraları, ilk yardım çantaları ve telsiz dışında tüm yüklerini bırakmalarını istedi.</p>

  <p>Roland ile Esau Gondele birer saat nöbetleşe başta gidiyorlardı. Taşlık bölgeye gelince izi iki kere kaybettiler ama sonra yine buldular. Kaçanların dokuz kişi olduklarını tahmin ediyorlardı. İki saat sonra Roland artık adamları izlerinden tek tek tanıyordu.</p>

  <p>«Sığlıklara gidiyorlar,» dedi Esau Gondele. «İleri telsizle bildirip bir devriye çıkartmalıyız.»</p>

  <p>«Kırk millik bölgede on iki sığlık geçit var. Bin kişi yapamaz bu senin dediğini.» Roland adamların dokuzunu da kendisi istiyordu. Gondele amirinin yüzüne bakınca anladı bunu. Şimdi otlak araziden geçiyorlardı. Otlar adamların kaçış yönünde ezilmişti, güneş bunlarda başka türlü yansıyordu. Düz bir asfaltta izlemek gibi bir şeydi bu. Gondele ilersinde bazı otların havaya dikildiklerini farketti. Daha öğle olmamasına rağmen bu kadar yaklaşmışlardı onlara. ZHKO gerillalarının başlangıçta sahip olduğu beş saatlik üstünlüğün en az üçünü kazanmışlardı.</p>

  <p>«Onları nehre varmadan yakalarız,» diye düşündü Gondele. Heyecanının adımlarını sıklaştırmasına güçlükle engel oldu. Daha hızlı yürüyemezlerdi, en küçük bir hız artık dayanma sınırlarını zorlayacaktı oysa bu hızda kaldıkları sürece gece ay doğana kadar yürüyebilirlerdi.</p>

  <p>Öğleden sonra ikide izi yine kaybettiler. Yer taşlık olduğu için ayak izleri kalmamıştı. Esau Gondele durunca, yürüyüş kolu da hemen savunma mevzilerine geçti.</p>

  <p>«Ne diyorsun?» diye sordu Roland.</p>

  <p>«Doğruca ileri gidiyorlar bence.»</p>

  <p>«Dönecek olsalardı, buradan saparlardı.»</p>

  <p>«Körükörüne ileri gidersek yarım saat kaybederiz,» dedi Esau Gondele. «Üç kilometre.»</p>

  <p>«Bir daha izlerini bulamayabiliriz,» diyen Roland çevresini saran Mopani ormanlarına baktı. «Hiç hoşlanmadım bu durumdan, ama durup çevreyi arayacağız.»</p>

  <p>İkisi birlikte ileri yürüdüler. Esau Gondele'nin dediği gibi yarım saat kaybetmişlerdi ama sabahtan beri geldikleri düz hatta artık iz olmadığını da öğrenmişlerdi. Avları bir yerde sapmış olmalıydı.</p>

  <p>«Kayalığı izlemiş olmalılar, iki seçenek var elimizde. Doğu, sığlıktan uzaklaşmak demektir. Bu tehlikeyi göze alacaklarını sanmam. Batı yönünde gidelim.» Roland'ın kararı üzerine hem dinlendikleri hem de kaybettikleri yarım saati kazanmak istedikleri için daha hızlı adımlarla yürümeye başladılar. Esau Gondele daha yumuşak toprağı olan sağ tarafta yürüyor ve kaçakların nehire doğru dönüp dönmediklerini anlama umuduyla başını yerden kaldırmıyordu. Adamlar geri dönüp doğuya yönelmişlerse izlerini kaybettirmişlerdi artık. Çenelerini, dişlerini parçalayacak kadar kasarken kırk sekiz dakikadır yolda olduklarını düşündü Roland. Bunun kaç kilometre olduğunu kafasında hesapladığı anda kuşları gördü az ilerde.</p>

  <p>Dört kuş niyetlerini belli edecek biçimde bir dönüş yaparak uçuyorlardı.</p>

  <p>«Suya gidiyorlar,» diye Roland söylendi. Esau Gondele'ye işaret vermeden önce kuşların indiği ağaçlığı belirledi.</p>

  <p>Ağaçlar arasında açıklıkta son yağmurlardan kalma bir birikinti vardı. Çapı yirmi metre olan çukur hayvanların ayakları altında çamur yığınına dönüşmüştü. Dokuz çift ayak izi şimdi kesinlikle görünüyordu. Ayak izleri kuzeye nehire doğru uzaklaşmaktaydı. İşte yine bulmuşlardı izlerini, Roland'ın nefreti yine tüm benliğini sardı, alev alev yanmaya başladı. «Suyunuzu için,» diye seslendi. Mataralarındaki tatlı içme suyunu o kahverengi çamurlu suyla karıştırmanın bir anlamı yoktu. Adamlar sularını içtiler, sonra içlerinden biri mataraları toplayıp temizce bir yerden doldurdu, iz sürmeye başladıklarında saat dört olmuştu ve Roland’ın hesabıyla nehirden on mil uzaktaydılar.</p>

  <p>«Onların karşıya geçmelerine izin veremeyiz, Başçavuş,» dedi Roland. «Bundan sonra yavaşlamak yok artık.»</p>

  <p>Kendileri gibi eğitilmiş atletler için bile çok fazlaydı hızları. Şimdi bir çatışmaya girecek olurlarsa yenilmeleri kaçınılmazdı. Ancak böyle bir durumla karşılaşmadan vardılar Kazengula yoluna.</p>

  <p>Mıcır dökülmüş yoldan en az dört saattir devriye geçmiyordu. Kaçanların yolu nereden geçtiklerini ve sonra arkalarından izlerini süpürdüklerini saptadılar. Adamlar bu iş için çok değerli dakikalarını kaybetmişlerdi. İzciler artık çok yaklaşmışlardı avlarına. Teröristlerden birinin işediği toprak parçası hâlâ ıslaktı. Kumluk toprak sıvıyı emmiş, güneş de buharlaştıracak zaman bulamamıştı. Birkaç dakikalık yol kalmıştı aralarında. Roland öne geçip grubu sürükledi. İlk ateşi hızıyla atlatabileceğini düşünüyordu. Teröristler kendisini öldürseler bile Gondele ile diğerleri hepsinin işlerini bitirirlerdi. Kendisinin yaşayıp yaşamaması önemli değildi. Roland için. Önemli olan onları bulmak ve yok etmekti, tıpkı onların Janine'i mahvettikleri gibi.</p>

  <p>Önündeki çalılıklar arasında bir hareket ve bir renk gördüğü anda kendini yere attı, iki kere yuvarlandı karşısındakine hedef oluşturmamak için. Bir an sonra da iki el ateş etti. Silah sesinin yankıları sona erince tam bir sessizlik vardı ortalıkta. Karşıdan kimse ateş etmemişti. İzciler de arkasında çömelmişler ateş etmek için hedefi görmeyi bekliyorlardı. Roland Esau Gondele'ye, «Arkada kalıp beni koru,» diye işaret ederek öne doğru yürüdü.</p>

  <p>Bir çalılığın yanında yine diz çöktü. Başının üstündeki çalılarda dikkatini çeken şey nehirden gelen sıcak rüzgârda dalgalanıyordu. Bu bir kadın eteğiydi. Sarı kumaştan, ama kan lekeleriyle dolu incecik bir etek.</p>

  <p>Roland uzanıp eteği aldı, avcu içinde buruşturup kokladı. Janine'in parfümü henüz kaybolmamıştı. Roland kalktı, tüm nefreti gücüne katılmış olarak, artık frenlemesi mümkün olmayan bir çılgınlıkla ileri koştu.</p>

  <p>İlerde ağaçlar arasında 'güvenlik kordonu'nun kurukafa işaretleri vardı. Ama Roland yanlarından geçerken bakmadı bile hiçbir şey durduramazdı kendisini. Önünde mayınlı bölge uzanıyordu simdi. Birden bir şey arkadan dizlerine indi, Roland yere savruldu, soluksuz kaldı bir an. Sonra hemen doğrulmaya kalkıştı. Esau Gondele kendisini bir kere daha alaşağı edip kenara çekti. Soluk soluğa boğuşuyorlardı.</p>

  <p>«Bırak beni! Gitmem...»</p>

  <p>Esau Gondele sağ kolunu kurtarıp yumruğunu Roland'ın yüzüne indirdi. Adamın sersemlemesinden yararlanıp kolunu kürek kemikleri arasına gelecek biçimde arkasından büktü ve adım adım geri çekti. Mayınlı bölgeden çıktıklarında yeniden yere attı ve iri koluyla toprağa mıhladı.</p>

  <p>«Çılgın herif! Hepimizi öldürecektin! Mayınlı bölgeye girmiştin bile... bir adım daha...»</p>

  <p>Roland bir karabasandan uyanan uyurgezer gibi hiçbir şey anlamadan bakıyordu, adamın yüzüne.</p>

  <p>«Kordondan geçmişler bile. Kurtulmuşlar. Bu iş burada biter. Gittiler.»</p>

  <p>«Hayır.» Roland başını salladı. «Kaçamadılar. Telsizi getir buraya. Kaçmalarına izin veremeyiz.»</p>

  <p>Roland güvenlik kanalı olan 129.7 megahertzi aradı.</p>

  <p>«Tüm birlikler dikkat, Pars Bir konuşuyor... Sizi dinliyorum.» Telsizin gücü yalnızca dört watt, Victoria merkezi ise otuz kilometre uzaktı. Parazitten başka bir şey duyulmuyordu..</p>

  <p>Birkaç kanalı denedikten sonra sonunda havaalanı kulesini aradı.</p>

  <p>«Kule, burası Pars Bir, sizi dinliyorum.»</p>

  <p>Uzaktan hafif bir ses duyuldu.</p>

  <p>«Pars Bir, burası Victoria Şelalesi Kulesi, yasak dalgada yayın yapıyorsunuz.»</p>

  <p>«Kule, biz Ballantyne İzcilerinden bir birliğiz. İz peşindeyiz.»</p>

  <p>«Pars Bir, Viscountu düşüren çetenin ardında mısınız?'»</p>

  <p>«Evet.»</p>

  <p>«Öyleyse işbirliği yapmaya hazırız, sizi dinliyorum.»</p>

  <p>«Bizi güvenlik kordonunun öte yanına geçirecek bir helikopter istiyorum. Elinde hazır araç var mı?»</p>

  <p>«Yok, Pars Bir. Yalnızca iki motorlu uçağım var.»</p>

  <p>«Beklemede kal.»</p>

  <p>Roland mikrofonu indirip mayınlı bölgeye baktı. Aslında geçmesi yirmi saniye sürerdi, ama Sahra kadar uzun geliyordu şimdi.</p>

  <p>Gondele, «Bizi almak için bir araç gönderirlerse, Victoria' dan uçağa biner karşı kıyıya atlarız,» dedi.</p>

  <p>«Olmaz, iki saat sürer bu... Buldum.» Roland mikrofon düğmesine bastı.</p>

  <p>«Kule, Pars Bir konuşuyor.»</p>

  <p>«Victoria Şelalesi Otelinde bir silah uzmanı var. Çavuş Craig Mellow. Mayınlı bölgeyi açması için onun bir an önce buraya indirilmesini istiyorum. Otele telefon edin.»</p>

  <p>«Beklemede kalın, Pars Bir.» Sıcaktan ve nefretlerinden kavrularak beklediler.</p>

  <p>«Pars Bir, Mellow'u bulduk. Havaalanına doğru yola çıktı. Kendisini gümüş renkli bir Beechcraft Baron'la getireceğiz. Bize yerinizi ve işaretinizi bildirin.»</p>

  <p>«Kule, biz güvenlik kordonundayız. Şelâleden yaklaşık olarak otuz mil ötede. Beyaz fosforlu işaret fişeği atacağız.»</p>

  <p>«Anlaşıldı. Beyaz duman işareti. SAM tehlikesi olduğu için ancak bir kere alçaktan geçebileceğim. Yirmi dakika sonra oradayız.»</p>

  <p>«Kule, gün ışığı giderek azalıyor, acele etmelerini söyle. Yoksa kaçıracağız herifleri.»</p>

  <p>Esau Gondele FN tüfeğinin ucuna elbombası fırlatıcısını yerleştirmişti. Nehrin aşağısından iki motorlu uçağın sesini duyduklarında Roland başçavuşun koluna dokundu.</p>

  <p>«Hazır mısın?»</p>

  <p>Motor sesi gittikçe güçlendi. Roland yattığı yerden doğrulup doğuya baktı. Az sonra ağaçların hemen üzerindeki gümüş gölgeyi görünce Esau'yu dürttü.</p>

  <p>«Haydi!»</p>

  <p>Boz mermi çatırdadı, elbombası mayınlı alandan Kazunguna yoluna doğru bir eğri çizdi. Bomba patladı, beyaz bir duman bulutu yükseldi göğe. Küçük uçak beyaz dumana doğru döndü.</p>

  <p>Yolcu kapısı açılmıştı. Aralıkta paraşütünü takmış tanıdık uzun boylu şekil görünüyordu. Craig'in başında paraşütçü başlığı ve gözlüğü vardı, ama bacakları çıplaktı, ayaklarında ise süed ayakkabılar görünüyordu.</p>

  <p>Beechcraft çok alçaktı. Roland birden endişeye kapıldı. Sonny İzci değildi. Paraşütçü amblemi için sekiz atlayış yapmıştı, ama bunlar dört bin fitten normal atlayışlardı. Beechcraft ise iki yüz fit yükseklikte bile değildi. Pilot SAM roketinden korktuğundan tehlikeye atılmıyordu.</p>

  <p>«Bir pas daha yap,» diye bağırdı Roland. «Çok alçaksın.»</p>

  <p>Kollarını sallamaya başladığı anda uçağın kapısındaki adam başaşağı atladı. Paraşütün uzun kordonu hâlâ uçağa bağlıydı. Craig bir taş gibi düşüyordu yere. Roland’ın boğazına bir şey tıkanıp kalmıştı. Birden kordon kurtuldu ve paraşüt dolan bir yelken gibi çatırtıyla açıldı. Craig iki ayağı aşağı gelecek biçimde doğruldu. Ayakları yere değecek kadar yakındı, bir an asılmış bir insan gibi paraşütün ucunda asılı kaldı, sonra ayakları havada yere indi. Bir kere yuvarlandıktan sonra doğrulup paraşütün iplerini kesti.</p>

  <p>Roland soluğunu bıraktı. «Gidip getirin çabuk.»</p>

  <p>İzcilerden ikisi Craig'i kollarından yakalayıp eğilerek koşmasını sağladılar. Craig Roland’ın yanına gelince Roland. «Sonny, bizi bir an önce karşıya geçirmelisin,» dedi.</p>

  <p>«Roly, Jannie uçakta mıydı?»</p>

  <p>«Evet. Haydi işe başla artık!»</p>

  <p>Craig çantasını açmış araç gerecini çıkartıyordu: demir çubuklar, tel kesiciler, renkli bantlar, çelik metre ve pusula. «Yaşıyor mu?» Craig, Roland’ın yüzüne bakmadı. Ama sesini duyduğu anda titremeye başladı.</p>

  <p>«Yaşıyor ama... »</p>

  <p>«Tanrıya şükürler olsun!» diye mırıldandı Craig. Roland düşünceli bakışlarla süzdü kuzenini.</p>

  <p>«Senin duygularının böyle olduğunu bilmiyordum, Sonny.»</p>

  <p>«Hiçbir zaman ince duyguları anlayamamışsındır sen.» Craig meydan okurcasına baktı Roland'a. «Onu ilk gördüğüm andan beri seviyorum.»</p>

  <p>«Öyleyse bu orospu çocuklarından sen de benim kadar intikam almak isteyeceksin demek. Şu yolu çabuk aç!» Roland işaret edince adamları silahlarını hazır ederek mayınlı bölgenin kenarına uzandılar. Roland Craig'e döndü.</p>

  <p>«Hazır mısın?»</p>

  <p>Craig başını salladı.</p>

  <p>«Yerleştirme düzenini biliyor musun?»</p>

  <p>«Dua et de bilmiş olayım.»</p>

  <p>«Haydi gir içeri, Sonny.» Craig kalkıp mayınlı bölgeye girdi, demir çubuk ve ölçüyle çalışmaya başladı.</p>

  <p>Roland sabırsızlığına ancak beş dakika hakim olabildi. «Sonny, iki saat ışık var ancak... daha ne kadar sürecek bu iş?» Craig arkasına dönmedi bile. Patates topluyormus gibi çömelmiş, toprağa hafifçe dokunuyordu. Terden gömleğinin sırtı sırılsıklam olmuştu.</p>

  <p>«Biraz daha acele edemez misin?»</p>

  <p>Craig bir cerrah dikkatiyle bir Claymore mayının telini kesti renkli bandı yanına koyup bir adım daha ilerledi. Değneği bir daha batırdı. Mayınlı bölgeye girmek için iki ayrı düzenin birbirleri üstünde olduğu kötü bir nokta seçmişti. Normal olarak çıkmak için işaretlediği yere geri basarak çıkabilir ve yeni bir noktadan işe başlayabilirdi ama bu yirmi dakika demekti.</p>

  <p>«Craig, kazık gibi duruyorsun orada!» diye seslendi Roland. «Korkuyor musun yoksa?»</p>

  <p>Craig suçlama karşısında irkildi. Solundaki mayınları kontrol etmeliydi, son bulduğundan otuz derecelik açı ile solunda bir AP mayını olmalıydı. İkisi arasında altmış santim mesafe ola çaktı. Ama bunu kontrol iki dakikasını alırdı.</p>

  <p>«Yürü artık, Mellow!» diye gürledi Roland. «Kazık gibi durma orada! Yürü!»</p>

  <p>Craig şansın üçte bir kendi lehine olduğunu düşündü. Bir adım attı, tüm ağırlığını sol ayağına verdi. Bir adım daha attı. Şimdi ağırlığı sağ ayağı üstündeydi. Bir adım daha. Alnından bir damla ter gözünün içine süzüldü. Eliyle gözünü sildi. Kurtulmuştu,</p>

  <p>Şu anda sağında bir Claymore mayını olacaktı. Ayakları titriyordu ama yine de çömeldi. Tel beklediği yerde değildi. Düzeni yanlış hatırlıyordu. Mayınlı bölgenin ortasında kalakalmıştı. Gözlerini kırpıştırırken göze görülmeyecek kadar ince telin olması gereken yerde olduğunu gördü. Tıpkı kendi sinirlen gibi titriyordu o da. Tel keseceğini almak için uzandığında birden omzu üzerinden Roland’ın sesini duydu.</p>

  <p>«Boşuna zaman harcama...»</p>

  <p>Craig birden irkilerek elini telden çekti. Arkasına baktı. Roland işaretlediği yerlerden geçerek yanına gelmişti, bir dizi üstüne çökmüş silahı elde bekliyordu hemen arkasında. Yüzü kamuflaj boyasıyla boyanmıştı. Başka bir zamanın ilkel bir savaşçısını andırıyordu.</p>

  <p>«Elimden geldiği kadar hızlı gidiyorum.» Craig başparmağıyla alnından akan terleri sildi.</p>

  <p>«Hiç de değil. Yirmi dakikadır buradasın, daha yirmi adım ilerleyemedin. Böyle korkarsan karşıya geçtiğimizde karanlık basmış olacak.»</p>

  <p>«Lanet olsun sana!» diye homurdandı Craig.</p>

  <p>«Tamam! İşte öyle! Kız biraz! Öfkelen!»</p>

  <p>Craig uzanıp teli kesti. Telden tırnak geçirilmiş gitar telinin çıkardığı bir tınlama duyuldu.</p>

  <p>«Tamam, Sonny! Haydi yürü! O eşşoğlularını düşün. Kuduz; çakallar gibi kaçıyorlar önünde. Onları elinden kaçıracağını düşün!»</p>

  <p>Craig yere daha sıkı basarak iki adım daha attı.</p>

  <p>«O uçaktaki herkesi öldürdüler, Craig. Kadın, erkek, çocuk herkesi. Ondan başka.» Roland, Janine'in adını söyleyemiyor du. «Onu sağ bıraktılar. Ama onu bulduğumda konuşamıyordu. Sonny. Vahşi bir hayvan gibi çırpınıyordu sadece.»</p>

  <p>Craig olduğu yerde durup arkasına baktı. Yüzü bembeyazdı,</p>

  <p>«Durma, Sonny. Devam et.»</p>

  <p>Craig eğilip çubuğu bir daha soktu toprağa. AP mayını olması gereken yerdeydi. Kısa adımlarla ilerlemeye başladı. Roland da arkasında durmadan konuşuyordu.</p>

  <p>«Irzına geçtiler, Sonny. Hepsi birden. Kazada bacağı kırılmıştı, ama bu onlara engel olmadı. Hayvanlar gibi birbiri ardından bindiler üstüne.»</p>

  <p>Craig görünmeyen koridorda koşar gibi gidiyordu artık. Metreyle ölçmekten vazgeçmiş adımlarını sayıyor, açıları pusulasıyla ölçmüyordu.</p>

  <p>«İşlerini bitirince yeni baştan başladılar. Bu kere yüzüstü yatırıp arkadan...»</p>

  <p>Craig çubuğu yere sokusunda hıçkırıyordu şimdi. Toprağı eliyle kazıp bir AP mayınını ortaya çıkardı. Mayını etkisiz duruma getirip devam etti, ancak Roland acımasızca izliyordu kendisini.</p>

  <p>«Birbiri ardından, Sonny. Sonuncu dışında. O iki kere yapamadığı için süngüsünü sokmuş içine.»</p>

  <p>«Kes artık, Rolly! Tanrı aşkına, sus artık!»</p>

  <p>«Onu sevdiğini söylüyorsun, Sonny. Onun hatırı için acele et.»</p>

  <p>Craig ikinci AP mayınını da çıkartıp uzağa fırlattı. Mayın patlamadı. Craig çubuğunu sokup üçüncüsünü de buldu. Koridorun doksan üç derecelik köşesinin sonuncusuydu bu.</p>

  <p>Artık iki Claymore tipi mayın daha vardı karşı uçta. Craig sağında ve solunda ayaklarından birkaç santim ötede bekle' yen ölüme aldırmadan koşmaya başladı. Gözyaşları sel gibi akıyor, her adımıyla birlikte hıçkırıyordu. Koridorun sonuna gezip durdu. Bundan sonra yalnız telli mayınlar kalmıştı. Onları da bulup kesince güvenlik kordonundan geçmiş olacaklardı. «Aferin, Sonny. Başardın işte!»</p>

  <p>Craig kesiciyi sağ eline alıp bir adım daha attı. Mayını ayağının altında hissetti birden. Hafif bir çökme olmuştu. Sanki bir köstebek yuvasına basmış gibi.</p>

  <p>«Orada olmamalıydı,» diye düşündü. Zaman durmuş gibiydi.</p>

  <p>Bir klik sesi duydu. Fotoğraf makinesinin objektifi açılmış gibi.</p>

  <p>«Sürpriz mayın,» diye düşündü. Zaman durmuştu, düşünecek zamanı vardı. Ama o klik sesinden başka bir şey olmadı. Bir umut kıvılcımı belirdi içinde. «Yanlış bir şey... bozuk...» Kurtulacaktı.</p>

  <p>Mayın birden sağ ayağının altında patladı. Sanki biri ağır bir demir indirmişti tabanına. Sancı bacağından yukarı belkemiğine sıçradı, çeneleri kasıldı, dilinin ucunun ısırılıp koptuğunu farketti,</p>

  <p>Acı duymuyordu, kulak zarlarını patlatacak bir şok dalgası sarmıştı vücudunu. Biri başına bir çifte dayamış da ateşlemiş gibi.</p>

  <p>Sonra bir devin oyuncağıymış gibi havaya fırladı, karın üstü düştü. Soluksuz kalmıştı, ağzı kan doluydu. Gözleri toz topraktan ve dumandan yanıyordu. Gözlerini şilince Roland’ın önünde bir hayal gibi durduğunu farketti. Roland’ın dudakları oynuyordu ama Craig sesini duymuyordu.</p>

  <p>«Tamam, Rolly,» diye mırıldandı. «Bir şeyim yok.»</p>

  <p>Yattığı yerde doğruldu. Sol bacağının iç tarafı patlamadan mosmordu, pantolonundan kanlar sızıyordu. Şarapnel parçaları kalçalarına ve karnına saplanmış olmalıydı. Ama sol ayağında deri ayakkabısına bir şey olmamıştı. Ayağını oynatabiliyordu. Ama yine de bir şey vardı. Çok berbat bir şey hem de. Başını sallayarak düşündü... Ve birden durumunu farketti.</p>

  <p>Sağ bacağı yoktu! Kısa pantolonun paçasından bir parça et sarkıyordu, hepsi o kadar. Patlamanın ısısıyla kopan parça dağlanmış ve bembeyaz kesilmişti, donmuş et gibi. Ama gözü aldırıyor olmalıydı, bacağını hissedebiliyordu. Sağ ayağını oynatmaya çalıştı, evet evet ayağının oynadığını da hissediyordu. Ama hiçbir şey yoktu orada!</p>

  <p>«Rolly!» Kulaklarındaki uğultuya rağmen kendi sesini duyabiliyordu. «Roly, bacağım! Tanrım, bacağım kopmuş!»</p>

  <p>O anda fışkırırcasına kan boşanmaya başladı bacağından,</p>

  <p>«Rolly, yardım et bana!»</p>

  <p>Roland, Craig'in üzerinde doğruldu, iki bacağını vücudunun iki yanına atıp bacağını görmemesini sağladıktan sonra ilk yardım çantasından çıkardığı turnikeyi sıkıca sardı. Kan azalınca yarayı sargı beziyle bağladı. Çok çabuk, eli dolaşmadan, deneyimli bir doktor gibi çalışıyordu, işini bitirdiği an dönüp Craig'in terden sırılsıklam olan yüzüne baktı.</p>

  <p>«Sonny, Claymore'lar. Onları halledebilir misin? Onun hatırı için, Sonny!»</p>

  <p>Craig, Roland’ın yüzüne baktı. «Craig... Janine'in hatırı için,» diye fısıldadı Roland. Craig'i kaldırıp oturttu. «Onun hatırı için bir dene, Sonny!»</p>

  <p>«Kesiciler!» Craig kanlı sargılar içinde kopuk bacağına bakıyordu. «Kesicilerimi bul!» Roland makası Craig'in eline tutuşturdu.</p>

  <p>«Karın üstü çevir beni,» dedi Craig.</p>

  <p>Roland kendisini çevirince yerde emeklemeye başladı. Dirseklerini toprağa dayayıp tek bacağını patlayan mayının açtığı çukurun üstünden aşırdı. Bir gitar teli tınlaması duyuldu, mayınlardan birinin teli koptu. Bir bahçıvanın ayağı altında ezilen bir solucan gibi süründü Craig mayınlı alanın ucuna doğru. Son bir kez daha uzandı. Titreyen sağ elini sol eliyle tuttu, saç inceliğindeki ikinci teli de kesti. Makas elinden düştü.</p>

  <p>«Tamam!» diye hıçkırdı. Roland cebinden çıkardığı düdüğü çaldı. Elini kaldırıp geriye işaret verdi. «Haydi yürüyün!»</p>

  <p>İzciler koşarak geldiler, Craig'in işaretlediği zigzag yoldan aralarında onar adım bırakarak geçtiler, Craig'in yattığı yere gelince üzerinden sıçrayıp ormanda kayboldular. Roland bir an daha kaldı Craig'in yanında.</p>

  <p>«Senin yanında kimseyi bırakamam. Sonny.» İlk yardım çantasını yere bıraktı. «Dayanılmayacak gibi sancırsa morfin var.» Çantanın yanına bir de elbombası bıraktı. «Teröristler bizimkilerden önce gelebilirler. Ellerine geçmemeye bak. Berbat bir şeydir ama etkilidir.» Roland eğilip Craig'i alnından öptü. «Tanrı senden razı olsun. Sonny!» Birkaç saniye sonra çalılık arasında kaybolmuştu bile. Craig başını ağır ağır koluna dayadı.</p>
</body>
</html>
