<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Havaalanını çoğunluğu üniformalı olan gençlerden oluşan bir kalabalık doldurmuştu. Hepsi de Roland'ı uğurlamaya gelmişlerdi. Janine'le Roland'a içki ısmarladılar. Son dakikalar böylece biraz daha katlanılabilir olmuştu. Bir anda çıkış kapısında buldular kendilerini, hostes yolcuları çağırıyordu.</p>

  <p>«Seni çok özleyeceğim,» diye mırıldandı Janine. «Senin için ' dua edeceğim.»</p>

  <p>Roland karısını öperken, öyle sıkı kucakladı ki, Janine'in soluğu kesilir gibi oldu.</p>

  <p>«Seni seviyorum,» dedi Roland. «Bunu daha önce hiç söylememiştin.»</p>

  <p>«Doğru. Kimseye söylememiştim. Haydi kadın, aptalca bir şey yapmadan hemen git artık.»</p>

  <p>Janine yaşlı Viscount uçağına binen en son yolcuydu. Üzerinde sarı bir etek, beyaz bluz ve ayağında altı düz sandallar vardı. Uçağın kapısında durup Roland'a baktı elini sallayıp içeri girdi. Kapılar kapandı, tekerlekli merdiven çekildi. Kuyruğunda uçan Zimbabwe kuşu amblemi olan gümüş renkli uçak kalkış noktasına doğru hareket etti.</p>

  <p>Roland havalanan uçağın arkasından baktıktan sonra terminal binasına girdi, kimliğini kapıdaki nöbetçiye gösterip kontrol kulesine çıktı.</p>

  <p>Uçuş planlama masasındaki yardımcı kontrolör, «Size nasıl bir hizmette bulunabiliriz, Albayım?» diye sordu.</p>

  <p>«Wankie'den beni almaya gelecek olan helikopteri bekliyorum... »</p>

  <p>«Albay Ballantyne siz misiniz... evet helikopterinizle bağlantı kurduk. On iki dakika önce havalandılar. Bir saat on dakika sonra burada olacaklar.»</p>

  <p>***</p>

  <p>Onlar konuşurlarken geniş pencerenin önündeki uçuş kontrol mühendisi de uzaklaşan Viscount'un pilotuyla konuşuyordu.</p>

  <p>«Yolunuza devam edebilirsiniz, on beş bin fit yükseklik, 118 virgül altı Bulawayo. İyi günler.»</p>

  <p>«Anlaşıldı. On beş bin fit yükseklik...»</p>

  <p>Pilotun sakin, adeta sıkılmış sesi kesildi, telsizden bir an bir parazit duyuldu. Sonra pilot birden aceleyle konuşmaya başladı. Roland kontrolörün masasına koştu, adamın koltuğunun sırtını kavrayıp yüksek pencerelerden dışarı baktı. Güneşin batışı yaklaştığından ufuk pembeleşmişti, ama Viscount görünürlerde yoktu artık. Roland pilotun hoparlörlerden yükselen sesini dinlerken yüzü kasılmış, öfkeden sapsarı kesilmişti.</p>

  <p>SAM 7 adı verilen portatif yerden havaya roket atıcısı, ikinci Dünya Savaşının antitank bazukasından farksız kaba görünüşlü bir silahtır. Bir buçuk metrelik bir su borusunu andırır, yalnız eksoz ucu hafif huni biçimindedir. Tam denge noktasında, omuz başlığının yanı sıra namlunun üstünde küçük bir el radyosunu andıran nişan ve ateşleme tertibatı bulunur.</p>

  <p>Silahı iki kişi kullanır. Doldurucu roketi namlunun egzos deliğinden sokar, kanatların yerine takılmış olmasına dikkat ettikten sonra elektrik bağlantılarına değecek noktaya kadar iter. Roket on kilodan biraz daha hafiftir. Bilinen roket biçimine rağmen burnunda bir cam göz, bunun ardında da kızılötesi ışınlan alan bir duyarga vardır. Kuyruk kanatları roketin uçan bir hedefe doğrultulmasını sağlar. Silahı atacak kişi namluyu omzuna yerleştirir, kulağına kulaklıkları takar ve jeneratörü çalıştırır. Kulaklıklarından sesli uyarı parazitini duyar, kızılötesi sayımını duymak için bunun düğmesini duyulmayacak kadar kısar.</p>

  <p>Silah artık doldurulmuş ve atışa hazır hale gelmiştir. Nişancı haç biçimindeki nişangâhtan hedefini arar. Roketin duyargası kızılötesi bir ışın aldı mı sesli uyarı düzeninden ses gelir, nişangâhın içinde küçük bir kırmızı lamba yanar. Artık tetiği çekmekten başka yapacak iş kalmamıştır. Roket bundan sonra avının peşine kendisi düşer, onun yön değiştirmesine, yükselip alçalmasına aldırış etmeden acımasızca kovalamaya başlar.</p>

  <p>Tungata Zebiwe grubunu dört gündür aynı yerde tutuyordu. Kendisi dışında tek tek seçtiği sekiz adamı vardı. Hepsi de yürekliliklerini defalarca göstermişlerdi, ama daha da önemlisi hepsi üstün zekâlıydı ve kendi başlarına karar verip uygulama yeteneğine sahiptiler. Herbiri hem yükleyici hem atıcı olarak SAM 7 roketatarı kullanmasını biliyor ve AK 47 tüfeklerinden başka birer kuyruklu roket taşıyordu. Herhangi ikisi bir roket saldırısı yapabilirlerdi ve böyle bir girişimde bulunmak için eğitilmişlerdi.</p>

  <p>Victoria Şelalesi Havaalanından kalkan bir uçağın pistten ayrılış yönünü rüzgârın durumu saptardı. Rüzgârın hızı uçağın belirli bir noktadan geçiş hızını da saptamaktaydı. Tungata’nın hesabına göre kendileri mevzilendiklerinden bu yana geçen dört gün içinde doğudan esen rüzgâr sürekli on beş millik hızını kaybetmemişti.</p>

  <p>Tungata çevredeki ağaçların tepelerini görmelerini engellemeyecek bir koruluğa yerleştirmişti adamlarını. Sabahın erken saatlerinde sıcak ve havadaki toz bulutları iyice artana kadar kuzeyde Victoria Şelalesinin yerini belirten su zerrelerinin oluşturduğu gümüş bulutu görülebiliyordu.</p>

  <p>Her öğleden sonra saldırı talimi yapıyorlardı. Viscount uçağının kalkış saatinden yarım saat önce Tungata adamlarını yerlerine yerleştirdi: güvenlik kuvvetlerinin sürpriz bir saldırısına karşı koymak için altı kişi bir halka biçiminde tepenin altında yer alacaklardı. Daha üstteki üç kişi ise asıl saldırı grubunu oluşturacaktı.</p>

  <p>Tetiği Tungata çekecekti, silah doldurucuları gözlerinin ve kulaklarının keskinliği yüzünden seçilmişlerdi. Bundan önceki üç gün Turbo pervaneli Rolls Royce motorları kalkıştan hemen sonra duyabilmişlerdi.</p>

  <p>İlk öğleden sonra Viscount bulundukları koruluğun sekiz bin fit üstünden geçmiş, Tungata silahıyla uçağı nişanlayıp gözden kaybolana kadar izlemişti. İkinci gün yine aynı yükseklikten ama beş mil doğularından geçmişti. Roketin en uzun menziliydi bu. Sesli uyarı işareti çok zayıf gelmiş, kırmızı lamba çok soluk yanmıştı. Tungata o gün bir saldırı yapmış olsalardı başarısızlıkla sonuçlanacağından emindi. Üçüncü gün Viscount yine üç mil doğularından geçmişti. Bu kez başarılı olabilirlerdi, Şu halde olasılık ikiye karşı bir kendi lehlerindeydi.</p>

  <p>Bu dördüncü öğleden sonra saldırı grubunu tepeye on beş dakika erken çıkarmış, SAM roketatarını alçalmakta olan güneşe nişanlayıp denemişti. O korkunç kızılötesi ışın kaynağının yarattığı ses az daha kulak zarını patlatıyordu, Tungata elektrik düğmesini kapatıp beklemeye başladı.</p>

  <p>Doldurucusu saatine baktı. «Geciktiler.»</p>

  <p>Tungata adama ters ters baktı. Geciktiklerini biliyordu... kuşkular kemirmeye başlamıştı içini. Uçağın kalkışı iptal edilmiş ve şu anda kendi saflarından birinin ihaneti yüzünden polisler yola çıkmış da olabilirdi.</p>

  <p>«Dinle!» dedi doldurucu. Birkaç saniye sonra Tungata da uçağın sesini duydu.</p>

  <p>«Hazır ol!» Silahı omzuna yerleştirip elektrik düğmesini çevirdi. Ses uyarı düzeni önceden ayarlanmıştı. «Doldur!» Roketin namluya yerleştiğini hissetti.</p>

  <p>«Dolduruldu.»</p>

  <p>Tungata silahın omzuna iyice yerleştiğinden emin olmak için sağa sola döndü. «İşte!» diye doldurucu konuştu yine. Parmağı ile göğü işaret etti. Tungata bir süre baktıktan sonra uçağı gördü.</p>

  <p>«Hedef saptandı!» İki doldurucusu silahın ekzoz alevinden kaçınmak için iki yana çekildiler.</p>

  <p>Küçük nokta giderek büyüdü. Tungata uçağın tepenin yarım mil batısından ve her zamankinden bin fit daha alçaktan geçeceğini hesapladı. Saldırı için kusursuz bir durumdu bu. Uçağı nişangâhında buldu, tetiğe bastı. Roket korkunç bir gürültüyle fırladı. Roket Rolls Royce motorlarının egzosundan çıkan kızılötesi ışınları algılamış, doğruca o yana gidiyordu. Tungata ikinci bir atış için zamanı olmadığını biliyordu. Silahı yeniden doldurana kadar uçak menzil dışına çıkmış olurdu. Küçük ve parlak uçağa bakarlarken zaman ağır akan bal damlası gibi tükenmek bilmiyordu.</p>

  <p>Birden uçağın kanadında bir gariplik oldu, kanat pamuk gibi açıldı sanki, aynı anda Viscount hafifçe yana yattı. Bir an sonra gördüklerini doğrulayan patlama sesi duyuldu ve Tungata Zebiwe’nin boğazından bir zafer çığlığı yükseldi.</p>

  <p>Viscount ağır ağır dönerken, kanadından kocaman kara bir parça koptu. Uçağın burnu yere çevrildi, motor sesi çılgın bir uğultuya dönüştü.</p>
</body>
</html>
