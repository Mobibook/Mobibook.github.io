<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Pazartesi günü öğle üzeri Janine polis merkezine geldi. Craig'in sandviçlerini paylaştılar. Craig kıza silahhaneyi gezdirdi. Janine polisin ele geçirdiği silah ve cephane karşısında şaşkınlığını saklayamadı. Erkek kıza çeşitli mayınları, bunların nasıl çıkarılıp tehlikesiz duruma getirildiklerini anlattı.</p>

  <p>«Doğrusu teröristlerin haklarını vermek gerek. Domuzlar bunları kimi zaman iki yüz kilometre boyunca sırtlarında taşıyorlar. Hele şunu bir al da ağırlığına bak.»</p>

  <p>En sonra kızı arka taraftaki küçük bir odaya soktu. «Özel bir proje üzerinde çalışıyorum burada, İ ve T, yani izle ve tanımla.» Eliyle duvarlardaki krokileri, odanın yarısını dolduran mermi kutularını işaret etti. «Teröristlerle her çatışmadan sonra silah uzmanlarımız bölgeyi tarayıp mermi kovanlarını toplarlar. Önce parmak izi ararız. Teröristin sabıka kaydı varsa böylece hemen tanımlayabiliriz kendisini. Kaydı yoksa ya da kovanları doldurmadan önce silmişse o zaman merminin hangi silahtan atıldığını saptarız.»</p>

  <p>Craig kızı masanın üzerindeki mikroskopun başına götürdü. «İyi bak şimdi, her silahın ateşleme pimi kovanda parmak izi kadar özel bir işaret yapar. Böylece her teröristi tek tek izleyebiliyoruz. Kaç kişi olduklarını ve hangilerinin tehlikeli olduğunu da anlarız.»</p>

  <p>Janine başını kaldırdı. «Tehlikeli mi?»</p>

  <p>«Yüz teröristten doksanı kendilerine yiyecek ve genç kız sağlayacak bir köyün yakınına yerleşirler bizimkilerle çatışmaktan kaçınırlar. Ama tehlikeli olanları öyle değildir. Bunlar kaplandır, bağnazdır, katildir. İşte şu krokiye bak! Buna ateşleme pimi kapsülde gül biçimi bir iz bıraktığı için Gül diyoruz. Üç yıldır ormanda ve doksan altı çatışmaya katıldı. On günde bir çarpışma yaklaşık olarak. Çelik sinirli biri olmalı.» Craig başka bir noktayı gösterdi.</p>

  <p>«Buna da Leopar Pençesi adını taktık. Yeni ortaya çıkanı biri. Nehri ilk kez geçti, ama dört çiftlik bastı, bir pusudan kurtuldu ve sonra da Roly'nin İzcileriyle çatışmaya girdi. Roly'nin çocukları müthiştirler onların karşısına çıkanların sağ kaldığı pek görülmüş değildir. İşçiler bu kez de grubun büyük bir kısmını öldürdüler ama Leopar Pençesi eski bir savaşçı gibi dövüşüp birkaç adamıyla pusudan kurtuldu. Roly'nin raporunda Leopar pençesinin kaçarken serdiği mayınlar yüzünden dört kişi kaybettiği belirtiliyor, altı kişi de çatışmada ölmüş. İzciler bugüne kadar bir tek çatışmada bu kadar kayıp vermemişlerdi. Bu adam çok tehlikeli işte. Daha epey kendinden söz ettirecek.»</p>

  <p>Janine ürperdi. «Korkunç bir şey bu... bu kadar ölüm ve acı. Ne zaman sona erecek bunlar?»</p>

  <p>«Bu iş insan arka ayakları üstünde doğrulduğunda başladı ve yarın da sona ermeyecek. Şimdi biraz da bu akşamki yemekten söz edelim, seni evinden saat yedide alırım, tamam mı?»</p>

  <p>Janine saat beşten az önce silahhaneye telefon etti.</p>

  <p>«Craig, bu akşam beni almaya gelme.»</p>

  <p>«Neden?»</p>

  <p>«Evde olmayacağım.»</p>

  <p>«Ne oldu?»</p>

  <p>«Roly geldi.»</p>

  <p>Craig bir süre yatının güvertesinde çalıştı, hava kararınca da aşağı indi. Ne yapacağım bilemiyordu. Janine güneş gözlüğünü ranzanın yanındaki masanın üstünde bırakmıştı, ruju da musluğun yanındaydı. Kamara hâlâ parfüm kokuyordu.</p>

  <p>«Sarhoş olayım bari,» diye söylendi Craig. Ama hiç tonik kalmamıştı, su ile cin de iyi gitmiyordu. İçkiyi musluğa boşaltıp 'Pastoral'ı koydu, ancak müzik de çok acı anılar uyandırmıştı.</p>

  <p>Sir Ralph’ın deri kaplı günlüğünü aldı eline. Şimdiye kadar iki kere okumuştu, haftasonu için Kings Lynn'e gitmesi gerekirdi aslında. Bawu bir sonraki cildi vermek için kendisini bekliyordu. Craig defteri açınca yalnızlığını bir anda unutmuştu.</p>

  <p>Bir süre sonra harita masasının çekmecesinden bir defter çıkardı, yazılı sayfalarını yırtıp attı, geriye yüz sayfa kadar kalmıştı. Bir kalem alıp masanın başına geçti ve ilk boş kâğıda beş dakika kadar baktı. Sonra yazmaya başladı.</p>

  <p>'Afrika kıtası ufukta pusuya yatmış bir aslan gibi belirmişti. Sabahın ışıklarında altın renkli ve Benguela Akıntısının soğuğuyla dipdiri... '</p>

  <p>'Robyn Ballantyne küpeştede yaslanıp bu bilinmeyen kıtaya baktı...'</p>

  <p>Craig yazdıklarını okuyunca garip bir duyguya kapılmıştı, daha önce hiç bilmediği bir duyguydu bu. Genç kadını görür gibiydi. Rüzgâr saçlarını savuruyordu, çenesini heyecanla ileri uzatmıştı...</p>

  <p>Kalem boş sayfayı doldururken kadın dönüp kulağına birşeyler fısıldadı. Craig sayfayı çevirdi, yazmaya devam etti. Birden kendine geldiğinde defter dik yazısıyla baştanbaşa dolmuştu ve dışarda gün işiyordu.</p>

  <p>Roland Ballantyne parıl parıl cilalı çizmelerini ve kahverengi binici pantolonunu giymişti. Kolalı beyaz gömleğinin kolları yukarı da kıvrılmıştı. Janine onun güneş yanığı rengini ortaya çıkarmak için beyazlar giydiğini düşündü. Erkek çok yakışıklıydı ve içindeki o vahşi acımasızlık onu yakışıklılıktan ötede çekici yapıyordu.</p>

  <p>Bir gece önce Roland'ın bekâr evindeki yatağında yatarlarken, «Kaç kişi öldürdün bugüne kadar?» diye sormuştu. «Gerektiği kadar,» demişti Roland. Janine savaştan, ölümden ve acıdan nefret etmesine rağmen bu cevap kendisini elinde olmadan heyecanlandırmıştı. Daha sonraları Roland gülmüş, «Çok istekli bir kızsın, biliyor muydun?» demişti. Janine bu kadar kolayca anlaşıldığı için erkekten nefret etmiş, tırnaklarıyla gözlerini oymaya kalkmıştı. Roland kendisini hiç çaba harcamadan bastırmıştı, sonra yine kıs kıs gülerek Janine kendinden geçene kadar kulağına birşeyler fısıldamıştı.</p>

  <p>Şimdi yanyana .at üstünde giderlerken ondan korktuğunu hissediyor, kollarındaki tüyler kabarıyor, bir heyecan topu gelip midesine oturuyordu.</p>

  <p>Tepenin üstüne vardıklarında Roland, «Buradan görebildiğin her şey, tek tek bütün otlar, en küçük toprak zerresi, her şey ama aklına gelebilecek her şey Ballantyne'lara aittir,» dedi. «Burası için çarpıştık ve kazandık. Burasını bizden almak isteyecek kim çıkarsa önce beni öldürmesi gerekecektir.» Böyle birinin çıkması fikri bile komikti. Genç bir tanrıydı Roland, ölümsüzlerden biriydi.</p>

  <p>Atından inip iki atı dizginlerinden tutup bir ağacın altına götürdü, sonra uzanıp kızı eyerden aldı. Tepenin en kenarına gittiler. Kızı sırtı göğsüne gelecek biçimde, tüm manzarayı görebilmesi için tuttu.</p>

  <p>«İşte!»</p>

  <p>Geniş otlaklar, ağaçlar, sayısız ırmaklar dolu bir toprak uzanıyordu önlerinde. Hayvan sürüleri sakin sakin otluyorlardı.</p>

  <p>«Bunu benim gibi sevecek bir kadına ihtiyaç var. Burasını koruyacak, oğullar doğuracak bir kadın. Ona benim gibi sahip olacak bir kadın.»</p>

  <p>Janine onun ne söyleyeceğini biliyordu ve bildiği olmak üzereyken de kafası karmakarışıktı. Erkeğe yaslanan vücudu titriyordu.</p>

  <p>«Senin o kadın olmanı istiyorum,» dedi Roland Ballantyne. Janine kendini tutamayıp sarsıla sarsıla ağlamaya başladı.</p>
</body>
</html>
