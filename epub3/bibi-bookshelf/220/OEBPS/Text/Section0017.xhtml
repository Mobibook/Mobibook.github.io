<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>«Roly sizi evinize götürmemi istedi. Bulawayo'da oturuyorsunuz sanırım.» Craig kızın dikkatini güçlükle ayırabilmişti uzaklaşan helikopterden.</p>

  <p>«Evet, Bulawayo'da. Teşekkür ederim.»</p>

  <p>«Ama pusu saatinden önce oraya varamayız. Ben geceyi büyükbabamda geçirecektim.»</p>

  <p>«Bawu'da mı?»</p>

  <p>«Onu tanıyor musunuz?»</p>

  <p>«Hayır, ama tanımak isterdim. Roly hakkında öyle çok şey anlattı ki. Bana da bir yatak bulunur mu dersiniz?»</p>

  <p>«Kings Lynn'de yirmi iki boş yatak vardır.»</p>

  <p>Kız Land Rover'e girip oturdu. Craig motoru çalıştırdı.</p>

  <p>«Size neden Bugsy diyor? 'Böcek' de takılacak bir ad mı yani?»</p>

  <p>«Ben zoolojinin böcek dalıyla uğraşırım da ondan.»</p>

  <p>«Nerede çalışıyorsunuz?» Serin akşam havası kızın bluzunu göğsüne yapıştırmıştı, sutyen takmadığı açıkça görülüyordu. İnce kumaş altında kara memebaşları dimdikti. İnsanın bakışlarının o yana kaymaması olanaksızdı.</p>

  <p>«Müzede. Dünyanın en büyük tropik ve tropik altı böcek koleksiyonu bizdedir, biliyor muydunuz?»</p>

  <p>«Yok canım!»</p>

  <p>«Özür dilerim, zaman zaman çok sıkıcı olduğumu biliyorum.»</p>

  <p>Asla!»</p>

  <p>Kız gülümseyerek teşekkür edip konuyu değiştirdi. «Roland'ı ne kadar tanıyorsunuz?»</p>

  <p>«Yirmi dokuz yıldır.»</p>

  <p>«Kaç yaşındasınız?»</p>

  <p>«Yirmi dokuz.»</p>

  <p>«Bana ondan söz edin biraz.»</p>

  <p>«Kusursuz olan biri hakkında söyleyecek ne olabilir ki?»</p>

  <p>«Bir şey düşünün canım.»</p>

  <p>«Michaelhouse'da sınıf başkanı. Kriket takımı kaptanı. Oxford'da Rhodes bursu. Kürek ve krikette okul takımı. Teniste de. İzciler'de albay. Gümüş haç nisanı yirmi küsur milyon doların mirasçısı. Sıradan şeyler yani.» Craig omuzlarını silkti. «Ondan hoşlanmıyorsunuz,» diye kız suçladı Craig’i.</p>

  <p>«Onu severim.»</p>

  <p>«Ondan söz etmek istemiyorsunuz sanırım.»</p>

  <p>«Sizden söz etmeyi yeğlerim.»</p>

  <p>«Benim için hava hoş, öğrenmek istediğiniz nedir?» Craig kızın bir kere daha gülümsemesini istiyordu. «Doğduğunuz zamandan başlayın ve hiçbir şeyi atlamadan anlatın.»</p>

  <p>«Yorkshire'da küçük bir köyde doğdum, babam veterinerdi.»</p>

  <p>«Ne zaman? Sizden hiçbir şeyi atlamamanızı istemiştim.» Kız muzipçe kıstı gözlerini. «Belirsiz bir tarih için buralarda kullanılan yerel deyim neydi... sığır vebasından bir süre önce.»</p>

  <p>«O, 1890'lardaydı.»</p>

  <p>«Tamam.» Kız gülümsedi. «Öyleyse sığır vebasından sonra.»</p>

  <p>Craig, bu is tamam, diye düşündü. Kız kendisinden hoşlanmıştı. Şimdi daha sık gülüyordu ve daha rahat konuşuyordu. Belki de kendisi hayal görüyordu ama kızın davranışlarında cinsel bir uyanma da farketmişti vücudunu hareket ettirişi, kıpırdaması..,, ama birden aklına Roland gelince umutsuzluğun soğukluğunu hissetti sırtında.</p>

  <p>Jonathan Ballantyne kızı görür görmez hemen şehvetli bir çapkın rolüne büründü. Elini öptü.</p>

  <p>«Craig'in getirdiği en güzel kız sensin.»</p>

  <p>«Janine, Roly'nin arkadaşıdır, Bawu.»</p>

  <p>«Bilmeliydim. Senin için fazla üstün bir kız.»</p>

  <p>Craig'in evliliği bir yıldan biraz uzun sürmüştü, ama Bawu seçtiği kızdan hoşlanmamış, bunu nikâhtan önce ve sonra, boşanmadan önce ve sonra ve o günden sonra da her fırsatta söylemeyi ihmal etmemişti.</p>

  <p>«Teşekkür ederim, Bay Ballantyne.» Janine gözlerini Craig'den yana kaydırdı.</p>

  <p>«Bana Bawu diyebilirsin,» diye yaşlı adam kıza en büyük ödülünü verip kolunu uzattı. «Gel de benim Claymore mayınlarımı gör, yavrum.»</p>

  <p>Craig ikisinin savunma hatlarını gezmelerini seyrediyordu. Bu bile başlı başına Bawu'nun kızı beğendiğinin bir belirtisiydi.</p>

  <p>«Tepede yatan üç karısı var, yine de yaşlı bir teke kadar canlı,» diye düşündü arkalarından bakarken.</p>

  <p>Craig yatak odası kapısının gıcırtısı ve Jonathan Ballantyne'ın sesiyle uyandı.</p>

  <p>«Bütün gün uyuyacak mısın? Saat dört buçuk oldu.»</p>

  <p>«Bawu, sen yirmi yıldır uyumadın diye...»</p>

  <p>«Terbiyesizlik etme, çocuk. Bugün büyük gün. Roland’ın o tatlı kısrağını al da gizli silahımı denemeye gidelim.»</p>

  <p>«Kahvaltıdan önce mi?» Ama Craig pikniğe çağrılmış bir çocuk kadar heyecanlanmıştı. Yaşlı adam ise geldiği gibi gitmişti bile.</p>
</body>
</html>
