<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ertesi sabah toprak biraz soğuyunca deri yüzücüler ise giriştiler. Sığırların leşleri yarıyarıya yanmıştı zaten. Deri yüzücüler çılgınlar gibi çalışıyorlar, bir grup dev leşleri çekip kesimleri yapıyor, diğerleri derileri tek parça halinde yüzüyorlardı. Üçüncü bir grup da ıslak derilerin arasına kaya tuzu yerleştirip kuruması için güneşe yayıyordu.</p>

  <p>İkinci gün hava çürüyen leş kokusuyla ağırlaşmıştı. Hayvanların uğultuları ve kuşların çığlıkları da sahneyi tamamlıyordu. Gökyüzü bu kez kuşkanatlarıyla kararmıştı.</p>

  <p>Yanmış ve çürümüş et kokusu arabaların oluşturduğu küçük kampa kadar geliyor, kadınlar uyuyamıyorlardı.</p>

  <p>«Ralph, yarın yola çıkabilir miyiz?» diye sordu Cathy.</p>

  <p>«Neden? Burasını çok sevdiğini söylemiştin ya!»</p>

  <p>«Artık sevmiyorum. Ralph, böyle yakıp öldürmeye devam edersek, ne kadar sürer bu?»</p>

  <p>«Sen neden söz ediyorsun, kadın?»</p>

  <p>«Hayvanlar tükenince burası benim tanıyıp sevdiğim yer olmayacak.»</p>

  <p>«Tükenmek mi? Katie, bugün sürüleri gördün. Sayılmayacak kadar çok. Kuzeye Hartum'a kadar hep böyle. Her gün böyle avlansak bile bir şey olmaz. Hayır, Katie, sığırlar hiç bitmeyeceklerdir.»</p>

  <p>«Kaç hayvan öldürdün?»</p>

  <p>«Ben mi? İki yüz on dört. Sevgili kaynından otuz iki tane daha fazla.» Ralph arkasına yaslanıp kadının başını göğsüne çekti. «Üstelik o ukalâ bir sterlinden oldu.»</p>

  <p>«İkiniz birden bir günde dört yüz hayvan, Ralph...» Karısının sesi öylesine hafif çıkıyordu ki, Ralph sabırsızlandı.</p>

  <p>«Bana deriler gerekliydi, Katie. Hayvanı ister öldürürüm ister öldürmem, keyfimin bileceği bir şey bu. Haydi, yat uyu artık, aptal kız.»</p>

  <p>Ralph Ballantyne'ın hayvan sürüleri konusundaki tahmini gerçekte pek sınırlıydı. Belki de yeryüzü tarihinde böylesine aşırı miktarda bir memeli türü hiç gelmemişti o güne kadar. Nil nehrinin doğduğu yerlerden orta Afrika'nın geniş otlaklarına, Zambezi nehrine, Matabeleland'ın altın otlaklarına ve ormanlarına kadar sürüler yayılmaktaydı.</p>

  <p>İlkel kabileler bu hayvanları avlamazlardı. Bir kere hayvanlar onların ok ve yayları için çok hızlı, sert ve güçlüydüler. İkinci olarak bunları avlamak için derin ve geniş tuzaklar kazmak çok yorucuydu. Kıtanın içlerine kadar giren Arap tüccarlar böylesine kaba avlarla değil, Malindi ve Zanzibar pazarlarında satabilecekleri genç yerli kızlarıyla ilgilenirlerdi. Avlanmaya gelince de kıvrımlı dişleri için yaşlı filleri avlarlardı. Üstün nitelikli silahlara sahip Avrupalılar da henüz buraya girememişlerdi. Sürüleri izleyen büyük aslan sürüleri de sığırların doğal çoğalmasını engelleyemiyorlardı.</p>

  <p>Yirmi otuz bin hayvanlık büyük sürülerin en arka sıralarında bulunan hayvanlar otlama sırası kendilerine gelince ot bulamadıklarından açlıktan ölürlerdi. Sığır sürüleri kendi aşırı sayılarıyla zayıfladıkları için kuzeyden gelen salgın hastalığa karşı korunmasızlardı.</p>

  <p>Veba Mısır'dan çıkmıştı. Musa'nın Tanrısı Yehova'nın Mısır Firavunlarına gönderdiği aynı hastalıktır bu. Peşte bovine, sığır vebası, geviş getirenlere musallat olur, ama en çok sığırları etkiler. Hastalığa yakalanan hayvanlar kör olurlar, mukozalarından çıkan salgıyla boğulup ölürler. Ağız ve burunlarından kalın ipler halinde salgılar çıkar. Bu salgılar bulaşıcıdır ve hastalığı taşıyan hayvan ölse de geçtiği otlaklardan başka hayvanlara bulaşır.</p>

  <p>Vebanın süresi çok kısadır. Hayvan diyare ve dizanteri olur. Sonunda düşüp de kalkacak gücü kalmadığında vücudunun kasılmaları boynuzlu başını yana, burnu omzuna değecek kadar çevirmesine neden olur. Hayvanlar bu durumda ölürler.</p>

  <p>Sığır vebası kıtanın bir ucundan öteki ucuna kadar kasırga hızıyla esti, öyle ki sığır sürülerinin çok yoğun olduğu yerlerde gün doğuşu ile batımı arasında on binden fazla hayvanın öldüğü oldu. Çırılçıplak otlakta leşleri kıyıya vurmuş, zehirlenmiş sardalyalar gibi üstüste yığılmışlardı. Hastalığın kendine özgü pis kokusu kısa zamanda çürüme kokusuna karışmaya başladı. Akbaba ve çakal sürüleri bu korkunç ganimetin binde birini bile bitiremediler.</p>

  <p>Bu hastalık ve ölüm kasırgası güneye doğru esti, sel gibi akan sürüleri yuttu, sonunda Zambezi'ye ulaştı. Bu geniş yeşil su da salgını durduramadı. Akbabalar ve diğer kuşlar salgını karşı kıyıya taşıdılar.</p>

  <p>Korkunç kasırga güneye, hep güneye esmeye başladı.</p>

  <p>Kampta ilk uyanan Zulu arabacı Isazi olurdu. Kendisinin yarı yaşındakiler hâlâ uyurlarken uyanıp ve dipdiri olmak adama bir tatmin duygusu verirdi.</p>

  <p>Isazi döşeğinden kalkıp ateşin yanına gitti. Ateş sönmüştü, ama o kütüklerin kararmış uçlarını yerinden oynattı, aralarına birkaç kuru yaprak ufalayıp attı ve üflemeye başladı. Küller uçtu, yapraklar tutuştu. Az sonra kütükler de alev almıştı. Isazi bir süre ellerini ısıttıktan sonra arabaların oluşturduğu halkadan dışarı çıkıp öküzlerin bağlı oldukları yere doğru yürüdü.</p>

  <p>Bazı insanların çocuklarını ya da köpeklerini sevdikleri gibi Isazi de öküzlerini severdi. Her birine adıyla seslenir, huylarını, güçlü ve zayıf yanlarını bilirdi. Yolun engebeleri artınca hangisinin boyunduruktan kurtulmaya çalışacağını, hangisinin fedakâr ya da akıllı olduğunu da bilirdi. Kuşkusuz içlerinde sevdikleri de vardı. İri gözleri için Kara Mehtap adını verdiği koca öküzle düdüğüne köpek gibi karşılık veren Hollandalı örneğin.</p>

  <p>Isazi kendi kendine gülümseyerek hayvanları kapattıkları ağılın kapısını açıp Hollandalı'ya ıslık çaldı. Alacakaranlıkta hayvanlardan biri öksürüyordu. Öksürüğün garip hırıltısı Isazi'yi olduğu yerde dondurdu. Sağlıklı bir öküz böyle öksürmezdi.</p>

  <p>İçeri girmekte duraksadı önce, burnuna daha önce hiç duymadığı bir koku gelmişti. Koku çok hafif olmasına rağmen midesini kaldırmıştı. Bir dilencinin soluğu ya da bir cüzzamlının yaraları gibi kokuyordu. Kokuya ve korkusuna rağmen içeri girmeye zorladı kendini.</p>

  <p>«Hollandalı! Nerdesin, yavrum?»</p>

  <p>Dizanteriden kırılan bir hayvanın patlama gibi gürültülü boşaldığını duyan Isazi hemen o yana koştu. Sabahın ilk ışığında benekli hayvanı tanımıştı. Öküz yerde yatıyordu.</p>

  <p>«Kalk!» diye o yana koştu Isazi. «Vusa, thomdwa! Kalk, sevgilim.» Bir öküz ancak tüm umutları kesilince yatardı.</p>

  <p>Hayvan derin derin soluyor, ama kalkmıyordu. Isazi diz çöküp kollarını hayvanın boynuna doladı. Hayvanın boynu garip bir açıyla bükülmüştü. Kadife gibi burnu böğrüne değiyordu. Derisinin altındaki kasları demir gibi sertti.</p>

  <p>Isazi elini hayvanın boynuna değdirince onun ateşler içinde olduğunu farketti. Yanağı ıslak ve yapış yapıştı. Isazi elini burnuna götürdü. Eli pis kokulu bir sıvıya bulanmıştı. Ufak tefek Zululu ayağa fırlayıp geri geri kapıya kadar gitti. Sonra dönüp arabalara doğru koştu.</p>

  <p>«Henshaw! Çabuk gel, küçük Şahin, çabuk!»</p>

  <p>«Ateşzambakları,» diye Ralph Ballantyne homurdandı. Ağılın içinde yürürken yüzü öfkeden kasılmıştı. Zambak parlak yeşil çalılar arasında büyüyen kenarları sarı ve kızıl renkli bir çiçek olup onu tanımayan atlayan hayvanları çekerdi.</p>

  <p>«Çobanlar nerede? Çabuk o lanetleri çağırın buraya!» Kara Mehtabın leşinin yanında durdu. En az elli sterlin ederdi bu hayvan. Ve ölen yalnız o değildi, yedi sekiz tanesi daha yerde kıvranıyorlardı.</p>

  <p>Isazi ile diğer arabacılar çobanları getirdiler. Bunlar en genci on yaşında, en büyüğü ergenlik çağına ancak gelmiş çocuklardı. Önlerinde küçük bir önlük sallanıyordu, kalçaları çıplaktı.</p>

  <p>«Ateş zambağının ne olduğunu biliyor musunuz?» diye bağırdı Ralph. «Zehirli bitkileri araştırmak ve hayvanları onlardan uzak tutmak sizin göreviniz. Size ders olsun diye derinizi yüzeceğim hepinizin.»</p>

  <p>İçlerinden en büyükleri, «Biz zambak falan görmedik,» dedi.</p>

  <p>Ralph'ın elinde suaygırı derisinden yapılmış sapı bir insanın başparmağı kalınlığında ve ucu incecik olan iki metrelik bir kırbaç vardı.</p>

  <p>«Sana en yakın ağacın altında uyumak yerine öküzlere bakmayı gösteririm şimdi.»</p>

  <p>Ralph kırbacı çocuğun ayaklarına doğru savurdu. Kırbaç zehirli bir yılan gibi tıslayarak oğlanın bacaklarına sarıldı, çocuk acı bir çığlık attı. Ralph çocuğun elini tutup kıçına ve bacaklarına birkaç kırbaç daha indirdi. Sonra onu bırakıp yanındakini yakaladı. Etleri parçalandıkça çocuk havalara zıplıyordu.</p>

  <p>Tatmin olmuş olan Ralph, «Tamam,» dedi. «Şimdi sağlıklı hayvanları arabalara koşun.»</p>

  <p>Üç arabaya koşacak kadar hayvan kalmıştı ellerinde. Ralph tuzlanmış derilerle yüklü üç arabayı geride bıraktı, güneş doğar doğmaz güneye doğru yola koyuldular.</p>

  <p>Aradan bir saat geçmeden bir öküz daha koşulu olduğu yerde düşmüş, burnu böğrüne yapışmıştı. Onu çıkartıp yolun kenarına çektiler. Yarım mil gitmeden iki öküz daha öldü. Sonra birbirleri ardından öyle hızlı ölmeye başladılar ki Ralph iki arabayı daha yolda bırakmak zorunda kaldı. Ralph'ın öfkesi yerini çoktan şaşkınlığa bırakmıştı. Bunun sıradan bir zehirlenme olmadığı açıktı. Arabacılardan hiçbiri o güne kadar böyle bir şey görmemiş, Afrika efsanelerinde bile böyle bir duruma rastlanılmamıştı.</p>

  <p>Ralph yeni kayınbiraderini kadınların kendisini duyamayacakları bir köşeye çekti. «Harry, eve tek arabayla dönersek talihli sayılırız. Daha birkaç nehir aşacağız. Biz önden atla gidip Lupane nehrini kolayca aşacak bir yol bulsak iyi olacak.» Nehir birkaç mil ilerdeydi, su boyunca uzanan yemyeşil orman bulundukları yerden seçilebiliyordu.</p>

  <p>«Beş araba bıraktık,» diye söylendi Ralph. «Tanesi 300 sterlinden... bir de kaybettiğim hayvanlar...» Susup dimdik oturdu eyerinde.</p>

  <p>Nehir kıyısında yeni bir açıklığa varmışlardı. Ralph ilerde duran üç zürafaya bakıyordu. Hayvanlar birbiri ardından yürümekteydiler. Önde giden yaşlı erkek zürafa yaşlılıktan neredeyse kapkara kesilmişti. Arkasından gelen dişisi kızıl lekeli, en arkadaki yavru ise bej rengindeydi. Yavru zürafa ağır ağır danseder gibi yürüyordu, annesi iki adımda bir dönüp endişeyle yavrusuna bakıyor, sonra görev ve analık sevgisi arasında bir karar veremiyormuş gibi erkeğin ardından yürüyordu. Yavru zürafa birden yere düştü ve kaldı. Anası bir iki dakika yavrusunun başında durdu, sonra orman yasalarına uyarak zayıfı terketti ve eşinin ardından yürüdü.</p>

  <p>Ralph ile Harry hayvanın yattığı yere doğru sürdüler atlarını, yaklaştıklarında ağızdan ve burundan akan salgıdan ve diyareden doğan kokuyu farkettiler. Gözlerine inanamayarak baktılar hayvanın leşine. Ralph birden burnunu kıvırdı. «Öküzlerinki gibi bu koku...» Birden gerçek kafasına dank etti. «Salgın bir hastalık. Tanrım, Harry, veba bu! Öküzleri ve av hayvanlarını kırıp geçiriyor.» Ralph'ın yüzü çamur rengine dönmüştü. «İki yüz araba,» diye mırıldandı. «Bu böyle devam ederse 4000 öküz... Salgınsa hepsini kaybederim. Bittim ben, Harry. İflas ettim.» Ama bir an sonra başını salladı, kendine acımayı bıraktı, ıslanmış bir köpek yavrusu gibi başını salladı, rengi yerine geldi.</p>

  <p>«Hayır, batmadım!» diye söylendi. «Hiç olmazsa savaşmadım...» Harry'ye döndü. «Sen kadınları Bulawayo'ya tek başına götüreceksin. Ben en iyi dört atı alıyorum.»</p>

  <p>«Sen nereye gideceksin?»</p>

  <p>«Kimberley'e.»</p>

  <p>«Neden?»</p>

  <p>Ama Ralph atının boynunu çevirmiş ve o sırada ormandan çıkmış olan tek arabaya doğru sürmeye başlamıştı bile. O daha arabanın yanına varmadan öndeki öküzlerden biri yere yığıldı kaldı.</p>

  <p>Isazi ertesi sabah ağıla gitmedi. Bulacağı şeyden korkuyordu. Yerine Bazo'yu gönderdi.</p>

  <p>Öküzlerin hepsi ölmüştü. Daha şimdiden kaskatı kesilmişler, o son kasılmayla boyunları bükülmüştü. Şafak öncesinin serinliğinde Bazo titreyerek maymun derisinden pelerinine sıkısıkı sarıldı. Aslında kendisini titreten hava değil, kör inancın soğuk parmağıydı.</p>

  <p>«Hayvanlar başları böğürlerine değerek yattıkları ve bir daha kalkmadıkları zaman...» diye Umlimo'nun sözlerini tekrarladı. Ama korkusu birden bir sevinç dalgasıyla uçup gitti. «Oluyor! Her şey kehanetteki gibi oluyor!»</p>

  <p>Seçilmiş'in sözleri hiçbir zaman bu kadar açık olmamıştı. Bunu hemen görmeliydi, ancak olaylar öyle başdöndürücü hızla gelişmişti ki, bu veba salgınının gerçek anlamını ancak şimdi farkedebilmişti. Artık güneye doğru gece demeden gündüz demeden koşmak, tepelerdeki o gizli mağaraya bir an önce ulaşmak istiyordu.</p>

  <p>Reisleri toplayıp, «Ey siz kuşku içinde olanlar, Umlimo'nun sözlerine inanın artık!» demeliydi. «Midenizi süt ve birayla dolduran sizler, onların yerine taş doldurun artık!»</p>

  <p>Madenden madene, çiftliklere, beyazların kurdukları ve yerlileri çalıştırdıkları yeni köylere gitmeliydi. «İzimvukuzane Ezembintaba savaş şarkısını hatırlıyor musunuz?» diye sormalıydı onlara. «Dağın altını kazan köstebekler, başka insanların pisliklerini çıkaranlar, gelin Köstebek savaş şarkısını söyleyin benimle birlikte.»</p>

  <p>Ama daha zamanı gelmemişti. Umlimo'nun kehanetinin üçüncü bölümü gerçekleşene kadar Bazo da arkadaşları gibi beyaz adamın uşaklığı rolüne devam edecekti. Vahşi sevincini güçlükle maskeleyip Afrika'nın o okunması olanaksız yüzünü takındı. Beyaz kadınlar ve çocuk arabanın içinde Harry Mellow da arabanın altında battaniyesine sarınmış uyuyorlardı.</p>

  <p>Henshaw bir gün önce, daha Lupani nehri kıyılarına varmadan, onları bırakıp gitmişti. En güçlü ve hızlılarından dört at seçmişti. Bazo'ya küçük grubu Bulawayo'ya yürüyerek götürmesini emretmiş, karısıyla çocuğunu öpmüş, Harry Mellow' un elini sıkmış ve vahşi köpeklerin kovaladığı bir insan gibi üç at yedeğinde olduğu halde dört nala güneye doğru uzaklaşmıştı.</p>

  <p>Bazo arabanın yanında durup, battaniyeye sarılı Harry Mellow'la konuşmaya başladı. Harry'nin Sindebele dilini kavraması her gün biraz daha artıyorsa da şimdilik beş yaşındaki bir çocuk kadar konuşabiliyordu. Bazo ise sözlerinin mutlaka anlaşılmasını istiyordu.</p>

  <p>«Sonuncu öküz de öldü. Atlardan birini sığırlar öldürdü, diğer dördünü de Henshaw aldı.»</p>

  <p>Harry Mellow yattığı yerden doğrulup bir karara vardı. «Öyleyse kadınlara birer at kalıyor. JanJan birinin arkasına biner. Bizler de yürürüz. Bulawayo'ya ne kadar var, Bazo?»</p>

  <p>Bazo omuzlarını silkti. «Hızlı ve sağlıklı birer savaşçı olsaydık beş gün. Ama çizmeli bir beyaz adamın adımlarıyla...»</p>

  <p>Ralph Ballantyne Kings Lynn'de durdu. Dizginleri yaşlı Hotanto avcısı Jan Cheroot'a fırlattı.</p>

  <p>«Onlara su ver ve yem torbalarını doldur. Bir saate kadar yeniden yola çıkacağız.»</p>

  <p>Sonra geniş verandanın merdiveninden koşarak yukarı çıktı. Kendisini üvey annesi karşıladı. Genci tanıyınca kadının yüzündeki şaşkınlık sevince dönüşmüştü.</p>

  <p>«Ralph, korkuttun beni... »</p>

  <p>«Babam nerede?» diye sordu Ralph kadının yanağından öperken. Onun bu ciddiyeti kadına da bulaşmıştı.</p>

  <p>«Kuzeyde, sığırları damgalıyorlar... ama ne var, Ralph? Seni hiç böyle görmemiştim.»</p>

  <p>«Kuzeyde, ha? Altı saatlik yol. O kadar zamanım yok.»</p>

  <p>«Ciddi bir şey var demek... Bana işkence etme, Ralph.»</p>

  <p>«Özür dilerim. Kuzeyden gelen korkunç bir sığır vebası salgını var. Gwaai nehrinde benim hayvanlarıma musallat oldu, on iki saatte yüz baş hayvan kaybettik.»</p>

  <p>Louise erkeğe baktı. «Belki de...» Ama Ralph onun sözünü kesti.</p>

  <p>«Zürafa, sığır, öküz... hepsi ölüyorlar. Şimdiye kadar yalnız atlara bir şey olmadı. Louise bir gün önce sağlıklı olan hayvanların sinekler gibi düşüp öldüklerini gördüm.»</p>

  <p>«Peki, ne yapmamız gerek, Ralph?»</p>

  <p>«Satmalıyız. Salgın buraya gelmeden elimizdeki bütün hayvanları satmalıyız.» Ralph dönüp Jan Cheroot'a seslendi. «Eyerimdeki çantamdan not defterimi getir,»</p>

  <p>Ralph babasına bir not yazarken Louise, «En son ne zaman yemek yedin?» diye sordu. «Hatırlamıyorum.»</p>

  <p>Ralph soğuk etle, soğan ve peynir yedi, birasını içti. Jan Cheroot'a, «Babam dışında sakın kimseyle konuşma,» diye talimat veriyordu bu arada. «Bu işten kimseye söz etme. Çok çabuk git, Jan Cheroot.» Ufak tefek Hotanto yola çıkmak için hazırlanamadan Ralph atına atlamıştı bile.</p>

  <p>Tanıdığı birine rastlamadan ana yoldan uzak bir telgraf istasyonuna varmak için Bulawayo'nun çevresini dolaştı. Telgraf hatlarını kendi adamları döşediği için yolu karış karış biliyor, Bulawayo ile Matabeleland'ın dünya ile ilişkisinin en iyi nereden kesilebileceğini hesaplayabiliyordu.</p>

  <p>Telgraf direklerinden birinin önünde atlarını bağladı ve direğin tepesine tırmandı. Telleri kesip uçlarını kalın deriden iplerle bağladı. Böylelikle teller koptuğu yerden ayrılıp yere düşmemişti. Atına binip yukarı baktığında durumu ancak çok usta bir hat bekçisinin anlayabileceğini gördü.</p>

  <p>Sonra atını dörtnala sürmeye başladı. Öğle üzeri yol kavşağına gelmiş, güneye doğrulmuştu. Atları her saat başı değiştiriyordu. Önünü göremeyecek kadar karanlık bastırınca atları dizlerinden birbirlerine bağladı ve yere yatıp kütük gibi uyudu. Sabah şafak sökmeden bir parça peynirle ekmek yedi ve daha güneş doğmadan yeniden yola koyuldu. Öğleden önce yoldan çıkıp telgraf hattını bir tepenin ardında buldu. Şirket hat bekçilerinin hattın kesildiği yere artık yaklaşmakta olduklarını tahmin ediyordu. Belki de Bulawayo'da biri sürüleri bir anda öldüren bu salgın hakkında Bay Rhodes'a bir telgraf çekmek için sabırsızlanıyordu bu sırada.</p>

  <p>Ralph telleri iki yerde kesip yeniden yola devam etti. Öğleden sonra atlarından biri artık yerinden kıpırdayamayacak bir duruma gelmişti. Ralph hayvanı çözüp serbest bıraktı, bir aslana yem olmadığı takdirde belki de sürücülerinden biri damgasından tanırdı.</p>

  <p>Ertesi gün, Shashi nehrine eli mil kala güneyden gelen kendi konvoylarından birine rastladı. Beyaz bir adamın yönetimin de yirmi altı arabadan oluşan bir konvoydu bu. Ralph kendi atlarını bırakıp adamın atlarını aldı ve hemen yoluna devam etti. Nehrin iki yakasında telleri iki kere daha kestikten sonra demiryoluna vardı.</p>

  <p>İlk rastladığı kızıl saçlı bir iskoç olan ölçümcü oldu. Bunlar işçilerden beş mil ilerde çalışıyorlar, demiryolunu döşemek için travers kesiyorlardı. Ralph atından inmedi bile.</p>

  <p>Selama sabaha gerek duymadan, «Sana Bulawayo'dan gönderdiğim telgrafı aldın mı, Mac?» diye sordu.</p>

  <p>«Hayır, Bay Ballantyne. Beş gündür hiçbir haber alamadım. Tellerin kopuk olduğunu söylüyorlar.»</p>

  <p>Ralph içinin rahatladığını gizlemek için, «Lanet olsun!» diye bağırdı. «Bana bir vagon ayırmanı istiyordum.»</p>

  <p>«Acele ederseniz, bugün geri dönecek boş bir katar var, efendim.»</p>

  <p>Ralph beş mil sonra demiryolunun döşendiği son noktaya varmıştı. Kalahari Çölünün bu bölümündeki hummalı çalışma çölün tek düzeliği ile uyuşmaz bir görünüm yaratıyordu. Yeşil bir lokomotif havaya beyaz buhar salıyor, gümüş rengi raylar üzerindeki düz yük vagonlarını çekmeye hazırlanıyordu. Çalışma alanının yarım mil berisinde her gün biraz daha ileri taşınan tahtadan bir kulübe vardı. Kollarını sıvamış olan başmühendis sandıklardan yapılmış derme çatma bir masanın başında çalışmaktaydı.</p>

  <p>Ralph içeri girmeden, «Günde kaç mil döşüyorsunuz?» diye sordu.</p>

  <p>Adam ayağa fırladı. «Bay Ballantyne!» Ralph'tan bir karış daha uzun, iri yarı, kalın boyunlu bir adam olmasına rağmen ondan korkardı. Korkusu gözlerinden okunuyordu. Afrika'nın en sevilen insanı olmak gibi bir iddiası olmayan Ralph bu durumdan gizli bir zevk aldı. «Sizi bu ayın sonuna kadar beklemiyorduk.»</p>

  <p>«Biliyorum. Kaç mil döşediniz şimdiye kadar?»</p>

  <p>«Bir iki aksilik oldu, efendim.»</p>

  <p>«Sorumun cevabını zor kullanarak mı alçağım yani?» .</p>

  <p>Başmühendis Ralph Ballantyne'a yalan söylemenin bir yarar sağlamayacağını çok önceden anlamıştı. «Aybaşından beri on altı mil.»</p>

  <p>Ralph yol haritasına bakıp rakamları kontrol etti. Yolda gelirken işaretleri gözden kaçırmamıştı.</p>

  <p>«On beş mil ve altı yüz yarda,» dedi. «On altı mil değil.»</p>

  <p>«Evet, efendim. Yaklaşık olarak on altı.»</p>

  <p>«Bundan memnun musun?»</p>

  <p>«Hayır, efendim.»</p>

  <p>«Ben de.» Ralph bu kadar azarlamanın yeter olduğu kanısındaydı. Daha fazlası adamın işe yararlılığını zedeleyebilirdi. Oysa burası ile Orange Nehri arasında ondan iyisi yoktu.</p>

  <p>«Bulawayo’da çektiğim telgrafı aldın mı?»</p>

  <p>«Hayır, Bay Ballantyne. Hatlar iki gündür kesik.»</p>

  <p>«Peki ya Kimberley hattı?»</p>

  <p>«O açık, efendim.»</p>

  <p>«Çok iyi. Telgrafçına şunu göndermesini söyle.»</p>

  <p>Ralph acele bir mesaj yazdı.</p>

  <p>«Kimberley, De Beers Caddesinde Avukat Aaron Pagan, Yarın ayın altısında erkenden geliyorum. Öğle üzeri Rholand'dan Rough Rider'le acele bir toplantı düzenle.»</p>

  <p>Rough Rider, Ralph’ın nakliye işinde en büyük rakibi Reelof Zeedeberg'in şifre adıydı. Zeedeberg'in ekspres arabaları Delagoa ile Algoa Körfezi arasında, Pilgrims Rest altın madenlerinden Witwatersrland'a, Kimberley demiryolunun son durağına yük taşırdı.</p>

  <p>Telgraf memuru mesajı iletirken Ralph mühendisine döndü.</p>

  <p>«Şimdi aksilikleri ve bunları nasıl giderebileceğimizi anlat bakalım.»</p>

  <p>«En kötüsü Kimberley'deki dar boğaz.»</p>

  <p>İki adam bir saat kadar çalıştılar, sonunda lokomotifin düdüğü duyuldu. Ralph eyeriyle battaniyesini ilk düz vagonun üstüne atıp mühendisi ile konuşmasını tamamlayana kadar treni on dakika bekletti.</p>

  <p>«Bundan sonra malzemeyi çok çabuk alacaksın,» deyip düz yük vagonuna atladı, makiniste el salladı. Tren hareket edince rüzgârdan korunacak bir köşe bulup battaniyesine sarındı. Lupani nehrinden demiryoluna kadar sekiz günde gelmişti ki, bu bile başlı başına bir rekor sayılırdı. Tekerleklerin rayların eklenti yerlerindeki tıkırtısına uyarak, «Acele etmeliyiz; acele etmeliyiz.» diye mırıldanıyordu. Uykuya dalmadan önce tekerlekler, «Hayvanlar ölüyor, hayvanlar ölüyor,» diye tekrarlıyorlardı. Ama bu bile gözlerinin kapanmasını önleyemedi.</p>

  <p>Ertesi sabah dörtte, on altı saatlik bir yolculuktan sonra Kimberley'e vardılar,</p>

  <p>Ralph Lokomotif yavaşladığı anda atladı, eyerini sırtlandığı gibi De Beers caddesine doğru yürüdü. Telgraf bürosunda ışık görünce memur açıncaya kadar kapıyı yumrukladı.</p>

  <p>«Bulawayo'ya acele bir telgraf göndermek istiyorum.»</p>

  <p>«Kusura bakma ahbap, ama hatlar kesik.»</p>

  <p>«Ne zaman onarılacak?»</p>

  <p>«Bilmem, altı gündür kesik işte.»</p>

  <p>Ralph Elmas Lil'in otelinden içeri girerken keyifle sırıtıyordu.</p>

  <p>Otelin gece kâtibi yeni biri olduğundan Ralph'ı tanımamıştı.</p>

  <p>Karşısında uzun boylu, güneşten yanmış, elbiseleri üstünde iğreti duran biri vardı. Bu kadar gün at koşturmak için zayıflatmıştı Ralph'ı. Lupani'den yola çıktığından beri traş olmamıştı. Lokomotifin isiyle yüzü iyice kararmış, gözleri kıpkırmızı kesilmişti. Gece kâtibi bir serseriyle karşı karşıya olduğunu hemen anlamıştı.</p>

  <p>«Kusura bakmayın, otel dolu efendim,» dedi.</p>

  <p>«Mavi Elmas dairesinde kim var?»</p>

  <p>«Sir Randolph Charles.»</p>

  <p>«Çabuk atın onu oradan.»</p>

  <p>«Anlamadım efendim.» Gece kâtibi buz gibi bir ifadeyle geriledi. Ralph uzanıp adamın ipekli kravatını yakaladı.</p>

  <p>«Onu çabuk benim dairemden çıkart dedim sana!»</p>

  <p>Tam o anda gündüz kâtibi içeri girdi.</p>

  <p>«Bay Ballantyne! Daireniz şimdi hazır olacak efendim.» Sonra arkadaşının kulağına eğildi. «Çabuk daireyi boşalt yoksa sonun geldi demektir.»</p>

  <p>Mavi Elmas Kimberley'in sıcak suyu olan birkaç dairesinden biriydi. Ralph banyoya uzandığında pencerenin dışında iki yerli de kazanın altına durmadan odun atıyorlardı. Ralph suyun içinde yatarken traş da oluyordu. Gündüz kâtibi depodan Ralph'in sandığını oda hizmetçilerinin ütülü elbiselerini yerleştirmelerini, çizmelerini cilalamalarına nezaret ediyordu.</p>

  <p>Briyantin ve kolonya kokan Ralph öğleye beş dakika kala Aaron Fagan'ın bürosundan içeri girdi. Aaron zayıf, hafifçe kambur, seyrek saçları alnından geriye taranmış, gaga burunlu, iri ağızlı, uyanık bakışlı bir adamdı.</p>

  <p>İki adam birbirlerini kucaklayıp sırtlarını sıvazladıktan sonra Ralph Aaron'un bir şey sormasına fırsat bırakmadan, «Geldiler mi?» diye sorarak iç odanın kapısını açtı.</p>

  <p>Roelof ve Doel Zeederberg, Ralph içeri girerken ne ayağa kalktılar, ne de el sıkışmak için bir harekette bulundular. Çok kez karşı karşıya gelmişler, kesin bir sonuca varamadan çatışmışlardı.</p>

  <p>«Ballantyne, yine bizi boşuna koşturmak istiyorsun sanırım,» diye Roelof İsveçli geçmişini belli eden bir aksanla konuştu. Soluk kaşları altında gözleri ilgi doluydu.</p>

  <p>«Sevgili Roelof, bunu yapmadığımı bilirsin. Ben yalnızca birbirimizi iflas ettirmeden yeni Matabeleland yolundaki ücret konusunu çözümlemek istiyorum.»</p>

  <p>«Bak işte bu çok iyi!» diye Doel atıldı. «Kaynanam beni sevecek desene!»</p>

  <p>Roelof, «Önerilerini dinleriz ama ancak birkaç dakika,» dedi. İlgilendiği açıkça görülüyordu.</p>

  <p>«Birimiz, diğerinin hissesini satın alıp kendi ücret tarifemizi uygulamalıyız.» İki kardeş ellerinde olmadan birbirlerine baktılar. Roelof şaşkınlığını saklamak için sönmüş olan purosunu yaktı.</p>

  <p>«Neden diye soruyorsunuzdur.» dedi Ralph. «Ralph Ballantyne'ın neden işini satmak istediğini merak ediyorsunuzdur.» Kardeşler buna bir cevap vermeyip ağaç tepesindeki akbabalar gibi sessizce beklediler.</p>

  <p>«Gerçek şu ki Matabeleland'da biraz aşırıya kaçtım. Harkness Madeni...»</p>

  <p>Roelofun ağzının kenarındaki gerginlik çizgileri kayboldu. Madenden söz edildiğini duymuşlardı, Johannesburg borsasındaki söylentilere göre madeni üretken hale getirmek için elli bin sterlin gerekecekti.</p>

  <p>«Bay Rhodes adına yapmakta olduğum demiryolunda da epey geriyim,» diye Ralph devam etti. «Nakit paraya ihtiyacım var.»</p>

  <p>Roelof purosundan bir nefes çekti. «Kafanda belirli bir miktar var mı?»</p>

  <p>Ralph başını sallayıp düşündüğü rakamı söyledi. Roelof boğazına kaçan dumandan boğulacak gibi oldu. Kardeşi soluğunu toparlayana kadar sırtına vurdu. Roelof gülerek başını salladı. «Bu çok iyi, hah ha! Çok iyi!»</p>

  <p>«Haklıymışsın,» dedi Ralph. «Zamanınızı boşa harcıyorum anladığım kadarıyla.» iskemlesini itip ayağa kalktı.</p>

  <p>«Otur.» Roelof kahkahayı kesti. «Otur da konuşalım.» Ertesi öğlen Aaron Fagan sözleşmeyi hazırlamıştı. Anlaşma çok basitti. Alıcılar satıcının beyanını tam ve doğru olarak kabul ediyorlardı. O anda mevcut olan bütün nakliye anlaşmaları ve yolda olan mallar kendilerine geçiyordu. Satıcı hiçbir garanti vermiyordu. Alışverişte nakit para ödenecek, hisse devri kabul edilmeyecekti. Sözleşme imzalandığı an yürürlüğe giriyordu.</p>

  <p>Her iki taraf da avukatlarının önünde sözleşmeyi imzaladılar, sonra yine avukatlarının eşliğinde Dominion Colonial ve Overseas Bankasına gittiler. Zeederberg Kardeşler çeklerini yazdılar, Ralph beşer sterlinlik banknotlarını torbasına doldurup adamları selamladı.</p>

  <p>«Talihiniz açık olsun, beyler.» Sonra Aaron Ragan’ın kolundan tutup adamı Elmas Lil’in Oteline sürükledi.</p>

  <p>Roelof Zeederberg çıplak kafasını ovuşturdu. İki adamın arkasından bakarken, «içimde garip bir his var,» diye mırıldanıyordu.</p>

  <p>Ralph yolda en az on tanıdığına rastladı. Bunlar kendisini durdurup önce sağlığını soruyorlar, sonra nakliye şirketinin satışından söz ediyorlar, Harkness Madeni hisselerini satışa çıkarıp çıkarmayacağını öğrenmek istiyorlardı.</p>

  <p>«Buna karar verirsen bana bir işaret ver yeter, Ralph.»</p>

  <p>«Size bir yardımım dokunursa mutlu olacağım, Bay Ballantyne.»</p>

  <p>Harkness'in bir tona altmış ons altın vereceği haberi rüzgâr gibi yayılmış olduğundan rastladığı herkes madenden bir pay istiyordu. Ralph'in De Beers Consolidated Madencilik Şirketine olan beş yüz metre yolu alması bir saat sürdü bu yüzden. Burası elmasa tapınmaya adanmış bir tapınaktı. Üç katın balkonları ince işleme demirden, duvarlar kırmızı cilâlı tuğladandı. Pencerelerde renkli camlar vardı ve bütün kapılar cilalı tik ağacından yapılmıştı.</p>

  <p>Ralph ziyaretçiler defterine adını yazınca üniformalı ve eldivenli bir kapıcı kendisini üst kata çıkardı. Tik ağacından bir kapı üzerinde basit bir bakır plakada 'Bay Jordan Ballantyne" yazıyordu. Kapıda herhangi bir makam adı yazmamasına rağmen adının görkemliliği Jordan'ın şirketteki yerinin yüksekliğinin işaretiydi.</p>

  <p>Odanın bir duvarındaki çifte pencereden bir mil genişliği olan Kimberley Madeni görülüyordu. Bu yükseklikten çukurun dibini görme olanağı yoktu. Sanki bir göktaşı çarpmış ve bu derin krateri açmış gibiydi. Çukur her gün biraz daha derinleşiyor, madenciler ünlü mavi damarı kovalıyorlardı. Bu çukur şimdiye kadar en iyi kaliteden on milyon kırat elmas vermişti ve madenin tümü de Bay Rhodes'un şirketinindi.</p>

  <p>Ralph gençliğini harcadığı çukura şöyle bir baktıktan sonra bakışlarını odada gezdirdi. Duvarlar meşe kaplamaydı, yerlerde ipekli İran halıları vardı. Duvarlardaki raflardaki kitaplar hepsi meşin ve yaldız kaplı ciltlerdi.</p>

  <p>Banyonun açık kapısından su sesi geliyordu. Biri, «Kim o?» diye seslendi.</p>

  <p>Ralph şapkasını askıya asıp içeri giren kardeşine döndü. Jordan gömleğinin kollarını sıvamıştı. Ellerini adının baş harfleri yazılı bir havluya kuruluyordu. Gömleği saf İrlanda pamuğundandı, kravatı ipekliydi. Ralph'ı görünce havluyu bir yana fırlattı, üç adımda yanına koştu.</p>

  <p>Ralph sonunda kendini kardeşinin kollarından kurtarıp Jordan'ın yüzüne baktı.</p>

  <p>«Hep de züppesin,» diye alay ederek, kıvırcık sarı saçlarını okşadı. Jordan kardeşi de olsa Ralph'ın o güne kadar tanıdığı en yakışıklı erkekti. Yakışıklılıktan da öte, güzeldi. Ralph'ı görmekten doğan sevinçle şimdi yüzü aydınlanmış, uzun kirpiklerinin arasındaki yemyeşil gözleri parıldıyordu.</p>

  <p>«Sen de öylesine kara ve sert ve zayıfsın ki. O ünlü göbeğine ne oldu?»</p>

  <p>«Matabeleland yolunda bıraktım.»</p>

  <p>«Matabeleland mı?» Jordan'ın ifadesi birden değişti, «O zaman korkunç haberleri sen getirmiş olmalısın.» Jordan deri kaplı masasına koştu. «Telgraf hatları bir haftadır kesik, ilk gelen haber bu. Şifreyi çözeli bir saat oldu daha.»</p>

  <p>Telgraf Bay Rhodes'un şifre adı olan 'Dove'a, Doktor Jameson'un yokluğunda müfettişlik görevini yürüten General Mungo St. John'dan geliyordu.</p>

  <p>'Kuzey Matabeleland'da sığır hastalığı söylentileri var. Kayıplar yüzde altmış. Şirket veterineri bunun 1880'de İtalya da rastlanan Peşte bovine sığır vebası olduğunu söylüyor. Bilinen tedavisi yok. Kontrol altına alınmadığı takdirde kayıp olasılığı yüzde yüz. Güneye doğru yayılmayı önlemek için merkezi bölgedeki tüm hayvanların öldürülmesi için yetki istiyorum.'</p>

  <p>Ralph ilk paragrafı sahte bir şaşkınlık ve dehşetle okurken geri kalanına da göz gezdirmekten kendini alamamıştı. Şifresi çözülmüş bir şirket telgrafını okumak çok sık elde edilecek bir fırsat değildi. Jordan'ın bunu eline vermesi bile ne kadar telaş içinde olduğunun kanıtıydı.</p>

  <p>Telgrafta yeni ruhsat istemleri bölümünün başında Wankie Kömür Madeni Şirketi adına kırk dönümlük bir istem vardı. Harry Mellow ile üzerinde anlaştıkları addı bu. Ralph yüzünden belli olmayan bir sevinç dalgasına kaptırdı kendini. Harry kadınlarla Jonathan'ı Bulawayo'ya getirmiş ve hiç vakit kaybetmeden ruhsat isteminde bulunmuş olmalıydı. Bir kere daha bacanak seçimindeki öngörüsü yüzünden kutladı kendini. Ancak telgrafın sonundaki bir paragraf içinde bir kuşku yaratmıştı.</p>

  <p>'Kömür ve diğer madenler konusunda Şirket politikasını bildir — Wankie Kömür Madencilik Şirketinin istemi açıklanma gelene kadar 198 sayı ile kaydedilmiştir.'</p>

  <p>Ruhsat istemi yapılmış ama henüz onaylanmamıştı demek, ancak bunu daha sonra düşünecekti, şu anda Jordan'ın korkularını gidermesi gerekiyordu.</p>

  <p>«Babam da bu salgının tam yolu üstünde. Tüm yaşamı boyunca o kadar çalıştıktan sonra bu talihsizlik... Hayır, Ralph, olamaz bu!» Jordan aklına bir şey gelmiş gibi birden sustu. «Ralph, senin Matabeleland'da kaç araban vardı?»</p>

  <p>«Hiç.»</p>

  <p>«Hiç mi? Anlamadım?»</p>

  <p>«Bütün araba ve öküzlerimi Zeederberglere sattım.»</p>

  <p>«Ne zaman?»</p>

  <p>«Dün.»</p>

  <p>«Bulawayo'dan ne zaman çıktın, Ralph?»</p>

  <p>«Ne ilgisi var bununla?»</p>

  <p>«Telgraf hatları dört yerden kesilmişti.»</p>

  <p>«Yok canım! Kim yapmış olabilir bunu?»</p>

  <p>«Sormaya cesaret bile edemiyorum.» Jordan başını salladı. «Hatta biraz daha düşününce Bulawayo'dan ne zaman çıktığını bilmek de istemiyorum. Babamın da senin gibi bütün hayvanlarını satıp satmadığını da hatta... »</p>

  <p>«Haydi haydi, Jordan. Gel sana kulüpte bir yemek ısmarlayayım. Bir namussuzlar ailesinden gelmen ve diğer bir namussuzun yanında çalışmaktan doğan acılarını bir şişe şampanya dindirir, hiç merak etme.»</p>

  <p>Bir insan Kimberley Kulübüne üye olmadıkça Güney Afrika' ya gerçekten yerleştiğini söyleyemezdi. Üyelik öyle sınırlı tutuluyordu ki, tüm milyonlarına rağmen Barney Barnato, sürekli reddedilmiş ve sonunda üyeliği garanti edilme koşuluyla elmas madenleri hisselerini Bay Rhodes'a satmaya razı olmuştu. Ralph ile Jordan belirli yaşa vardıklarında üyeliğe alınmışlardı. Babaları kulübün kurucularından ve yaşam boyu müdürlerinden biri olmasının yanısıra Kraliçe'nin bir müfettişiydi de. Aynı zamanda bir centilmendi. Kimberley Kulübünde para dışında önemli olan bunlardı. Kapıcı iki kardeşi adlarıyla selamlayıp kartlarını 'girenler' bölümüne yerleştirdi. Barmen Jordan'ın önüne bir cin tonik koyduktan sonra özür dilercesine Ralph'a döndü.</p>

  <p>«Sizi artık çok sık görmüyoruz, Bay Ralph. Yine Glenlivet viskisi mi, efendim?»</p>

  <p>Yemek salonunda taze patatesli kuzu kızartma ısmarladılar. Jordan Ralph’ın önerdiği şampanyayı reddetti.</p>

  <p>«Ben çalışan bir insanım, zevklerim seninkilerden epey basittir. 1873Chateau Margaux yeterde artar bile.»</p>

  <p>Yirmi yıllık şarap listedeki herhangi bir şampanyadan dört kat pahalıydı.</p>

  <p>«Vay anasını sattığımın! O uygar görünüş altında sen gerçek bir Ballantyne’mışsın desene!»</p>

  <p>«Sen de o tam zamanında yaptığın satıştan sonra boğazına kadar paraya batmış olmalısın. Seni oradan kurtarmak kardeşlik görevimdir.»</p>

  <p>Ralph şarabın parlak yakut rengini incelermiş gibi yaparak ama kardeşinin tepkisini gözden kaçırmadan, «BayRhodes, Harry ile benim ruhsatını istediğimiz kömür rezervleri konusunda ne düşünüyor?» diye sordu.</p>

  <p>Jordan'ın ağzının kenarları hafifçe titredi, gözleri okuyamadığı bir ifadeyle parıldadı, ama bir an sonra hemen maskelendi. «Jordan gümüş çatalını batırdığı bir parça eti ağzına attı, ağır ağır çiğneyip yuttu. «Kömür mü?»</p>

  <p>«Evet, kömür. Harry Mellow ile kuzey Matabeleland'da büyük bir araziyi işaretledik. Ruhsat istemini görmedin mi daha? Kurul istemi onaylamadı mı? Bir şeyler biliyorsunuzdur, Jordan.»</p>

  <p>«Ne kadar şahane bir şarap!» Jordan kadehini burnuna götürdü. «Şu nefis kokuya bak!»</p>

  <p>«Ah, telgraf tellerinin kesildiğini unutmuştum. Daha haber gelmedi demek?»</p>

  <p>«Ralph, özel casuslarımdan öğrendiğime göre kulüp sekreterine İngiltere'de Fortnum'dan yirmi kiloluk bir Stilton peyniri gelmiş.» Jordan bir sır söylermiş gibi ağabeyine doğru eğilmişti. «Yolculuktan sonra tam kıvamındadır.»</p>

  <p>«Jordan!» Ama Jordan başını kaldırıp bakmadı. «Bir şey söylemeyeceğimi bilirsin,» dedi çaresizce. Peyniri listede bulunmayan ve varlığını ancak ayrıcalıklı üyelerin bildikleri bir porto şarabı eşliğinde yediler.</p>

  <p>Sonunda Jordan cebinden altın saatini çıkardı. «Ben artık gitmeliyim. Yarın öğlen Bay Rhodes ile Londra'ya gidiyoruz. Ondan önce yapacak çok şeyimiz var.»</p>

  <p>Kulüpten çıkınca Ralph kardeşinin kolundan tutup De Beers Caddesine doğru sürükledi, bir yandan da aile dedikodularını anlatıyordu. Önünde küçük bir gül bahçesi olan sevimli bir evin önünde durdular. Kapıda küçük bir tabela vardı; Haute Couture, Fransız terzileri Avrupa İşçiliği. Her Zevke Uygun Giyim. Jordan ne olduğunu anlamadan Ralph bahçe kapısını açıp içeri girmişti bile. İyi yiyecek ve şarabın üstüne Elmas Lil'in özenle seçtiği genç kızlardan birinin Jordan gibi efendisine sadık bir insanın bile dilini çözeceğinden emindi.</p>

  <p>Jordan bir adım atmıştı ki, gereksiz bir şiddetle kolunu Ralph’ın elinden kurtardı.</p>

  <p>«Nereye gidiyorsun?» Önüne zehirli bir yılan çıkmış gibi sapsarı kesilmişti yüzü. «Burasının ne olduğunu biliyor musun?»</p>

  <p>«Elbette. Doktorun sunulan malları en az haftada bir kontrol ettiğini bildiğim tek genelev burası. »</p>

  <p>«Oraya giremezsin, Ralph!»</p>

  <p>«Haydi haydi, Jordie» Ralph yine kardeşinin koluna girdi. «Gösteriş yapmak gerekmez, karşında ağabeyin var, unuttun mu? Senin gibi genç bir bekâr... Bahse girerim oradaki her yatağın üstünde senin adın yazılıdır...» Ralph, Jordan'ın yüzünün allak bullak olduğunu görünce birden durdu. «Ne var, Jordie? Yani Lil'in terzilerinden biri gömleğini tersyüz etmedi mi bugüne kadar?»</p>

  <p>«Ben oraya adımımı bile atmadım!» Jordan'ın yüzü bembeyaz kesilmiş, dudakları titriyordu. «Sen de oraya girmemelisin,. Ralph. Evli bir erkeksin sen!»</p>

  <p>«Saçmalama, Jordie! İnsan durmadan havyar yiyip şampanya içmekten bile bıkar sonunda. Bir köy sucuğu ile sert bir elma şırası arasıra iyi gelir insana.»</p>

  <p>«Bu senin bileceğin bir şey. Ben... ben bu yerin önünde durup da bunları konuşmak istemiyorum.»</p>

  <p>Jordan dönüp yürüdü. Beş on adım attıktan sonra omzu üzerinden ağabeyine baktı. «Sen gidip de lanet kömürün konusunda avukatınla...» Birden ağzından bir sır kaçırmış gibi bir ifade geldi yüzüne, koşa koşa Pazar Alanına doğru uzaklaştı.</p>

  <p>Ralph'ın çenesi kasıldı, gözleri zümrüt gibi sertleşip parıldadı. Jordan'dan istediğini üstelik Elmas Lil'in kızlarından birinin bedelini ödemeden elde etmişti işte.</p>

  <p>Yarı içilmiş purosunu ayağı altında ezip Aaron Fagan'ın bürosuna doğru yürüdü.</p>

  <p>Aaron Pagan onlara 'kurt sürüsü' diyordu.</p>

  <p>«Bay Rhodes onları özel yaptırttığı kulübelerde saklar, ama arasına insan eti tadı alsınlar diye serbest bırakır.»</p>

  <p>Hiç de kurda benzemiyorlardı aslında. Yaşları otuzdan elli, elli beşe kadar değişen ciddi giyimli dört kişiydiler.</p>

  <p>Aaron hepsini tek tek tanıttıktan soma toplu bir tanıştırmaya girişti. «Bu beyler De Beers Şirketinin sürekli hukuk danışmanlarıdır. Sanırım aynı zamanda İngiliz Güney Afrika Şirketi hesabına çalıştıklarını söylemek de yanlış olmaz.»</p>

  <p>«Haklısınız, Bay Fagan,» dedi içlerinden en kıdemlileri. Uzun masanın başına dizildiler. Her birinin önünde domuz derisinden bir dosya vardı. Sanki prova yapmış gibi aynı anda başlarını kaldırdılar. Ralph ancak o an gözlerindeki o kurt parıltısını farketti.</p>

  <p>«Size nasıl yardımcı olabiliriz?»</p>

  <p>«Müvekkilim I.G.A. Şirketinin çıkarttığı madencilik yasalarının açıklığa kavuşturulmasını istiyor,» dedi Aaron. Aradan iki saat geçtikten sonra Ralph bir sürü anlamadığı hukuk terimi arasında çoktan yolunu kaybetmişti. Öfkesi giderek su yüzüne çıkıyordu.</p>

  <p>Aaron sabırlı olması için elini kaldırınca Ralph dudaklarına kadar yükselen sözcükleri yuttu, arkasına iyice yaslandı, meydan okurcasına ayaklarını kâğıt dolu masanın üzerine koydu.</p>

  <p>Bir saat hiç Konuşmadan, karşısındaki avukatları öfkeden kararan bir yüzle seyretti. Aaron Fagan, «Sizin fikrinizce müvekkilim Bölüm 27 B, paragraf beşin yazılı gereklerini yerine getirmedi mi?» diye sordu.</p>

  <p>«Bay Fagan önce Bölüm 31'de yazılı koşulları incelememiz gerekir.» Kurt sürüsünün lideri bıyıklarını sıvazlayarak başını kendisini onaylarcasına sallayan ortağına baktı. «Bu bölüme göre...»</p>

  <p>Ralph artık sabrın sonuna gelmişti. Masanın öteki uçunda oturan dört adamı yerlerinden sarsan bir şiddetle ayaklarını yere indirdi.</p>

  <p>«'Gerekli koşullar' ile kalçalarınızın arasındaki deliğin arasındaki farkı bilmeyebilirim,» diye karşı tarafın avukatlarını dehşete düşüren bir sesle bağırdı. «Ancak bir araba dolusu hayvan gübresi görünce de bunun ne olduğunu bilirim. Beyler siz de bana en üstün kalitesinden bok yedirmekle meşgulsünüz.»</p>

  <p>Genç avukat kıdemlisinden daha cesurdu. «Bay Ballantyne, bu tür konuşmanız doğru değil! Siz bize imâ yoluyla...»</p>

  <p>«İmâ falan değil. Size bir haydut sürüsünden farksız olduğunuzu söylüyorum!»</p>

  <p>«Bayım...» Adam öfkeyle doğrulurken Ralph uzanıp ceketinin yakalarını kavradı.</p>

  <p>«Lütfen sus dostum, şimdi ben konuşuyorum... Sizin gibi küçük hırsızlarla uğraşmaktan sıkıldım artık. Çete reisi ile konuşmak istiyorum. Bay Rhodes nerede?»</p>

  <p>Tam o anda bir lokomotif sesi duyuldu. Ralph birden Jordan'ın bir gün önceki öğle yemeğini erken kesme nedenini hatırladı. Avukatı fırlatır gibi attı yerine.</p>

  <p>«Aaron, saat kaç?»</p>

  <p>«On ikiyi sekiz geçiyor.»</p>

  <p>«Beni atlatmaya çalışıyordu... orospu çocuğu beni atlatmaya çalışıyordu!»</p>

  <p>Ralph koşa koşa çıktı toplantı odasından.</p>

  <p>De Beers binasının önünde bağlı duran beş altı at vardı, hiç duraksamadan güçlü görünen birini gözüne kestirdi, dizginleri bağlı olduğu yerden çözüp atın başını çevirdi.</p>

  <p>«Hey! O Sir Randolph'un atı!» diye bağırdı kapıcı. «Sir Randolph'a daireyi geri alabileceğini söyle.» Ralph bir sıçrayışta eyerin üstüne oturdu. İyi bir seçim yapmıştı, at gerçekten güçlüydü. Madenlerin arasından geçip tepeyi aştıklarında Bay Rhodes'un özel treni göründü.</p>

  <p>Tren istasyonun dışına çıkmış hızlanmak üzereydi. Lokomotifin ardında dört vagon vardı. İşaret kolu yeşile dönmüştü. «Haydi oğlum!» Ralph hayvanı demiryolu kenarındaki dikenli çite doğru sürdü. At şöyle bir doğruldu. Telin yüksekliğini ölçerken kulaklarını ileri dikti, sonra kendini fırlattı. «Aferin!» Ralph elleri ve ayaklarıyla atı havaya kaldırıyordu sanki.</p>

  <p>Çitin iki karış üstünden geçip öte yana kondular. Önlerinde hafif bir düzlük vardı, demiryolu ondan sonra hafif bir viraj alıyordu. Ralph treni virajda yakalamayı hesaplıyordu. Atın boynuna yatıp uçar gibi giderken gözleriyle de yollarında bir çukur falan olmaması için yeri tarıyordu. Tren beş yüz metre ilerlerinde olmasına rağmen at hızını kesmemişti.</p>

  <p>Lokomotif birden Magersfontein tepelerinin rampasına vurunca, kazandan gelen çuf çuf sesi hafifledi ve lokomotif yavaşladı. Tepeye çeyrek mil kala katara yetişmişlerdi. Ralph uzanıp sonuncu vagonun arkasındaki demire tutunup trene atladı. Arkasına baktığında at demiryolunun yanında atlamaya başlamıştı bile.</p>

  <p>«Geleceğini tahmin etmiştim.»</p>

  <p>Ralph dönünce vagonun kapısında duran Jordan’ı gördü. «Hatta misafir kompartımanlarından birinde sana yatak bile hazırlattım.»</p>

  <p>«Nerede o?» diye sordu Ralph.</p>

  <p>«Bar vagonunda seni bekliyor. O çılgın yarışı ilgiyle seyretti. Senin üstüne bir sterlin oynayıp kazandım.»</p>

  <p>Tren aslında De Beers şirketinin bütün müdürlerinin kullanımına açıksa da o güne kadar Yönetim Kurulu Başkanından başkası bu haktan yararlanmaya cesaret edememişti.</p>

  <p>Lokomotifin ve vagonların dışları koyu kahve ve yaldıza boyanmıştı. İçleri ise akıl almayacak kadar para harcanıp döşenmişti. Duvardan duvara Wilton halılarından kristal avizelere, banyolarda som altından ve oniks mermerinden musluk ve lavabolara kadar hiçbir şey esirgenmemişti.</p>

  <p>Bay Rhodes özel vagonunun geniş penceresi önündeki koltuğuna kurulmuştu. Önündeki masanın üzerinde kâğıtlar, eli dibinde de kristal bir kadeh içinde viskisi vardı. Yorgun ve hasta görünüyordu. Yüzü kıpkırmızı lekelerle doluydu. Bıyıkları ve kıvırcık saçlarında artık beyaz teller çoğunluktaydı. Ancak gözleri hâlâ o soluk bağnaz mavilikteydi ve sesi tizdi.</p>

  <p>«Otur bakalım, Ballantyne. Jordan, kardeşine bir içki ver.»</p>

  <p>Jordan Ralph’ın yanına gümüş bir tepsi içinde kristal bir sürahi, kristal bir kadeh ve bir bardak su koydu. O bu işle uğraşırken Bay Rhodes yine önündeki kâğıtlara döndü.</p>

  <p>Başını kaldırmadan, «Herhangi bir ülkenin en önemli malvarlığı nedir?»</p>

  <p>Ralph alaycı bir sesle, «Elmas mı?» diye sorarken arkasında Jordan'ın soluğunu tuttuğunu hissetti.</p>

  <p>«İnsan,» dedi Bay Rhodes sanki onun cevabını duymamış gibi. «Gene ve akıllı insanlar. Yaşamlarının en kolay etkilenebildikleri döneminde olan İngilizler.» Bay Rhodes duraksadı. «Vasiyetnamemde bir dizi burs için bir vakıf hazırlatıyorum. Bu gençlerin titizlikle seçilip Oxford Üniversitesine gönderilmelerini istiyorum.» Rhodes ilk kez başını kaldırıp Ralph'a baktı. «Bir insan öldü diye onun en soylu düşüncelerinin de sona ermesini kabul etmek çok saçma bir şey olur. Ben bu gençler sayesinde sonsuza dek yaşayacağım.»</p>

  <p>Sakat kalpli bir devin bu ölümsüzlük hayaline kendini kaptırmış olan Ralph, «Onları nasıl seçeceksiniz?» diye sordu.</p>

  <p>«Şimdi onunla uğraşıyorum işte.» Rhodes masası üzerindeki kâğıtları düzeltti. «Okulda başarı, sporda başarı ve liderlik gücü.»</p>

  <p>«Bunları nerede bulacaksınız? İngiltere'de mi?»</p>

  <p>«Hayır, hayır. İmparatorluğun her köşesinden... Afrika, Kanada, Avustralya, Yeni Zelanda ve hatta Amerika. Her eyalet için birer kişi olmak üzere Amerika'dan yılda on üç kişi.»</p>

  <p>Ralph gülümsemesini güçlükle tuttu. Mark Twain'in ‘Masa Dağının tepesinde durduğunda gölgesi Zambezi'ye düşer,' dediği Afrika devinin kafasında kör noktalar vardı. Amerika'nın hâlâ ilk on üç eyaletten kurulduğunu sanıyordu. Böyle küçük kusurları Ralph'a ona karşı çıkmak için cesaret vermekteydi. Kolu dibindeki içki sürahisine dokunmadı bile. Başka zayıflıklar da bulmak için sağlam kafaya ihtiyacı vardı.</p>

  <p>«İnsandan sonra yeni bir ülkenin en değerli malvarlığı nedir?» diye sordu Rhodes. «Dediğin gibi elmas ya da altın mı?» Başını salladı. «Bu, trenleri hareket ettiren, madenleri çalıştıran, çelik fırınlarını ateşleyen, tüm tekerlekleri çeviren güçtür. Kömürdür.»</p>

  <p>İkisi de hiçbir şey söylemeden birbirlerine baktılar. Ralph bütün kaslarının gerildiğini hissediyordu. Genç sığır ilk güç çatışmasında sürünün reisi ile karşı karşıyaydı.</p>

  <p>«İş çok basit, Ralph. Wankie'nin ülkesindeki kömür rezervleri sorumlu ellerde olmalı.»</p>

  <p>«İngiliz Güney Afrika Şirketinin ellerinde mi yani?» Bay Rhodes bu soruyu cevaplandırmadı. Ralph'ın gözlerinin içine bakmayı sürdürdü.</p>

  <p>«Bunu nasıl elde edeceksiniz?» diye sonunda Ralph sessizliği bozdu.</p>

  <p>«Gerekli olan her yolu kullanarak.»</p>

  <p>«Yasal ve yasadışı yani?»</p>

  <p>«Ralph, Rodezya'da istediğim her şeyi yasallaştırmanın benim elimde olduğunu bilirsin.» Matabeleland ya do Mashonaland dememiş, Rodezya demişti. Megalomaninin de bu kadarı olurdu işte. «Kuşkusuz tazminatını alacaksın... ama altın madeni ruhsatı, toprak... ne istersen. Hangisini seçeceksin, Ralph?» Ralph başını salladı. «Bulduğum ve işaretlediğim kömür rezervlerini. Onlar benimdir ve bu hakkımı savunmak için sizinle kıran kırana savaşacağım.»</p>

  <p>Rhodes içini çekerek burnunu kaşıdı. «Pekâlâ, tazminat önerimi geri alıyorum. Bunun yerine sana bilmediğini sandığım bir iki gerçeği açıklamama izin ver. Bulawayo'da Müfettişe senin ayın dördü Pazartesi saat 4'te telgraf hattını kestiğini gören iki şirket hat bekçisi yeminli ifade verdiler.»</p>

  <p>«Yalan söylüyorlar.» Ralph dönüp kardeşine baktı. Bu varsayıma ancak o varıp durumu Bay Rhodes'a anlatmış olabilirdi. Jordan barın öteki ucunda bir koltukta sessizce oturuyordu. Önündeki not defterinden başını kaldırıp bakmadı, yakışıklı yüzü sakindi. Ralph dilinin ucundaki ihanetin acılığını hissederek düşmanına döndü.</p>

  <p>«Yalan söylüyor olabilirler,» dedi Bay Rhodes. «Ama mahkemede yemin etmeye hazırlar.»</p>

  <p>«Şirket malına zarar vermek...» Ralph kaşını kaldırdı. «Bu artık büyük ceza gerektiren bir suç mu?»</p>

  <p>«Hâlâ anlamadın, değil mi? Bilerek yapılan bir aldatmaya dayanan bir sözleşme mahkeme kararıyla iptal edilebilir. Roeloef Zeederberg sözleşmeyi imzaladığınız sırada senin Rodezya'yı, (yine o adı söylemişti) kasıp kavuran sığır vebasından haberin olduğunu ve bu bilgiyi kendisinden saklamak için bir suç işlediğini kanıtlayacak olursa...» Bay Rhodes sözünü yarım bırakıp çenesini sıvazladı. «Ayın dördünde baban Binbaşı Zuga Ballantyne, beş bin sığırını benim şirketlerimden biri olan Gwaai Hayvan Çiftliklerine sattı. Hayvanların yarısı üç gün sonra öldüler, diğer yarısı da hastalığı önlemek için yakında Şirket tarafından öldürülecekler. Zeederberg kardeşler kendilerine sattığın öküzlerin yarısını kaybettiler şimdiden, iki yüz yüklü araba kuzey yollarında kaldı. Ralph, anlamıyor musun, senin de babanın da yaptığınız sözleşmeler geçersiz kılınabilir. İkiniz de aldığınız paraları geri ödemek ve ölü hayvanlarınızı almak zorunda bırakılabilirsiniz.»</p>
</body>
</html>
