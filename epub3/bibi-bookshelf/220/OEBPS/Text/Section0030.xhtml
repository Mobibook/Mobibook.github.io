<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Eğlenceyi sabah saat ikide terkettiler. Roland içtiği o kadar içkiye rağmen arabayı her zaman olduğu gibi hızlı sürüyordu. Janine'in apartmanına geldiklerinde kızı bütün direnmesine rağmen yukarı kucağında taşıdı.</p>

  <p>Sevişmelerinden hemen sonra da uyudu. Janine evin karşısındaki benzin istasyonunun turuncu ve kırmızı neon ışıkları altında yanında yattığı erkeğin yüzünü inceliyordu. Roland dinlenme halinde uyanıkken olduğundan çok daha yakışıklıydı. Ama Janine birden Craig Mellow'u düşünmekte olduğunu farketti.</p>

  <p>«Birbirlerinden o kadar değişikler ki,» diye düşündü. «Ama ben ikisini de seviyorum.»</p>

  <p>Janine o gece ancak sabaha karşı uyuyakalmıştı.</p>

  <p>Roland sanki kendisini daha uyumadan uyandırmış gibiydi. «Kahvaltıyı hazırla, kadın. Saat dokuzda Birleşik Harekât'ta toplantım var.»</p>

  <p>Balkonda, çiçek saksıları arasında mantar ve yumurta yediler.</p>

  <p>«Bugsy, biliyorum buna karar vermek gelinin işidir ama gelecek ayın sonunda bir tarih saptayabilir miyiz?»</p>

  <p>«Bu kadar çabuk mu? Neden?»</p>

  <p>«Nedenini tam olarak anlatamam. Ama o tarihten sonra karantinaya gireceğiz. Bir süre ortalarda olmayacağım.»</p>

  <p>«Karantina mı?» Janine çatalını bıraktı.</p>

  <p>«Yeni bir operasyona girişeceğimiz zaman bir süre tam bir tecrit durumuna gireriz. Son zamanlarda güvenlik sızıntıları biraz fazlalaştı, adamlarımız pusuya düşürülüyorlar. Şimdi önümüzde büyük bir iş olduğundan hepimiz özel bir kampta karantinaya alınacağız.»</p>

  <p>«Bu kamp nerede?»</p>

  <p>«Bunu söyleyemem, ama balayımızı istediğin gibi Victoria Şelalesinde geçirirsek benim işime gelir. Sen uçakla buraya dönersin, ben de kampa giderim.»</p>

  <p>«Ama bu çok erken, sevgilim. Yapılacak o kadar çok şey var ki. Babamla annemin o zamana kadar buraya gelip gelemeyeceklerini bile bilmiyorum.»</p>

  <p>«Telefon et onlara.»</p>

  <p>«Ederim. Ama senin de hemen beni bırakıp gitmenden hiç hoşlanmadım.»</p>

  <p>«Biliyorum, ama bu hep böyle olacak değil.» Roland saatine baktı. «Gitme zamanım geldi. Bu akşam biraz geç kalacağım. Sonny ile konuşmak istiyorum. Yine o teknesinde oturuyormuş diye duydum.»</p>

  <p>Janine şaşkınlığını saklamaya çalıştı.</p>

  <p>«Sonny mi? Craig yani; ondan ne istiyorsun?»</p>

  <p>Roland, Craig'den ne isteyeceğini söyleyince Janine verecek cevap bulamadı. Şaşkın şaşkın baktı nişanlısının yüzüne.</p>

  <p>***</p>

  <p>Janine müzeye gider gitmez silahhaneye telefon etti. «Craig, seninle görüşmemiz gerek.»</p>

  <p>«Çok iyi, yemeği ben hazırlarım.»</p>

  <p>«Hayır hayır, hemen görüşmeliyiz. İşten kaçmalısın.» Craig güldü. «Bu işe gireli birkaç ay oldu, bu benim için bile bir rekor olur.»</p>

  <p>«Annenin hastalandığını söyle.»</p>

  <p>«Ben yetimim.»</p>

  <p>«Biliyorum sevgilim, ama bu bir ölüm kalım sorunu.»</p>

  <p>«Ne dedin bana?»</p>

  <p>«Ağzımdan kaçtı?»</p>

  <p>«Bir daha söyle.»</p>

  <p>«Aptallık etme.»</p>

  <p>«Söyle.»</p>

  <p>«Sevgilim.»</p>

  <p>«Nerede ve kaçta?»</p>

  <p>«Yarım saat sonra parkta orkestra yerinin yanında. Craig, kötü haber vereceğim, bunu da bilmiş ol.» Janine cevap beklemeden telefonu kapattı.</p>

  <p>***</p>

  <p>İlk önce Janice Craig'i gördü. Uzun bacakları, şapkasının altından taşan saçları ve yüzündeki endişeli ifadeyle bir Saint Bernard köpek yavrusunu andırıyordu.</p>

  <p>«Tanrım, ne kadar güzel olduğunu unutmuşum,» dedi Craig.</p>

  <p>«Gel yürüyelim.» Janine erkeğe bakamıyordu, ama Craig elini tutunca da geri çekemedi.</p>

  <p>İkisi de nehir kıyısına gelene kadar konuşmadılar. «İlk olarak sana benim söylemem gerekiyordu,» dedi Janine. «Sana bu kadarını borçluyum en azından.» Erkeğin yanında donduğunu hissediyor ama ne yüzüne bakabiliyor ne de elini elinden çekebiliyordu.</p>

  <p>«Sen konuşmadan sana daha önce söylediğim bir şeyi bir daha söylemek istiyorum. Seni seviyorum, Jan.»</p>

  <p>«Ah, Craig.»</p>

  <p>«Bana inanıyor musun?»</p>

  <p>Kız başını sallayıp yutkundu.</p>

  <p>«Pekâlâ, şimdi bana söylemek istediğin neyse söyleyebilirsin.»,</p>

  <p>«Roland bana evlenme teklif etti.»</p>

  <p>Craig'in eli titremeye başladı.</p>

  <p>«Ben de kabul ettim.»</p>

  <p>«Neden ama. Jan?»</p>

  <p>Kız sonunda elini çekebildi. «Lanet olsun sana, her zaman aynı şeyi yapmak zorunda mısın?»</p>

  <p>«Neden?» diye ısrar etti Craig. «Beni sevdiğini biliyorum. Neden yapıyorsun bunu?»</p>

  <p>«Onu daha çok seviyorum da ondan. Sen benim yerimde olsaydın kiminle evlenirdin?»</p>

  <p>«Konuya o açıdan bakarsan haklısın.» Janine sonunda başını kaldırıp erkeğe baktı. Craig'in yüzü bembeyazdı. «Roly her zaman kazanır zaten. Sana mutluluklar dilerim, Jan.»</p>

  <p>«Ah Craig, bilemezsin ne kadar üzgünüm.»</p>

  <p>«Biliyorum. Ben de öyle. Herşeyi olduğu gibi bırakalım artık, Jan. Söylenecek başka şey kalmadı.»</p>

  <p>«Başka bir şey daha var. Roland bu geçe seninle konuşmaya gelecek. Senin sağdıcı olmanı istiyor.»</p>

  <p>***</p>

  <p>Roland Ballantyne harekât masasının kenarına ilişmişti. Ortada Matabeleland'ın büyük ölçekte bir kabartma haritası vardı. Güvenlik kuvvetlerinin yerleri küçük plakalarla gösteriliyordu. Her plakanın üstüne lokantalardaki yemek listeleri gibi birer numaralı kart sıkıştırılmıştı. Kuvvetin her dalının özel bir rengi vardı; Ballantyne'ın izcileri kestane rengiydi. Thabas İnduna kışlasında 2500 kişi olarak görülüyorlardı, ancak Gwaai yakınlarında da 50 kişilik bir devriye bir gün öncesinin çatışmasından sağ kalanların ardına düşmüştü.</p>

  <p>Masanın karşı tarafında Douglas Hunt Jeffreys, elindeki tahta çubukla diğer avcunun içine hafif hafif vurmaktaydı. «Pekâlâ. Yalnız kurmay başkanları içindir bu brifing. Şimdi en baştan başlayalım lütfen.»</p>

  <p>Harekât odasında yalnız ikisi vardı, çelik kapının üzerindeki kırmızı güvenlik ışığı yanıyordu.</p>

  <p>«Kod adı Sığır,» dedi Roland. «Harekâtın amacı Josiah İnkunzi'nin ve kurmay başkanlarının biri ya da hepsinin ortadan kaldırılmasıdır. Bunlar Tebe, Chipeto ve Tungata'dır.»</p>

  <p>«Tungata mı?»</p>

  <p>«Yeni biri,» diye Roland açıkladı «Devam et, lütfen.»</p>

  <p>«Onları Lusaka'da güvenli bir evde kıstıracağız. İnkunzi Macaristan ve Doğu Almanya'ya yaptığı ziyaretten sonra, 15 Kasım'dan sonra bir tarihte yani.»</p>

  <p>«Dönüsünü haber alabilecek misin?» Roland başını sallayınca Douglas, «Bana bunun kaynağını söyleyebilir misin?» diye sordu.</p>

  <p>«Bunu sana bile söyleyemem, Dougie.»</p>

  <p>«Peki, İnkunzi'nin evde bulunduğundan emin olduktan sonra harekete geçeceksen bir sorun yok.»</p>

  <p>«Bundan sonra ona Sığır diyelim artık.»</p>

  <p>«Nasıl gideceksin?»</p>

  <p>«Karayoluyla. Zambia polis kuvvetlerinin işaretini taşıyan bir Land Rover konvoyu, tüm personel de Zambia polis üniforması giymiş olacak.»</p>

  <p>Douglas kaşlarını kaldırdı. «Ya Cenevre Antlaşması?»</p>

  <p>«Yasal bir savaş hilesi.»</p>

  <p>«Yakalanırsanız sizi kurşuna dizerler.»</p>

  <p>«Üniforma olsa da olmasa da yakalanınca kurşuna dizilmek var zaten. Bunun çözümü bizimkilerden hiçbirinin yakalanmamasını sağlamak.»</p>

  <p>«Peki, karayoluyla gideceksiniz demek. Hangi yoldan peki?»</p>

  <p>«Livingstone'dan Lusaka'ya.»</p>

  <p>«Düşman toprakları üzerinde uzun bir yolculuk, üstelik hava kuvvetlerimiz Kaleya'daki köprüleri bombaladılar.»</p>

  <p>«Nehrin yukarısında başka bir yol var, bir rehber bizi ormandan oraya çıkaracak.»</p>

  <p>«Köprü işim' çözümledin diyelim, peki Zambezi'yi nasıl geçeceksiniz?»</p>

  <p>«Kazungula'dan önce bir sığlık var.»</p>

  <p>«Bunu kontrol ettiniz sanırım?»</p>

  <p>«Evet. Bir araba geçirdik sal ve vinç kullanarak, dokuz dakikada geçtik. Tüm birliği iki saatte geçirebileceğiz. Ordan bizi Livingstone'un elli kilometre kuzeyindeki anayola çıkartacak bir yol var.»</p>

  <p>«Peki ikmal durumu ne olacak?»</p>

  <p>«Kaleya'daki rehber beyaz bir çiftçi, çiftliğinde yakıtı var, biz de helikopterlerle destek sağlayacağız.»</p>

  <p>«Yani harekâtı terk zorunda kalırsanız Helikopterleri kaçmak için kullanacaksınız.»</p>

  <p>Roland başını salladı. «İyi bildin, Dougie dostum. Umalım buna gerek kalmasın.»</p>

  <p>«Personele gecelim şimdi. Kaç kişi kullanacaksın?»</p>

  <p>«Başçavuş, ben ve on uzman dahil olmak üzere kırk beş İzci.»</p>

  <p>«Uzman, mı?»</p>

  <p>«Sığır'ın karargâhında çok miktarda belge bulacağımızı sanıyorum. Belki de taşıyamayacağımız kadar çok. O yüzden en az dört haberalma uzmanının bunları yerinde inceleyip neyi taşıyıp neyi yakmamız gerektiğini saptamalarını istiyorum. Uzmanları sen seç.»</p>

  <p>«Peki ya diğerleri?»</p>

  <p>«İkisi sıhhiye. Henderson, ile yardımcısı. Onları daha önce de kullanmıştık.»</p>

  <p>«İyi, peki başka?»</p>

  <p>«Bubi tuzaklarını temizlemek ve dönüşte bizimkilerini bırakmak ve dönerken köprüleri atmak için tetihkâmcılar.»</p>

  <p>«Salisbury'den mi getirteceksin bunları?»</p>

  <p>«Bulawayo'dan iki kişi bulabilirim, biri kuzenimdir.»</p>

  <p>«İyi, bana bir liste yap öyleyse.» Douglas fildişi ağızlığından izmariti çıkarttı, küllüğe bastırdı, yerine bir yenisini yerleştirdi.</p>

  <p>«Karantina kampı yeri için bir karara vardın mı?»</p>

  <p>«Dett otlağında Wankie Safari tesisi var. Zambezi'den iki saat uzaktadır ve Wankie havaalanı terkedildiğinden bu yana bakımlıdır.»</p>

  <p>«Beş yıldızlık konfor... İzciler iyice gevşettiler işi desene. Peki, oraya geçmenizi sağlarım.» Douglas not aldı. «Şimdi tarihleri, konuşalım. En yakın ne zaman hazır olursunuz?»</p>

  <p>«Kasımın on beşinde. Araç gereci hazırlamak, baskını prova etmek için sekiz hafta...»</p>

  <p>«Senin düğün tarihine de pek uygun düşüyor, değil mi?»</p>

  <p>Douglas fildişi ağızlığı ile dişlerine vururken Roland'ın ani öfkelenmesinden zevk duymuş gibiydi.</p>

  <p>«Baskın tarihinin benim özel işlerimle hiçbir ilgisi yok. Baskın Sığır'ın hareketlerine göre zamanlanmıştır. Hem düğün karantinanın başlangıcından bir hafta önce yapılacak. Janine ile halayımızı Wankie Safari tesisinden arabayla iki saat uzaklıktaki Victoria Şelâlesi Otelinde geçireceğiz. O Bulawayo'ya uçakla dönecek ben de otelden doğruca karantina yerine gideceğim.»</p>

  <p>Douglas kendini savunmak istercesine elini kaldırıp alaycı bir sesle, «Sakin ol dostum,» dedi. «Sana uygarca bir soru sordum, hepsi o kadar. Söz aramızda benim düğün çağrımın da postada kaybolduğunu sanıyorum...» Ama Roland önündeki listeye vermişti tüm dikkatini.</p>
</body>
</html>
