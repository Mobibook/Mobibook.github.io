<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Hurda otobüs ardından kapkara yağ dumanları çıkararak virajlı yoldan aşağı iniyordu. Raflar iple bağlanmış denkler, karton kutular, ucuz bavullar, kafesler içinde tavuklarla doluydu.</p>

  <p>Sürücü ilerde yolun kesilmiş olduğunu görünce frene bastı. Yolcuların neşeli sesleri ve gürültülü kahkahaları bir anda huzursuz bir sessizliğe dönüştü. Otobüs durur durmaz karaderili yolcular ön kapıdan indiler ve silahlı bir polisin denetiminde erkekler bir yana, kadın ve çocuklar bir yana ayrıldılar. Bu sırada iki karaderili memur da otobüsün içini aramaya başlamışlardı.</p>

  <p>Tungata Zebiwe Yoldaş erkek yolcular arasındaydı. Başında eski bir şapka, sırtında yırtık bir gömlek, bacağında kısa haki pantolon, ayağında da parmaklarının dışarı çıktığı eski tenis ayakkabıları vardı. Ülkenin işgücünü oluşturan tipik bir niteliksiz ve geçici işçi görünümündeydi. Polisin kontrolü sıradan olduğu sürece korkacak bir şeyi yoktu, ancak bunun sıradan bir arama olmadığına inanmak için de her nedeni vardı.</p>

  <p>Zambezi geçidini karanlıkta geçip güvenlik kordonunu da aştıktan sonra Wankie madenlerinin yanındaki yola çıkmıştı. Tek başına yolculuk ediyordu; üzerinde kendisinin iki gün önce kömür madeninde çalışırken işinden çıkarıldığını gösteren bir belge vardı. Sıradan bir kontrol olduğu sürece her yere girip çıkabilirdi bununla.</p>

  <p>Ne var ki, otobüse bindikten iki saat sonra Bulawayo yakınlarına geldiklerinde otobüste bir ZHKO kuryesi daha olduğunu fark etmişti. Bu, kendisiyle birlikte Zambia eğitim kampında bulunan yirmi yaşlarında Matabele kadınıydı. O da köylü gibi giyinmişti ve sırtında bir bebek taşıyordu. Tungata, kadının suç unsuru oluşturacak bir belge taşımamakta olduğunu umuyordu yol boyunca. Böyle bir belge ile yakalandığı takdirde otobüsün tüm yolcuları çok sıkı bir güvenlik kontrolünden geçirilirlerdi. Parmak izleri alınırdı bir kere ve Tungata. Rodezya hükümeti memuru olarak çalıştığından kayıtlarda parmak izi vardı.</p>

  <p>Dost ve müttefik olduğu halde kadın şimdi kendisi için çok büyük bir tehlike oluşturmaktaydı. Oysa basit bir piyon, bir kuryeden başka bir şey değildi. Kolaylıkla harcanabilirdi. Ama şu anda üstünde ne taşıyordu acaba? Tungata kadını dikkatle gözden geçirirken birden bakışları sırtındaki bebeğe takıldı. Birden midesi top gibi olmuştu. Şimdi başı beladaydı işte. Kadın eylemciydi. Onu yakalarlarsa kendisini de yakalamaları işten bile değildi.</p>

  <p>Tungata üstünün aranması için diğer erkek yolcuların yanına gitti, kadınlar da öteki uçta sıra oluyorlardı. Kadın polisler onları çırılçıplak soyup arayacaklardı. Kız beşinciydi. Sırtındakı bebeğini sallıyor, bebeğin başı iki yana düşüyordu her seferinde. Tungata daha fazla bekleyemedi.</p>

  <p>Birden öne çıkıp aramayı yöneten karaderili çavuşun kulağına bir şeyler söyledi. Sonra kadınlar sırasında duran kadını işaret etti. Kadın kendini suçlayan adamı gördü, çevresine bakındı, koşmaya başladı.</p>

  <p>«Tutun şunu!» diye gürledi çavuş. Kadın çocuğu sırtına bağlayan bezi çözdü, çocuğu sırtından yere atıp koşmaya devam etti. Ancak yol iki yandan da kesilmişti. Ağaçlar arasından fırlayan iki polisten biri bir dipçik darbesiyle kadını yere serdi. Sürüklene sürüklene eski yerine getirilen kadın Tungata'nın yanından geçerken yüzüne tükürdü.</p>

  <p>«Hain, yiyeceğiz seni! Öleceksin, Çakal...»</p>

  <p>Tungata ilgisiz bakışlarla baktı kadına.</p>

  <p>Memurlardan biri kızın yere attığı çıplak bebeği kaldırır kaldırmaz dehşetle bağırdı.</p>

  <p>«Soğuk bu!» Bebeği sırtüstü çevirdi. «Ölmüş! Hey, şuna bakın!»</p>

  <p>Bebeğin cesedi ortadan ikiye yarılmıştı. Yarık boğazından bacakarasına kadar iniyordu. Yara iple dikilmişti. Yüzünü iğrenmeyle buruşturan beyaz polis yüzbaşısı dikişleri kesti. Çocuğun içi plastik patlayıcılarla doluydu.</p>

  <p>«Pekâlâ.» Yüzbaşı yerinden doğruldu. «Hepsini alıkoyun. Tek tek herbirini merkeze soracağız.»</p>

  <p><span style="text-indent: 1em;">Yüzbaşı sonra Tungata'nın yanına geldi. «Aferin, dostum,» Tungata'nın omzunu okşadı. «Merkezden ödülünü alabilirsin. Beş bin dolar... iyi para, değil mi? Onlara şunu ver.» Adam not defterine bir şey yazıp kağıdı koparttı. «Adım ve rütbem. Parayı hak ettiğine tanığım. Land Rover'Ierimizden biri birkaç dakikaya kadar Bulawaya'ya gidecek... sen de onunla gidersin.»</span><br /></p>

  <p>***</p>

  <p>Tungata Khami Misyonerlik Hastanesi önünde üstünün aranmasına ses çıkarmadı. Üzerinde hâlâ işçi giysileri ve Wankie kömür madeninden çıktığını belirten belgeler vardı.</p>

  <p>Nöbetçilerden biri kağıda baktı. «Neyin var bakalım?»</p>

  <p>«Midemde bir yılan var.»</p>

  <p>Tungata elini midesine götürdü. Midede yılan kolitten ülsere kadar her şey olabilirdi.</p>

  <p>Nöbetçi güldü. «Doktorlar senin yılanı çıkarırlar, hiç merak etme, sen şimdi polikliniğe git.»</p>

  <p>Poliklinik danışma hemşiresi Tungata'yı tanımıştı, ama yüzündeki ifadeyi değiştirmeden bir kart yazdı ve kalabalık sıralardan birine oturmasını işaret etti. Bir iki dakika sonra da masası başından kalkıp 'Nöbetçi Doktor' yazılı kapıdan içeri girdi.</p>

  <p>Dışarı çıkınca Tungata'ya, «Sıra sende!» dedi.</p>

  <p>Tungata sendeleye sendeleye koridoru geçip aynı kapıdan içeri girdi. Kapı ardından kapanır kapanmaz Leila St. John, «Komiser Yoldaş!» diye kucakladı adamı. «Öylesine korktum ki!» Erkeği iki yanağından öperek geri çekildi. Tungata aptal bir köylüden tehlikeli biçimde soğuk bakışlı bir savaşçıya dönüşmüştü bir anda.</p>

  <p>«'Benim için giyecek bir şey var mı?»</p>

  <p>Tungata bir perdenin ardında üstünü değişip beyaz laboratuvar önlüğünü ilikleyerek dışarı çıktı. Yakasında, üstünde, 'DOKTOR G.J. KUMALO' yazılı plastik arma kendisini her türlü boş kuşkudan uzak tutmaya yeterliydi.</p>

  <p>Leila St. John'un karşısına oturarak, «Hazırlıklarını öğrenmek istiyorum,» dedi.</p>

  <p>«Altı ay önce Matopos'tan getirildiğinden bu yana Umlimo'yu yaşlılar bölümünde tutuyorum.»</p>

  <p>«Sağlığı nasıl?»</p>

  <p>«Çok yaşlı. Dediği gibi 120 yaşında olmaması için hiçbir neden yok. Cecil Rhodes'un soyguncuları Bulawayo'ya girip Kral Lobengula'yı öldürdüklerinde genç bir kadındı.»</p>

  <p>«Durumunu sordum ben.»</p>

  <p>«Kötü beslenmeden zayıf düşmüştü, ona iyi bir rejim uyguladım, şimdi yürüyemiyor ama çok sağlıklı. Barsaklarına da hakim değil. Albino olduğu için bir deri alerjisi de var. Ama onu rahat ettirecek bir melhem verdim. Gözü ve kulağı iyi görüp işitmiyor, ama kalbi ve diğer önemli organları yaşına göre çok sağlıklı. Zihni de öyle.»</p>

  <p>«Yola çıkabilir mi?»</p>

  <p>«Çıkmak istiyor. Ülkenin mızrakları başarıya ulaşmadan büyük suları geçecekmiş diye bir kehaneti olduğunda ısrar ediyor.»</p>

  <p>Tungata sabırsız bir hareket yaptığı sırada Leila St. John, «Umlimo ile kehanetlerini umursamıyorsun, değil mi yoldaş?» diye sordu.</p>

  <p>«Sen inanıyor musun, doktor?»</p>

  <p>«Bilimin geçersiz olduğu bazı alanlar vardır. Umlimo da olağanüstü bir kadın. Onun hakkında söylenen her şeye inanamıyorum ama yine de sıradan olmayan bir güce sahip olduğuna inanıyorum.»</p>

  <p>«Bizim hesabımıza göre kadın paha biçilmez bir propaganda aracıdır. Halkımızın büyük bir çoğunluğu hâlâ okuması yazması olmayan, kör inançlara bağlı insanlar. Benim de soruma cevap vermedin, doktor. Yola çıkabilir mi?»</p>

  <p>«Çıkabilir sanırım. Yolda alacağı ilaçları hazırladım. Zambia sınırında güvenlik kontrollerinde bir güçlük çıkarmaması için tıbbi belgeler de hazırladım. En iyi yerli sağlık hademelerinden birini de yanına vereceğim. Ben de kendisiyle gitmek isterdim ama bu dikkati üzerimize çeker.»</p>

  <p>Tungata bir süre düşündü. Öylesine otoriter bir havası vardı ki Leila erkeğin ağzından çıkacak sözleri heyecanla beklediğini farketti. Emir olsun soru olsun hemen bir cevap vermeye hazırdı.</p>

  <p>Ama Tungata ağzını açtığında düşünceli bir sesle. «Kadının ölüsü de dirisi kadar değerli,» diye söylendi. «Ölü olursa idaresi daha kolay olur. Cesedini formaldehid mi her neyse onunla koruyabilirsiniz, değil mi?»</p>

  <p>Leila, tüm inancına rağmen dehşete kapılmıştı. Bu acımasızlık kendisini ürkütüyor, ama erkeğin ölümcül kararlığı karşısında da heyecanlanıyordu.</p>

  <p>«Buna gerek kalmayacağını umarım,» diye mırıldanarak adamın gözlerinin içine baktı. Hayatında böyle bir erkekle karşılaşmamıştı.</p>

  <p>«Onu bir göreyim de sonra karar veririm,» dedi Tungata. «Kadını hemen görmek istiyorum.»</p>

  <p>Hastanenin güney kanadının en üst katındaki özel koğuşun kapısı dışında üç yaşlı kadın oturuyordu. Üçü de vahşi kedi, çakal ve yılan derilerinden yapılmış garip giysiler giymişlerdi. Boyunlarından ve bellerinden şişeler, boş kabaklar, boynuzlar, kuru keçi sidik torbaları, kemikler sarkıyordu.</p>

  <p>«Bunlar yaşlı kadını bir an bile yalnız bırakmıyorlar,» dedi Leila St. John.</p>

  <p>«Ben aksine karar verince bırakırlar,» dedi Tungata.</p>

  <p>Umlimo uyuyordu. Bembeyaz derisi pembemsi griye dönüşmüştü. Çıplak kafasına kadar bütün vücudu kara lekelerle kaplıydı. Kafasını örten derisi o kadar inceydi ki altından kemikleri görünüyordu. Çenesinin altına kadar çekilmiş örtüden alnına kadar olan yüz derisi inanılmayacak kadar buruşuktu. Açık dudakları her soluk alışında titriyordu. Bir tek sarı diş vardı ağzında. Kadın gözlerini açtı. Gözleri beyaz bir tavşanınkiler kadar pembeydi.</p>

  <p>«İyi günler, anacığım.» Leila kadının çökük yanaklarını okşadı. «Sana bir konuk getirdim,» dedi kusursuz Sindelebe dili ile.</p>

  <p>Kadının boğazından bir hırıltı yükseldi, titremeye başladı.</p>

  <p>Tungata'ya bakarken bütün vücudu titriyordu.</p>

  <p>«Sakin ol anacığım,» dedi Leila. «Sana bir zarar vermeyecek.»</p>

  <p>Yaşlı kadın örtünün altından bir iskeleti andıran kolunu çıkardı. Dirsekleri romatizmadan şişmişti, parmakları bir pençe gibi kıvrıktı. Eliyle Tungata'yı işaret etti.</p>

  <p>Şaşılacak derecede berrak bir sesle, «Kralların oğlu,» dedi. «Kralların babası. Şahinler döndüğünde kral olacak olan. Bayete, kral olacak olan, Bayete!» Kralların selamlanmasıydı bu. Tungata dehşetten kaskatı kesilmişti. Alnında boncuk boncuk terler belirmişti şimdi. Leila St. John ayakta duramıyormuş gibi duvara yaslandı. Demir karyolada yatan zayıf kadından ayıramıyordu bakışlarını. Yaralı dudakların kenarlarında tükürükler belirdi, pembe gözler yuvalarında döndüler, ama kadının sesi biraz daha güçlenmişti şimdi.</p>

  <p>«Şahinler çok uzaklara uçtu. Onlar dönene kadar Mambo ve Monomatopas krallıklarında barış olmayacak. Taş şahinleri geri getiren bu krallıkların egemeni olacak.» Sesi bir çığlıktı şimdi. «Bayete, Nkosin kulu. Selam, Mambo. Sonsuza dek yaşa, Moaomatopa.» Umlimo Tungata'yı bütün eski zaman krallarının unvanlarıyla selamladıktan sonra beyaz yastıklara yığıldı, kaldı, Leila kadının yanına koşup parmaklarını göğsüne dayadı.</p>

  <p>«Bir şeyi yok,» dedi biraz sonra. Tungata'ya baktı. «Ne yapmamı istiyorsun?»</p>

  <p>Tungata derin bir uykudan uyanıyormuş gibi başını salladı, beyaz önlüğün koluyla alnındaki buz gibi korku terlerini sildi, «Ona iyi bak. Yarın sabah yola çıkabilecek duruma gelsin. Onu kuzeye götürüp büyük nehirden geçireceğiz.»</p>
</body>
</html>
