<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Akşam yemeğini evin hem mutfağı, hem yemek ve oturma odası olan büyük odada yediler.</p>

  <p>Constance masaya örtü diye Rhodesian Herald gazetesinin sayfalarını yaymıştı. Sayfalarda bazı sütunların boş çıkması, editörlerinin hükümet sansürcülerine karşı sessiz protestolarıydı. Constance yaşlı adamın tabağına çorbasını doldurdu, eline kaşığını verdi, sonra yanında oturup yemek yemesine "dikkat etti, döktüğü çorbayı sildi.</p>

  <p>Duvara yaslanmış duran küçük siyah beyaz televizyonda haberleri okuyan spikerin bulanık gölgesi vardı.</p>

  <p>«Mashonaland ve Matebeleland'da dört ayrı çatışmada son yirmi dört saat içinde güvenlik kuvvetleri yirmi altı terörist öldürmüşlerdir. Ayrıca silahlı çatışma sırasında on altı sivil ölmüş, Mrewa yolunda bir mayın patlaması sonunda da sekiz kişinin öldüğü bildirilmiştir. Birleşik Harekât Karargâhından güvenlik kuvvetlerinin iki ölü verdiği bildirilmektedir. Ballantyne'ın izcilerinden Çavuş John Sinclair...»</p>

  <p>Constance kalkıp televizyonu kapattı, sonra yine yerine oturup Gideon'un tabağına biraz daha köfte ve fasulye koydu. «Bir futbol maçı gibi,» diye Samson'un o güne kadar hiç duymadığı acı bir sesle söylendi. «Her aksam sonuçları veriyorlar. Teröristler 2 güvenlik kuvvetleri 26. Toto kuponlarını doldurmamız için sanki.» Samson kızın ağladığını farketti, ama ne yazık ki onu rahatlatacak bir şey söyleyemiyordu.</p>

  <p>«Bize beyaz askerlerin adlarını, kaç yaşında olduklarını, geride kaç çocuk bıraktıklarını söylüyorlar, ama diğerleri yalnızca 'terörist' ya da 'siyah siviller.' Ama onların da ana babaları, karıları ve çocukları var. Onlar da bizim gibi Matabele, bizim insanlarımız. Bu ülkede ölüm öyle kolay, öyle sıradan bir şey ki... Ama ölemeyenler, bize gelenler, bizim insanlarımız, kopmuş bacakları, ömürlerinin sonuna kadar budala kalacak kadar beyninden yara almış olanlar...»</p>

  <p>«Kadınlar ve çocuklar karışınca savaş daha da zalimleşir,» dedi Gideon o paslı sesiyle. «Biz onların kadınlarını öldürürüz; onlar bizimkileri.»</p>

  <p>Kapıda hafif bir tıkırtı işitilince Constance hemen yerinden kalktı, kapıyı açmadan önce ışığı söndürdü. Dışarsı karanlık olmasına rağmen Samson kapının önünde iki insan olduğunu farketti. Adamlar içeri girdiler, kapı kapandı. Constance ışığı yaktı.</p>

  <p>Duvara dayanmış iki adamın giyimlerinden kim oldukları beliydi. Üzerlerinde blucin ve mavi gömlek vardı ama hareketlerinde hayvansı bir dikkatlilik seçiliyordu.</p>

  <p>İkisinden daha yaşlı olanı diğerine başını salladı. Diğeri yatak odalarına girip ortalığı araştırdı, odaya dönüp perdelerin sımsıkı kapalı olup olmadığını kontrol etti. Sonra ötekine başını sallayıp odadan çıktı. Yaşlı olanı Gideon Kumalo'nun karsısına oturdu. Yüz hatları ince, burnu Arap burnu gibi eğikti, ama derisi kapkaraydı, saçlarını da sıfır numarayla traş etmişti.</p>

  <p>«Adım Yoldaş Tebe,» dedi. «Senin adın ne, baba?»</p>

  <p>«Gideon Kumalo.» Yaşlı adam başını hafifçe yana eğerek adamın omzundan ileri baktı.</p>

  <p>«Bu ananın sana verdiği ad değil, baban da bu adla tanımazdı seni.»</p>

  <p>Yaşlı adam titremeye başladı, güçlükle kıpırdattı dudaklarını.</p>

  <p>«Kimsin sen?»</p>

  <p>«Benim kim olduğum önemli değil. Biz senin kim olduğunu öğrenmek istiyoruz. Tungata Zebiwe adını duydun mu hiç? Çalınanı Arayan, Adaleti Arayan?»</p>

  <p>Yaşlı adam artık öylesine titriyordu ki, kolunun çarptığı çorba kâsesi yere yuvarlandı.</p>

  <p>«O adı nerden duydun?» diye fısıldadı. «Bu şeyleri nasıl biliyorsun?»</p>

  <p>«Ben her şeyi bilirim, baba. Bir şarkı bile bilirim hatta. Seninle birlikte söyleyelim istersen.»</p>

  <p>Adam alçak sesle şarkıyı okumaya başladı:</p>

  <p>'Yerin derinliklerinde bir köstebek gibi Bazo buldu gizli geçidi... '</p>

  <p>Bu 'Köstebek' savaşçılarının savaş şarkılarıydı. Gideon Kumalo eski anıların ağırlığı altında ezilir gibi oldu birden. Bütün yaşlılar gibi geçen haftanın olaylarını hatırlayamadığı halde çocukluğunun olaylarını tüm ayrıntılarına kadar capcanlı görebiliyordu gözleri önünde. Matopos tepelerindeki mağarayı, babasının yüzünü hatırlıyordu. Şarkının sözlerini de hatırlamıştı:</p>

  <p>'Köstebekler yerin altında yaşarlar</p>

  <p>Öldü mü bunlar diye sorar Mashobane kızları.'</p>

  <p>Gideon kısık sesiyle şarkı söylerken görmeyen göz pınarlarında biriken yaşlar yanaklarından süzülüyordu.</p>

  <p>'Dinleyin güzel kızlar, duymuyor musunuz Karanlıklardaki kıpırtıları?'</p>

  <p>Şarkı sona erince Gideon gözlerini silerken konukları bir süre konuşmadı. Sonra yumuşacık bir sesle, «Atalarının ruhları seni çağırıyor, Yoldaş Tungata Zebiwe,» dedi.</p>

  <p>«Ben yaşlı bir adamım, körüm, zayıfım, onlara cevap veremem.»</p>

  <p>«O zaman yerine bir başkasını göndermelisin. Damarlarında Balta Bazo ile büyücü Tanase'nin kanı dolaşan birini.» Yabancı masanın başında duran Samson Kumalo'ya dönüp gözlerinin içine baktı.</p>

  <p>Samson da adama bakıyordu. Çok kızmıştı. Yabancının neden geldiğini bir önseziyle anlamış bulunuyordu. Üniversite mezunu olan ve kendisinin diğer yeteneklerine sahip pek az Matabele genci vardı. Kendisini istediklerini uzun zamandır biliyordu ve onlardan kaçınmak için o ana kadar tüm kurnazlığını kullanmıştı. Şimdi kendisini bulmuşlardı ve bu yüzden hem onlara hem de Constance'a kızıyordu. Kızın yemek boyunca durmadan kapıya baktığını görmemiş değildi.</p>

  <p>Kendisinin orada olduğunu onlara onun söylediğinden hiç kuşkusu yoktu.</p>

  <p>Öfkesinin yanısıra yorgun bir teslimiyet içindeydi. Onlara daha fazla direnemeyeceğini anlamıştı. Bunun tehlikesini biliyordu. Bunlar kan içinde akıl almaz bir zalimlik derecesine gelene kadar yoğurulmuşlardı. Yabancının önce Gideon Kumalo ile konuşmasının nedenini anlıyordu. Samson şimdi dediklerini yapmazsa yaşlı adamın yaşamı tehlikedeydi. «Yerine bir başkasını göndermelisin.»</p>

  <p>Çok eski bir pazarlıktı bu; hayata karşı hayat. Samson pazarlığı reddederse büyükbabasının yaşamını tehlikeye atacaktı ki, iş o kadarla da kalmayacaktı. Kendisini istiyorlardı ve istediklerini elde edeceklerdi.</p>

  <p>«Adım Samson Kumalo,» dedi. «Hıristiyanım ve savaş ile şiddetten nefret ederim.»</p>

  <p>«Kim olduğunu biliyoruz,» dedi yabancı. «Bu günlerde yumuşaklığa yer olmadığını da biliyoruz.»</p>

  <p>Kapı hafifçe aralanırken yabancı birden sustu. Dışarda nöbet bekleyen ikinci yabancı başını içeri uzattı.</p>

  <p>«Kanka!» Ve ardından hemen kayboldu. «Çakallar!» Yaşlı yabancı hemen yerinden fırladı, pantolonun belinden 7.62'lik Tokarev tabancasını çekti, aynı anda ışığı söndürdü. Karanlıkta Samson'un kulağına, «Bulawayo otobüs istasyonu. İki gün sonra sabah saat sekizde,» diye fısıldadı.</p>

  <p>Samson kapının kapandığını duydu, odada üçü kaldılar. Beş dakika kadar bekledikten sonra Constance, «Gittiler,» deyip ışığı yaktı, tabakları toplayıp örtü yerine kullandığı gazeteyi katladı.</p>

  <p>«'Oğlanları' korkutan her neyse gerçek değildi sanırım. Köy sakin. Güvenlik kuvvetlerinden iz yok.»</p>

  <p>Erkekler cevap vermediler, Constance onlara birer fincan kakao hazırladı.</p>

  <p>«Saat dokuzda televizyonda 'Demiryolu Çocukları' var.»</p>

  <p>«Ben yorgunum,» dedi Samson. Hâlâ kızgındı Constance'a. «Ben de yorgunum,» diye Gideon söylendi. Samson büyükbabasını yatak odasına götürdü. Kapıda dönüp baktığında Constance'ın kendisine yalvaran bakışlarını görünce öfkesi biraz hafifler gibi oldu.</p>

  <p>Odada yaşlı adamın karşısındaki dar demir karyolada yatarken mutfaktan gelen kapkacak seslerini dinledi bir süre. Daha sonra kızın arka taraftaki yatak odasının kapısı kapandı.</p>

  <p>Samson yaşlı adamın horlamasını bekledi. Kalkıp çıplak omuzlarına battaniyeyi atıp Constance'ın odasına gitti. Kapısı kilitli değildi. İçeri girerken kızın yatağında doğrulduğunu farketti.</p>

  <p>«Benim.»</p>

  <p>«Gelmeyeceğinden öyle korkuyordum ki.» Samson uzanıp kızın çıplak vücuduna dokundu. Constance erkeği elinden tutup kendine çekti. «Özür dilerim.»</p>

  <p>«Önemi yok,» dedi Samson. «Sonsuza kadar saklanamazdım zaten»</p>

  <p>«Gidecek misin?»</p>

  <p>«Gitmezsem büyükbabamı alırlar ve bu da onları tatmin etmez.»</p>

  <p>«Gitmenin nedeni değil bu. Benim onlara katıldığım nedenle gideceksin sen de. Zorunluydum da ondan.»</p>

  <p>Kız da kendisi gibi çıplaktı. Kıpırdadıkça göğüsleri göğsüne değiyordu. Samson vücudunda bir ateş dalgasının dolaştığını hissetti.</p>

  <p>«Seni ormana mı alacaklar?» diye sordu. «Hayır. Henüz değil. Burada kalmam emredildi. Yapacak isim varmış burada.»</p>

  <p>«Sevindim.» Samson dudaklarıyla kızın boğazını okşadı. Ormanda yaşama şansı çok sınırlıydı. Güvenlik kuvvetleri bir kayba karşı otuz kişi öldürüyorlardı.</p>

  <p>«Yoldaş Tebe'nin sana randevu verdiğini duydum. Seni kırsal kesime mi alacaklar dersin?»</p>

  <p>«'Bilmiyorum. Önce bir eğitimden geçirirler herhalde.»</p>

  <p>«Bu gece uzun bir süre için son kez birlikte oluyor olabiliriz.» Samson kıza cevap vermeden kadifeyi andıran sırtını okşadı.</p>

  <p>«İçime bir erkek evlat yerleştirmeni istiyorum. Birbirimizden ayrıyken bana koruyacağım bir şey vermeni istiyorum.»</p>

  <p>«Yasalara ve geleneklere karşı suç bu.»</p>

  <p>«Bu ülkede silahtan başka yasa ve bizim kabul ettiğimizden başka gelenek yok artık.» Constance erkeğin altına süzülüp güçlü bacaklarıyla vücudunu sardı. «Bu kadar ölümün ortasında bile hayatı korumalıyız. Bu gece bana çocuğunu ver, başka gecemiz kalmamış olabilir.»</p>

  <p>Samson bir karabasanla uyandı. Ufacık odaya çevrilen ışıldaklar incecik perdeyi aşıp çıplak duvarda gölgeler oluşturuyordu. Constance sıkı sıkı sarılmıştı kendisine. Vücudu hâlâ nemli ve sıcaktı, gözleri uykuluydu. Dışardan emirler yağdıran bir ses duyuldu.</p>

  <p>«Rodezya Ordusu konuşuyor. Herkes derhal evlerinden çıkacaktır. Kaçmaya kalkışmayın. Saklanmayın, Masum insanlara bir zarar verilmeyecektir. Ellerinizi kaldırın. Kaçmayın, Saklanmayın.»</p>

  <p>«Giyin.» dedi Samson. «Sonra da büyükbabama yardım edelim.»</p>

  <p>Constance köşedeki dolaptan çıkardığı pembe entariyi çıplak vücuduna geçirdi. Sonra çıplak ayak Samson'un ardından yaşlı adamın odasına yürüdü. Yalnızca kısa pantolonunu giymiş olan Samson Gideon'un kalkmasına yardım ediyordu. Dışarda hoparlörler madeni seslerle geceyi yırtıyorlardı. «Derhal dışarı çıkın. Masum insanlara zarar verilmeyecektir. Kaçmayın.»</p>

  <p>Constance adamın sırtına battaniyeyi örttü, aralarına alıp ön kapıya yürüdüler. Samson kapıyı açtı, elleri yukarda olarak dışarı çıktı. Parlak bir ışık gözlerini kamaştırmıştı. «Büyükbabamı getir.»</p>

  <p>Constance yaşlı adamı dışarı çıkardı, üçü birbirlerine sokulmuş bir halde kapının önünde durdular. «Kaçmayın. Saklanmaya kalkışmayın.» Evler çepeçevre sarılmıştı. Işıldaklar çoğu gecelikler içinde ya da battaniyelere sarılmış olan öğretmenler ve hemşireler ile ailelerini acımasızca aydınlatıyordu.</p>

  <p>Işıkların ardındaki koyu karanlıktan panter gibi çıkan gölgeler seçiliyordu. Bunlardan biri verandanın parmaklığından atladı, duvara yaslanarak Samson’un vücudunu pencerelere karşı kendisine kalkan olarak çekti.</p>

  <p>«Üç kişisiniz ha! Hepsi bu kadar mı?» Sindebele dilinde konuşuyordu. Orman tipi kamuflaj üniforması giymişti, yüzü ve elleri karaya boyalı olduğu için beyaz mı karaderili mi olduğu anlaşılmıyordu.</p>

  <p>«Üç kişiyiz,» dedi Samson.</p>

  <p>Adam kalçası üzerindeki FN makineli tüfeğini üstlerine çevirmişti.</p>

  <p>«İçerde kimse varsa söyleyin, aksi halde hepsi ölecekler.»</p>

  <p>«Kimse yok.»</p>

  <p>Asker arkadaşlarını çağırdı, ön ve arka kapılardan ve pencerelerden bir anda içeri daldılar. Birkaç saniye içinde birbirlerini koruyarak evi aramışlardı. Evde kimsenin olmadığına inanınca karanlık içinde kayboldular.</p>

  <p>«Kımıldamayın! Olduğunuz yerde kalın!»</p>
</body>
</html>
