<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Yola gece yarısını geçerken vardılar. Öğretmen çocukları yol kenarındaki bir ağaçlık arasında sessizce tutarken Tungata ile Tebe Rodezyalıların pusu kurup kurmadıklarını anlamak için her iki yönde birer kilometre yürüdüler. Ortalıkta kimseyi görmeyince çocukları Tungata'nın seçtiği bir yerden karşıya geçirdiler. Tungata daha sonra dönüp taşlık yolu iyice süpürdü hiçbir iz kalmaması için.</p>

  <p>Güvenlik kordonuna şafak sökmeden varmışlardı. Mayınlı bölge yüz metre eninde ve kırk mil uzunluğundaydı. Üç milyon çeşitli mayın yerleştirilmişti bu daracık alana. Kenarında ağaçların gövdelerine çakılmış kurukafalar ve 'Tehlike — Mayınlı Bölge' yazılı plakalar vardı. Tebe çocuklara uzun otların arasına yatmalarını ve havadan görülmemek için üzerlerini otlarla örtmelerini emretti. Sonra Tungata'ya döndü.</p>

  <p>«Mayınlar belli bir düzende yerleştirilmiştir. Ama bu düzeni kestirebilmek hem çok güçtür hem de zaman zaman düzen dışı yerleştirmeler yapılmıştır. İçeri girip düzeni anlamak çok güçtür, çok yürek ister. Rehberimiz gelince göreceksin.» Ama rehberleri gelmedi.</p>

  <p>Öğle olunca Tebe, «Beklemekten başka çaremiz yok,» dedi. «Mayınlı alana girmek kesin ölüm demektir.» Ne yiyecekleri ne de suları vardı, ama yine de çocukların kalkmalarına izin vermiyordu. «Nasıl olsa öğrenmeleri gerekiyor,» diyerek omuzlarını silkti. «Sabır bizim en büyük silahımızdır.»</p>

  <p>Rehberleri öğleden sonra geldi. Aralarına girene kadar Tungata geldiğini fark etmemişti bile. «Bizi nasıl buldun?»</p>

  <p>«Yolu geçtiğiniz yeri buldum, oradan da buraya geldim.» Rehber kaçırılan çocuklardan daha büyük değildi, ama gözlerinde yaşamın artık kendisi için hiçbir yenilik taşımadığı yaşlı bir insan bakışı vardı.</p>

  <p>«Geç kaldın,» dedi Tebe</p>

  <p>«Geçitte Rodezyalılar pusu kurmuşlar. Çevrelerini dolaşmak zorunda kaldım.»</p>

  <p>«Bizi ne zaman geçireceksin?»</p>

  <p>Rehber Tungata'nın yanına uzandı. «Sabahtan önce olmaz. Ortalık çiyle kaplanınca.»</p>

  <p>«Bana mayınların nasıl yerleştirildiklerini anlatır mısın?» Çocuk Tebe'ye baktı, Tebe başını sallayıp izin verdi.</p>

  <p>«Mopani yaprağının damarlarını hatırla.» Çocuk toprağa çizgiler çizdi. Yaklaşık bir saat konuştu. Tungata başını sallıyor anlamadığı bir şey olursa soruyordu. Rehberin sözü bitince başını kollarına dayadı ve bir daha sabaha kadar kıpırdamadı. Bir anda uyumak ve bir anda uyarmak hepsinin daha ilk başta öğrendikleri şeydi. Bunu yapamayan çok yaşamazdı.</p>

  <p>Ortalık hafifçe ışıyınca rehber sürüklenerek mayınlı bölgenin kıyısına yaklaştı. Tungata da hemen ardından geliyordu. Rehberin bir elinde de naylon bir torbadan yırtılmış sarı şeritler vardı. Yere iyice yatıp başını serçe gibi yana eğdi.</p>

  <p>«Çiyi görüyor musun?» Tungata birden şaşırdı. Hemen önlerinde toprağın birkaç santim üstünde 'çiyden bir gerdanlık vardı sanki.</p>

  <p>Çlaymore mayının gözle görülmeyecek kadar ince teli çiy ve güneşin yatay ışınlarıyla aydınlanmıştı. Rehber teli sarı naylonla işaretleyip çubuğu toprağa soktu. Birkaç saniye sonra yumuşak toprakta aradığını bulmuştu. Parmakları bir AP mayınının yuvarlak gri tepesini ortaya çıkardı. Mayını ayakları arasında tutup bir başkasını aramaya başladı. Az sonra üç mayın daha bulmuştu.</p>

  <p>Mayınlı bölgenin dışında yatan Tungata'ya, «Anahtarı bulduk,» dedi. «Şimdi çiyler kurumadan işimizi bitirmeliyiz.»</p>

  <p>Genç rehber girişini bulduğu geçitte iki mayın daha ortaya çıkardıktan sonra yönünü değiştirdi, iki mayın daha buldu, artık ortaya bir zikzak örnek çıkmıştı. Alanın öteki ucuna varması yirmi altı dakika sürdü. Sonra dönüp Tungata'ya baktı. «Yapabilir misin şimdi?»</p>

  <p>«Elbette.» Oğlanın sırıtması yüzünde yapışıp kaldı. «Evet, sanırım yapabilirsin. Ama her zaman ekstra bir tane aramak gerek. Tuzak olsun diye hiç beklemediğin bir yere bir tane yerleştirirler. Ona karşı korunmanın tek yolu aşırı dikkattir.» Rehber ile Tungata çocukları elele tutuşturup beşerli gruplar halinde karşıya geçirdiler. Sonuncu grup geçerken bir uçak motorunun homurtusu duyuldu. Tungata ile çocukların karşı tarafa geçmek için on metreleri kalmıştı. İnsanın içinde karşı konulmaz bir koşma arzusu vardı.</p>

  <p>«Kıpırdamayın!» diye bağırdı rehber. «Olduğunuz yerde çömelin.» Mayınlı alanda çömeldiler. İncecik çelik tel Tungata'nın bacakları arasındaydı. Korkunç bir ölümden ancak bir santim ötedeydi şimdi.</p>

  <p>Uçak gürültüsü giderek arttı, uçak birden nehirle kendileri arasındaki ağaçların üstünde belirdi. Gümüş renkli gövdesinin ön tarafında 'RUAG' harfleri vardı.</p>

  <p>«Rhodesian United Air Carriers,» dedi rehber. «Zengin kapitalist turist domuzlarını gezdiriyorlar.»</p>

  <p>Uçak öylesine yakından ve alçaktan geçiyordu ki, pilotun yanındaki kadınla konuştuğunu görebiliyorlardı. Sert bir dönüş yapan uçak Zambezi nehri boyunca uzanan palmiyeler ardında kaybolunca Tungata doğruldu. Terden gömleği sırtına yapışmıştı.</p>

  <p>Yanındaki çocuğa, «Yürü,» dedi. «Ama dikkatli ol.»</p>

  <p>Victoria Şelalesinde Zambezi nehri dimdik bir kayalıktan aşağı gökgürültüsü gibi ses çıkararak dökülür. Afrikalılar buna 'Gürleyen Duman' adını verirler. Bu inanılmaz olgudan birkaç mil ötede geniş nehir birden sığlaşır. Bir öküz vagonunun geçebileceği on iki geçit vardır suda. Ya da insan, herbiri bir ton çeken ve bir koparışta bir sığırın bacağını parçalayıp yutan Zambezi timsahlarıyla karşılaşmayı göze alabilirse, yürüyerek karşıya geçebilir.</p>

  <p>Küçük rehber Tungata'ya, «Sığlık geçitlerde pusu kurarlar,» dedi. «Ama hepsini birden denetleyemezler. Bu sabah nerede olduklarını biliyorum, ama şimdiye kadar yer değiştirmiş olabilirler. Göreceğiz.»</p>

  <p>«Onunla git,» dedi Tebe. Tungata bunu bir güven belirtisi olarak kabul etti.</p>

  <p>O sabah küçük rehberden sağ kalabilmek için insanın yalnız gözlerini ve kulaklarını değil, bütün duyularını kullanması gerektiğini öğrendi. İkisi birlikte en yakın sığlığın geçitlerine giden yolları adım adım, durup dinleyerek, ağaçların altlarını araştırarak yürüdüler.</p>

  <p>Rehberin hafifçe dokunmasıyla irkilen Tungata kendini çürümüş yaprakların içine attı. Kıpırtısız ama çöreklenmiş çıngıraklı yılan kadar tetikteydiler. Tungata ancak birkaç dakika sonra yanıbaşındaki rehberin havayı koklamakta olduğunu farketti. Rehber dudaklarını Tungata’nın kulağına değdirerek fısıltıyla, «Buradalar.» dedi. Ayaklarının ucuna basarak geri çekildiler. «Kokularını aldın mı?» diye sordu rehber.</p>

  <p>Tungata başını sallayınca oğlan gülümsedi. «Nane. Beyaz subaylar dişmacunu kokusunun günlerce kaybolmadığını anlayamıyorlar.»</p>

  <p>Bir sonraki geçitte kimse yoktu. Çocukları geçirmek için karanlığın basmasını beklediler. Karşı kıyıya geçince rehberleri dinlenmelerine fırsat tanımadı. Çocuklar ıslanan giysilerinin içinde titredikleri halde yürümeleri için ısrar etti.</p>

  <p>«Zambia'ya ayak bastık ama henüz güvenlik içinde değiliz. Güney kıyısındaki kadar büyüktür buradaki tehlike de. Kankalar akıllarına estikçe buraya kadar gelirler.»</p>

  <p>Rehberin ardından o gece ve ertesi gün öğleye kadar yürüdüler. Çocuklar açlıktan ve yorgunluktan bir adım atacak halde değillerdi. Öğleden sonra birden ormandan çıkıp demiryoluna vardılar. Rayların kenarında beş altı tane kulübe vardı. Bir kenarda da iki hayvan vagonu duruyordu.</p>

  <p>«Burası Zimbabwe Halk Kurtuluş Ordusu seferberlik merkezi,» dedi rehberleri. «Şu an için güvene kavuşmuş sayılırsınız.» Sabah çocuklar vagonlardan birine dolarlarken ufak tefek rehber Tungata'ya yaklaştı.</p>

  <p>«Yolun açık olsun, Yoldaş. Kimin ölüp kimin sağ kalacağı konusunda önsezim vardır benim. Sanırım sen zaferimizin gerçekleştiğini göreceksin.» Tungata'nın elini sıktı. «Bir daha görüşeceğimize eminim, Tungata Yoldaş.»</p>

  <p>Yanılmıştı ama. Tungata aylar sonra rehberin hemen hemen aynı günlerde sığlık geçitlerde pusuya düşürüldüğünü öğrendi. Karnı paramparça olduğu halde bir tepeciği tırmanmış son kursunu bitene kadar ateş etmişti. Sonra da elbombasının pimini çekip göğsüne bastırmıştı.</p>
</body>
</html>
