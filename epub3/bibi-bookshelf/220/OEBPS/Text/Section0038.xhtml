<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>St. Giles Hastanesinin felçliler bölümü Craig Mellow’un minnetle içine gömüldüğü bir sığınaktı.</p>

  <p>Pek çok hastadan daha talihli sayılırdı, uzun yeşil koridorda tekerlekleri gıcırdayan sedyeyle ancak iki kez taşınmıştı ameliyat salonuna. İki keresinde bacağının kalan kısmını düzeltmişler; suni bacak takılması için ait kısmına etten bir yastık yapmışlardı. İkincisinde de kalçalarından, bacak arasından ve sırtından şarapnel parçalarını ayıklamışlardı. Belden aşağısının neden tutmadığını ise yaptıkları tüm muayenelere rağmen anlayamamışlardı.</p>

  <p>Parçalanmış etleri sağlıklı genç bir hayvanınki gibi hızla iyileşmişti. Ancak plastik ve paslanmaz çelikten bacağı kullanılmadan duruyordu dolabın yanında. Yatağın üstündeki zincirlere tutunup kendini kaldırmaktan ve tekerlekli koltuğunu çevirmekten kollarının kasları güçlenmişti.</p>

  <p>Günün çoğunu koltuğunda oturup hastanenin atölyesinde çalışarak geçiriyordu. Eski Land Rover'ini sökmüş, motoru yeni baştan elden geçirmiş, krank milini taşlamıştı. Sonra ayak yerine el pedalları yapmış, sürücü koltuğunu felçli vücudunun kolaylıkla girip çıkacağı biçimde yeniden düzenlemişti. Ön koltuğun ardında eskiden silahların durduğu yere de koltuğun yerleştirilmesi için yeni bir bölme yapmış, arabayı parlak bir kestane rengine boyamıştı.</p>

  <p>Land Rover bitince bu kez yatı için paslanmaz çelik ve bronzdan parçalar yapmaya koyulmuştu. Matkapların frezelerin başında saatlerce çalışıyordu. Elleri böylesine çalışırken kafasını kurcalayan anılardan kurtuluyor, kendini yalnızca işine vererek tahta ve madenden şaheser yaratıyordu.</p>

  <p>Akşamları ise okuyup yazıyordu. Ancak ne bir gazete okuyor ne de hastanenin salonundaki televizyonu izliyordu. Diğer hastalarla savaş ya da karmaşık barış konuşmalarını kesinlikle tartışmıyordu. Böylece savaş kurtlarının hâlâ birbirlerini avladıklarını unutabilmeyi umuyordu.</p>

  <p>Ama geceleri zihninin ve belleğinin kendisine oynadığı oyunları engelleyemiyordu. Yine mayınlı alanda korku içinde terliyor, Roly'nin kulağına çirkin şeyler fısıldayan sesini duyuyor ya da nehrin üzerindeki elektrik parıltılı yıldız fişeklerini görüyordu. Haykırarak uyandığında gece hemşiresini yanında buluyordu.</p>

  <p>«Bir şey yok, Craig. Bir rüya gördün sadece. Bir şey yok.»</p>

  <p>Ama kendisi bir şeyin olmadığından hiç emin değildi, bir daha da hiçbir şey eskisi gibi olmayacaktı, bunu çok iyi biliyordu.</p>

  <p>Valerie Yengesi mektup yazıyordu. Douglas Amca ile yengesi Roland’ın cesedinin bulunmamış olmasına bir türlü alışamıyorlardı. Güvenlik kuvvetlerinin haberalma bölümü aracılığayla korkunç bir hikâye duymuşlardı: Roland'ın kurşunlanmış cesedi Zambia'da halka gösterilmiş ve eğitim kampındaki gerillaların adamın gerçekten öldüğünden emin olmaları için üstüne tükürüp işemeleri istenmişti. Daha sonra ceset kamptaki hela çukurlarından birine atılmıştı.</p>

  <p>Yengesi ne kendisinin ne de amcasının Craig'i ziyarete gelemeyişlerini anlayışla karşılamasını istiyor, istediği bir şey varsa çekinmeden mektup yazmasını söylüyordu.</p>

  <p>Diğer yandan Jonathan Ballantyne her Cuma bir piknik sepetiyle kendisini ziyarete geliyordu. Sepette her zaman bir şişe cin ve beş altı şişe tonik bulunurdu. İki adam hastanenin bahçesinin kuytu bir köşesinde paylaşırlardı içkiyi. Craig gibi yaşlı adam da acı dolu günden kaçmak ister, birlikte geçmişe dalarlardı. Bawu her hafta aile günlüklerinden birini getirir, uzun uzun tartışırlar, Craig yaşlı adamın o günlere ait anılarını canlandırmaya çalışırlardı.</p>

  <p>Yalnızca iki kere unutma ve sessizlik anlaşmalarını bozmuşlardı. «Bawu, Janine ne oldu?» diye sormuştu Craig.</p>

  <p>«Valerie ile Douglas onun Queens Lynn'de oturmasını istediler hastaneden çıkıldıktan sonra, ama buna razı gelmedi, Bildiğim kadarıyla hâlâ müzede çalışıyor.»</p>

  <p>Ertesi hafta Bawu Bentley arabasına binerken, «Roly'yi öldürdüklerinde ilk kez bu savaşı kaybedeceğimizi anladım,» dedi. «Savaşı kaybedecek miyiz, Bawu?»</p>

  <p>«Evet.» Yaşlı adam Craig'i tekerlekli koltuğunda bırakıp sürmüştü arabasını.</p>

  <p>Hastanede geçirdiği onuncu ayın sonunda Craig'e dört gün süren çeşitli testler uyguladılar. Röntgen filmlerini çektiler, vücuduna elektrodlar yerleştirdiler, görüşünü ölçtüler, sinir bozukluğunu ortaya çıkaracak deri testleri yaptılar, belkemiğinden su aldılar. Sonunda Craig bitkin ve sinirli bir insan olup çıkmıştı. O gece bir karabasan daha gördü. Yine mayınlı bölgede yatıyordu ve Janine'in sesini duyuyordu. Ama Craig kımıldayamıyordu. Sonunda uyandığında terden çarşafın sırılsıklam olduğunu farketti.</p>

  <p>Ertesi gün doktoru, «Testlerin çok başarılı, Craig,» dedi. «Seninle gerçekten gurur duyuyoruz. Şimdi yeni bir tedaviye başlayacağız. Seni Dr. Davis'e gönderiyorum.»</p>

  <p>Dr. Davis sert tavırlı, sert bakışlı bir gençti. Craig adamın çevresine ördüğü sakinlik kozasını yok edeceğinden korkuyordu. Muayenesinde on dakika geçirdikten sonra adamın bir ruh doktoru olduğunu farketti.</p>

  <p>«Doktor, ben kaçık falan değilim.»</p>

  <p>«Doğru, ama biraz yardıma ihtiyacın olduğunu düşünüyoruz, Craig.»</p>

  <p>«Bir şeyim yok benim, yardım falan istemem.»</p>

  <p>«Vücudunda ya da sinir sisteminde gerçekten bir şey yok. Belden aşağısının neden tutmadığını öğrenmek istiyorduk'.»</p>

  <p>«Doktor, ben size bunun nedenini anlatayım da boşuna zahmetten kurtulun öyleyse. Sağlam bacağımla ötekinin kalan parçasını kullanamamamın tek nedeni bir AP mayınına basmış olmam.»</p>

  <p>«Craig, şok denilen bir durum vardır...»</p>

  <p>«Doktor, yani benim bedenen bir kusurum yok.mu?»</p>

  <p>«Yok.»</p>

  <p>«Peki, öyleyse neden bunu daha önce kimse söylemedi bana?»</p>

  <p>Craig koltuğunu doğruca odasına sürdü. Kitaplarını, kâğıtlarını toplaması için beş dakika yetmişti, sonra doğruca kestane rengine boyadığı Land Rover’ine atladı, bavulunu arabanın arkasına, koltuğunu yerine yerleştirdi ve arabayı yata doğru sürdü.</p>

  <p>St. Giles atölyesinde kendisini yatın güvertesine indirip çıkartacak bir dizi makara ve el vinci geliştirmişti. Şimdi gerekli diğer araç ve gereci yapmak artık bütün gününü alıyordu. Güvertenin çeşitli yerlerine tutunup kendisini çekmek için tutamaklar yaptı. Pantolonunun altına deri parçalar dikti. Mutfağı ve çalışma masasına yeni ihtiyaçlarına göre yeniden yaptı. Bir yandan müzik çalıyor bir yandan da cin kadehini elinin dibinden eksik etmiyordu. Müzik ve içki istenmeyen anıları kovalamakta yardımcı oluyordu.</p>

  <p>Yat bir kaleydi. Ayda bir kere polis emeklilik çekini almak ve mutfağını doldurmak için ayrılıyordu oradan.</p>

  <p>Bu çıkışlarından birinde elden düşme bir yazı makinesi buldu. Makineyi en sert fırtınalara bile dayanacak biçimde masaya vidaladı, elyazısıyla doldurduğu defterleri temize çekmeye başladı. Zamanla hızı da artmış, tuşlar müzikle yarışmaya başlamıştı.</p>

  <p>Dr. Davis kendisini en sonunda bulmuştu. Craig yatın güvertesinden aşağı seslendi.</p>

  <p>«Doktor, şimdi sizin ne kadar haklı olduğunuzu anladım artık. Ben çılgının biriyim. Sizin yerinizde olsam o merdivene ayak basmazdım.»</p>

  <p>Craig bundan sonra kendisi çıktıktan sonra merdiveni yukarı çekecek bir düzen geliştirdi. Merdiveni yalnızca Bawu için indiriyor, her Cuma günü içkilerini içerlerken kendilerine ra hatça saklanabilecekleri bir hayal dünyası yaratıyorlardı. Bawu bir hafta Salı günü geldi. Craig ön güvertede büyük direği sağlamlaştırmaya çalışıyordu. Yaşlı adam Bentley'in içinden çıktığı anda Craig'in mutluluk dolu hoşgeldin çığlığı dudaklarında donuverdi. Bawu bir hafta içinde kurumuş, küçülmüş gibiydi. British Museum'da ki o sargıları açılmış mumyalara benziyordu. Bentley'in arkasında yaşlı adama kırk yıl hizmet etmiş Matabele aşçı vardı. Aşçı arabanın bagajından iki sandık çıkartıp yük asansörüne yükledi.</p>

  <p>Craig sandıkları yukarı çekti, sonra asansörü yaşlı adamın çıkması için indirdi. Kamarada büyükbabasına bakmadan içki kadehlerini doldurdu.</p>

  <p>Bawu sonunda yaşlanmıştı işte. Gözleri bulanıktı, ağzı yarı aralık kalıyor, dudaklarını emiyordu. Gömleğine içki döktüğü zaman farketmedi bile. Uzun bir süre hiç konuşmadan oturdular. Yaşlı adam birdenbire, «Senin mirasını getirdim,» dedi. Craig güvertedeki sandıkların günlükler olduğunu anladı. «Douglas'ın hiçbir işine yaramazdı bunlar zaten.»</p>

  <p>«Teşekkür ederim, Bawu.»</p>

  <p>«Sana Bay Rhodes'un beni kucağına aldığını söylemiş miydim?» Bawu konuyu değiştirmeye çalışıyordu. Craig bu hikâyeyi en az elli kere dinlemişti.</p>

  <p>«Hayır, bunu hiç anlatmamıştın, Bawu.»</p>

  <p>«Khami Misyonerliğinde bir düğün törenindeydi...'1895 ya da 1806'da.» Yaşlı adam on dakika kadar konuştuktan sonra hikâyenin ucunu kaçırdı, bir süre sonra da sustu.</p>

  <p>Craig kadehleri bir daha doldurdu. Birden adamın yanaklarından aşağı yaşların boşandığını farketti.</p>

  <p>«Ne oldu, Bawu?» Çok acıydı bu ağır ağır akan gözyaşlarına bakmak.</p>

  <p>«Haberleri duymadın mı?»</p>

  <p>«Benim haberleri dinlemediğimi bilirsin.»</p>

  <p>«Her şey bitti, oğlum. Kaybettik. Roly, sen, o kadar genç... hepsi boşuna... savaşı kaybettik. Bizim ve babalarımızın uğruna savaştıkları, kazandıkları ve kurdukları her şey gitti artık. Lancaster House diye bir yerde masada kaybettik bütün kazandıklarımızı.»</p>

  <p>Bawu'nun omuzları titriyor, gözyaşları yanaklarından süzülüyordu. Craig adamın yanına oturdu, elini avuçları içine aldı. Adamın eli ölü bir kuşun kuru kemikleri kadar hafif ve kuruydu. Genç ve yaşlı ikisi boş bir evde korkmuş çocuklar gibi birbirlerinin ellerini tutarak oturdular.</p>

  <p>Craig ertesi Cuma günü Bawu'nun ziyaretini bekleyerek erkenden kalkıp evini toparladı. Bir gün önce altı şişe cin aldığından içki sıkıntısı çekmeyeceklerdi. Şişelerden birini açıp iki kristal kadehi parlatıp yanına yerleştirdi. Sonra yaz; makinesinde yazdığı ilk üç yüz sayfayı da şişenin kenarına bıraktı, «Bawu'nun neşesi gelir.» Bawu'ya ne yaptığını söylemek için aylarca düşünmüş, cesaret toplamaya çalışmıştı. Şimdi ilk kez bir başkası yazdıklarını okuyacaktı. Craig karmaşık duyguların etkisi altındaydı: yazdıkları değersiz bulunacak ve önemsiz bir şey için bu kadar zaman ve umut harcamış olacaktı, O beyaz sayfalarda yarattığı özel dünyasına, Bawu kadar sevdiği biri de olsa, bir başkası girecekti.</p>

  <p>«Eh, ne yapalım, nasıl olsa biri okuyacaktı,» diye söylenerek tuvalete girdi.</p>

  <p>Tuvalette otururken aynada yüzüne baktı. Aylardır ilk kez bakıyordu kendisine. Bir haftadır traş olmamıştı, cin gözlerinin altında kil renkli şişkinlikler oluşturmaya başlamıştı. Gözleri korkunç anılarla çökmüş, ağzı kaybolmuş da ağlamak üzere olan bir çocuğunki gibi çarpılmıştı.</p>

  <p>Craig traş oldu, duşun altına girip musluğu açtı, çoktandır unuttuğu sıcak köpüklere terketti kendisini. Sonra saçlarını taradı, makasla düzeltti, dişetleri kanayana kadar dişlerini fırçaladı. Bulduğu temiz bir mavi gömleği de giydikten sonra güverteye çıkıp Bawu gelene kadar sırtını güneşe verdi.</p>

  <p>Uyumuş olmalıydı:., araba sesiyle irkilerek doğruldu. Bu yaşlı adamın Bentley'inin fısıltısı değil, bir Volkswagen Kaplumbağanın belirli gürültüsüydü. Craig ne yeşil arabayı tanıyordu ne de aracı mango ağaçlarının altına park edip duraksayan adımlarla yata doğru gelen sürücüyü.</p>

  <p>Gelen, topluca, yaşı otuza yakın olup da kesin olarak kestirilemeyen bir kadındı. Yürüyüşünde gurur diye bir şey yoktu, göğüslerini hatta kadın olduğunu saklamak ister gibiydi. Kaim belini örten eteği kabarıktı, alçak ökçeli ayakkabıları insanın dikkatini şaşılacak derecede güzel bacak ve bileklerinden aşağıya çekiyordu.</p>

  <p>Sıcak sabah güneşi altında bile üşüyormuş gibi kollarını göğsünde kovuşturmuş öyle yürüyordu. Gözünde kalın çerçeveli miyop gözlüğü vardı. Uzun ve dümdüz saçları yüzünü örtüyordu. Kadın yatın kenarına gelip başını kaldırdı. Derisi, kötü beslenen gençlerinki gibi sağlıksızdı, yüzünde de sağlıksız bir ifade, bir hasta odasına yakışan renk vardı.</p>

  <p>Kadın gözlüğünü çıkardı. Gözlük burnunun iki yanında kırmızı izler bırakmıştı, ama iyice ayrık ve biraz çekik gözleri siyah denecek koyulukta lacivertti. Yanılmasına olanak yoktu artık.</p>

  <p>«Jan,» diye mırıldandı Craig. «Tanrım, sen misin, Jan?»</p>

  <p>Kadın insanın yüreğini parçalayacak derece kadınsı bir hareketle cansız saçlarını arkasına attı, bakışlarını yere indirdi. Sesi duyulmayacak kadar zayıftı. «Seni rahatsız ettiğim için özür dilerim. Benim hakkımda neler düşündüğünü biliyorum, ama yukarı gelmeme izin verir misin?»</p>

  <p>«Lütfen gel, Jan.» Craig küpeşteye doğru sürüklenip merdiveni tuttu.</p>

  <p>Janine güverteye varınca, «Merhaba,» diye utanarak gülümsedi.</p>

  <p>«Merhaba, Craig,»</p>

  <p>«Kalkamadığım için özür dilerim, ama benimle oturmuş konuşmaya alışmalısın.»</p>

  <p>«Evet, duydum,» diye mırıldandı kadın.</p>

  <p>«Aşağı kamaraya inelim. Bawu'yu bekliyordum. Eski günlerdeki gibi olacak yine.»</p>

  <p>Janine bakışlarını kaçırdı. «Epey iş başarmışsın, Craig.»</p>

  <p>«Eh, artık bitti sayılır.»</p>

  <p>«Çok güzel olmuş.» Janine aşağı kamaraya indi, Craig de delikten aşağı sarkıttı kendini.</p>

  <p>«Bawu'yu bekleyelim,» diye Craig bir kaset çıkardı. «Ya da biz birer içki içeriz o gelene kadar.» Huzursuzluğunu saklamak için gülümsedi. «Doğrusunu istersen benim bir içkiye şu anda ihtiyacım var.»</p>

  <p>Janine içkisine dokunmadı.</p>

  <p>«'Bawu bana hâlâ müzede çalıştığını söyledi.</p>

  <p>Janine başını eğdi. Craig içinde kadına müthiş bir acıma duydu.</p>

  <p>«Bawu geldiğinde...»</p>

  <p>«Craig, sana bir şey söylemeye geldim. Aile gelmemi istedi, senin haberi tanıdığın birinden duymanı istediler.» Janine sonunda başını kaldırdı. «Bawu bugün gelmeyecek. Hiç gelmeyecek artık.»</p>

  <p>Uzun bir süre sonra Craig, «Ne zaman oldu?» diye sordu. «Dün gece, uykusunda. Kalp krizi.»</p>

  <p>«Evet kalbi,» diye mırıldandı Craig. «Kalbi kırılmıştı... biliyordum bunu.»</p>

  <p>«Cenaze töreni yarın öğleden sonra Kings Lynn'de. Senin, orada olmanı istiyorlar, istersen birlikte gideriz.»</p>

  <p>***</p>

  <p>Gece hava değişmiş, rüzgâr hafif ama soğuk bir yağmur getirmişti.</p>

  <p>Bawu'yu karıları, çocukları ve torunları arasına gömdüler. Açık mezarın kırmızı toprağının üzerine akan yağmur toprağa aldığı öldürücü bir yaradan kanıyormuş havasını veriyordu.</p>

  <p>Craig ile Janine daha sonra Land Rover'le Bulawayo'ya döndüler.</p>

  <p>«Aynı apartmanda kalıyorum,» dedi Janine. «Beni lütfen orada bırakır mısın?»</p>

  <p>«Şimdi yalnız kalırsam çok içeceğim. Biraz olsun yata gelmez misin?» Craig sesindeki yalvarışın farkındaydı.</p>

  <p>«Ben artık kimseyi neşelendiremiyorum.»</p>

  <p>«Ben de öyle. Ama seninle ben sıradan insanlar değiliz, öyle değil mi?»</p>

  <p>Craig kahve yaptı, karşılıklı oturdular. Kadına bakmamak elinde değildi.</p>

  <p>«Berbat bir halde olmalıyım,» dedi Janine. Craig ne cevap vereceğini bilemedi.</p>

  <p>«Sen benim için her zaman tanıdığım en güzel kadın olacaksın.»</p>

  <p>«Craig, başıma gelenleri anlattılar mı sana?»</p>

  <p>«Evet.»</p>

  <p>«Şu halde artık bir kadın olmadığımı da biliyorsundur, Bir daha hiçbir erkeği dokundurtmayacağım kendime.»</p>

  <p>«Bunu anlıyorum.»</p>

  <p>«Şeni görmek istememenin nedenlerinden biri de buydu.»</p>

  <p>«Öteki nedenlerin neydi?»</p>

  <p>«Beni görmek istemeyeceğini düşündüm.»</p>

  <p>«Bunu anlayamadım işte.»</p>

  <p>Janine kendisini kucaklarmış gibi sessizce oturdu.</p>

  <p>«Roly öyle hissediyordu,» dedi sonunda. «Benimle işlerini bitirdiklerinde. Beni enkazın yanında bulduğunda, bana ne yaptıklarını anladığında dokunmaya bile tahammül edemedi bana... konuşmadı bile...»</p>

  <p>«Jan...» Ama kadın sözünü kesti.</p>

  <p>«Önemli değil, Craig. Bunu bir şey söylemen için anlatmadım sana. Beni daha iyi tanıman için anlattım. Artık bir erkeğe sunacak bir şeyim olmadığını anlaman için...»</p>

  <p>«Öyleyse ben de sana, tıpkı senin gibi, benim de bir kadına sunacak... şeyim olmadığını söyleyebilirim.»</p>

  <p>Kadının gözlerinde gerçek bir acı parıltısı belirdi. «Craig, zavallı Craig'im benim... hiç düşünmemiştim bunu... ben yalnızca bir bacağını... »</p>

  <p>«Diğer yandan bir insana dostluk ve anlayış ve hepsinden önemlisi... bir kadeh cin ikram edebilirim.»</p>

  <p>«Sarhoş olmak istemediğini sanıyordum.»</p>

  <p>«Kederli, bir sarhoşluk... Bawu'ya bir uğurlama töreni. Bundan hoşlanırdı eminim.»</p>

  <p>***</p>

  <p>Masada karşılıklı içerlerken Janine Queens Lynn'de oturma çağrısını neden kabul etmediğini anlattı. «Bana öylesine acıyarak bakıyorlar ki, her şey yeniden başlıyormuş gibi oluyor. Sürekli bir yasa girmek gibi bir şey olurdu bu.»</p>

  <p>Craig de St. Giles'i anlattı. «Benim yürümeme engel olan şeyin bacağım değil de kafam olduğunu söylüyorlar. Ya onlar deli ya da ben. Ama ben onların deli olduklarını düşünmeyi yeğliyorum.»</p>

  <p>Buzdolabında bulduğu iki bifteği Craig ızgaraya koyarken Janine de salatayı hazırlamaya koyulmuştu. Craig bir yandanda yatı anlatıyordu.</p>

  <p>«Yaptığım değişikliklerle kaptan köşkünden çıkmadan yelkeni indirip kaldıracağıma eminim, ama ne yazık ki buna hiç fırsat bulamayacağım.»</p>

  <p>«Ne demek istiyorsun?»</p>

  <p>«Sevgilimin kıçı hiçbir zaman tuzlu suya değmeyecek. El koydular tekneme.»</p>

  <p>«Craig, hiçbir şey anlamıyorum.»</p>

  <p>«Yetkililerden tekneyi deniz kıyısına götürmek için izin istedim. İnsan yasal yoldan ülke dışına çıkmak isterse dışarı ancak 100 dolarlık mal ya da nakit para çıkarabiliyor. Buraya bir müfettiş yolladılar, herif de yata 250.000 dolar değer biçti. Şimdi tekneyi çıkarmak istersem bankaya iki yüz elli bin dolar para yatırmalıymışım! Çeyrek milyon yani! Benim 10.000 dolarım var ancak, bu yüzden 240.000 dolar daha bulana kadar burada kıçüstü oturmaktan başka bir şey gelmez elimden.»</p>

  <p>«Craig, çok korkunç bir şey bu! Daha yüksek bir yere başvuramaz mısın? Yani özel durumun gözönüne alındığından falan...»</p>

  <p>«Onların bakış açılarını anlıyorum. Ülkedeki her beyaz karaderililer yönetimi ele almadan kaçmak istiyordur. Eğer kontrol, olmasaydı ülkeyi soyup soğana çevirirdik.»</p>

  <p>«Peki ama sen ne yapacaksın şimdi?»</p>

  <p>«Burada kalacağım sanırım. Başka seçeneğim yok zaten.»</p>

  <p>«Keşke sana yardım edebilsem.»</p>

  <p>«Edebilirsin. Masayı kurup dolaptan bir şişe şarap çıkararak.»</p>

  <p>Janine etinin yarısını bıraktı, şarabından çok az içti. Kalkıp kamara içinde dolaşmaya başladı. Müzik kasetlerinin yanında duran kâğıtları görmüştü.</p>

  <p>«Bu nedir?» İlk birkaç sayfayı kaldırıp baktı, sonra erkeğe döndü. Şimdi şişmiş olan bir zamanların o güzel yüzündeki o güzel gözlen karşısında Craig'in yüreği titredi. «Nedir bu?» Ama Janine erkeğin ifadesini görmüştü. «Özür dilerim, beni ilgilendirmeyen bir şeye burnumu soktum yine.»</p>

  <p>«Yok yok,» diye atıldı Craig. «Ne olduğunu ben de bilmiyorum...» Kitap demeye dili varmıyordu. «Vakit geçirmek için işte... »</p>

  <p>Janine sayfaları karıştırdı. Kâğıt tomarı yirmi beş santim kalınlığındaydı. «Pek vakit geçirmek için başlanmış bir şeye benzemiyor.» İlk kez güldü sonra. «Bana kalırsa çok ciddi bir şey bu.»</p>

  <p>«Yazmaya çalıştığım bir hikâye işte.»</p>

  <p>«Okuyabilir miyim?»</p>

  <p>«Seni ilgilendireceğini sanmam.»</p>

  <p>«Nerden biliyorsun?» Janine tomarı masaya taşıdı. «Okuyabilir miyim?»</p>

  <p>Craig çaresizce silkti omuzlarını. «Sonuna kadar dayanacağını sanmam, ama istiyorsan..,»</p>

  <p>Janine oturup ilk sayfayı okudu.</p>

  <p>«Bir taslak daha, ama o kadarını da hoş görürsün artık.»</p>

  <p>«Craig, hâlâ ne zaman konuşmaman gerektiğini öğrenemedin, değil mi?» dedi Janine başını kaldırmadan. Sayfayı çevirdi. Craig tabakları mutfağa götürüp yıkadı, kahve yapıp maşrapayı masanın üstüne koydu. Janine başını kaldırmadı. Fincanı doldurdu yine bakmadı kadın.</p>

  <p>Bir süre sonra Craig kamaradan çıkıp kendi kamarasına geçti, bir denizci kitabı alıp koordinatlarla uğraşmaya başladı. Janine'in yanağını okşamasıyla uyandı daldığı derin uykudan. Erkek doğrulurken kadın hızla çekti elini.</p>

  <p>«Saat kaç?»</p>

  <p>«Sabah oldu. Benim gitmem gerek. Dün gece hiç uyumadım. Bugün nasıl çalışacağımı bilemiyorum doğrusu.»</p>

  <p>«Geri dönecek misin?» Craig artık iyice uyanmıştı.</p>

  <p>«Kitabı bitirmem için gelmem gerek. Yanıma alırdım ama taşımak için bir deve gerekecek.»</p>

  <p>Kadın o çekik lacivert gözlerinde garip bir bakışla duruyordu ranzanın başında.</p>

  <p>«Bildiğimi sandığım biri tarafından yazılmış olduğuna inanmak çok güç,» diye söylendi. «Senin hakkında ne kadar az şey 'bildiğimi şimdi anladım.» Saatine baktı. «Tanrım, uçarsam yetişirim belki.»</p>

  <p>O akşam saat beşte Volkswagen'i mango ağaçlarının altına park etti yine.</p>

  <p>«Biftek getirdim,» diye seslendi. «Şarap da.» Janine merdivenden çıkıp kamaraya indi. «Ama senin hazırlaman gerekecek. Benim zamanım yok.» Craig kamaraya indiğinde kadın okumaya başlamıştı bile.</p>

  <p>Son sayfayı bitirdiğinde saat gece yarısını geçiyordu. Okuması bitince bir süre, elleri kucağında önündeki kâğıt tomarına baktı.</p>

  <p>Başını kaldırdığında gözleri yaşlı ve parıl parıldı.</p>

  <p>«Şahane bir şey. Mantıklı konuşabilmem için aradan bir sürenin geçmesi gerek. Bir kere daha okuyacağım.»</p>

  <p>Ertesi akşam irice bir tavuk getirdi geldiğinde. «Çiftlik tavuğu. Bir daha biftek yersen boynuzların çıkacak artık.»</p>

  <p>Akşam yemek yerlerken Janine romandaki kişilerin karakterleri üzerinde konuşmaya başladı.</p>

  <p>«Bay Rhodes gerçekten eşcinsel miydi?»</p>

  <p>«Başka türlü bir açıklama yetmiyor,» diye Craig kendini savunmaya girişti. «Pek çok büyük insan kendi kusurlarının tehdidiyle yaşarlar.»</p>

  <p>«Ya Lobengula? Gerçekten ilk aşkı bir beyaz kadın mıydı? Ya Robyn Ballantyne... bana biraz ondan söz et. Gerçekten tıp okuluna girmek için erkek kılığına girmiş miydi? Yazdıklarının ne kadarı gerçek?»</p>

  <p>«Önemi var mı bunun?» Craig bir kahkaha attı. «Bir hikâye bu, böyle olmuş da olabilir. Ben bir çağı ve o çağın ruhunu yansıtmaya çalışıyordum.»</p>

  <p>«Önemli olmaz olur mu? Benim için çok önemli. Bunu sen yaptın. Sanki ben de bunların bir parçasıymışım gibi...»</p>

  <p>O gece Craig, «Ön kamaradaki yatağı yaptım,» dedi. «Bu saatten sonra eve kadar araba sürmen saçmalık olur.»</p>

  <p>Janine o gece kaldı, ertesi akşam da ön kamaraya yerleştirdiği bir valiz eşya ile geldi. Yavaş yavaş bir düzene girmişlerdi. Sabahları Craig kahvaltıyı hazırlarken Janine duşu ve tuvaleti kullanıyordu. Kadın öğle tatilinde alışveriş yapıyor, Craig de yatı düzene sokuyordu. Akşamları Janine geldiğince blucini ile tişörtünü giyiyor, yat içinde ona yardım ediyordu. Zımpara ve boya işlerinde eli hem daha yatkındı, hem de Craig’den daha sabırlıydı.</p>

  <p>Birinci haftanın sonunda Craig, «Oturduğun evi bırakırsan epey kâr edersin,» dedi.</p>

  <p>«Kira alırsan kabul.» Ama Craig kadından kira almayı reddetti. «Peki,» dedi Janine.«Yiyecek ve içkiler benden, tamam mı?»</p>

  <p>O gece ışıkları söndürdükten sonra Janine arka kamaraya seslendi.</p>

  <p>«Craig, biliyor musun, ilk kez kendimi güvence içinde hissediyorum, o...»</p>

  <p>«'Biliyorum.»</p>

  <p>«İyi geçeler, kaptan.»</p>

  <p>***</p>

  <p>Yeni Zimbabwe hükümetinin Ticaret, Turizm ve Enformasyon Bakanı Tungata Zebiwe Devlet Sarayının bahçeleri arasında hızlı adımlarla yürüyordu. Dört koruyucusu belirli bir mesafeden kendisini izlemekteydiler. Dördü de eski ZHKO askerleri, sadakatleri yüzlerce kez denenmiş eski savaşçılardı. Şimdi kamuflaj ceketlerinin yerine politik seçkinlerin yeni üniforması olan koyu renk takım elbiseler giymişler, güneş gözlüğü takmışlardı.</p>

  <p>Tungata, kabinenin kıdemli bir üyesi olarak Devlet Sarayının eklerinden birindeki lüks bir dairede oturuyordu. Saraydan evine doğru bahçelerden, Sarayın önünden, intiaba ağacına kadar olan bu yürüyüş artık bir gelenek olmuştu.</p>

  <p>Devlet Sarayı o büyük emperyalist Cecil John Rhodes'un emri üzerine Umut Burnu'nun kubbeli, kemerli büyük malikâneleri örnek alınarak yapılmıştı. Adamın tarih anlayışı da Sarayın yerinin seçiminden belli oluyordu. Devlet Sarayı Rhodes' un çetecileri ele geçirmeden önce Lobengula'nın köyünün bulunduğu yerde kurulmuştu.</p>

  <p>Büyük evin iki yüz adım kadar ötesinde, demir parmaklıklarla çevrili yaşlı bir yabani erik ağacı vardı. Tungata demir parmaklıklar önünde durunca koruyucuları bu çok özel dakikasında kendisini rahatsız etmemek için geride kaldılar.</p>

  <p>Tungata bacaklarını iki yana açtı, ellerini arkasında kavuşturdu. Üzerinde beyaz çizgili denizci mavisi bir takım elbise vardı. Son Londra'ya gittiğinde Sevile Row'da yaptırttığı bir düzine takımdan birisi. Geniş omuzlarına tam oturuyor, dar belini ve güçlü bacaklarını ortaya çıkarıyordu. Beyaz bir gömlek giymiş, kestane rengi Gucci armalı bir kravat takmıştı. Ayakkabıları da aynı ünlü markayı taşıyordu. Atalarının mavi kuş tüyleri ile leopar derilerini giydikleri incelikle giyiyordu pahalı Batılı giysilerini.</p>

  <p>Tungata altın çerçeveli havacı Polaroid gözlüğünü çıkartıp artık alıştığı törenin bir gereği olarak parmaklıklara asılı plakayı okudu.</p>

  <p><i>'Bu ağacın altında Matabele ulusunun son Kralı Lobengula hüküm sürmüştür.'</i></p>

  <p>Sonra atasının ruhunu ararmış gibi dallara baktı. Ağaç yaşlılıktan ölmek üzereydi, ana dallardan pek çoğu kararmış ve kurumuştu, ancak altındaki kırmızı verimli topraktan yeni filizler veriyordu.</p>

  <p>Tungata bunun önemini fark ederek, «Büyük ağaç kadar güçlü yetişecekler onlar da,» diye mırıldandı. «Ben de eski kralın bir filiziyim.»</p>

  <p>Ardında hafif bir ayak sesi duyuldu. Tungata geri dönerken kaşlarını çattı, ama gelenin kim olduğunu görünce gülümsedi. «Leila Yoldaş,» diye beyaz kadını selâmladı. «Beni böyle çağırmakla bana onur veriyorsunuz Bakan Yoldaş.»</p>

  <p>«Siz ve aileniz benim halkımın gerçek dostları olmuşsunuzdur.» Tungata kadının elini tuttu: «Bu ağacın altında büyükannen Robyn Ballantyne benim büyük amcam Lobengula ile sık sık buluşurdu. Büyük amcama akıl vermek için onun çağrısı üzerine gelirdi buraya.»</p>

  <p>«Şimdi de ben sizin çağrınız üzerine geliyorum ve her zaman emrinizde olduğumu bilmenizi isterim.» Tungata kadının elini bırakıp ağaca döndü.</p>

  <p>«Halkımızın ruhsal medyumu Umlimo son kehanetini yaptığında yanımdaydın. Bu kehanetin gerçekleşmesi anında da yanımda olmanın doğru olacağını düşündüm.»</p>

  <p>«Taş şahinler yuvaya döndü,» dedi Leila St. John, «Ama Umlimo'nun kehaneti bu kadarla kalmıyor. Taş şahinleri Zimbabwe'ye getirecek kişinin eskiden Mambolar ve Monomatopolar zamanında olduğu gibi, ataların Lobengula ve büyük Mzilikazi gibi ülkeye egemen olacağını da söylemişti.»</p>

  <p>Tungata ağır ağır dönüp kadının yüzüne baktı.</p>

  <p>«Bu seninle benim aramda bir sırdır, Leila Yoldaş.»</p>

  <p>«Bizim sırrımız olarak kalacaktır, Tungata Yoldaş, ama sende ben de önümüzdeki güç yıllarda Mzilikazi kadar güçlü bir insana gerek duyulacağını biliyoruz.»</p>

  <p>Tungata cevap vermedi. Yaşlı ağacın dallarına baktı, dua eder gibi dudakları kıpırdadı, sonra altın çerçeveli gözlüğünü takıp Leila'ya döndü.</p>

  <p>«Araba bekliyor.»</p>

  <p>***</p>

  <p>Araba, kurşun geçmez bir Mercedes 500'dü. Yanda dört motosikletli polis, arkada da koruyucuları için daha küçük bir Mercedes vardı. Küçük konvoy sirenlerini çala çala yola koyuldu.</p>

  <p>Cecil Rhodes'un Devlet Sarayına giriş olarak düzenlediği üç kilometrelik iki yanı jacaranda ağaçları ile kaplı asfalttan, Bulowayo’nun ticaret merkezinden, Bazo'nun savaşçıları kenti tehdit ettiğinde arabaların kale halinde dizildiği alandan, parkları kesen düzgün caddelerden geçerek üç katlı müzenin önünde durdular.</p>

  <p>Müzenin merdivenlerine kırmızı bir halı serilmişti ve başlarında Bulawayo Belediye Başkanı ile müze müdürü olduğu halde küçük bir grup yetkili kendisini bekliyordu.</p>

  <p>«Bu tarihi günde hoş geldiniz, Bakan Yoldaş.»</p>

  <p>Tungata'yı büyük salona aldılar. Bütün yerler dolmuştu, Tungata ayakta alkışlanırken beyazlar iyi niyetlerini göstermekte karaderililerden geri kalmıyorlardı.</p>

  <p>Tungata konuşmacılar ve platformundaki diğer önemli kişilerle tanıştırıldı. «Güney Afrika Müzesi müdürü Doktor Van der Walt.»</p>

  <p>Tungata Güney Afrika aksanı ile konuşan iriyarı, çıplak kafalı adamla gülümsemeden el sıkıştı. Bu adam halk cumhuriyeti ordusunun zafere doğru yürümesine karşı çıkan bir ulusu temsil ediyordu. Tungata sıradaki diğer kişiye döndü.</p>

  <p>Bu beyaz genç kadını bir yerden gözü ısırıyordu. Ama nereden tanıdığını bir türlü çıkaramıyordu. Kadın erkeğin bakışları altında sararmıştı, kara gözleri avlanan bir hayvanın gözleri kadar korku doluydu. Tungata'nın elindeki eli soğuk ve cansızdı ve müthiş titriyordu. Tungata yine de kadını nerede gördüğünü hatırlayamadı.</p>

  <p>«Entomoloji Bölümü müdürü Doktor Carpenter.» Kadının adı hiçbir anlam taşımıyordu Tungata için. Onu nereden tanıdığını hatırlayamadığı için kendine kızarak gidip yerine oturdu. Güney Afrika Müzesi Müdürü ayağa kalktı.</p>

  <p>«İki ülke müzesi arasındaki işbirliğinin bu başarılı sonucunu bugün bizleri varlığıyla onurlandıran sayın bakana borçluyuz.» Elindeki kâğıttan okuyordu ve sözünü bitirip yerine oturmak için acele ettiği açıkça görülüyordu. «Bakan Tungata Zibewe'nin girişimleriyle başlayan bu görüşmeler, hiçbir ilerleme olmadığı zamanlarda bile onun ısrarlı tutumuyla sürdürülebilmistir. Bizim en büyük sorunumuz bu çok değişik iki sergiye ortak bir değer biçmekti. Bir yanda dünyanın en büyük tropik böcek koleksiyonu, ki bu Koleksiyonun tamamlanması ve sınıflandırılması için pek çok yıl harcanmıştır, diğer yanda da bilinmeyen bir uygarlıktan kalma bu değerli heykeller... Ancak sayın bakan yeni ülkesine geçmişinin bu paha biçilmez anıtlarını getirmek konusunda ısrarlı tutumuyla bunda başarılı olmuştur. Bugün burada onun bu çabaları sonucunda toplandık şimdi.»</p>

  <p>Van der Walt yerine otururken hafif bir alkış duyuldu, Tungata Zebiwe kalkarken de salonda çıt çıkmadı.</p>

  <p>«Halkımın kabilemizin bilgelerinden gelen bir deyiş vardır: 'Beyaz kartal tas kartalların üstüne konup onları yere attı. Şimdi kartal onları kaldıracak ve uzaklara uçuracaktır. Mambo ya da Monomatapa krallıklarında onlar dönene kadar barış olmayacaktır. Taş şahinler tünemek için dönene kadar beyaz 'kartal kara boğayla savaşacaktır.'»</p>

  <p>Tungata bir an sözlerinin etkisini bekledi. Sonra devam etti. «Hiç kuşkum yok ki hepiniz Zimbabwe'nin kuş heykellerinin Rhodes'un çeteleri tarafından nasıl kaçırıldığını ve atalarımın girişimlerine rağmen Limpopo nehrinin güneyine götürüldüğünü biliyorsunuzdur.»</p>

  <p>Tungata podyumun gerisine, perdenin önüne doğru yürüdü. «Dostlarım, yoldaşlarım! Taş şahinler yuvaya döndüler!» Perdeyi çekti.</p>

  <p>Herkes bir dizi taş kuş heykeline bakarken salonda çıt çıkmıyordu. Altı heykel Ralph Ballantyne'ın eski taş tapınaktan aldığı heykellerdi. Babasının ondan otuz yıl önce Zimbabwe'yo ilk gittiğinde aldığı yedincisi Grote Schuur'la birlikte yanmıştı.</p>

  <p>Sabuntaşından oyulmuş heykellerin bazıları ağır hasar görmüştü, ama ortadaki kusursuz denecek kadar temizdi. Başı dimdik ve gururluydu, zalim gagası eğri, görmeyen gözleri küstah ve acımasızdı. Bu, gerçekten ilkel sanatın doruğunda yer alan bir eserdi, seyirciler hep birden ayağa kalkıp alkışlamaya başladılar.</p>

  <p>Tungata Zebiwe uzanıp ortadaki kuşun başına dokundu. Sırtı seyircilere dönük olduğu için dudaklarının kıpırdadığını göremiyorlardı, alkış da sesinin duyulmasını önlemekteydi.</p>

  <p>«Evine hoş geldin! Zimbabwe'ye hoş geldin, kaderimin kuşu.»</p>

  <p>***</p>

  <p>«Demek şimdi de gitmeyeceksin, ha!» Janine öfkeden tir tir titriyordu. «Bu görüşmeyi sağlamak için ben o kadar zahmete gireyim, sen de kalkıp gitmeyeceğim de şimdi!»</p>

  <p>«Jan, boşuna zaman kaybından başka bir şey değil bu!»</p>

  <p>«Teşekkür ederim!» Kadın yüzünü erkeğin yüzüne yaklaştırdı. «Çok teşekkür ederim. O canavarla bir kere daha yüzyüze gelmek bana neye mal oldu biliyor musun? Ama bunu senin için yapmaya hazırdım ve şimdi de sen bunun zaman kaybı olduğunu söylüyorsun.»</p>

  <p>«Jan, lütfen...»</p>

  <p>«Lanet olsun sana, Craig Mellow. Zaman kaybeden sensin, sen ve sonu gelmeyen korkaklığın!» Craig soluğu kesilmiş gibi geri çekildi. «Korkaklık,» diye tekrarladı Janine. «Evet korkaklık. O kitabını bir yayıncıya göndermeye korkuyordun ve ben onu senden zorla kopartıp göndermek zorunda kaldım. Sen yaşamla yüzyüze gelmeye korkuyorsun! Kendine yaptığın bu mağaradan çıkmaya korkuyorsun! Birinin kitabını reddedeceğinden korkuyorsun! Elinle yaptığın bu tekneyi yüzdürmek için bir çaba göstermekten korkuyorsun! Sen bunu okyanuslarda yelken açmak için yapmadın. Sen burada saklanıp içkini içmek ve hayallerinin ardına saklanmaktan başka bir şey istemiyorsun. Yürümek yerine kıçının üstünde sürüklenmeyi yeğliyorsun... »</p>

  <p>Janine bir an durup derin bir soluk aldıktan sonra devam etti. «Evet evet, o küçük çocuk ifadesini yerleştir yüzüne, gözlerini iri iri aç... her zaman başarılı oldun bunda, değil mi? Ama bu kez değil, ahbap! Bana Güney Afrika Müzesinde müdürlük önerdiler. Koleksiyonu yeni evine yerleştirmek işini... Ve bu isi kabul edeceğim. Duydun mu, Craig Mellow? Ayakta duracak cesaretin olmadığı için seni yerlerde sürünür bırakıp gideceğim buradan!» Janine kenefi kamarasına koşup eşyalarını yatağın üstüne atmaya başladı.</p>

  <p>«Jan.»</p>

  <p>«Ne var?» Janine geri dönmedi.</p>

  <p>«Saat üçte orada olacaksak hemen çıkalım.»</p>

  <p>«Arabayı sen sür.» Janine erkeği ardından gelmesi için bırakıp çekip gitti.</p>

  <p>Devlet Sarayı görünene kadar yolda hiç konuşmadılar. «Özür dilerim Craig,» dedi sonunda Janine. «Onları söylemek benim için çok güç oldu, dinlemesi daha güç olmuştur. Gerçek şu ki ben de en az senin kadar korkuyorum. Beni mahveden adamla yüz yüze geleceğim. Bunu yapabilirsem belki de yıkıntılardan kendimden bir şey çıkarabilirim. Senin için olduğunu söylediğimde yalan söylüyordum. Her ikimiz için istiyorum bunu.»</p>
</body>
</html>
