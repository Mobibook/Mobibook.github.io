<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bellerine birer peştamal sarmış iki Matabele dar raylı demiryolu üzerinde ittikleri çelik arabanın tutucu pimini çekince araba bir kenarı üzerinde doğruldu ve beş tonluk mavi kuvartzlı kaya aşağı çelik ızgaranın üstüne yuvarlandı. Aşağıda sekiz on yerli beşer kiloluk çekiçlerle saldırdılar kayanın üstüne. Kopardıkları parçalar alttaki preslere doldu. Buharla çalışan presler kayayı talk pudrası kıvamına getirinceye kadar sıkıştırmaktaydı. Preslerin gürültüsü kulakları sağır ediyor, aşağı vadiden getirilen su toz haline gelen toprakla karışıp bunu masalara taşıyordu.</p>

  <p>Alçak damlı açık kenarlı kulübede Harry Mellow 1 numralı masanın başında, masanın üstünü oluşturan ağır bakır levha üzerinden akıp giden çamurlu suyu gözlüyordu. Masa çeşitli eksantrikler aracılığıyla sürekli bir sallanma halindeydi, böylece maden cevherinin her parçasının bakıra değmesi sağlanıyordu. Harry düğmeyi çevirip cevherin 2 numaralı masaya akmasını sağladı, sonra lövyeyi çekip masanın sallantısını durdurdu.</p>

  <p>Harry kendisini seyreden Ralph ile Vicky'ye gülümseyerek bakıp gürültünün konuşmayı olanaksız kılması yüzünden eliyle her şey yolunda der gibi bir işaret yaptı. Sonra yeniden masanın üzerine eğildi. Bakırın üstünde kaplı olan kalın cıva tabakasını spatülün ucuyla iri bir top yapacak biçimde topladı. Cıvanın özelliklerinden biri de kurutma kâğıdının mürekkebi emmesi gibi altın zerreciklerini toplamasıydı.</p>

  <p>Harry işini bitirince elinde yaklaşık yirmi kilo ağırlığında irice bir top vardı. İki eliyle güçlükle kaldırıyordu topu. Bunu Harkness Madeninin laboratuvarı ve rafinesi olarak iş gören kulübeye taşıdı. Ralph ile Vicky de ardından küçücük kulübeye girdiler.</p>

  <p>Cıva karışımı primüs lambası üstünde eriyip kabarcıklar çıkarmaya başlarken üçü de kendilerinden geçmişçesine seyrediyorlardı.</p>

  <p>«Cıvayı buharlaştırıp yeniden damıtırız,» dedi Harry. «Geriye de bu kalır.»</p>

  <p>Kaynayan gümüş renkli sıvının miktarı azalmış, rengi değişiyordu. İnsanoğlunu altı bin yıldır büyüleyen ilk sarımtırak kızıl parıltıyı o anda gördüler.</p>

  <p>«Şuna bakın!» diye Vicky ellerini çırptı. Gözleri baktığı değerli sıvının parıltısını yansıtıyordu sanki. Cıvanın tümü buharlaşmış, geriye saf altın kalmıştı.</p>

  <p>«Altın!» dedi Ralph Ballantyne. «Harkness Madeninin ilk altını.» Sonra başını geri atıp kahkahalarla güldü. Vicky ile Harry şaşırmışlardı. Bulawayo'dan ayrıldıklarından bu yana Ralph'ın güldüğünü görmemişlerdi. Ralph arkadaşlarının şaşkınlıkla büyüyen gözleri karşısında ikisinin de ellerini tutup dansederek dışarı çıkardı.</p>

  <p>İki adam sıçrayıp hopluyorlardı, Ralph bir yaylalı, Harry de bir Kızılderili gibi. Vicky soluk soluğa, iki eliyle hamilelikten epey şişkin karnını tutarak aralarından sıyrıldı.</p>

  <p>«Çılgınsınız siz,» diye kahkahalarla gülüyordu. «İkiniz de! Ve ben sizi bu çılgınlığınız için seviyorum.»</p>

  <p>Karışım yüzde elliydi, yarısı Khami nehrinin kıyısından getirilen kil, yarısı da karınca yuvası kili. Killer Robyn'in ilk kocası ile Jordan Ballantyne’in çok uzun yıllar önce, daha Şirketin öncüleri Matabeleland'a gelmeden, kazdıkları kuyuda karıştırılıyordu.</p>

  <p>Misyonerlikten ilk yerli kuyudan kova ile kili çekip karıştırma çukuruna döküyorlar, başlarında Robert St. John'un bulunduğu bir çocuk grubu da çıplak ayaklarıyla bunu yoğurarak istenilen kıvama getiriyorlardı. Robyn St. John ise kili ona yirmilik tahta kalıplar içine dökme işine yardım etmekteydi. Bir grup kız ve oğlan çocuğu kalıpları koruma yerine götürüyorlar, ıslak tuğlaları dikkatle otların üstüne yerleştiriyorlardı.</p>

  <p>Güneşte kurumakta olan binlerce tuğla olmasına rağmen Robyn yeni kilise için en az yirmi bin tane gerekeceğini hesaplamıştı. Ayrıca odun kesip kurutmaları gerekecekti, bir aya kadar çatıya yerleştirilecek sazlar da kesilmeye uygun boya gelirlerdi.,</p>

  <p>Robyn başını kaldırıp yanık Misyonerliğe baktı, kararmış kirişler çökmüş, son ıslak mevsimin yağmurları duvarları biçimsiz bir tepeye benzetmişti. Tuğlaları tek tek yerleştirecekler, kirişleri birer birer kaldıracaklardı. Buyurucu bir güç iş Robyn St. John'a bir heyecan veriyordu. Yaklaşık kırk yıl önce bu bağışlama nedir bilmeyen Afrika toprağına ilk ayak bastığı günkü kadar güçlü hissediyordu kendini.</p>

  <p>Yüksek sesle, «Sen ne istersen o olur. Tanrım,» diye söylendi. Yanındaki yerli kızı mutlulukla, «Amin, Nomusa!» diye bağırdı.</p>

  <p>Robyn kıza bakıp gülümsedi; tam kalıplara eğiliyordu ki birden gözü ilerde bir şeye takıldı, eteğini topladığı gibi genç bir kızmışçasına nehre doğru koşmaya başladı.</p>

  <p>«Juba! Nerelerdesin, Juba? Senin eve dönmeni o kadar zamandır bekliyorum ki.»</p>

  <p>Juba başında taşıdığı yükü indirip koştu.</p>

  <p>«Nomusa!» Robyn kendisine sarılırken hüngür hüngür ağlıyordu. Yanağından süzülen yaşlar Robyn'in yüzündeki ter ve çamura karışıyordu.</p>

  <p>«Bırak şimdi ağlamayı, aptal kız!» diye Robyn azarladı kadını. «Beni korkutacaksın. Şu haline bak hele! Bir deri bir kemik kalmışsın! Bu da kim?»</p>

  <p>Belinden aşağı yalnızca bir bez sarkan çocuk utangaç bir tavırla öne çıktı.</p>

  <p>«Torunum Tungata Zebiwe.»</p>

  <p>«Söylemesen tanımazdım, ne kadar da büyümüş böyle!»</p>

  <p>«Nomusa, okuma yazma öğretmen için getirdim onu sana.»</p>

  <p>«İlk iş olarak ona uygar bir ad vermeliyiz. Gideon olsun bundan sonra adı, o kin dolu öteki adını da unutalım.»</p>

  <p>«Gideon,» diye Juba tekrarladı. «Gideon Kumalo. Yazmasını da öğretecek misin?»</p>

  <p>«Önce başka islerimiz var. Gideon çamur çukuruna gitsin, sen de kalıpları doldurmama yardım et. Her şeye yeniden başlıyoruz, Juba.»</p>

  <p>«Matopos'un yalnızlığına ve görkemine hayranım, o yüzden orada gömülmek istiyorum. Burada sık sık ziyaret ettiğim ve <span style="text-indent: 1em;">'Dünyanın Manzarası' adını verdiğim yerde kayalar içine bir çukur kazılsın ve üzerine sade bir bakır levha örtülsün. Levhada da yalnızca 'Burada CECİL JOHN RHODES yatıyor' yazılsın.»</span></p>

  <p>Hastalıklı kalbi sonunda durunca Rhodes Ralph Ballantyne'in döşediği demiryolunda son kez seyahat edip Bulawayo'ya geldi. Tabutunun bulunduğu özel vagon mor ve karalarla bezenmişti. Yol boyunca her istasyonda 'benim Rodezyalılarım' dediği insanlar tabutunu çiçeklerle örttüler. Tabut Bulawayo'da bir top arabasına yüklendi, arabayı kendi seçtiği yumurta biçimli granit kayaya kadar kapkara öküzler çekti.</p>

  <p>Açık mezarın önünde her çeşit insan vardı: iyi giyimli beyler, üniformalı subaylar, şapkalarına kara şerit takmış kadınlar, Şirketin yöneticileri, ilk Rodezya Konseyi üyeleri ve genç karısıyla Ralph Ballantyne.</p>

  <p>Daha arkalarda yarı çıplak kapkara bir insan denizi uzanıyordu. Yirmi bin Matabele gelmişti Lodzi'nin toprağa verilişini seyretmeye. Başlarında onu barış için bu tepeye çağırmış olan reisler vardı.</p>

  <p>Kalın bakır plaka yerine yerleştirilirken Gandang Matabele saflarından çıkıp bir elini havaya kaldırdı.</p>

  <p>«Baba öldü!» diye bağırdı. Bunun hemen ardından tropik bir fırtınanın gökgürültüsü gibi bir uğultuyla Matabele ulusu daha önce hiçbir beyaza vermedikleri bir selamlamaya başladılar.</p>

  <p>Tek bir ağızdan, «Bayete!» diye bağırdılar. «Bayete! Bayete!»</p>

  <p>Bir kralı selamlıyorlardı.</p>
</body>
</html>
