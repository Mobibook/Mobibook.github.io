<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Craig havaalanı yoluna girdiyse de az sonra kentin eski kesimine saptılar. İki sıra eski evin arasında boş bir arsa vardı. Arsa yaşlı mango ağaçlarının kalın dallarıyla yoldan iyice gizlenmişti. Craig Land Rover'i ağaçlardan biri altına park edip kızı daha derinlere sürükledi. Kız birden olduğu yerde durdu. «Şaka etmemişsin. Gerçek bir yat bu.»</p>

  <p>«Bundan gerçeği olamaz. On beş metre boy. Her tahtası kendi elimle döşenmiştir.»</p>

  <p>«Craig, şahane bir şey bu!»</p>

  <p>«Bitirdiğimde gerçekten öyle olacak.»</p>

  <p>Tekne tahta bir kızak üstünde, iki yana payandalarla tutturulmuş olarak duruyordu. Okyanus tipi derin gövdenin beş metre üstündeydi paslanmaz çelikten güverte parmaklıkları.</p>

  <p>«Yukarı nasıl çıkılır?»</p>

  <p>«Öteki yanda bir merdiven var.»</p>

  <p>Kız güverteye tırmanıp seslendi. «Adı ne?»</p>

  <p>«Daha adını koymadım.»</p>

  <p>Craig Janine'in yanına çıktı. «Bunu ne zaman denize indireceksin, Craig?»</p>

  <p>«İşte orasını Tanrı bilir artık. Daha çok işi var, parasız kaldığımda da bütün işler duruyor.»</p>

  <p>Craig konuşurken aşağı inen merdivenin kapısını açıyordu, kapı açılır açılmaz kız aşağı koştu.</p>

  <p>«Ne güzel burası!»</p>

  <p>«Ben burada otururum işte.» Craig kızın arkasından inip torbasını yere bıraktı. «Güverte altı bitti, mutfak şu yanda. İkişer yataklı iki kamarası, duşu ve tuvaleti vardır.»</p>

  <p>«Çok güzelmiş.» Janine cilalı tik ağacından kaplamaları okşadı, sonra kendini yatağa attı.</p>

  <p>«Kira ödemekten iyi,» dedi Craig.</p>

  <p>«Başka ne kaldı?»</p>

  <p>«Çok değil... motor, vinçler, direkler ve yelkenler. Toptanı 20.000 dolar kadar, Bawu'dan bunun aşağı yukarı yarısını kopardım.» Craig gazlı buzdolabını çalıştırdı, bir kaset seçip tepye yerleştirdi.</p>

  <p>Janine bir süre piyano sesini dinledi. «Ludwig van B. değil mi?»</p>

  <p>«Elbette.»</p>

  <p>Kız biraz daha az kendine güvenen bir sesle, «Patetik Sonat mı?» diye sordu.</p>

  <p>«Çok güzel.» Craig dolaptan bir şişe Zannenbloem Biesling çıkardı, kadehleri yarı yarıya altın renkli şarapla doldurdu.</p>

  <p>«Şerefine!»</p>

  <p>Janine şarabı yudumladı. «Mmmm! Çok da lezzetliymiş.»</p>

  <p>«Yemek!» Craig yine dolaba daldı. «Pirinç ve konserve. Patates ve soğanlar üç aylık, yeşermeye başlamışlar bile.»</p>

  <p>«Daha yararlıdır. Sana yardım edeyim mi?»</p>

  <p>Ufacıcık mutfakta omuz omza, birbirlerine değerek çalıştılar. Kız parfümlü sabun kokuyordu, Craig onun başının üstüne bakıp da kıvırcık saçlarını gördükçe yüzünü o kabarık yığına gömmek için dayanılmaz bir isteğe kapılmaktaydı. Gidip yeni bir şişe şarap daha çıkarttı.</p>

  <p>Tencereye dört kutu çeşitli konserve boşalttı, üstüne soğan ve patates doğradı, yemeği pilav üstünde sofraya getirdi. «Şahane bir şey,» dedi Janine. «Adı ne bunun?»</p>

  <p>«Beni utandıracak sorular sorma.»</p>

  <p>«Tekneni ne zaman denize indireceksin ve nerede?»</p>

  <p>Craig alt raftan bir harita çıkardı.</p>

  <p>«Şimdi şurada Seyşel adalarında küçük bir koydayız. Lomboz deliğinden bakarsan palmiyeleri ve şekerden beyaz kum kaplı kıyıyı göreceksin. Altımızda bize havada uçuyormuşuz duygusunu veren saydam bir su var.»</p>

  <p>Janine lombozdan dışarı baktı. «Vay canına! Haklıymışsın! Palmiyeleri görüyorum, gitar sesleri de geliyor.»</p>

  <p>Yemekleri bitirince tabakları bir yana itip kitapların ve haritaların üzerine eğildiler.</p>

  <p>«Buradan nereye gideceğiz? Yunan adalarına ne dersin?»</p>

  <p>«Orada çok turist vardır.» Kız başını salladı.</p>

  <p>«Avusturalya?»</p>

  <p>«Şahane. Mayomun üstünü çıkartabilir miyim, ahbap?»</p>

  <p>«İstersen altını bile çıkarabilirsin.»</p>

  <p>«Kaba adam, n’olacak!»</p>

  <p>Şaraptan kızın yanakları kızarmış, gözleri parıldıyordu. Janine hafif bir şaplak indirdi erkeğin yanağına. Craig istese o on onu öpebileceğini düşündü, ama harekete geçmeden kız, «Roland bana senin hayalci olduğunu söylemişti,» dedi.</p>

  <p>Craig donakalmıştı. Yüreğinde bir soğukluk hissetti, içinde bulundukları anı böylesine bozduğu için kıza kızdı. Onun kendisini incittiği gibi o da onu incitmek istedi.</p>

  <p>«Onunla yatıyor musun?» Kız birden geri çekilip dehşetle erkeğin yüzüne baktı. Gözleri kedigözü gibi kısıldı, öfkeden burnun kenarları bembeyaz kesildi.</p>

  <p>«Ne dedin? Ne dedin?»</p>

  <p>Craig inatçılığı yüzünden önünde uçurum da olsa ileri gitmek zorundaydı.</p>

  <p>«Onunla yatıp yatmadığını sordum.»</p>

  <p>«Bunu gerçekten bilmek istiyor musun?»</p>

  <p>«Evet.»</p>

  <p>«Öyleyse cevabım 'evet'tir. Üstelik şahane bir şey de. Tamam mı?»</p>

  <p>«Tamam.»</p>

  <p>«Öyleyse beni şimdi evime götürebilirsin.»</p>
</body>
</html>
