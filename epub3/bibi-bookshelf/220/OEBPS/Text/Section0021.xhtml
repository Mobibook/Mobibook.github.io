<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Samson Kumalo toprak yolun ortasında durup harap Land Rover'iyle giden Craig'in ardından baktı. Araba eski mezarlığın köşesinden dönüp gözden kaybolunca önünde durduğu evin bahçe kapısını açtı, evin arkasına dolaştı.</p>

  <p>Büyükbabası Gideon Kumalo arkası dik bir mutfak iskemlesinde oturuyordu. Kıvrılmış bir yılan gibi oyulan bastonu ayakları arasında, elleri de bastonun üstündeydi. Bembeyaz güneş ışığında rahatsız iskemlede uyukluyordu.</p>

  <p>«Ancak böyle durunca biraz ısınabiliyorum.» demişti Samson'a.</p>

  <p>Yaşlı adamın ışığını kesmemeye dikkat eden Samson basamakları çıktı, çantasını bir yana bırakıp kenardaki alçak duvara oturdu. Adamın yüzüne bakınca o insanın içini ısıtan sevgi duygusuna kapılıyordu. Bu, Matabele çocuklarına öğretilen yaşlılara görevden, bir dede sevgisinden çok daha başka bir şey, ikisi arasında mistik bir bağ idi.</p>

  <p>Gideon Kumalo altmış yıla yakın süredir Khami Misyonerlik Okulunun müdürüydü. Onun yönetiminde binlerce genç</p>

  <p>Matabele oğlan ve kızı yetişmişlerdi, ama içlerinde en özel olanı torunuydu.</p>

  <p>Yaşlı adam birden gözlerini açtı. Gözleri hafif mavi ve kördü, yeni doğmuş bir köpek yavrusu gibi. Başını körlere özgü bir hareketle yana eğdi. Samson büyükbabasının mucizevi denilecek duyusunu kaybetmiş olmasından korkarak kıpırdamadan duruyordu. Yaşlı adam başını öteki yana çevirip dinledi. Samson onun havayı koklarken burun deliklerinin kabardığını görebiliyordu.</p>

  <p>«Sen misin?» diye paslı bir menteşeyi andıran sesiyle sordu. «Evet sensin, Vundla.» Tavşan Afrika folklorunda önemli rol oynayan bir hayvandı. Gideon da torununa bu kurnaz hayvanın adını vermişti. «Evet sensin, küçük Tavşanım!»</p>

  <p>«Baba!» Samson uzun süredir tuttuğu soluğunu bırakıp adamın önünde diz çöktü. Gideon el yordamıyla gencin başını bulup okşadı.</p>

  <p>«Sen hiç gitmedin,» diye mırıldandı. «Bir an bile ayrılma' dm kalbimden.»'</p>

  <p>Samson'a konuşacak olursa tıkanacakmış gibi geliyordu. Sesini çıkarmadan adamın incecik ellerini alıp öptü.</p>

  <p>«Birer çay içelim,» dedi Gideon, «Benim ağzımın tadına göre kimse senin gibi çay yapamıyor.»</p>

  <p>Yaşlı adam tatlıya çok düşkün olduğu için Samson demliğe sıcak suyu doldurmadan altı kaşık şeker koydu. Gideon fincanını iki eliyle kavradı, bir yudum aldı, gülümseyerek başını salladı.</p>

  <p>«Şimdi anlat bakalım neler yaptın, Tavşanım. Sende yolunu kaybetmiş de yeniden bulmaya çalışan bir insan kararsızlığı hissediyorum.»</p>

  <p>Samson anlatırken yaşlı adam çayın» yudumlayarak dinledi. Konuşması bitince de, «Artık öğretmenlik yapmak üzere Misyonerliğe dönme zamanın geldi,» dedi. «Bir zamanlar bana gençlere yaşam hakkında birşeyler öğretebilmek için önce kendinin bu konuda bilgin olması gerektiğini söylemiştin. Yeteri kadar bilgin oldun mu artık?»</p>

  <p>«Bilemiyorum, Baba. Onlara ne öğretebilirim ki? Ülkede ölümün kol gezdiği, insan yaşamının bir kurşun değerinde olduğunu mu?»</p>

  <p>«Sen hep kuşkular içinde mi yaşayacaksın, oğlum? Hep cevabı olmayan sorular mı bulup çıkaracaksın? Bir insan herseyden kuşkulanırsa hiçbir işe girişemez. Bu dünyanın güçlü insanları kendi haklılıklarından kuşkusu olmayan kişilerdir.» Samson çaylarını tazeledi. Birlikte olmaktan doğan sevinçleri bile konuşmalarının getirdiği sıkıntıyı dağıtamamıştı. «Saat kaç?» diye sordu Gideon.</p>

  <p>«Dördü geçti.»</p>

  <p>«Constance saat beşte nöbeti bırakacak. Hastaneye gidip onu alır mısın?»</p>

  <p>Samson blucini ile mavi gömleğini giydi, yaşlı adamı kapı önünde bırakıp tepeden aşağı indi. Hastaneyi çevreleyen yüksek çitin kapısında üniformalı nöbetçiler üzerini aradılar. Samson oradan güneşlenen nekahat halindeki hastaların önünden geçip yürüdü. Bunların çoğunun kolu ya da bacağı yoktu. Khami Hastanesi mayın kurbanlarının çok sayıda getirildiği yerlerden biriydi. Bütün hastalar karaderiliydi. Khami Hastanesi yalnız Afrikalılara ayrılmıştı.</p>

  <p>Büyük girişteki kabul masasında oturan iki Matabele hemşiresi Samson'u tanıyınca kuşlar gibi cıvıldamaya başladılar. Samson onlardan Misyonerliğin dedikodularını öğrendi. Kim kimle evlenmiş, kimin çocuğu olmuş, kim ölmüş, kim kime aşık olmuştu... Sonra birden ardından sert bir ses duyuldu.</p>

  <p>«Samson! Samson Kumalo!» Samson dönünce hastane müdürünün sert adımlarla kendisine doğru yürüdüğünü gördü. Doktor Leila St. John'un üzerinde beyaz bir laboratuvar önlüğü, cebinde bir dizi tükenmez kalem, boynunda da stetoskopu vardı. Açık önlüğün altında kestane rengi bir kazakla, karmaşık desenli uzun bir Hint basması görülüyordu. Ayaklarında kalın yeşil erkek çorabıyla bağlı, burnu açık sandal ayakkabılar vardı. Uzun saçları kulaklarının üstünden iki kuyruk halinde iki yanına sarkıyordu.</p>

  <p>Kadının yüzü babası Robert St. John'unki gibi soluktu. Ergenlik sivilcelerinin izleri vardı yanaklarında. Kalın gözlükleri dört köşe ve erkeksiydi, dudaklarından bir sigara sarkıyordu. Yüzünün ciddiyetine rağmen yeşil gözleri dürüst ve açıktı. Samson' un elini kavradı.</p>

  <p>«Döndün demek... hiç kuşkum yok en iyi ameliyathane hemşirelerimden birini kaçırmak için hem de...»</p>

  <p>«İyi akşamlar, Doktor Leila.»</p>

  <p>«Hâlâ beyaz efendine 'uşak' rolünü mü oynuyorsun?» Leila St, John, Rodezya Hükümetinin keyfi kararıyla Gwelo siyasal cezaevinde beş yıl yatmıştı. Şu anda sürgünde bulunan ve kurtuluş ordusunun ZANU kanadını yöneten Robert Mugabe ile aynı zamanda bulunmuştu orada.</p>

  <p>«Craig Mellow, ailesinin her iki kanadından da üçüncü kuşak Rodezyalıdır. Ayrıca benim dostumdur. Beyaz efendi değildir.»</p>

  <p>«Samson, sen iyi öğrenim görmüş yetenekli bir insansın. Çevrende değişim potası içinde dünya eriyor, savaş örsünde tarih dövülüyor. Tanrının sana verdiği yeteneği boşa harcayıp senden değersiz kişilerin geleceği elinden almalarına izin verecek misin?»</p>

  <p>«Ben savaşı sevmiyorum, Doktor Leila. Beni sizin babanız Hıristiyan yaptı.»</p>

  <p>«Savaştan ancak çılgınlar hoşlanır; ama kapitalist emperyalist düzenin saçma vahşetini yok etmek için başka yol var mı? Yoksulların, zayıfların ve politik baskı altında yaşayanların soylu ve yasal özlemlerini gerçekleştirmenin başka hangi yolu var ki?»</p>

  <p>Samson arkasındaki hole bakınca kadın gülümsedi. «Merak etme, Samson, burada dostlar arasındasın. Gerçek dostlar.» Leila St. John saatine baktı, «İşim var, hemen gitmeliyim. Constance'a seni yemeğe getirmesini söyleyeceğim. Konuşmamıza sonra devam ederiz.» Kadın topukları üstünde dönüp bir kapıdan içeri girince Samson da koridordaki sıralardan birine oturup hastalar ve sakatlar, sargılılar ve yaraları kanayanlar arasında beklemeye başladı. Hastanenin sert antiseptik kokusu üstüne başına sinmiş gibiydi.</p>

  <p>Sonunda Constance göründü. Hemşirelerden biri kendisini uyarmış olmalıydı ki yürürken çevresine bakmıyor, erkeği görebilmek için herkesi tek tek gözden geçiriyordu. Samson yerinde doğrulmadan birkaç saniye daha kızı seyredebilmenin zevkini uzattı.</p>

  <p>Üniforması tertemiz kolalı ve ütülüydü, başındaki hemşire şapkası hafif bir acıyla yana kaymıştı. Hastane içindeki durumunu gösteren ameliyathane hemşiresi, ebelik ve diğer görevlerinin kordeleleri göğsünde diziliydi. Saçı sıkıca toplanmış ve kafatası üzerinde çeşitli desenler oluşturacak biçimde taranmıştı. Yüzü kara bir mehtap kadar yuvarlak ve dümdüzdü. Klasik Nguni güzelinin iri kara gözleri ve bembeyaz dişleri vardı. Kızın sırtı dümdüz, omuzları dar ama güçlüydü. Beyaz önlüğün altındaki göğüsleri güzel, beli dar, kalçaları geniş ve üretkendi. Sanki kendinden başkasının duymadığı bir müziğin temposuna uyarmış gibi Afrikalılara özgü o sallanışla yürüyordu.</p>

  <p>Kız Samson'un önünde durdu. «Seni görüyorum, Samson.» Birden utanmış gibi bakışlarını yere indirdi.</p>

  <p>«Seni görüyorum, sevgilim.» Birbirlerine dokunmadılar. Herkesin gözü önünde sevgi gösterisi hem geleneklere aykırıydı hem de ikisi de bundan hoşlanmazlardı.</p>

  <p>Tepeye doğru ağır ağır yürüdüler. Constance Gideon Kumalo'nun kan hısımı olmadığı halde gözlerinin görmemesi yüzünden emekliye ayrılmadan önce en sevdiği öğrencilerinden biriydi. Karısı ölünce Constance ona ve evine bakmak için oraya yerleşmişti. Samson'la da orada tanışmıştı.</p>

  <p>Kız Samson'un yokluğunda olup bitenlerden söz ediyordu ama Samson onun bir şeyler sakladığını anlamıştı, yolda giderlerken iki kere korkuyla arkasına baktığı da gözünden kaçmamıştı.</p>

  <p>Bahçe kapısına geldiklerinde, «Senin neyin var?» diye sordu.</p>

  <p>«Sen nerden biliyorsun...» Kız kendi sorusuna kendisi cevap verdi. «Bilirsin elbette, benim hakkımda her şeyi bilirsin! sen.»</p>

  <p>«Böyle canını sıkan nedir?»</p>

  <p>«'Oğlanlar' burada,» dedi Constance. Samson tüylerinin ürperdiğini hissetti.</p>

  <p>'Oğlanlar' ve 'kızlar' Zimbabwe ihtilâlci ordusunun gerillalarıydı.</p>

  <p>«Burada mı? Misyonerlikte mi?»</p>

  <p>Constance başını salladı.</p>

  <p>«Buraya tehlike ve ölüm getirirler,» dedi Samson.</p>

  <p>«Samson, sevgilim, sana söylemem gerek, görevden daha fazla kaçamadım. Ben de onlara katıldım sonunda. Şimdi ben de 'kızlar'dan biriyim.»</p>
</body>
</html>
