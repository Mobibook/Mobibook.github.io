<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ağaçların altında Albay Roland Ballantyne gelen raporları dinliyordu. Her olumsuz raporla düş kırıklığı biraz daha artıyordu. Haber aldıkları kaynak sağlam, iz hâlâ tazeydi. Yoldaş Tebe başlıca hedeflerinden biriydi. Yedi aydır Matabeleland içinde faaliyet gösteren bir ZHKO komiseriydi. Üç kere daha bu geceki gibi yaklaşmışlardı ona. Ama hep aynı şey oluyordu. Muhbirlerden ya da sivil bir İzci'den haber geliyordu: Tebe şu köyde. Sessizce köyü sarıyorlar, teker teker bütün kaçış deliklerini tıkıyorlardı. Sonra en beklenmedik bir saatte basıyorlardı köyü. Bir keresinde iki yardımcısını ele geçirmişlerdi, ama Tebe yanlarında değildi. İzcilerin alay başçavuşu Esau Gondele Roland'ın önünde sorguya çekmişti tutukluları. Sabah şafak sökerken adamların ikisinde de ayakta duracak hal kalmamıştı, ama ağızlarını açıp tek kelime söylemiş değillerdi.</p>

  <p>«Helikopteri kullanın,» diye emretmişti Roland.</p>

  <p>Yerden beş yüz metre yüksekte Başçavuş Gondele teröristlerin en inatçısını kollarının altından geçirdiği ipin ucunda aşağı sallandırmıştı.</p>

  <p>«Söyle bakalım dostum, Yoldaş Tebe nerede?»</p>

  <p>Adam başını çevirmiş Esau Gondele'ye tükürmüştü, ancak pervanenin rüzgârı tükürüğünü ileri savurmuştu. Başçavuş, Roland'a bakmış, Roland başını eğince de elindeki ipin ucunu bırakmıştı. Terörist beş yüz metreden döne döne düşmüştü aşağı. Belki artık bağıramayacak durumdaydı, belki de son bir meydan okumaydı, ama düşerken ağzından ses çıkmamıştı.</p>

  <p>Başçavuş Gondele ikinci teröristi sallandırırken adam, «Söyleyeceğim,» demişti.</p>

  <p>Ne var ki, yarım saat geç kalmışlardı. İzciler Hillside bölgesindeki eve vardıklarında Yoldaş Tebe yine kaçmıştı elleri arasından.</p>

  <p>Bir hafta önce de Tebe bir supermarket arabasına bir patlayıcı yerleştirmişti. Patlamada hepsi kadın yedi kişi ölmüştü. Roland adamı yakalamaktan başka bir şey düşünmüyordu. Bir kere daha elinden kaçırdığını farkedince zihninin bir bölümü kalın bir perdeyle örtülmüş gibi oldu.</p>

  <p>«Muhbiri getirin!» diye emretti. Esau Gondele telsize birşeyler mırıldandı. Birkaç dakika sonra bir Land Rover çıktı ağaçların arasından.</p>

  <p>«Pekâlâ Başçavuş, şunları sıraya diz şimdi.»</p>

  <p>Altmış kişi evlerin önünde yanyana dizildiler. Işıldaklar çıplak ve acımasız bir parıltıyla aydınlatıyordu hepsini. Albay Roland Ballantyne Land Rover'in arkasına çıkıp megafonunu kaldırdı. Sindelebe dilini kusursuz konuşuyordu.</p>

  <p>«Kötüler aranıza karıştı. Köyünüzde bir ölüm kokusu bırakıp gittiler. Buraya sizi ve çocuklarınızı öldürmeye, sakat bırakmaya geldiler. Sizi korumamız için bize gelmeliydiniz. Siz bizden yardım istemekten korktuğunuz için başınıza binbir dert açmış oldunuz.»</p>

  <p>Üzerlerinde hâlâ gecelikleri olan kadın ve erkek çocuklar kaderlerine boyun eğmisçesine duruyorlardı. Bir yandan gerillalar diğer yandan güvenlik kuvvetleri sıkıştırıyordu kendilerini. Beyaz ışığın altında durup dinlemekten başka çareleri yoktu.</p>

  <p>«Hükümet sizin babanızdır. İyi bir baba gibi çocuklarını korumak istemektedir. Ama aranızda akılsız çocuklar da var. Kötülerle işbirliği yapanlar, onlara yiyecek verenler, bizim geldiğimizi onlara bildirenler var aranızda. Biz bunları biliyoruz. Onları kimin uyardığını da biliyoruz.»</p>

  <p>Roland'ın ayakları dibinde bağdaş kurmuş biri vardı. Tepeden tırnağa kadar beyaz bir çarşafa sarınmış olan bu kişinin kadın mı erkek mi olduğu anlaşılmıyordu. Göz yerlerine iki delik açılmıştı.</p>

  <p>«Şimdi aranızdaki kötüleri, ölüm getirenleri koruyanları kokularından bulacağız.»</p>

  <p>Land Rover köylülerin önünden ağır ağır geçmeye başladı. Birinin önüne geldiğinde askerlerden biri elfenerini birkaç adım uzaklıktan o kişinin yüzüne tutuyordu. Çarşaflara bürünmüş insan da göz deliklerinden bakıyordu bu yüzü aydınlatılan kişiye.</p>

  <p>Muhbiri taşıyan araba Samson ile Constance’ın durduğu yere yaklaşırken Samson dudaklarını oynatmadan, «Seni biliyorlar mı?» diye sordu.</p>

  <p>«Bilmiyorum.»</p>

  <p>«Ne yapabili...» Ama o anda Land Rover kendilerine yaklaştığından Constance cevap veremedi.</p>

  <p>Arabanın arkasındaki maskeli kişi ilk kez kıpırdadı, örtünün altından kara bir kol çıkıp Constance’ın yüzünü işaret etti. Tek kelime bile konuşulmamıştı. Kızın arkasından iki İzci fırlayıp kollarını yakaladılar.</p>

  <p>«Constance!» Samson kıza doğru bir adım attı. Ancak aynı anda böbreklerine bir dipçik yedi, korkunç bir ağrı belkemiğinden çıkıp beynine saplandı. Dizüstü çöktü.</p>

  <p>,Elfeneri gözlerine tutuluyordu şimdi. Güçlükle doğrulmaya çalışırken bir makineli tüfek karnına dayandı.</p>

  <p>«Seni istemiyoruz, dostum. Seni ilgilendirmeyen şeylere burnunu sokma.»</p>

  <p>İzciler Constance'ı götürüyorlardı. Kız çabalamadan gidiyordu. Savaş giysileri içindeki iki uzun boylu askerin arasında küçücük kalmıştı. Dönüp Samson'a baktı. İri gözleri erkeğin yüzüne takıldı kaldı, dudakları kıpırdadı.</p>

  <p>Land Rover bir an için ışıldağın önünden geçerken ortalık karardı, ışık tekrar hepsini aydınlattığında Constance askerlerin elinden kurtulmuş koşuyordu.</p>

  <p>«Hayır!» diye bağırdı Samson. Ne olacağını çok iyi biliyordu. «Dur. Constance, dur!»</p>

  <p>Kız ışıkta bir pervane gibi uçuyor, pembe entarisi ağaçlar arasında dalgalanıyordu. Kurşunlar çevresindeki ağaçlardan parçalar koparmaya başladı birden. Constance kanatları yaramaz bir çocuk tarafından koparılmış gibi sendeledi.</p>

  <p>Dört asker kızı kollarından ve bacaklarından sürükleyerek getirdiler. Constance’ın başı yere sürtünüyor, ağzından ve burnundan kan boşanıyordu. Kızı avda vurulmuş bir ceylan gibi yığın halinde arabanın arkasına attılar.</p>
</body>
</html>
