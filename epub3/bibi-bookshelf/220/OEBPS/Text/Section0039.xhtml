<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Polis nöbetçisi gelince Craig hiçbir şey söylemeden randevu kartını uzattı. Memur elindeki listeye baktı, sonra Craig'e adını, adresini ve ziyaret nedenini yazmasını istedi.</p>

  <p>Tungata Zebiwe Yoldaş'la görüşme' diye yazdı Craig. Nöbetçi defteri alıp selam durdu.</p>

  <p>Craig Land Rover'i parka çekti, tekerlekli koltuğuna oturdu. Janine yanıbaşında duruyordu. Craig yalnızca kollarının gücüyle epeyce de zorlanarak, koltuğu merdivenlerden verandaya çıkardı. Kapının önünde bakanın koruyucularından biri Janine' in el çantasını, Craig'in üstünü aradı, sonra aydınlık ve havadar odaya girmeleri için yana çekildi.</p>

  <p>Duvarlarda eski yöneticilerin ve politikacıların tablolarının çıkarıldığı yerlerde beyaz izler vardı. Şimdi tek süs cifte kapının yanındaki ZHKO ve yeni Zimbabwe ulusunun yeni bayrağıydı.</p>

  <p>Craig ile Janine yarım saat kadar bekledikten sonra takım elbiseli diğer bir koruyucu yanlarına geldi.</p>

  <p>«Bakan Yoldaş şimdi sizi kabul edecek.»</p>

  <p>Craig koltuğunun tekerleklerini çevirerek odaya girdi. Karşıdaki duvarda ülkenin liderleri Robert Mugabe ile Josiah İnkunzi'nin portreleri vardı. Duvardan duvara halı döşeli odanın ortasındaki 14. Louis stili masanın başında Tungata Zebiwe oturuyordu.</p>

  <p>Craig o masanın bile küçük gösteremediği adama yaklaşırken hafifçe doğruldu yerinde.</p>

  <p>«Sam? Samson Kumalo? Bilmiyordum... Çok özür dilerim...»</p>

  <p>Bakan aniden kalktı yerinden. Craig'in şaşkınlığı onun da yüzünde okunuyordu.</p>

  <p>«Craig, ne oldu sana?»</p>

  <p>«Savaş. Sanırım yanlış yandaydım, Sam.»</p>

  <p>Tungata bir anda kendini toparlayıp yerine oturdu. «O adı unutsan iyi olur. Birbirimize olan yakınlığımızı da. Doktor Carpenter aracılığıyla benden randevu istedin. Görüşmek istediğin konu neydi?»</p>

  <p>Craig derdini anlatırken Tungata ses çıkarmadan dinledi, sonra arkasına yaslandı.</p>

  <p>«Bana söylediğinden anladığım kadarıyla bu tekneni ülke dışına çıkarmak için döviz kontrol dairesine başvurmuşsun ve başvurun reddedilmiş, öyle mi?»</p>

  <p>«Evet öyle, sayın bakan.»</p>

  <p>«Şu halde benim bu kararı değiştirmek isteyeceğimi ya da böyle bir yetkim olduğuna nereden hükmettiniz?»</p>

  <p>«Böyle bir şey yapacağını sanmamıştım aslında.»</p>

  <p>Janine ilk kez söze karıştı. «Bakan Yoldaş, bu görüşmeyi ben istedim. Bu olayın özel durumları olduğunu kabul etmemiz gerek. Bay Mellow yaşamı boyunca kötürüm kalacaktır ve tek varlığı bu teknedir.»</p>

  <p>«Talihi varmış öyleyse, Dr. Carpenter. Bu ülkenin ormanları ve ovaları genç erkek ve kadınların işaretsiz mezarlarıyla doludur. Onlar özgürlük için Bay Mellow'dan daha çok şey vermişlerdir. Bundan daha iyi bir nedeniniz olmalıydı.»</p>

  <p>«Sanırım ki var,» dedi Janine. «Bakan Yoldaş sizinle daha önce de karşılaşmıştık.»</p>

  <p>«Yüzünüz bana yabancı gelmedi,» dedi Tungata. «Ama belleğim...»</p>

  <p>«Bir gece, bir uçak enkazının yanında ormanda...» Janine o alev alev yanan gözlerdeki parıltıyı farketti. Ruhunun derinlikleri oyuluyor gibiydi. Korku yine boğucu dalgalar halinde çöküyordu üstüne, ayakları altında döşeme sallanıyordu. Yeniden söze başlamak için kalan tüm gücünü toparladı.</p>

  <p>«Bir ülke kazandınız ama bunu yaparken insanlığınızı sonsuza dek mi kaybettiniz?»</p>

  <p>Adamın ağzında hafif bir yumuşama sezer gibi oldu. Tungata Zebiwe önündeki masaya dayadığı güçlü ellerine baktı.</p>

  <p>«Çok büyük bir ikna yeteneği olan bir avukatsınız, Dr. Carpenter.» Altın dolmakalemini alıp adının kabartma harflerini taşıyan kâğıda bir şeyler yazdı. Kâğıdı kopartıp Janine'e doğru yürüdü.</p>

  <p>«Savaşta dürüst insanlar bile vahşi eylemlerde bulunurlar. Savaş hepimizi canavara dönüştürür. Bana insanlığımı hatırlattığınız için size teşekkür ederim.» Kâğıdı uzattı. «Bunu döviz kontrol müdürüne götürün, istediğiniz izni verecektir.»</p>

  <p>«Teşekkür ederim, Sam.» Craig başını kaldırdı. Tungata eğilip eski dostunu kucakladı.</p>

  <p>«Yolun açık olsun, eski dost,» dedi Sindebele dilinde. Sonra doğruldu. «Onu hemen buradan çıkartın, Dr. Carpenter, yoksa erkekliğimden eser kalmayacak.» Tungata Zebiwe sert adımlarla pencereye doğru yürüdü.</p>

  <p>Cifte kapıların arkasından kapandığını duyunca derin bir iç çekisiyle masasının başına döndü sonra.</p>

  <p>«Robyn ile Zuga Ballantyne’ın 1860'da köle gemisi Huron'la geldiklerinde aynı Afrika manzarasını gördüklerini düşünmek insana garip geliyor.»</p>

  <p>Craig teknenin kıçında durmuş bir kıtanın en güney ucunda sonsuza dek yerinden ayrılmayacak bir nöbetçi gibi dikilen Masa Dağını gösterdi. Dağın eteğinde boyuna geçirilen bir gerdanlık gibi yükselen beyaz binaların camları on bin işaret ateşi gibi parıldıyordu.</p>

  <p>«Evet bir son,» dedi Janine, «Ama aynı zamanda bir başlangıç da.»</p>

  <p>Janine'in üzerinde blucin, ince bir tişört vardı. Blucinin paçalarını kesmişti. Tekneyi Royal Cape Yat Kulübünde son aylar boyunca denize hazırladıkları sırada sıkı bir perhize girmişti: şarap, cin ve unlu maddeler yasaktı. Beli artık iyice daralmış, eski pantolonundan taşan kalçaları incelmiş ve sertleşmişti.</p>

  <p>Saçlarını da bir oğlan çocuğu gibi kısa kestirmişti. Güneş yüzünü yakmış, ağzının kenarlarındaki lekeler kaybolmuştu.</p>

  <p>«Çok büyük, Craig,» dedi çevresine bakarak. «Korkmuyor musun?»</p>

  <p>«Korkmaz olur muyum? İlk karşımıza çıkacak kara Güney Amerika mı olacak, yoksa Hindistan mı bilemiyorum aslında. Ama bu bile heyecan verici bir şey.»</p>

  <p>«Ben gidip birer fincan kakao yapayım.»</p>

  <p>«Bu içkisizlik öldürecek beni.»</p>

  <p>«Teknede içki yasağı senin kuralın... Güney Amerika mı olur Hindistan mı olur, artık oraya kadar bekle bakalım.» Janine mutfağa girerken harita masasının üstündeki telsiz takırdadı.</p>

  <p>«ZRF. Burası Cape Town deniz radyosu. Sizi dinliyorum.»</p>

  <p>«Jan, biziz bu, cevap ver!» diye seslendi Craig. «Yat Kulübünden biri güle güle diyecek herhalde.»</p>

  <p>«Cape Town deniz radyosu, burası ZRF. 10 uncu kanala geçin lütfen.»</p>

  <p>«Bawu yatı mı?»</p>

  <p>«Evet, Bawu yatı.»</p>

  <p>«Size bir telgraf var. Dinliyor musunuz?»</p>

  <p>«Evet, dinliyorum.»</p>

  <p>«Mesajı okuyorum: 'Craig Mellow'a. Şahin adlı eseriniz konusunda. Kitabı yayınlamak istiyoruz. 5000 sterlin avans ve dünya yayın haklarının % 12.5'i. İlk fırsatta cevap verin. Tebrikler. William Heinemann Yayınevi Londra.»</p>

  <p>«Craig, duydun mu?» diye bağırdı Janine aşağıdan. «Duydun mu?»</p>

  <p>Craig cevap veremedi. Elleri dümene yapışmış gibiydi. Bawu'nun pruvasından Atlantik Okyanusunun ötesindeki masmavi ufuk çizgisine bakıyordu.</p>

  <p>İki gün sonra güneydoğudan hiç beklenmedik bir fırtına geldi. BAWU yemyeşil sulara yatarken Janine kaptan köşkünden denize yuvarlandı, ancak iple bağlı olduğu için kurtulabildi. Craig on dakika çılgıncasına uğraşmıştı kadını tekneye alabilmek için. Fırtına beş gün beş geçe sürdü. Çılgın rüzgârla çılgın sular arasında kesin bir çizgi yok gibiydi. Sırılsıklam, kemiklerine kadar donmuş, elleri boğulmuş bir insanınki kadar bembeyaz ve kırışık olarak yaşadılar. Avuç içleri sert naylon iplerden ve kalın yelkenlerden paramparça oldu. Arada sırada kuru bir peksimet ya da bir avuç soğuk konserve fasulye yiyip bir bardak su içiyorlar, sonra yine güverteye dönüyorlardı. Alt kamaranın önüne yığdıkları ıslak yelkenlerin üzerinde fırsat bulabildikçe birkaç dakika uyuyorlardı.</p>

  <p>Fırtınaya acemi girmişler usta denizciler olarak çıkmışlardı. Rüzgâr başladığı gibi birdenbire sona erdiğinde yaşadıkları korkuyla bitkin ve zayıftılar, ama kendilerine ve kendilerini taşıyan tekneye yeni bir güvenleri vardı artık. Hem kendileriyle hem de tekneleriyle gurur duyuyorlardı.</p>

  <p>Craig son gücünü de kullanıp rüzgârı başa aldı ve gemiyi hâlâ dağ gibi yükselen dalgalarda başıboş bıraktı. Sonra sürünerek ranzasına indi, ıslak giyeceklerini çıkardı, çırılçıplak uzandığı yatağında onsekiz saat kıpırdamadan uyudu. Uyandığında yepyeni duygular içindeydi, neyin hayâl neyin gerçek olduğunu bilemiyordu. Daha önce hiçbir duygu olmayan vücudunun alt kısmında şimdi korkunç bir kasılma vardı. Her adalesinin ayrı ayrı gerildiğini, kasıldığını hissediyordu. Ayağının ucundan karnına kadar bütün sinirleri açık yaralardı sanki. Vücudu sancıyla kesilirken bir çığlık attı. Ardından sancıda adeta dayanılmaz bir zevkin başlangıcını hissetti, bir daha bağırdı. Sesine yukardan karşılık gelmişti. Craig gözlerini açınca Janine' nin yüzünü hemen gözlerinin önünde gördü. Çıplak vücudu vücuduna bastırıyordu. Konuşmaya çalıştı ama kadın dudaklarını dudaklarıyla örttü, ağzının içine inledi. Craig birden kendisinin kadının içine gömülmüş olduğunu hissetti, fırtına boyunca Atlantiğin yüzlerine fırlattığı en yüksek ve en vahşi dalgadan daha yüksek ve vahşi bir dalgaya bıraktılar kendilerini.</p>

  <p>İkisi de konuşamayarak, hatta soluk alamayarak birbirlerine sıkı sıkı sarıldılar.</p>

  <p>Craig Bawu'yu yeniden rotaya soktuğunda Janine gidip aşağıdan bir fincan kahve getirdi, kendisi de elini erkeğin omzuna atıp küpeşteye oturdu.</p>

  <p>«Sana bir şey göstermek istiyorum,» dedi Craig.</p>

  <p>Önüne uzattığı ayağını işaret etti ve kız bakarken parmaklarını ileri geri, sağa sola oynattı.</p>

  <p>«Sevgilim, hayatımda bu kadar şahane bir şey görmemiştim.»</p>

  <p>«Bana ne dedin?» diye sordu Craig.</p>

  <p>Janine soruya hemen cevap vermedi. «Biliyor musun, sanırım ikimiz de başaracağız...» Ancak sonra yanağım erkeğin yanağına dayadı, kulağına, «Sevgilim dedim, tamam mı?» diye fısıldadı.</p>

  <p>«Bence bir sakıncası yok, sevgilim.» Craig iki elini de serbest bırakmak için dümeni otomatik kontrole bağladı.</p>

  <p style="text-align: center;"><br /></p>

  <p style="text-align: center;">SON</p>

  <p><br /></p>
</body>
</html>
