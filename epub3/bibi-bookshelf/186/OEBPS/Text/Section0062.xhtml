<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VI. Kızıl-Kapı'nın Anahtarının Devamı">VI<br />
  Kızıl-Kapı'nın Anahtarının Devamı</h2>

  <p>O gece Esmeralda, şaşkınlık, umut ve tatlı düşlemler içinde, hücresinde uyuyakalmıştı. Çevresinde bir ses duyar gibi olduğunda, her zamanki gibi gene düşünde Phoebus'ü görerek bir süreden beri uyuyordu. Uykusu, kuş uykusu gibi hafif ve tedirgindi. En ufak bir pıtırtı onu uyandırıyordu.</p>

  <p>Genç kız gözlerini açtı. Gece zifiri karanlıktı. Öyleyken gene de penceresinden kendisine bakan bir yüz gördü. Bu hayaleti aydınlatan bir lamba vardı. Esmeralda'nın kendisini ayrımsadığını görünce bu yüz lambayı üfledi. Gene de genç kız onu görebilecek kadar zaman bulmuştu. Gözkapakları dehşetle yeniden kapandı. Kısık, boğuk bir sesle:</p>

  <p>"Ah!" dedi, "Rahip!"</p>

  <p>Geçmişteki bütün felaketi bir şimşek gibi aklına geldi. Buz gibi donarak yatağının üzerine yığıldı.</p>

  <p>Bir süre sonra, vücuduna bir şeyin dokunduğunu hissetti; bu onu öyle bir ürpertmişti ki, uyanıp öfkeyle doğrularak yatağa oturmuştu.</p>

  <p>Rahip genç kızın yanına süzülmüştü. İki koluyla ona sarılmıştı.</p>

  <p>Esmeralda bağırmak istedi, başaramadı.</p>

  <p>Öfke ve dehşetten titreyen, kısık bir sesle:</p>

  <p>"Defol, canavar. Defol, katil!" dedi.</p>

  <p>Rahip dudaklarını genç kızın omuzlarına yapıştırarak:</p>

  <p>"Acı! Acı bana!" diye mırıldandı.</p>

  <p>Kız iki eliyle onun çıplak başını artakalan saçlarından yakaladı ve sanki bunlar birer ısırıkmış gibi onun öpücüklerini uzaklaştırmaya çabaladı. Bahtsız adam habire:</p>

  <p>"Acı bana!" diye yineliyordu. "Sana duyduğum aşkın ne olduğunu bilseydin!.. Yüreğimin içinde ateş, erimiş kurşun, binlerce bıçak sanki bu!"</p>

  <p>İnsanüstü bir güçle genç kızın iki kolunu da durdurdu.</p>

  <p>Esmeralda çılgına dönmüş bir halde:</p>

  <p>"Bırak beni, yoksa yüzüne tükürürüm!" dedi.</p>

  <p>Adam kızı bıraktı.</p>

  <p>"Bana hakaret et, döv, vur bana, kötülük et! Ne istersen yap! Ama, ne olur, sev beni!"</p>

  <p>Bunun üzerine, genç kız bir çocuk öfkesiyle ona vurdu. Adamın yüzünü acıtmak, tırmalamak, yaralamak için güzel ellerini sertleştirip geriyordu.</p>

  <p>"Defol, şeytan!"</p>

  <p>Zavallı rahip onun üzerinde yuvarlanarak, vuruşlarına okşamalarla karşılık vererek:</p>

  <p>"Sev beni! Sev beni! Acı bana!" diye bağırıyordu.</p>

  <p>Birdenbire, genç kız onun kendisinden daha güçlü olduğunu hissetti.</p>

  <p>Adam dişlerini gıcırdatarak:</p>

  <p>"Bu işe bir son vermek gerek!" dedi.</p>

  <p>Genç kız rahibin üstün gücü karşısında yeniliyor, titriyor, yoruluyordu; onun kolları arasında, adamın isteğine, emrine bırakılmıştı. Üzerinde şehvetli bir elin dolaştığını hissediyordu. Son bir çaba gösterdi ve avazı çıktığı kadar:</p>

  <p>"İmdat! Yetişin! Vampir var! Vampir var!" diye bağırmaya başladı.</p>

  <p>Ne gelen vardı ne giden. Sadece Djali uyanmıştı, kaygıyla meliyordu.</p>

  <p>Soluk soluğa kalan Rahip, "Sus!" diyordu.</p>

  <p>Çırpınıp, yerlerde sürünürken, Çingene kızının eli birdenbire soğuk ve madeni bir şeye rastladı. Quasimodo'nun düdüğüydü bu. Genç kız, bir umut ürpertisiyle hemen düdüğü kaptı, dudaklarına götürdü ve artakalan bütün gücüyle üfledi. Düdükten berrak, tiz ve keskin bir ses çıktı.</p>

  <p>Rahip, "Bu da ne?" dedi.</p>

  <p>Hemen hemen aynı anda güçlü bir kolun kendisini kaptığı gibi yukarı kaldırdığını hissetti; hücre karanlıktı, rahip kendisini bu şekilde yakalayanın kim olduğunu açıkça ayrımsayamadı; yalnız öfkeyle birbirine çarpan dişlerin sesini duydu; karanlığın içinde de başının üzerinde bir kamanın parladığını görmesine yetecek kadar dağınık bir ışık vardı.</p>

  <p>Rahip, Quasimodo'nun şeklini görür gibi oldu. Bunun ondan başkası olamayacağını düşündü. İçeri girerken, ayağının dışarıda kapının önünde enlemesine uzanmış bir yığına takıldığını ve sendelediğini anımsadı. Bununla birlikte, yeni gelen bir tek sözcük bile söylemediği için neye inanacağını bilemiyordu. Kamayı tutan kolun üzerine atılarak:</p>

  <p>"Quasimodo!" diye bağırdı.</p>

  <p>Bu büyük tehlike anında, Quasimodo'nun sağır olduğunu unutmuştu.</p>

  <p>Göz açıp kapayıncaya kadar, rahip yere serildi ve kurşun gibi bir dizkapağının göğsüne kapandığını hissetti. Bu dizin çıkıntılı izinden Quasimodo'yu tanımakta güçlük çekmedi. Ama ne yapmalı? Nasıl edip de kendini tanıtmalıydı? Gecenin zifiri karanlığı sağın kör ediyordu.</p>

  <p>Rahip mahvolmuştu. Genç kız, kızgın bir dişi kaplan gibi amansızdı, onu kurtarmak için araya girmiyor, kılım bile kıpırdatmıyordu. Kama başına doğru yaklaşıyordu. İçinde bulunduğu an son derece nazikti.</p>

  <p>Rahibin üzerine atılan adam birdenbire duraksar gibi oldu. Boğuk bir sesle:</p>

  <p>"Kızın üstüne kan sıçramasın, sakın!" dedi.</p>

  <p>Bu gerçekten de Quasimodo'nun sesiydi.</p>

  <p>O sırada rahip iri bir elin kendisini ayaklarından tutup hücreden dışarı sürüklediğini hissetti. İşte orada ölecekti. Bereket versin ki, bir süreden beri ay yükselmişti.</p>

  <p>Küçük hücrenin kapısını aştıkları vakit, ayın soğuk ışığı rahibin yüzüne vurdu. Quasimodo karşıdan ona baktı, tir tir titremeye başladı, rahibi bırakıp geri geri çekildi.</p>

  <p>Hücrenin eşiğine kadar gelen Esmeralda rollerin birdenbire değiştiğini büyük bir şaşkınlıkla gördü. Şimdi gözdağı veren, korkutan rahipti, yalvaran da Quasimodo'ydu.</p>

  <p>Sağıra öfe ve azarlama hareketleriyle çıkışan rahip, ona sertçe çekilip gitmesini işaret etti.</p>

  <p>Sağır başını eğdi, sonra da gelip Çingene kızının kapısının önünde diz çöktü. Kalın ve yazgıya boyun eğen bir sesle:</p>

  <p>"Pek saygıdeğer Efendim" dedi, "sonra ne isterseniz yapın; ama önce beni öldürün."</p>

  <p>Bunu derken, kamasını rahibe uzattı. Öfkeden gözü dönen rahip kamburun üzerine atıldı; ama genç kız ondan daha çevik davrandı. Hemen Quasimodo'nun elinden bıçağı kaptı ve öfkeyle bir kahkaha attı. Rahibe:</p>

  <p>"Yaklaş hele!" dedi.</p>

  <p>Genç kız bıçağı yukarı kaldırmıştı. Rahip kararsız kaldı. Hiç kuşku yok ki, Çingene kızı onu vururdu.</p>

  <p>Esmeralda, "Artık yaklaşmaya cesaret edemezsin, alçak!" diye bağırdı. Sonra da, amansız bir ifadeyle rahibin yüreğini bin bir kızgın demirle parçalayacağını bile bile, "Ah! Phoebus'ün ölmediğini biliyorum!" diye ekledi.</p>

  <p>Rahip bir tekmeyle Quasimodo'yu yere devirdi ve öfkeden tir tir titreyerek merdiven kubbesinin altına daldı.</p>

  <p>O gittikten sonra, Quasimodo Çingene kızını kurtaran düdüğü yerden aldı. Onu genç kıza geri verirken:</p>

  <p>"Paslanıyordu," dedi. Sonra da genç kızı yalnız bıraktı.</p>

  <p>Bu zorlu şiddet sahnesiyle allak bullak olan Esmeralda bitkin bir halde yatağının üzerine yığıldı ve hıçkıra hıçkıra ağlamaya başladı. Ufkunu yeniden uğursuzluk kaplıyordu.</p>

  <p>Öte yandan, rahip el yordamıyla hücresine dönmüştü.</p>

  <p>Olan olmuştu. Claude Frollo, Quasimodo'yu kıskanıyordu!</p>

  <p>Düşünceli, dalgın bir tavırla uğursuz sözünü yineledi.</p>

  <p>"Ona hiç kimse sahip olamayacak!"</p>
</body>
</html>
