<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="I. Gizini Bir Keçiye Emanet Etmenin Tehlikesi">I<br />
  Gizini Bir Keçiye Emanet Etmenin Tehlikesi</h2>

  <p>Aradan haftalar geçmişti.</p>

  <p>Mart'ın ilk günlerindeydi. Benzetmenin şu klasik dedesi Dubartas'nın daha "mumların şahı" adını vermediği güneş gene pek sevinçliydi, bu yüzden de pırıl pırıl parlıyordu. Bunca tatlılığı, güzelliği bulunduğu için bütün Paris'in alanlara, gezi yerlerine yayılarak oraları pazar günündeki gibi şenlendirdiği o bahar günlerinden biriydi. Bu aydınlık, sıcaklık ve dinginlik günlerinde öyle bir saat vardır ki, Notre-Dame'ın büyük cümle kapısını mutlaka seyretmek gerekir. Bu, batıya doğru eğilen güneşin katedrale âdeta tam cepheden baktığı andır. Gitgide daha yatay bir hale gelen güneş ışınları yavaş yavaş alanın taşlarından çekilir; kilisenin önyüzünde tam diklemesine yükselirken onun binlerce yüksek kabartmasını gölgeleriyle daha da belirli hale getirir; önyüzün alınlığındaki gül biçimi pencere de demirhanenin parıltılarıyla alevlenen tek gözlü canavarın gözü gibi alev saçar.</p>

  <p>İşte günün bu saatindeydiler.</p>

  <p>Batan güneşin kızıl bir renge boyadığı o yüksek katedralin tam karşısında, alanla Parvis Sokağı'nın köşesini oluşturan gotik biçeminde zengin bir evin cümle kapısı üzerindeki taş balkonda güzel birkaç genç kız, her türlü zarafet ve çılgınlıkla gülüşüp konuşuyordu. İncilerle çevrili sivri tepeli başlıklarının ucundan topuklarına kadar inen peçenin uzunluğundan, o çağın cazip modası uyarınca o güzel bakire göğüslerinin başlangıcını açık bırakarak omuzlarını örten işlemeli bluzların inceliğinden, pelerinlerinden daha değerli (harikulade özenti!) iç etekliklerinin görkeminden, bütün bunların kaplandığı bürümcükten, ipekten, kadifeden ve özellikle de onların işsiz, avare kimseler olduklarını gösteren ellerinin beyazlığından, soylu, zengin ailelerin kızları oldukları kolaylıkla anlaşılıyordu. Bunlar gerçekten de, Fleur-de-Lys de Gondelaurier ile arkadaşları Diane de Christeuil, Amelotte de Montmichel, Colombe de Gaillefontaine, bir de küçük de Champchevrier idi; hepsi de, o sırada dul Bn. de Gondelaurier'nin evinde toplanan iyi aile kızlarıydı, Picardie'ye gidilip de Flamanlardan alınacak veliahtın eşi Prenses Marguerite'e eşlik edecek nedimeleri seçmek üzere nisanda Paris'e gelecek olan Monsenyör de Beaujeu ve sayın eşi hanımefendi yüzünden burada bir araya gelmişlerdi. Otuz fersah çevredeki bütün soylu kişiler kızları için bu onurun peşinde koşuyorlardı, onların pek çoğu kızlarım daha şimdiden Paris'e ya göndermişler ya da kendileri getirmişlerdi. Bu genç kızları aileleri kralın eski bir okçu ustasının dul eşi olup, tek kızıyla birlikte Paris'te Notre-Dame avlusu Alanı'ndaki evine çekilen Bn. Aloise de Gondelaurier'nin kibar ve saygıdeğer gözetimine teslim etmişlerdi.</p>

  <p>Bu genç kızların bulundukları balkon, duvarları altın yaldızlı kıvrımlı dallar basılmış kızılımtrak Flandre derisiyle görkemli bir biçimde kaplanmış bir salona açılıyordu. Tavam koşut bir şekilde çizgileyen kirişler boyalı, yaldızlı bin bir garip oymayla, nakışla gözü oyalıyordu. Oymalı konsolların üzerinde şurada burada şahane mineler pırıl pırıl parlıyordu. Çiniden yapılmış bir yabandomuzu başı görkemli bir camlı dolabın tepesini süslüyordu; bu dolabın da iki rafı, evin hanımının, asker toplayabilen tımar sahibi bir şövalyenin eşi ya da dulu olduğunu belli ediyordu. Dipte, yukarıdan aşağı armalı ve arma şekilleriyle süslü yüksek bir ocağın yanında, al kadife kaplı şahane bir koltukta, elli beş yaşı giysisinde olduğu kadar yüzünden de belli olan Bn. de Gondelaurier oturuyordu. Onun yanında, bir parça kendini beğenmiş, kahraman özentisi olmakla birlikte bir hayli azametli tavırlı, ağırbaşlı erkeklerle, fizyonomi uzmanlarının omuz silkmelerine karşın, bütün kadınların pek iyi anlaştıkları şu yakışıklı gençlerden biri ayakta duruyordu. Bu genç süvarinin sırtında kralın emrindeki okçu yüzbaşısının parlak üniforması vardı; bu da, öykümüzün ilk bölümünde hayranlıkla seyredilen Jüpiter'in giysisine pek fazla benzediği için okuyucuya ikinci bir tanımlama külfetini yüklemiyoruz.</p>

  <p>Soylu genç hanımların bir bölümü salonda, bir bölümü balkonda, kimisi de altın sırma köşe saçakları bulunan Utrecht kadifesinden dört köşe minderlerde, geri kalanlar çiçekler, şekiller yontulmuş meşe ağacından iskemlelerde oturuyorlardı. Her birinin kucağında, birlikte işledikleri, büyük bir parçası yerdeki hasırın üzerinde duran büyük bir elişinin bir parçası vardı.</p>

  <p>Aralarında, içinde hep bir delikanlı bulunan, gizli bir genç kız görüşmesinin o fısıltılı sesiyle, o bastırılan yarı gülüşmeleriyle konuşuyorlardı. Varlığı bütün o kadınca özsaygıları söz konusu etmeye yeten genç erkeğe gelince, onun böyle şeylere pek aldırış ettiği yok gibiydi; genç kızlar aralarında onun dikkatini çekmek için âdeta birbirleriyle yarışırken, o, geyik derisi eldivenleriyle kemerinin tokasını parlatmakla uğraşır görünüyordu.</p>

  <p>Arada sırada yaşlı hamın alçak sesle ona bir şeyler söylüyordu; o da beceriksiz ve zoraki bir nezaketle, elinden geldiği kadar yanıt veriyordu. Bn. Aloise'ın yüzbaşıyla konuşurken gülümsemesinden, aralarında gizli bir anlaşmayı belirten işaretler yapmasından, kızı Fleur-de-Lys'e göz kırpmasından, delikanlıyla Fleur-de-Lys arasında tasarlanan bir nişanın, pek yakın gelecekteki düğünün söz konusu edildiğini anlamak pek kolaydı. Subayın sıkıntılı soğukluğundan da, hiç olmazsa onun yönünden kesinlikle aşkın söz konusu olmadığı pek rahatlıkla seziliyordu. Bütün yüzü, bugün garnizon teğmenlerimizin pek güzel bir biçimde, "Ne baş belası bir angarya!" diye belirttikleri bir huzursuzluk ve bir can sıkıntısı düşüncesini ifade ediyordu.</p>

  <p>Kızı konusunda büyük bir inatla çaba harcayan hanımcağız, zavallı bir ana olduğundan, subaydaki heyecan yetersizliğinin hiç ayrımında olmuyordu. Fleur-de-Lys'in iğnesini batırışındaki ya da iplik çilesini açısındaki o sonsuz kusursuzlukları alçak sesle genç adama belirtmeye çalışıyordu.</p>

  <p>Kulağına söylemek için subayın giysisinin kolunu çekiştirerek:</p>

  <p>"Bakın, oğlum," diyordu. "Şuna bakın hele! İşte şimdi de eğildi."</p>

  <p>Delikanlı da, "Evet, gerçekten de öyle," diyor, gene o dalgın ve buz gibi soğuk sessizliğine kapanıyordu.</p>

  <p>Bir süre sonra, yeniden eğilmesi gerekiyordu. Bn. Aloise ona:</p>

  <p>"Sizin şu sözlünüzden daha sevimli, daha neşeli birini hiç gördünüz mü?" diyordu. "Hiçbir genç kız bundan daha beyaz, daha sarışın olabilir mi? Şunlar en kusursuz eller değil mi? Ya şu boyun, büyük bir zarafetle kuğunun bütün biçimlerini alınıyor mu? Kimi zaman size o kadar imreniyorum ki! Sizi çapkın sizi! Erkek olmakla ne kadar mutlusunuz! Benim Fleur-de-Lys'ciğim tapılacak kadar güzel ve siz de ona çılgınlar gibi âşıksınız, değil mi?"</p>

  <p>Genç adam büsbütün başka bir şey düşünerek:</p>

  <p>"Hiç kuşkusuz," diye yanıt veriyordu.</p>

  <p>Bn. Aloise delikanlıyı omuzundan iterek, birdenbire damdan düşer gibi:</p>

  <p>"Hadi, gidip onunla konuşsanıza, canım!" dedi. "Ona bir şeyler söyleyiverin. Pek de sıkılgan oldunuz."</p>

  <p>Okurlarımız kesinlikle emin olsunlar ki, sıkılganlık yüzbaşının ne erdemi, ne de kusuruydu. Gene de kendisinden istenileni yapmaya çalıştı.</p>

  <p>Fleur-de-Lys'e yaklaşarak:</p>

  <p>"Güzel dayım-kızı," dedi, "işlediğiniz bu gergefin konusu nedir?"</p>

  <p>Fleur-de-Lys küskün, sitemli bir sesle:</p>

  <p>"Soylu halam-oğlu, bunu size tam üç kez söyledim. Neptunus'un Mağarası."</p>

  <p>Hiç kuşkusuz, Fleur-de-Lys yüzbaşının soğuk ve dalgın davranışlarını annesinden çok daha iyi, çok daha açıkça anlıyordu. Genç adam bir parça konuşmak zorunluluğunu hissetti.</p>

  <p>"Peki, bütün bu Neptunus öyküsü kimin için hazırlanıyor?" diye sordu.</p>

  <p>Fleur-de-Lys başını kaldırmadan:</p>

  <p>"Saint-Antoine-des-Champs Manastırı için," dedi.</p>

  <p>Yüzbaşı işlemenin bir ucunu eline aldı:</p>

  <p>"Güzel dayım-kızı," dedi, "yanaklarını şişirerek borazan üfleyen şu şişko jandarma da nenin nesi, kuzum?"</p>

  <p>Fleur-de-Lys, "Trito," yanıtını verdi.</p>

  <p>Fleur-de-Lys'in verdiği kısa yanıtlarda hep bir parça dargın ve somurtkan bir ses perdesi vardı. Genç adam onun kulağına bir şeyler, herhangi saçma bir söz, bir iltifat, her ne olursa olsun bir şey söylemenin kaçınılmaz olduğunu anlıyordu. Böylece eğildi, ama belleğinde şunlardan daha tath ve daha içtenlikli bir şey bulamadı:</p>

  <p>"Anneniz neden hep VII. Charles dönemindeki ninelerimiz gibi armalı kısa bir elbise giyiyor, kuzum? Güzel dayım-kızı, bunun artık bugünün modası olmadığını, giysilerinin üzerine arma işareti olarak işlenen çengel ve defne dalının ona yürüyen bir ocak örtüsü havası verdiğini kendisine söyleyin, kuzum. Gerçekten de, yemin ederim ki artık kimse böyle kendi sancağının üzerine oturmuyor."</p>

  <p>Fleur-de-Lys sitem dolu güzel gözlerini onun üzerine dikti ve alçak sesle:</p>

  <p>"Bana yemin edeceğiniz bundan başka bir şey yok mu?" dedi.</p>

  <p>Bu arada, Bn. Aloise, onların böyle birbirine eğilmiş fısıldaştıklarını görünce pek sevinmişti. Dua kitabının kopçalarıyla oynayarak:</p>

  <p>"Göz yaşartıcı aşk sahnesi!" diyordu.</p>

  <p>Yüzbaşı gitgide daha da sıkılıyordu. Yeniden elişine döndü:</p>

  <p>"Bu gerçekten de pek sevimli bir iş!" diye haykırdı.</p>

  <p>Mavi şanı ipeklilerinin içine sıkıca sarınmış, duru beyaz tenli başka bir sarışın güzel, Colombe de Gaillefontaine, bu sözleri işitince, yakışıklı yüzbaşının buna kesinlikle yanıt vereceğini umarak çekine çekine Fleur-de-Lys'e aynı konuda şunu sordu.</p>

  <p>"Sevgili Gondelaurier'ciğim, Roche-Guyon Konağı'ndaki elişlerini gördünüz mü?"</p>

  <p>Pek güzel dişleri olduğu için, vara yoğa gülen Diane de Christeuil gülerek, "Louvre'un Lingere Bahçesi'nin bulunduğu konak, değil mi?"diye sordu.</p>

  <p>Öbürünün güldüğü gibi, neden olduğunu bilmeden boyuna içini çekmek alışkanlığı olan kıvırcık saçlı, körpecik bir esmer güzeli olan Amelotte de Montmichel:</p>

  <p>"Hani içinde Paris'in en eski surlarından kalma şu yıkık iri kulenin bulunduğu yer mi?" diye ekledi.</p>

  <p>Bn. Aloise, "Sevgili Colombe'cuğum," diye söze karıştı, "Kral VI. Charles döneminde derebeyi Bacqueville'e ait olan konaktan mı söz ediyorsunuz? Gerçekten de dikey taraklı pek şahane duvar halıları vardır."</p>

  <p>Genç yüzbaşı, bıyığını yukarı doğru burarak:</p>

  <p>"VI. Charles! Kral VI. Charles!" diye homurdandı. "İlahi! Hanımefendi eski şeyleri ne kadar da iyi anımsıyorlar!"</p>

  <p>Bn. Gondelaurier sözünü sürdürdü:</p>

  <p>"Gerçekten de çok güzel duvar halılarıdır onlar. Öylesi değerli bir iş ki, nadir bir sanat yapıtı olarak kabul edilmiştir!"</p>

  <p>O sırada, balkonun yonca biçimi deliklerinden alanı seyreden yedi yaşında, ince uzun, fidan gibi narin küçük bir kız çocuğu, Berangere de Champchevrier:</p>

  <p>"Aa! Bakın! Bakın! Güzel vaftiz anacığım Fleur-de-Lys, şurada kaldırım taşları üzerinde dans eden, halk tabakasından efendilerin ortasında tef çalan şu güzel oyuncu kıza bakın, ne olur!"</p>

  <p>Gerçekten de, bir tefin güzel sesli titreyişleri işitiliyordu.</p>

  <p>Fleur-de-Lys, ilgisiz ve isteksiz, alana doğru dönerek:</p>

  <p>"Çingenenin biri!" dedi.</p>

  <p>Genç kızın arkadaşları büyük bir heyecanla:</p>

  <p>"Biz de görelim! Biz de görelim!" diye bağırıştılar.</p>

  <p>Hepsi birden balkonun kenarına koştu; nişanlısının soğukluğunu düşünen Fleur-de-Lys de, ağır ağır, onların peşinden gidiyordu.</p>

  <p>Genç adam da, sıkıntılı bir konuşmayı yarıda kesen bu olayla dertten kurtulmuş, nöbeti devreden bir askerin hoşnut tavrıyla salonun öbür ucuna doğru gidiyordu. Oysa, güzel Fleur-de-Lys'in hizmetinde bulunmak sevimli ve hoş bir görevdi, ona da eskiden öyle görünmüştü; ama yavaş yavaş bıkkınlık duymaya başlamıştı; yakın gelecekte bir evlilik olasılığı da onu günden güne daha çok soğutuyordu. Zaten oynak, vefasız bir yaradılıştaydı ve söylesek mi acaba? Bir parça da bayağı zevkliydi. Her ne kadar pek soylu bir kökten geliyorsa da, askerlik mesleğinde, kocamış asker alışkanlıklarından pek çoğunu kapmıştı. Meyhaneden ve ona bağlı şeylerden hoşlanıyordu. Ancak kaba şakalar, asker çapkınlıkları, çabuk elde edilen güzeller, kolay başarılar arasında rahat edebiliyordu. Oysa ailesinde iyi bir eğitim ve terbiye görmüş, görgü edinmiş, kibar tavırlar öğrenmişti. Ne var ki, pek genç yaşta memleketi dolaşmış, kışla yaşamına atılmıştı ve soylu kişi cilası onun jandarma palaskasının sert sürtünmesinde her gün siliniyordu. Kendisinde hâlâ izine rastlanan o "sonra herkes ne der?" korkusundan Fleur-de-Lys'i arada sırada görmeye gelmesine karşın onun yanında iki kat rahatsızlık ve sıkıntı duyduğunu hissediyordu. Bir kere, aşkını her çeşit yerde dağıttığı için ona sevgisinin pek azını saklayabilmişti; sonra da onca sert, kusursuz, son derece rabıtalı, güzel ve soylu hanımın içinde küfürlere ve kaba sözlere ahşan ağzının, birdenbire gemi azıya alıp da meyhane ağzı konuşmalarını kaçırıvermesinden ödü patlıyordu her zaman. Bunun doğuracağı güzel etkiyi bir göz önüne getiri verin!</p>

  <p>Hem zaten, bütün bunlar onda sonsuz bir zarafet, süslenme ve kibar tavırlar takınma isteklerine karışıyordu. Bu gibi şeyleri herkes nasıl isterse öyle düzenlesin. Ben sadece tarihçiyim.</p>

  <p>Genç adam işte böylece, düşünerek ya da düşünmeyerek, bir süreden beri ocağın oymalarla süslü pervazına dayanmış, hiç konuşmadan öyle duruyordu. Birdenbire geri dönen Fleur-de-Lys ona seslendi. Her şeye karşın, zavallı genç kız ona istemeyerek, yüreği paralanarak küsüyor, surat asıyordu.</p>

  <p>"Soylu halam-oğlu, siz bize iki ay önce, gece devriye gezerken, düzineyle hırsızın elinden bir küçük Çingene kızını kurtardığınızı anlatmamış mıydınız?"</p>

  <p>Yüzbaşı, "Galiba evet, evet, güzel dayım-kızı," dedi.</p>

  <p>"İyi ya öyleyse! Belki de şimdi kilise alanında dans eden şu Çingene kızıdır. Soylu halam-oğlu Phoebus, gelin bakın bakalım, tanıyor musunuz onu?"</p>

  <p>Genç kızın, yanına gelmesi için delikanlıya yaptığı bu tatlı çağrıda, onu adıyla çağırmasında gizli bir barışma isteği seziliyordu. Yüzbaşı Phoebus de Châteaupers (çünkü bu bölümün başından beri okuyucunun gözleri önünde bulunan odur) ağır adımlarla balkona yaklaştı.</p>

  <p>Fleur-de-Lys elini sevgiyle Phoebus'ün koluna koyarak:</p>

  <p>"İşte, bakın," dedi. "Şu halkanın içinde dans eden küçük kıza bakın. Sizin Çingene kızı mı?"</p>

  <p>Phoebus baktı ve:</p>

  <p>"Evet," dedi. "Keçisinden tanıdım."</p>

  <p>Amelotte hayranlıkla ellerini kavuşturarak:</p>

  <p>"Aa! Gerçekten de, ne kadar sevimli güzel bir keçicik!" dedi. Berangere, "Boynuzları sahici altından mı acaba?" diye sordu.</p>

  <p>Bn. Aloise koltuğundan kımıldamadan söze karıştı:</p>

  <p>"Geçen yıl Gibard Kapısı'ndan gelen Çingenelerden biri mi acaba?"</p>

  <p>Fleur-de-Lys, tatlı bir sesle:</p>

  <p>"Pek saygıdeğer anneciğim," dedi, "o kapının adı bugün Cehennem Kapısı."</p>

  <p>Genç kız annesinin bu modası geçmiş şekillerde konuşmasının yüzbaşıyı ne derece sinirlendirdiğini biliyordu. Gerçekten de, Phoebus alaylı alaylı sırıtarak ağzının içinde, "Gibard Kapısı! Gibard Kapısı! Kral VI. Charles'ı geçirmek içindir!" diye mırıldanmaya başlamıştı bile.</p>

  <p>Durmadan kıpır kıpır hareket eden gözlerini birdenbire Notre-Dame'ın çan kulelerinin tepesine doğru kaldıran Berangere: "Vaftiz anneciğim," diye haykırdı, "şu yukarıdaki siyahlı adam kimin nesi, kuzum?"</p>

  <p>Bütün genç kızlar bakışlarını yukarı doğru kaldırdılar. Gerçekten de. Greve Alam'na bakan kuzeydeki çan kulesinin en üst korkuluk pervazına bir adam dirseklerini dayamıştı. Bu bir rahipti. Giysisi, ellerine yaslanan yüzü açık seçik belli oluyordu. Üstelik adam hiç kımıldamıyor, yontu gibi duruyordu. Bakışları alana dikilmişti. Bir serçe yuvasını keşfeden ve gözünü kırpmadan ona bakan bir çaylağın devinimsizliğine benzer bir şeydi bu.</p>

  <p>Fleur-de-Lys, "Sayın Josas başdiyakozu," dedi.</p>

  <p>Gaillefontaine, "Onu bu uzaklıktan tanıdıysanız, çok keskin gözleriniz var demektir, doğrusu!" diye fikir yürüttü.</p>

  <p>Diane de Christeuil, "Oyuncu kıza nasıl da bakıyor!" dedi. Fleur-de-Lys, "Vay geldi küçük Çingene kızının başına!" dedi. "Çünkü Başdiyakoz, Çingeneleri hiç sevmez."</p>

  <p>Amelotte de Montmichel, "Bu adamın o küçük oyuncu kıza böyle bakması gerçekten de çok yazık," diye ekledi. "Çünkü, doğrusu ya, kızcağız çok güzel dans ediyor."</p>

  <p>Fleur-de-Lys birdenbire, "Soylu halam-oğlu Phoebus," dedi, "siz madem ki bu küçük Çingene kızını tanıyorsunuz, yukarı gelmesi için işaret ediverin şuna. Biz de böylece biraz eğleniriz."</p>

  <p>Bütün genç kızlar, "Ya, evet, evet!" diye el çırparak hep bir ağızdan bağırıştılar.</p>

  <p>Phoebus, "Ama buna düpedüz çılgınlık denir!" diye yanıt verdi. "Hiç kuşkusuz kız beni unutmuştur bile, üstelik de ben onun adını da bilmiyorum ki. Bununla birlikte, siz küçükhanımlar, mademki bunu o kadar istiyorsunuz, bir deneyeyim." Ve bunu dedikten sonra balkonun parmaklığından aşağı doğru eğilerek, "Psst, küçük!" diye seslendi.</p>

  <p>Oyuncu kız da o sırada tefini çalmıyordu. Bu sesin geldiği yöne doğru başını çevirdi, parlak bakışları Phoebus'ün üzerine dikildi ve birdenbire zırp diye durdu.</p>

  <p>Yüzbaşı, "Psst, küçük!" diye bir kez daha yineledi ve eliyle gelmesi için kıza işaret etti.</p>

  <p>Genç kız ona gene baktı, sonra, yanaklarına bir alev çıkmışçasına kızardı ve tefini koltuğunun altına sıkıştırarak, şaşırıp kalan seyircilerin arasından geçti, ağır adımlarla, sendeleyerek, bir yılanın sihrine kapılan kuşun o büyülenmiş bakışıyla Phoebus'ün kendisine seslendiği evin kapısına doğru ilerledi.</p>

  <p>Biraz sonra kapının işlemeli örtüsü kalktı. Çingene kızı kıpkırmızı, şaşkın, soluk soluğa, iri gözleri yere eğik, bir adım bile ilerlemeye cesaret edemeden salonun eşiğinde belirdi.</p>

  <p>Berangere ellerini çırptı.</p>

  <p>Bu sırada oyuncu kız kapının eşiğinde kımıldamadan duruyordu. Onun ortaya çıkması bu genç kız topluluğunda garip bir etki yaratmıştı. Hiç kuşku yok ki, hepsini bir belli belirsiz yakışıklı subaya kendini beğendirme isteği sarmıştı; şahane üniformanın bütün cilve ve işvelerin hedefi olduğu ve o burada bulunduğundan beri, aralarında, kendi kendilerine bile itiraf etmekten çekindikleri, gene de her dakika hareketlerinden, davranışlarından ve sözlerinden ortaya çıkan gizli ve içten içe bir rekabet olduğu açıkça belliydi. Bununla birlikte, hepsi de aşağı yukarı aynı derecede güzel olduğu için eşit silahlarla çarpışıyordu; her biri de zaferi umut edebilirdi. Çingene kızının gelişi bu dengeyi birdenbire bozdu. Genç kız öylesine ender rastlanan bir güzellikteydi ki salonun kapısında belirdiği anda oraya kendine özgü bir ışık saçarmış gibi oldu. Bu sıkışık odada, bir koyu renk örtüler ve tahta kaplamalar çerçevesinin altında kent alanında olduğundan ölçülemeyecek derecede daha güzel, daha parıltılıydı. Gün ışığından birdenbire karanlığa getirilen meşale gibiydi. Soylu genç kızların ellerinde olmaksızın gözleri kamaştı bu ışıktan. Onun karşısında her biri âdeta kendi güzelliğinin yaralandığını hissetti. Bu nedenle –deyimi bağışlayın– birbirlerine tek sözcük söylemeden, savaş cepheleri hemen değişti. Ne var ki, aralarında pek iyi anlaşıyorlardı. Kadınların içgüdüleri erkeklerin zekâsından çok daha çabuk anlaşır ve uyuşur. İçlerine bir düşman girmişti: Hepsi bunu seziyor, hepsi birleşiyordu. Bir bardak suyu kırmızıya boyamak için bir damla şarap yeter; bütün bir güzel kadınlar topluluğunu belirli bir öfkeyle boyamak için de daha güzel bir kadının çıkagelmesi yeter; hele üstelik bir de orada tek erkek bulunuyorsa.</p>

  <p>Böylece, Çingene kızına yapılan karşılama son derece dondurucu oldu. Onu yukarıdan aşağı süzdüler, sonra kendi aralarında bakıştılar ve her şey söylenmiş oldu. Soylu hanım kızlar anlaşmışlardı. Bu arada Çingene kızı kendisiyle konuşmalarını bekliyordu, öylesine heyecanlıydı ki göz kapaklarını bile kaldırmaya cesaret edemiyordu.</p>

  <p>İlk önce sessizliği yüzbaşı bozdu. Yürekli bir kendini beğenmişlik tavrıyla:</p>

  <p>"Yemin ederim ki," dedi, "pek sevimli bir yaratık! Siz ne dersiniz, güzel dayım-kızı?"</p>

  <p>Daha kibar bir hayranın hiç olmazsa alçak sesle yapacağı bu konuşma Çingene kızının karşısında tetikte duran kadın kıskançlıklarını hiç de yok edecek nitelikte değildi doğrusu.</p>

  <p>Fleur-de-Lys yavan bir yapmacıklı hor görmeyle yüzbaşıya: "Eh, fena değil," yanıtını verdi.</p>

  <p>Öbürleri fısıldaşıyorlardı.</p>

  <p>En sonunda, kızı hesabına kıskanç olduğu için, hiç de en az kıskanç olmayan Bn. Aloise oyuncu kıza:</p>

  <p>"Yaklaşın, küçük," diye seslendi.</p>

  <p>Boyu ancak kızın kalçasına gelen Berangere de gülünç bir ciddiyetle:</p>

  <p>"Yaklaşın, küçük!" diye yineledi.</p>

  <p>Çingene kızı soylu hanıma doğru ilerledi.</p>

  <p>Phoebus de genç kıza doğru birkaç adım atarak tumturaklı bir sesle:</p>

  <p>"Güzel çocuk," dedi, "bilmem tarafınızdan tanınmış olmanın yüksek onuruna erişebildim mi..."</p>

  <p>Çingene kızı tatlı bir gülümsemeyle bakarak onun sözünü kesti:</p>

  <p>"A! Evet ya," dedi.</p>

  <p>Fleur-de-Lys, "Belleği pek kuvvetli," dedi.</p>

  <p>Phoebus, "Oysa, geçen akşam çabucak kaçıverdiniz," dedi. "Yoksa sizi korkutuyor muyum?"</p>

  <p>Çingene kızı, "Yoo, hayır!" dedi.</p>

  <p>"A! Evet ya"dan sonra söylenen bu "Yoo! Hayır"ın söylenişinde Fleur-de-Lys'i yaralayan anlatılamaz bir şey vardı.</p>

  <p>Sokakların bir kızıyla konuşurken dili çözülüveren yüzbaşı:</p>

  <p>"Güzelim, kendi yerinize bana, galiba piskoposun çancısı, oldukça huysuz, tek gözlü ve kambur bir adamı bıraktınız," diye sürdürdü. "Onun bir başdiyakozun gayrimeşru çocuğu ve doğuştan şeytan olduğunu söylediler bana. Pek de eğlenceli bir adı var, Quatre-Temps mı, Mardi-Gras mı, Pâques-Fleuries mi neydi bilmem! Her neyse, çanlar çalınarak ilan edilen o yortulardan birinin adı! Şuna bakın hele, sanki kilise hizmetlilerine göreymişsiniz gibi, sizi kaçırma cüretinde bulunuyordu, öyle mi? İşte bu kadarı da fazla doğrusu ya! Bu yarasa sizden ne istiyordu, kuzum? Haa? Söylesenize!"</p>

  <p>Beriki de, "Bilmem ki," diye yanıt verdi.</p>

  <p>"Böyle bir küstahlığı düşünebiliyor musunuz? Bir kilise çancısının, sanki bir vikontmuş gibi, bir kızı kaçırması! Soylu kişilerin avlarında kaçak avlanan bir köylü! İşte bu görülmüş şey değil. Hem zaten bunu pek pahalıya ödedi. Pierrat Torterue Efendi herhangi bir ahlâksızı tımar eden, şimdiye kadar görülmüş en sert seyistir. Eğer bu sizi memnun edebilirse size şunu haber vereyim ki, kilise çancısının derisi pek kibarca onun ellerinden geçti."</p>

  <p>Çingene kızı, "Zavallı adamcağız!" dedi. Yüzbaşının sözleri ibret sehpasındaki sahnenin anısını canlandırmıştı.</p>

  <p>Genç subay kahkahayla güldü.</p>

  <p>"Vay canına! İşte size bir domuzun kıçına takılan tavuk tüyü kadar yerinde bir acıma, doğrusu ya! Bir papa kadar göbekli olmaya razıyım, eğer..."</p>

  <p>Birden zırp diye duruverdi.</p>

  <p>"Özür dilerim, hanımlar! Az kalsın uygunsuz bir sözcük kaçıracaktım."</p>

  <p>Gaillefontaine, "Yazıklar olsun size. Bayım!" dedi.</p>

  <p>Öfkesi dakikadan dakikaya artan Fleur-de-Lys alçak sesle:</p>

  <p>"Şu yaratıkla onun anladığı dilden konuşuyor!" diye ekledi.</p>

  <p>Çingene kızından, daha çok da kendi kendinden pek hoşlanan yüzbaşının, saf ve askerce kaba bir çapkınlıkla:</p>

  <p>"Şeytan beni çarpsın ki, çok güzel bir kız!" diye yineleyerek topuklarının üzerinde döndüğünü gördüğü zaman bu öfke hiç de azalmadı.</p>

  <p>Diane de Christeuil bütün dişlerini ortaya çıkaran bir gülüşle:</p>

  <p>"Pek de yabanıl bir biçimde giyinmiş!" dedi.</p>

  <p>Bu sözler bütün ötekiler için bir işaret ışığı oldu. Çingene kızının zayıf yönünü onlara gösterdi. Güzelliğine diş geçiremeyince, giysilerine saldırdılar.</p>

  <p>Montmichel, "Evet ama, küçük," dedi, "gerçekten de sokaklarda böyle başlıksız, pelerinsiz koşmak nereden aklına geldi?"</p>

  <p>Gaillefontaine de, "İşte insanı ürkütüp irkiltecek kısalıkta bir etek!" diye ekledi.</p>

  <p>Fleur-de-Lys oldukça sert bir sesle:</p>

  <p>"Yaldızlı kemeriniz sizin devriye çavuşları tarafından yakalanmanıza neden olacak, şekerim!" dedi.</p>

  <p>Christeuil acımasız, gaddar bir gülümsemeyle:</p>

  <p>"Küçük, küçük," diye atıldı, "kolunun üzerine doğru dürüst bir yen koysan, güneşte daha az yanardın."</p>

  <p>Bu, gerçekten de, Phoebus'ten daha akıllı bir seyirciye yaraşır bir görünümdü; bu güzel kızların zehirli ve öfkeli dilleriyle sokak dansözünün çevresinde nasıl kıvrandıkları, süzüldükleri ve eğilip büküldükleri görülmeye değer bir şeydi. Acımasız ve zariftiler. Çingene kızının allı pullu, boncuklu, zavallı ve çılgın giysisini sözle, habisçe karıştırıyor, araştırıyorlardı. Bitmez tükenmez kahkahalar, alaylar, küçük düşürmeler birbirini kovalıyordu. Çingene kızının üzerine acı alaylar, azametli hor görmeler, hain bakışlar yağıyordu. İnsan bunları, güzel bir köle kadının göğsüne altın iğneler batırarak eğlenen şu Romalı genç hanımlar sanırdı. Efendilerinin bakışıyla, parçalamalarını yasak ettiği zavallı bir geyiğin çevresinde, burun delikleri açılmış, gözleri ateş içinde dönüp duran zarif dişi tazılar gibiydiler.</p>

  <p>Önünde sonunda, bu soylu ailelerin kızlarının gözünde kent alanının sefil bir oyuncu kızı neydi ki! Onun orada bulunuşuna hiç aldırış etmez gibi görünüyorlar, karşısında, onun hakkında yüksek sesle, oldukça pis, oldukça iğrenç, epeyce güzel şeyler konuşuyorlardı.</p>

  <p>Çingene kızı bu iğne batışlarına hiç de duyarsız değildi. Zaman zaman bir utanç kızıllığı, bir öfke şimşeği gözlerini ya da yanaklarını tutuşturuyordu; hor gören bir sözcük dudaklarının üzerinde duraksar gibiydi. Küçük görür gibi, okurlarımızın o pek iyi tanıdıkları dudak bükmesiyle dudakları büzüldü; ne var ki, susuyor, hiç sesini çıkarmıyordu. Kıpırdamadan duruyor, boynu bükük, üzünçlü ve tatlı bir bakışla Phoebus'e bakıyordu. Bu bakışta bir mutluluk, bir sevgi de vardı. Oradan kovulmaktan korktuğu için kendini tutuyor sanırdınız.</p>

  <p>Phoebus'e gelince, gülüyor ve bir küstahlık ve acıma karışımıyla Çingene kızının tarafını tutuyordu.</p>

  <p>Genç adam, altın mahmuzlarını şakırdatarak:</p>

  <p>"Bırakın istediklerini söylesinler, Küçük!" diyordu. "Hiç kuşku yok ki, giysiniz bir parça acayip ve yabanıl görünüşlü; ama sizin gibi tatlı, sevimli bir kız için bunun ne önemi var ki!"</p>

  <p>Sarışın Gaillefontaine, acı bir gülümsemeyle o kuğu boynunu doğrultarak:</p>

  <p>"Aman Tanrım!" diye haykırdı. "Bakıyorum da, kralın yaveri okçu Beyler Çingenelerin güzel gözleri karşısında kolayca alev alıyorlar."</p>

  <p>Phoebus de, "Neden olmasın?" dedi.</p>

  <p>Yüzbaşının, nereden geldiği bilinmeyen ve düştüğüne bile dikkat edilmeyen bir taş gibi ilgisizce fırlattığı bu yanıt üzerine Colombe, Diane ve Amelotte ile aynı zamanda gözleri de yaşaran Fleur-de-Lys de gülmeye başladılar.</p>

  <p>Colombe de Gaillefontaine'in sözleri üzerine bakışlarını yere indiren Çingene kızı şimdi sevinç ve gururla parlayan gözlerini kaldırdı, yeniden Phoebus'e dikti. Genç kız şu anda son derece güzeldi.</p>

  <p>Bu sahneyi seyreden yaşlı hanım, kendini hakarete uğramış sayıyordu; ama ne olduğunu da pek anlamıyordu. Bir ara:</p>

  <p>"Ulu Tanrım!" diye bağırdı birdenbire. "Nedir bu ayaklarımın arasında kımıldayıp duran? Ay! Hınzır hayvan!"</p>

  <p>Bu, hanımını aramak amacıyla gelen keçiydi ve ona doğru atılırken boynuzlarını soylu hanımın oturduğu vakit ayaklarının üzerine biriken giysilerinin kumaş yığınının içine dolaştırmıştı.</p>

  <p>Bu bir değişiklik oldu. Çingene kızı, tek sözcük söylemeden, keçisini çekip kurtardı.</p>

  <p>Berangere sevinçle zıplayarak:</p>

  <p>"Aa! İşte altın ayaklı küçük bir keçi!" diye bağırdı.</p>

  <p>Çingene kızı diz çökerek yere çömeldi, yanağını küçük keçinin okşayıcı başına dayadı. Sanki onu aşağıda tek başına bıraktığı için özür diliyordu.</p>

  <p>Bu arada Diane da eğilmiş Colombe'un kulağına bir şeyler fısıldıyordu.</p>

  <p>"Hey Yarabbi! Ben bunu neden daha önce düşünemedim? Keçili Çingene kızı bu! Onun büyücü olduğunu söylüyorlar, keçisi de dans ederek mucizevi soytarılıklar yapıyormuş."</p>

  <p>Bunun üzerine Colombe:</p>

  <p>"Öyleyse," dedi, "keçinin de bizi eğlendirmesi ve bize bir mucize göstermesi gerek."</p>

  <p>Diane ile Colombe birdenbire Çingene kızına seslendiler:</p>

  <p>"Küçük, keçine bir mucize yaptırsana."</p>

  <p>Oyuncu kız, "Ne demek istediğinizi anlamıyorum," dedi.</p>

  <p>"Bir mucize, bir sihir, bir büyücülük, her ne olursa olsun işte."</p>

  <p>Çingene kızı, "Bilmem ki," dedi. Ve "Djali! Djali!" diye yineleyerek güzel hayvanı okşamaya başladı.</p>

  <p>Tam da o anda Fleur-de-Lys'in gözüne keçinin boynunda asılı nakışlı deriden bir küçük torba çarptı. Çingene kızına:</p>

  <p>"Bu nedir?" diye sordu.</p>

  <p>Çingene kızı o iri, şahane gözlerini ona doğru kaldırdı ve ciddi bir tavırla:</p>

  <p>"O benim gizim!" diye yanıt verdi.</p>

  <p>Fleur-de-Lys, "Senin gizinin ne olduğunu öğrenmeyi pek isterdim, doğrusu," diye düşündü.</p>

  <p>Bu arada yaşlı hanım öfkeyle yerinden kalkmıştı:</p>

  <p>"Aa! Hadi bakalım, Çingene kızı, ne senin, ne de keçinin bize gösterecek bir hüneriniz yoksa, burada ne işiniz var?"</p>

  <p>Çingene kızı hiç yanıt vermeden, ağır ağır kapıya doğru ilerledi. Ne var ki, oraya doğru yaklaştıkça adımları yavaşlıyordu. Sanki gözle görülmez bir mıknatıs onu tutuyordu. Birdenbire yaşlarla ıslanan gözlerini Phoebus'e çevirdi ve durdu.</p>

  <p>Yüzbaşı, "Ey ulu Tanrım!" diye haykırdı. "İnsan böyle başını alır gider mi hiç! Geri dönün, bize bir, iki dans, bir şeyler gösterin. Sahi, sırası gelmişken sorayım, aşk tanrıçası, adınız ne sizin?"</p>

  <p>Oyuncu kız gözlerini ondan ayırmadan, "Esmeralda," dedi.</p>

  <p>Bu garip adı işitince, genç kızlar arasında bir kahkahadır koptu.</p>

  <p>Diane, "İşte bir genç kız için korkunç bir ad!" dedi.</p>

  <p>Amelotte da, "Görüyorsunuz ya," diye atıldı, "büyücünün ta kendisi!"</p>

  <p>Bn. Aloise, "Azizem" diye tumturaklı bir sesle haykırdı, "ailenizin bu adı size vaftizin kutsal su kabından çıkarmadığı belli."</p>

  <p>Bu sırada, bir süreden beri, kimsenin ilgilenmediği Berangere, bademli bir çörekle keçiyi salonun bir köşesine çekmişti. Bir an içinde ikisi de pek candan dost oluvermişlerdi. Meraklı çocuk keçinin boynunda asılı duran torbacığı çözmüş, açmış ve içindekileri yerdeki hasırın üzerine boşaltmıştı. Bu, her harfi küçük bir şimşir tahtaya ayrı ayrı yazılmış bir alfabeydi. Bu oyuncaklar hasırın üzerine daha yeni yayılmıştı ki, çocuk, keçinin yaldızlı ayaklarıyla kimi harfleri çektiğini ve onları yavaşça itip özel bir düzende yerleştirdiğini görerek pek şaştı: Besbelli onun "mucizelerinden" biriydi bu. Biraz sonra, keçinin yazmaya pek alışkın olduğu anlaşılan –çünkü onu meydana getirirken pek az duraksamıştı– bir sözcük ortaya çıktı. Berangere de hayranlıkla ellerini kavuşturarak birdenbire haykırdı:</p>

  <p>"Vaftiz anneciğim Fleur-de-Lys, gelin de keçinin yaptığını görün, ne olursunuz!"</p>

  <p>Fleur-de-Lys koşup geldi ve iliklerine kadar ürperdi. Döşemenin üzerine yerleştirilen harfler şu sözcüğü oluşturuyordu:</p>

  <p>PHOEBUS</p>

  <p>Genç kız boğuk bir sesle:</p>

  <p>"Bunu keçi mi yazdı?" diye sordu.</p>

  <p>Berangere de, "Evet, vaftiz anneciğim," diye yanıtladı. Kuşkulanmak olanaksızdı: Çocuk yazı yazmasını bilmiyordu.</p>

  <p>"İşte kızın gizi buymuş!" diye düşündü Fleur-de-Lys.</p>

  <p>Bu arada çocuğun haykırışına herkes, anne de, genç kızlar da, Çingene kızı da, subay da koşuşmuşlardı.</p>

  <p>Çingene kızı keçinin yaptığı aptallığı gördü. Önce kıpkırmızı kesildi, sonra sarardı, kendisine hoşnutluk ve şaşkınlıkla gülümseyerek bakan yüzbaşının karşısında bir suçlu gibi titremeye başladı.</p>

  <p>Genç kızlar, şaşkın şaşkın, fısıldaşıyorlardı:</p>

  <p>"Phoebus! Yüzbaşının adı bu!"</p>

  <p>Fleur-de-Lys taş gibi donup kalan Çingene kızına:</p>

  <p>"Olağanüstü bir belleğiniz var!" dedi. Sonra da yüzünü güzel elleriyle gizleyip hıçkırıklara boğularak, "Ah!" diye acıyla kekeledi, "Bu kız bir büyücü!" Yüreğinin ta derinlerinden daha acı bir sesin kendisine, "Bu bana bir rakip!" dediğini duyuyordu.</p>

  <p>Genç kız düşüp bayıldı.</p>

  <p>Annesi dehşete düşerek:</p>

  <p>"Kızım! Evladım!" diye bağırdı. "Defol, cehennem Çingenesi!"</p>

  <p>Esmeralda kaşla göz arasında o uğursuz harfleri yerden topladı, Djali'ye işaret etti ve Fleur-de-Lys'i bir kapıdan götürürlerken o da öbür kapıdan dışarı çıktı.</p>

  <p>Yüzbaşı Phoebus yalnız kalınca iki kapı arasında bir an duraksadı; sonra, Çingene kızının peşinden gitti.</p>
</body>
</html>
