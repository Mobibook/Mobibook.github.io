<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="IV. Jacques Coppenole Efendi">IV<br />
  Jacques Coppenole Efendi</h2>

  <p>Gand Başyargıcı ile Kardinal Hazretleri âdeta yerlere kadar eğilerek birbirlerini selamlarlarken, daha da alçak bir sesle bir iki sözcük konuşurlarken, uzun boylu, ablak suratlı, geniş omuzlu bir adam Guillaume Rym ile birlikte içeri girmek üzere davrandı: Bir tilkinin yanında bir buldok köpeği sanırdınız. Fötr şapkası, deri ceketi çevresini kuşatan kadifelerle ipekliler arasında bir leke gibi duruyordu âdeta. Mübaşir onu yolunu şaşırmış bir seyis sanmıştı, durdurdu:</p>

  <p>"Hey, arkadaş! Geçilmez," diye uyardı.</p>

  <p>Deri ceketli adam berikini omzuyla geri itti.</p>

  <p>"Bu kendini bilmez benden ne istiyor?" dedi borazan gibi öten bir sesle. Yüksek perdeden çıkan ses bütün salonun dikkatini bu garip konuşmaya çekmişti. "Heyetten olduğumu görmüyor musun?"</p>

  <p>Mübaşir, "Adınız?" diye sordu.</p>

  <p>"Jacques Coppenole."</p>

  <p>"Sıfatlarınız?"</p>

  <p>"Gand'da Trois Chainettes (Üç Zincir) çorap mağazasının sahibiyim."</p>

  <p>Mübaşir geriledi. Belediye başkanlarını, bucak müdürlerini bildirmek, hadi neyse de, bir çorapçının adını haykırmak, zordu doğrusu ya. Kardinal diken üstündeydi. Bütün halk dinliyor ve bakıyordu. Tam iki gündür Kardinal Hazretleri bu Flaman ayılarını bir parça insan içine çıkacak duruma sokmak için uğraşıyordu; eh, doğrusu ya, bu düşüncesizlik fazlaydı. Bu sırada, Guillaume Rym, o ince hilekâr gülümseyişiyle mübaşire yaklaştı:</p>

  <p>"Gand kenti belediye müdürleri avukatı Jacques Coppenole Efendiyi bildirin," diye alçak sesle fısıldadı.</p>

  <p>Kardinal yüksek sesle atıldı:</p>

  <p>"Mübaşir, ünlü Gand kenti belediye müdürleri avukatı Jacques Coppenole Efendi'yi bildirin," dedi.</p>

  <p>Bu bir hataydı. Guillaume Rym yalnız olsa zorluğu geçiştirebilirdi; ama Coppenole Kardinal'in dediklerini işitmişti. O gök gürültüsünü andıran sesiyle:</p>

  <p>"Hayır, Ulu Tanrım! Hayır!" diye bağırdı. "Jacques Coppenole, çorapçı. Anlıyor musun, mübaşir? Ne fazla, ne de eksik! Çorapçı, yeteri kadar güzel değil mi, yahu? Arşidük Hazretleri defalarca benim çoraplarımın arasından kendine çorap seçmiştir."</p>

  <p>Dört bir yandan kahkahalar ve alkışlar koptu. Alaylı bir söz Paris'te hemen anlaşılır ve zevkine varılır, dolayısıyla da her zaman alkışlanır.</p>

  <p>Coppenole'ün halktan olduğunu, kendisini çevreleyen kalabalığın da halk olduğunu ekleyelim. Bu nedenle onlarla kendisi arasındaki iletişim elektrik akımı gibi, çabucak ve hemen hemen denebilir ki hiçbir engele rastlamadan, rahatça kurulmuştu. Flamandiyalı çorapçının kendini beğenmiş çıkışı saray halkını küçük düşürürken, bütün bir halk tabakasının ruhunda, XV. yüzyılda henüz pek anlaşılmaz ve belirsiz olan bir saygınlık duygusunu dalgalandırmıştı. Kardinal Hazretleri'ne kafa tutan şu çorapçı onların eşiti, dengiydi! Kardinal'in ayin giysisinin eteğini taşıyan Sainte-Genevieve rahibinin maiyet yargıcının çavuşlarının uşaklarına karşı saygıya ve itaate alışmış olan bu zavallıcıkların kulakları için bu sözler pek tatlı bir şeydi.</p>

  <p>Coppenole azametle Kardinal'i selamladı, o da XI. Louis'nin çekindiği kudretli kasabalının selamına karşılık verdi. Sonra da, Philippe de Comines'in dediği gibi, "akıllı ve kötücül" bir insan olan Guillaume Rym herkesi alaylı ve her şeyi küçümseyen bir gülümsemeyle onlara bakarken, berikilerin her biri kendine ayrılan yere oturdu; Kardinal şaşkın ve kaygılıydı, Coppenole dingin ve kibirliydi, kılını bile kıpırdatmamıştı, hiç kuşkusuz, kendi çorapçı sanının başka herhangi bir unvana eşit olduğunu, bugün evlendirdiği Marguerite'in annesi Burgonya Prensesi Marie'nin de çorapçı olmayıp da Kardinal olsa kendisinden daha az çekineceğini düşünüyordu: Çünkü Korkusuz Charles'in kızının nedimelerine karşı Gand'lıları bir kardinal ayaklandıramazdı; çünkü Flandra Prensesi nedimelerinin darağaçlarının dibine kadar gelip de onlar için halkına yalvardığı zaman onun gözyaşlarına ve ricalarına karşı kalabalığı bir sözcükle bir kardinal güçlendiremezdi; oysa, ey siz yüce derebeyleri, Guy d'Hymbercourt, Adalet Bakanı Guillaume Hugonet, sizin başlarınızı uçurmak için çorapçının deri dirseğini kaldırması yetmişti!</p>

  <p>Bununla birlikte, zavallı Kardinal'in çilesi henüz bitmemişti, böylesine kötü bir ortamda bulunmak zorunda kaldığı için çekmediği acı kalmayacaktı.</p>

  <p>Daha giriş konuşmasının ilk sözlerinde gelip Kardinal Tribünü'nün saçaklarına yapışan yüzsüz dilenciyi okuyucu belki de unutmamıştır.</p>

  <p>Birbirinden ünlü konukların gelişi onu kesinlikle yerinden kımıldatmadığı gibi, rahipler ve elçiler tam Flamandiya ringaları gibi tribünün sıralarına balık istifi doluşurken, beriki rahatça yerleşmiş, korkusuzca da bacak bacak üstüne atmıştı. Bu az rastlanır bir küstahlıktı ve ilk anda, dikkatler başka yöne çevrildiğinden kimse de bunun ayırdında olmamıştı. O da, salonda olup bitenlerin ayırdında değildi; bir Napoli'li umursamazlığıyla başını sallıyor, ehnde olmayan bir alışkanlık gibi, gürültü, uğultu içinde arada sırada, "Tanrı rızası için, sadaka!" diye yineleyip duruyordu. Hiç kuşkusuz, bütün bu kalabalık içinde Coppenole ile mübaşir arasındaki çekişmeye başını bile döndürmeye tenezzül etmeyen tek insandı.</p>

  <p>Rastlantıya bakın ki, halkın daha şimdiden pek sevdiği, bütün gözlerin üzerine dikildiği çorapçıbaşı gelip tam dilencinin üstündeki tribünün ilk sırasında, bir yere oturdu. Bu Flaman elçisinin, gözlerinin önünde oturan dilenciyi iyice inceledikten sonra, paçavralarla örtülü omuzuna dostça bir şaplak vurduğunu görünce herkes bir hayli şaşırdı. Dilenci döndü; her iki yüzde de şaşkınlık, minnettarlık, neşe coşkusu vb. belirdi; sonra da seyircilere zerre kadar aldırış etmeden çorapçıyla hastalıklı dilenci, el ele tutuşarak, alçak bir sesle konuşmaya başladılar. Clopin Trouillefou'nun tribünün altın sarısı örtüleri üzerine yayılan hırtı pırtı giysileri portakal üzerindeki bir tırtıla benziyordu.</p>

  <p>Bu görülmemiş gariplikteki sahnenin değişikliği salonda öyle bir çılgınlık ve neşe uğultusu yarattı ki, Kardinal de bunun ayrımına varmakta gecikmedi; öne doğru bir parça eğildi ve bulunduğu yerden Trouillefou'nun iğrenç ceketinin pek az bir bölümünü görebildiğinden, pek doğal olarak dilenci sadaka istiyor sandı ve bu cürete isyan ederek haykırdı:</p>

  <p>"Sayın Adliye Başkanı, şu utanmaz sırnaşık herifi ırmağa atın, lütfen."</p>

  <p>Coppenole, Clopin'in elini bırakmaksızın:</p>

  <p>"Ey Ulu Tanrım! Kardinal Hazretleri," dedi, "o benim dostlarımdan biridir."</p>

  <p>Kalabalık hep bir ağızdan:</p>

  <p>"Yaşasın! Yaşasın!" diye bağırdı.</p>

  <p>O andan sonra da, Coppenole Efendi, Gand'da olduğu gibi, Paris'te de, halkın gözünde büyük bir saygınlık kazandı; çünkü o çaptaki insanlar halkı fethederler," der Philippe de Comines.</p>

  <p>Kardinal dudaklarını ısırdı. Yanında oturan Sainte-Gencvieve Rahibi'ne doğru döndü ve alçak sesle ona:</p>

  <p>"Prenses Marguerite'i bize tanıtmak için Sayın Arşidük pek hoş elçiler göndermiş, doğrusu ya!" dedi.</p>

  <p>Rahip de, "Kardinal Hazretleri bu Flaman domuzlarla nezaketlerini yitiriyorlar," yanıtını verdi. <i>"Margaritas ante porcos."</i><a href="../Text/Section0076.xhtml#Footnote0028" id="Feedback0028"><sup>[28]</sup></a></p>

  <p>Kardinal gülümseyerek:</p>

  <p>"Daha doğrusu: Porcos ante Margaritam," diye yanıtladı.</p>

  <p>Cüppelilerden oluşan bütün o küçük saraylı topluluğu bu sözcük oyununa hayran kaldı. Kardinal de bir parça ferahladı, yüreğine su serpildi: Coppenole ile ödeşmişti, onun da alaylı sözü alkışlanmıştı.</p>

  <p>Şimdi, okuyucularımızdan, günümüzde dendiği gibi, bir imgeyle bir düşünceyi genelleştirme yeteneğine sahip olanlar, dikkatlerini çektiğimiz şu anda, Adliye Sarayı toplantı salonunun oluşturduğu geniş dikdörtgenin gözlerinin önüne serdiği görünümü pek belirgin olarak hayallerinde canlandırıp canlandıramadıklarını sormamıza izin versinler lütfen. Salonun ortasında, batı duvarına dayalı, bir mübaşirin cırtlak sesiyle birbiri ardından bildirilen yüksek düzeyli, ağırbaşlı, önemli kişilerin yumurta biçimi küçük bir kapıdan kafile halinde girdiği altın sırmalı kumaş kaplı geniş, görkemli bir tribün. İlk sıralarda kakımdan, kadifeden ve lal rengi kumaştan takkeler giymiş saygıdeğer birçok kişi yerlerini almıştı bile. Suskun ve saygın bir halde duran tribünün çevresinde, aşağıda, tam karşıda, her yanda, büyük kalabalık ve büyük gürültü. Tribündeki her yüzün üzerinde halkın binlerce gözü, her ad üzerine binlerce fısıltı. Hiç kuşkusuz, görünüm pek merak çekici ve seyircilerin ilgisini hak ediyor. Ne var ki, şurada, ta uçta, üzerinde rengârenk boyalı dört kukla, altında da dört kukla ile şu sehpaya benzer cambazhane tiyatrosu nedir öyle? Sehpanın yanında duran siyah ceketli, solgun yüzlü o adam kimin nesi, kuzum? Ne yazık ki, aziz okuyucum, sözü edilen şeyler Pierre Gringoire ile onun yazdığı piyesin giriş konuşması.</p>

  <p>Pierre Gringoire'ı hepimiz iyice unutmuştuk.</p>

  <p>İşte o da asıl bundan korkuyordu ya.</p>

  <p>Kardinal'in içeri girdiği andan beri giriş konuşmasının esenliği ve kurtuluşu için çırpınmaktan bir saniye bile geri kalmamıştı. Büyük bir duraksama geçiren oyunculara önceleri devam etmelerini ve seslerini yükseltmelerini buyurmuştu; sonra, hiç kimsenin dinlemediğini görünce, onları durdurmuştu. Bu durumun sürdüğü yaklaşık bir saatten beri de habire ayağını yere vuruyor, çırpınıyor, Gisquette ile Lienarde'a sesleniyor, yanındakileri giriş konuşmasını dinlemeye yüreklendiriyordu, ama hepsi de boşuna zahmetti. Hiç kimse o geniş görüş açılarının tek odağı haline gelen Kardinal'den, elçilerden, tribünden gözlerini ayırmıyordu. Üzülerek belirtelim ki, Kardinal'in o kadar korkunç bir biçimde şaşırtma harekâtı yaparak içeri girdiği sırada, galiba giriş konuşması dinleyicileri hafiften rahatsız etmeye başlamıştı bile. En sonunda, mermer masada olduğu gibi, tribünde de hep aynı görünüm sergileniyordu: Tarım ile Ruhban Sınıfı'nın. Soyluluk ile Ticaret'in anlaşmazlığı, çatışması. Pek çok kimse de bunları kafiyeli konuşan ve âdeta Gringoire'ın sırtlarına geçirdiği sarı ve beyaz entarilerin içinde, saman doldurulmuş hayvanlara benzeyen boyalı, süslü şekiller halinde görmektense, şu Flaman heyetinde, ruhban meclisinde, Kardinal'in giysileri altında, Coppenole'ün ceketinin içinde, etten ve kemikten, yaşayan, soluk alan, kımıldayan, dirsek dirseğe oturan canlılar halinde seyretmeyi yeğliyordu.</p>

  <p>Ozanımız, dinginliğin, sessizliğin bir parça geri geldiğini görünce, her şeyi kurtaracak bir kurnazlık düşündü.</p>

  <p>Yanındakilerden birine, sabırlı yüzlü, kendi hahnde, şişman bir adama doğru dönerek:</p>

  <p>"Bayım," dedi, "ne dersiniz, yeniden başlasalar mı?"</p>

  <p>"Neye?" dedi yanındaki adam.</p>

  <p>Gringoire da, "Canım, neye olacak, temsile," dedi.</p>

  <p>"Nasıl isterseniz," diye yanıt verdi komşusu da.</p>

  <p>Bu yarı onay Gringoire'a yetti de arttı bile ve kendi işini kendi görerek, kalabalığa elinden geldiği kadar karışarak bağırmaya başladı:</p>

  <p>"Temsile devam edin! Devam edin! Haydi başlayın!"</p>

  <p>Johannes de Molendino:</p>

  <p>"Hay kör şeytan!" dedi. "Orada ne halt karıştırıyorlar öyle?" (Çünkü Gringoire dört kişilik gürültü çıkarıyordu.) "Buraya bakın, arkadaşlar! Temsil bitmedi miydi, kuzum? Bunlar yeniden başlamak istiyorlar. Yoo, bu haksızlık, doğrusu."</p>

  <p>Bütün öğrenciler hep bir ağızdan:</p>

  <p>"Hayır! Hayır!" diye bağırıştılar. "Kahrolsun temsil! Kahrolsun!"</p>

  <p>Ama beri yanda da Gringoire paralanıyor ve daha da yüksek sesle bağırıyordu.</p>

  <p>"Başlayın! Başlayın!"</p>

  <p>Bütün bu gürültü patırtı, bağırışıp çağırışmalar Kardinal'in dikkatini çekti.</p>

  <p>Birkaç adım ötesinde duran, siyahlar giyinmiş, uzun boylu bir adama:</p>

  <p>"Sayın Adliye Başkanı," dedi. "Bu kendini bilmezler vaftiz suyuna düşmüş şeytanlar gibi neden böyle bağırışıp gürültü koparıyorlar?"</p>

  <p>Adliye Başkanı bir çeşit çift yaşayışlı yüksek yargıçtı, adli düzenin bir tür yarasasıydı: Hem fareye, hem kuşa; hem yargıca, hem de askere benzerdi.</p>

  <p>Hemen seyirtip Kardinal Hazretleri'ne yaklaştı ve onun hoşnutsuzluğundan bir hayli çekinerek, kekeleye kekeleye, halkın nezaket kurallarını hiçe sayan densizliğini anlattı: Öğlenin on ikisi Kardinal Hazretleri'nden önce gelmişti, oyuncular da Kardinal Hazretleri'ni beklemeden temsile başlamak zorunda kalmışlardı.</p>

  <p>Kardinal kahkahalarla güldü.</p>

  <p>"Vallahi, sayın Üniversite Rektörü de aynı şeyi yapmalıydı. Siz ne dersiniz, üstat Guillaume Rym?"</p>

  <p>"Efendi Hazretleri," dedi, "güldürünün yarısını kaçırmış olmakla yetindim. Zararın neresinden dönülse kârdır."</p>

  <p>Adliye Başkanı hemen atıldı:</p>

  <p>"Şu edepsizler oyunlarına devam edebilirler mi?" diye sordu.</p>

  <p>Kardinal, "Devam edin, devam edin" dedi; "umurumda bile değil. O sırada ben de dua kitabımı okurum."</p>

  <p>Adliye Başkanı tribünün ucuna kadar ilerledi, elinin bir devinimiyle sessizliği sağladıktan sonra bağırdı:</p>

  <p>"Kentliler, kasabalılar, kentin yerlileri, oyunun yeniden başlamasını isteyenlerle bitirilmesini isteyenleri hoşnut etmek için, Kardinal Hazretleri devam edilmesini buyuruyorlar."</p>

  <p>Her iki yan da buna katlanmak zorunda kaldı. Bununla birlikte, yazar ve halk bu yüzden uzun zaman Kardinal'e kin bağladılar.</p>

  <p>Ve böylece, sahnedeki kişiler yorumlarına yeniden başladılar. Gringoire da, hiç olmazsa yapıtının geri kalan bölümünün dinleneceği umuduna kapıldı. Bu umudu da bütün öteki hayalleri gibi kırılmakta gecikmedi. Gerçekten de, dinleyiciler kesin bir sessizliğe kavuşmuşlardı; ama Gringoire, Kardinal devam etme buyruğunu verdiğinde, tribünün iyice dolmaktan pek uzak olduğunun ayrımında değildi ve Flaman elçilerinden sonra, kafileye dahil olan, adları ve rütbeleri piyesteki konuşmanın arasına mübaşirin aralıklı haykırışıyla fırlatılan yeni kimselerin çıkageldiğinin de ayrımında olmamıştı. Gerçekten de, bir temsilin ortasında bir mübaşirin iki uyak arasında, çoğunlukla da bir dizenin tam ortasında şuna benzer sözler fırlattığını bir düşünün hele:</p>

  <p>"Üstat Jacques Charmolue, Kral'ın Kilise Meclisi'nde vekili!"</p>

  <p>"Jehan de Harlay, Has Ahırlar müdürü, Paris kenti gece devriye zabıtaları komutanlık muhafızı!"</p>

  <p>"Sayın Galiot de Genoilhac, şövalye, Brussac derebeyi, Kraliyet Tophane amiri!"</p>

  <p>"Üstat Dreux-Raguier, Kralımız Efendimizin Champagne ve Brie eyaletlerinde su yolları ve ormanlar denetçisi!"</p>

  <p>"Sayın Louis de Graville, şövalye, nazır ve Kral'ın mabeyincisi, Fransa amirali, Vincennes Ormanı başmuhafızı!"</p>

  <p>"Üstat Denis Le Mercier, Paris Körler Bakımevi muhafızı!" Vb., vb., vb.</p>

  <p>Bu durum dayanılmaz bir hal alıyordu.</p>

  <p>Piyesin izlenmesini zorlaştıran bu acayip eşlik etme Gringoire'ı gittikçe öfkelendiriyordu; çünkü yapıtının gitgide daha çok ilgiyi çektiğini ve sadece doğru dürüst dinlenmesi gerektiğini düşünmekten kendini alamıyordu. Gerçekten de bundan daha ustaca hazırlanmış, daha dramatik bir kurgu, bir düzen düşünmek zordu. Venüs, <i>"vera incessu patuit dea"</i><a href="../Text/Section0076.xhtml#Footnote0029" id="Feedback0029"><sup>[29]</sup></a> kendilerine göründüğü sırada, oyunun başlangıcındaki dört kişi öldürücü sıkıntılarından yakınıyorlardı. Tanrıça Venüs'ün sırtında Paris kentinin simgesi olan gemi armalı güzel bir gömlek vardı. Dünyanın en güzel kızına sözlü olan veliahtı Venüs kendisi gelip istiyordu. Vestiyerden yıldırımlarının gürültüsü işitilen Jüpiter de onu destekliyor, ondan yana tutum takınıyordu. Tanrıça tam üstünlüğü elde edip de veliahtla evleneceği sırada, Şam ipeklisinden beyaz bir giysi kuşanmış, elinde (açıkça Flaman Prensesi'ni simgeleyen) bir papatya tutan gencecik bir kız çocuğu Venüs ile çarpışmaya gelmişti. Tiyatro darbesi ve birçok olay. Tartışmalardan sonra, Venüs, Marguerite ve bütün ötekiler Hz. Meryem'in sağlıklı, şaşmaz adaletine başvurmaya karar vermişlerdi. Güzel bir rol daha vardı: Mezopotamya Kralı Don Pedren'in rolü.</p>

  <p>Ne var ki, bunca kesinti arasında onun ne işe yaradığını anlamak pek güçtü. Bunların hepsi de yukarı dayalı merdivenden çıkmışlardı.</p>

  <p>Olanlar olmuştu. Bu güzelliklerin hiçbiri ne duyumsanmış, ne de anlaşılmıştı. Sanki Kardinal'in içeri girmesiyle, gözle görülmez, tılsımlı bir bağ birdenbire bütün gözleri mermer masadan tribüne, salonun güney ucundan batı ucuna çekmişti. Artık hiçbir şey dinleyicileri bu büyüden kurtaramazdı. Bütün bakışlar oraya dikilmişti ve yeni gelenler, onların lanet olasıca adları ve yüzleri, giysileri sürekli bir oyalanma vesilesiydi. Pek can sıkıcı, kahredici bir durumdu bu. Gringoire giysilerinin kolunu çekiştirdikçe arada sırada dönen Gisquette ve Lienarde'dan, bir de sabırlı şişman adamdan başka kimse dinlemiyor, yüzüstü bırakılan zavallı ahlâki temsile dönüp de bakmıyordu bile. Gringoire artık yüzlerin yandan görünüşünden başka bir şey görmüyordu.</p>

  <p>Bütün o utku ve şiir yapısının parça parça yıkıldığını ne büyük bir acılıkla, ne derin bir üzüntüyle seyrediyordu! Hem düşünün ki, onun yapıtını dinlemek sabırsızlığıyla bu halk neredeyse Adliye Başkanı'na karşı ayaklanmak üzereydi! Şimdi yapıt onlara sunuluyordu ya, aldırış bile ettikleri yoktu. Öylesine tam bir anlaşmayla, âdeta oybirliğiyle alkışlanarak başlayan şu temsil! Halkın sevgi ve itibarının şu ezeli gel-giti!</p>

  <p>Düşünün ki. Adliye Başkanı'nın çavuşlarını asmalarına ramak kalmıştı! Yeniden o coşkun sevgi anında olmak için neler vermezdi ki!</p>

  <p>Bununla birlikte, mübaşirin kaba monolugu sonunda bitti. Herkes gelmişti: Gringoire da rahat bir soluk aldı. Oyuncular yılmadan, yiğitçe sürdürüyorlardı. Ne var ki, tam o sırada çorapçı Coppenole Efendi birdenbire ayağa kalkmaz mı? Gringoire, genel ilgi ortasında, adamın şu iğrenç konuşmayı yaptığını duydu:</p>

  <p>"Paris'in sayın kentsoyluları ve soylular! Tanrı hakkına, burada ne işimiz olduğunu bilmiyorum. Şurada, şu köşede, şu sehpanın üzerinde dövüşmek istermiş gibi bir halleri olan birtakım insanlar görüyorum. Sizin dinsel temsil dediğiniz bu mudur, bilmiyorum; ne var ki, hiç de eğlenceli bir şey değil. Bunlar dilleriyle kavga ediyorlar sadece, başka bir şey yok. Tam bir çeyrek saatten beri vuruşmanın ilk darbelerini bekliyorum. Hiçbir şey olduğu yok. Hakaretle birbirlerini yaralayan korkaklar bunlar. Londra'dan, Roterdam'dan güreşçiler getirilmeliydi; işte o zaman tam olurdu, doğrusu ya! Sesi ta alandan duyulan yumruklar seyrederdiniz. Ama bunlara insan sadece acır, hepsi o kadar. Hiç olmazsa bir Arap-İspanyol dansı yapsalardı ya da danslı başka herhangi bir eğlence düzenleselerdi! Bana anlattıkları hiç de böyle değildi. Bir papa seçileceğini, bir Çılgınlar Şenliği yapılacağını söylemişlerdi bana. Gand'da bizim de bir Çılgınlar Papamız vardır, bu konuda hiç de geri kalmış değiliz! Ama bakın biz nasıl yapıyoruz: Burada olduğu gibi, yoğun bir kalabalık toplanıyor. Sonra herkes, sırasıyla, başını bir delikten geçiriyor, öbürlerine yüz buruşturuyor. En çirkin yüz buruşturmayı yapan, herkesin alkışlarıyla, papa seçilir. İşte bu kadar. Pek eğlenceli olur. Sizin papayı da bizim memleketin yöntemince seçelim, ister misiniz? Herhalde, bu gevezeleri dinlemekten daha az can sıkıcıdır! Eğer gelip de delikten yüz buruşturmak isterlerse, onları da oyuna alırız. Ne dersiniz, kentsoylu beyler? İşte burada Flaman yöntemince gülünecek her iki cinsiyetten de yeteri kadar gülünç örnek var, güzel bir yüz buruşturma umacak kadar da çirkin suratlarız hepimiz!"</p>

  <p>Gringoire buna yanıt vermek isterdi. Şaşkınlıktan, hırstan, öfkeden dili tutuldu. Zaten çorapçının önerisini "soylu" diye nitelendirildikleri için gururdan koltukları kabaran bu kentsoylular öyle bir coşkuyla karşıladılar ki, her türlü direnme yararsızdı. Artık kendini akıntıya bırakmaktan başka yapılacak bir şey yoktu. Gringoire, Timanthe'ın Agamemnon'u<a href="../Text/Section0076.xhtml#Footnote0030" id="Feedback0030"><sup>[30]</sup></a> gibi başını örtmek için bir pelerine sahip olma mutluluğuna erişemediğinden, yüzünü iki eliyle gizledi.</p>
</body>
</html>
