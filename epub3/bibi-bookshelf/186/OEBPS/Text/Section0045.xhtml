<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="V. Karalar Giyinmiş İki Adam">V<br />
  Karalar Giyinmiş İki Adam</h2>

  <p>İçeri giren adamın kara bir cüppesi, karanlık bir yüzü vardı. Pekâlâ tahmin edebileceğiniz gibi, her şeyi kendi isteğince görüp dinleyebilecek şekilde köşesine yerleşen dostumuz Jehan'ın ilk bakışta gözüne çarpan şey, bu yeni gelen kimsenin giysisinin de, yüzünün de son derece üzgün oluşuydu. Bununla birlikte, bu yüze yayılan bir yumuşaklık, bir tatlılık vardı; ama bu bir kedi ya da yargıç yumuşaklığı idi, tatsız, yavan bir yumuşaklıktı. Saçları bir hayli ağarmıştı, yüzü buruşuk, yaşı altmışa yakındı; gözlerini kırpıştırıyordu; adamın kaşları beyaz, dudakları sarkık, elleri iriydi. Jehan adamın ne menem şey olduğunu, yani hiç kuşkusuz bir hekim ya da bir adliyeci olduğunu anlamıştı. Adamın burnu ağzından çok uzaktaydı ki bu, ahmaklık işaretidir. Öğrenci bütün bunları görüp saptadıktan sonra, bu kadar rahatsız bir durumda, böylesine sevimsiz kimselerle geçireceği o bitip tükenmek bilmeyen zamana üzülerek, deliğine iyice büzüldü.</p>

  <p>Bu arada Başdiyakoz bu adam gelince ayağa bile kalkmamıştı. Gelene kapının yanında duran bir iskemleye oturmasını işaret etti. Daha önceki bir düşüncenin devamına benzeyen birkaç dakikalık sessizlikten sonra ona koruyucu bir sesle:</p>

  <p>"Günaydın, üstat Jacques," dedi.</p>

  <p>Karalar giyinmiş adam da:</p>

  <p>"Günaydın, üstadım!" diye yanıt verdi.</p>

  <p>Bu, bir yanda "üstat Jacques" ile öbür yanda "üstadım" sözcüklerinin söylenişlerindeki iki tarzda, "sayın bay"la "bay" arasındaki, "domine" ile "domne" arasındaki ayrım vardı. Bu hiç kuşkusuz üstatla çırağının karşılaşmasıydı.</p>

  <p>Üstat Jacques'ın bozmaktan çekindiği yeni bir sessizlikten sonra, Başdiyakoz:</p>

  <p>"Ee, başarabiliyor musunuz?" diye sordu.</p>

  <p>Beriki üzgün bir gülümsemeyle:</p>

  <p>"Ne yazık ki, hayır, üstadım," dedi. "Hâlâ üflüyorum. İstediğiniz kadar kül. Ama bir tek altın kıvılcımı bile yok."</p>

  <p>Dom Claude bir sabırsızlık işareti yaptı.</p>

  <p>"Ben size onu sormuyorum, üstat Jacques Charmolue. Şu sizin sihirbazın davasını soruyorum. Sayıştay kâhyasının adı Marc Cenaine mi demiştiniz? Büyücülüğünü itiraf ediyor mu? Soruşturma işinize yaradı mı?"</p>

  <p>Üstat Jacques hep o üzgün gülümsemesiyle:</p>

  <p>"Ne yazık ki, hayır," diye yanıtladı. "O avuntuyu henüz elde edemedik. Bu adam bir çakıl taşı. Onu Marche-aux-Pourceaux'da fokur fokur kaynatsak, gene de ağzından bir tek sözcük koparamayız. Bununla birlikte, gerçeğe ulaşmak için hiçbir şeyden kaçınmıyoruz. Adam şimdiden paramparça oldu. Şu yaşlı komik Plautus'un dediği gibi, Saint-Jean'ın bütün otlarını kullanıyoruz:</p>

  <blockquote style="margin: 20px 0 20px 40px; border: none; padding: 0px;">
    <p><i>Advorsum stimulos, laminas, crucesgue, compedesgue,<br />
    Nervos, catenas, canceres, numellas, pedicas, boias.</i><a href="../Text/Section0076.xhtml#Footnote0126" id="Feedback0126"><sup>[126]</sup></a></p>
  </blockquote>

  <p>Hiçbir yarar sağlamıyor. Bu adam korkunç! Ne diyeceğimi bilemiyorum, sözcük bulamıyorum."</p>

  <p>"Evinde yeni hiçbir şey bulamadınız mı?"</p>

  <p>Üstat Jacques kemerinde asılı duran kesesini karıştırarak: "Bulmaz olur muyuz, bulduk elbette," dedi. "Şu parşömen kâğıdını bulduk. Üzerinde bizim anlamadığımız sözcükler var. Oysa cinayet davası avukatı B. Philippe Lheulier biraz İbranice biliyor, Brüksel'de Kantersten Sokağı'ndaki Yahudiler davasında öğrenmiş."</p>

  <p>Bunları derken, üstat Jacques parşömeni açıyordu. Başdiyakoz, "Verin bana," dedi, sonra yazılara bir göz atarak, "Safi büyü, üstat Jacques!" diye haykırdı. "Emen-hetan! Cadıların, büyücülerin cumartesi gecesi toplantısına geldiklerindeki haykırışlarıdır bu. <i>'Ter ipsum, et cum ipso, et in ipso!'</i><a href="../Text/Section0076.xhtml#Footnote0127" id="Feedback0127"><sup>[127]</sup></a> Şeytanı cehennemde yeniden kilit altına alan buyruktur bu. 'Hax, pax, max.' Bu da Hekimlikle ilgili bir söz. Kuduz köpeklerin ısırmasına karşı bir formül. Üstat Jacques! Siz kilise mahkemesinde kralın vekilisiniz, bu parşömen korkunç bir şey."</p>

  <p>"Adamı yeniden sorguya çekeriz," dedikten sonra, Üstat Jacques yeniden kesesini karıştırarak, "Bir de bakın," diye ekledi, "Marc Cenaine'in evinde ne bulduk."</p>

  <p>Rahip Claude'un fırının üzerini dolduran kaplar ailesinden bir kaptı bu. Başdiyakoz:</p>

  <p>"A! Bir simya potası!" dedi.</p>

  <p>Üstat Jacques o çekingen ve beceriksiz gülümsemesiyle:</p>

  <p>"Size şunu itiraf edeyim ki," dedi, "bunu fırın üzerinde denedim, benimkinden daha fazla bir başarı elde edemedim."</p>

  <p>Başdiyakoz kabı incelemeye başladı:</p>

  <p>"Potanın üzerine neler kazımış? Och! Och! Pireleri kaçıran bir sözcük! Şu Marc Cenaine bilgisizin biri! Bununla altın yapamayacağınıza pekâlâ inanırım! Yazın yatak odanıza koymaya yarar ancak, hepsi o kadar!"</p>

  <p>Kralın dava vekili:</p>

  <p>"Madem ki burada hatalardan söz ediyoruz," dedi, "yukarı gelmeden önce aşağıdaki büyük cümle kapısını inceledim. Siz, sayın üstadım, kapıdaki maden işlemenin Hotel-Dieu tarafında bulunduğuna, Notre-Dame'ın ayağının dibindeki yedi çıplak resimden topuğunda kanatlar bulunanın Mercurius olduğuna kesinlikle emin misiniz?"</p>

  <p>Rahip, "Evet," diye yanıt verdi. "Bunu Augustin Nypho, hani kendisine her şeyi öğreten sakallı bir şeytanın sahibi şu İtalyan doktor yazıyor. Zaten, aşağı ineceğiz, ben size bunu kitaptan anlatırım."</p>

  <p>Charmolue yerlere kadar eğilerek:</p>

  <p>"Çok teşekkür ederim, üstadım," dedi. "Bakın, az daha unutuyordum! Şimdi aklıma geldi: Küçük büyücü kızı ne zaman yakalatmamı istersiniz?"</p>

  <p>"Hangi büyücü kızı?"</p>

  <p>"Sizin çok iyi tanıdığınız şu Çingene kızı; kilise mahkemesinin yasağına karşın gelip her gün avluda dans eden Çingene! Bir keçisi var ki Picatrix gibi matematik biliyor, okuyup yazıyor; boynuzları da şeytanın boynuzları gibi; bütün Çingene milletini astırmaya yetecek bir keçi. Dava hazır bile. Yakında tamam olur, görürsünüz! Şeytan beni çarpsın ki, çok güzel bir yaratık bu oyuncu kız! Dünyanın en güzel kara gözleri onda! Mısır'ın değerli iki elması. Ne zaman işe başlayacağız?"</p>

  <p>Başdiyakoz'un benzi sapsarı kesilmişti. Duyulur duyulmaz bir sesle:</p>

  <p>"Ben size bildiririm," diye kekeledi. Sonra da zorlukla konuşarak, "Siz Marc Cenaine ile ilgilenin," diye sürdürdü.</p>

  <p>Charmolue gülümseyerek:</p>

  <p>"Merak etmeyin," dedi. "Şimdi döner dönmez onu yeniden meşin işkence şiltesine bağlatırım. Ama pek yaman bir adam! Benden daha büyük elleri olan Pierrat Torterue'yü bile yoruyor. Şu usta Plautus'un dediği gibi:</p>

  <blockquote style="margin: 20px 0 20px 40px; border: none; padding: 0px;">
    <p><i>Nudus vinctus, centum pondo, es quando pendes per pedes.</i><a href="../Text/Section0076.xhtml#Footnote0128" id="Feedback0128"><sup>[128]</sup></a></p>
  </blockquote>

  <p>İşkence bocurgatta sürecek! Bu, elimizde olanın en iyisi. O da oradan geçecek."</p>

  <p>Dom Claude derin bir düşünceye dalmış gibiydi. Charmolue'ye doğru döndü.</p>

  <p>"Pierrat Efendi... Yani Jacques Efendi demek istedim, Marc Cenaine ile ilgilenin."</p>

  <p>"Peki, peki. Dom Claude. Zavallı adam! Mummol gibi acı çekmiş olacak. Büyücülerin cumartesi ayinine gitmek de nereden aklına gelmiş, bilmem ki! Bir sayıştay kâhyasının Charlemagne'ın metnini bilmesi gerekirdi: <i>Stryga vel masca!</i><a href="../Text/Section0076.xhtml#Footnote0129" id="Feedback0129"><sup>[129]</sup></a> Küçük kıza gelince, –onların dediği gibi, Esmeralda– emirlerinizi bekleyeceğim. Ah! Cümle kapısının altından geçerken, kilisenin girişinde görülen düz renkli bahçıvan resminin de ne anlam taşıdığını bana anlatırsınız! 'Tohum ekici' değil mi o? Hey, üstat, siz hangi düşüncelere daldınız böyle?"</p>

  <p>Kendi iç evrenine dalan Dom Claude onu artık dinlemiyordu. Charmolue rahibin baktığı yöne gözlerini çevirince onun, dalgın dalgın, pencereyi kaplayan bir örümcek ağma gözlerini dikmiş, baktığını gördü. O sırada, mart güneşini arayan şaşkın bir sinek gelip de ağlara atıldı, oraya yapıştı. Ağının sallandığını duyunca iri örümcek hızla ortadaki hücresinden dışarı çıktı, sonra da bir sıçrayışta sineğin üzerine atıldı; onu ön ayaklarıyla bükerken iğrenç iğnesiyle de kafasını kurcalıyordu.</p>

  <p>Kralın kilise mahkemeleri vekili, "Zavallı sinek!" dedi ve onu kurtarmak amacıyla elini kaldırdı. Başdiyakoz sıçrayarak uyanmış gibi, titreyen bir şiddetle onun kolunu tuttu.</p>

  <p>"Üstat Jacques," diye bağırdı, "yazgının yerine gelmesine engel olmayın!"</p>

  <p>Kralın dava vekili ürkerek geri döndü. Ona, demirden bir kerpeten kolunu yakalamış gibi geldi. Rahibin bakışı sabit, şaşkın, haşin, alev alevdi ve sinekle örümceğin oluşturduğu küçük iğrenç topluluğa dikilip kalmıştı.</p>

  <p>Rahip ruhunun ta derinlerinden gelirmişe benzeyen bir sesle:</p>

  <p>"Ya! Evet," diye sözlerini sürdürdü. "İşte her şeyin simgesi: Sinek uçuyor; neşe içinde, daha yeni doğmuş; baharı ve açık havayı, özgürlüğü arıyor. Evet ya! Ne var ki, uğursuz pencereye çarpmayagörsün, oradan hemen örümcek çıkar, iğrenç pis örümcek! Zavallı oyuncu kız! Yazgısı önceden çizilmiş zavallı sinek! Üstat Charmolue, sakın engel olmayın! Yazgı bu! Ne yazık ki, Claude, örümcek sensin. Claude sen aynı zamanda sineksin de! Bilime, ışığa, güneşe uçuyordun, ezeli gerçeğin sonsuz aydınlığına ulaşmaktan başka bir tasan yoktu. Ama öbür dünyaya, açıklık, zekâ ve bilim dünyasına açılan göz kamaştırıcı pencereye doğru atılırken, sen ey kör sinek, çılgın bilgin, yazgının ışıkla senin arana gerdiği o incecik örümcek ağını görmedin; hiçbir şey düşünmeden, her şeyi göze alarak kendini oraya attın, sefil çılgın! İşte şimdi de, başın parçalanmış, kanatların kopmuş, yazgının demir telleri arasında çırpınıp duruyorsun! Üstat Jacques! Üstat Jacques! Örümceğe engel olmayın!"</p>

  <p>Hiçbir şey anlamadan ona bakakalan Charmolue:</p>

  <p>"Emin olun ki elimi bile sürmem," dedi. "Ama üstadım, lütfen kolumu bırakın! Kerpeten gibi eliniz var."</p>

  <p>Başdiyakoz onu işitmiyordu; gözlerini pencereden ayırmaksızın:</p>

  <p>"Ah! Çılgın!" dedi. "Şu korkunç ağı, o incecik sinek kanatlarınla parçalayabilseydin bile, ışığa ulaşabileceğini mi sanıyorsun! Ne yazık ki, daha ilerideki şu camı, şu saydam engeli, bütün felsefeleri Gerçek'ten ayıran, tunçtan daha sert olan şu billur duvarı nasıl aşabilirdin? Ey bilimin boş kendini beğenmişliği! Nice bilgin bunca uzaktan uçarak geldi de başını orada parçaladı! Nice bilim sistemi karmakarışık, vızıldayarak şu ebedi cama çarptı!"</p>

  <p>Rahip sustu. Onu yavaş yavaş kendiliğinden bilim dünyasına döndüren bu son düşünceler Başdiyakoz'u yatıştırmışa benziyordu. Jacques Charmolue şu soruyu yönelterek onu büsbütün gerçeğin bilincine çekti.</p>

  <p>"Üstadım, altın yapmak için ne zaman gelip bana yardım edeceksiniz? Başarıya ulaşmak için sabırsızlanıyorum."</p>

  <p>Başdiyakoz acı bir gülümsemeyle başını salladı:</p>

  <p>"Üstat Jacques, Michel Psellus'ü okuyun: Dialogues de energia et operatione daemonum? Bizim yaptığımız hiç de masum bir iş değil."</p>

  <p>Charmolue, "Aman üstadım, yavaş konuşun! Ben de bunun ayırdındayım," dedi. "Ne var ki, yılda otuz gümüş lirayla sadece kilise mahkemesinde kralın vekili olunca, bir parça gizli kimyaya el atmak gerekiyor. Yalnız alçak sesle konuşalım."</p>

  <p>Tanı o sırada fırının altından gelen bir çene ve çiğneme sesi Charmolue'nün kuşkulu, kaygılı kulağına çarptı.</p>

  <p>"Nedir bu?" diye sordu.</p>

  <p>Gizlendiği yerde pek rahatsız durumda olan ve son derece canı sıkılan öğrenci oralarda bayat bir ekmek kabuğuyla, küflenmiş bir parça peynir bulmuş, hem bir avuntu, hem de bir yemek yerine, hiçbir şeye aldırış etmeden, onları yemeğe koyulmuştu. Karnı çok aç olduğundan çok gürültü yapıyor, her lokmayı kuvvetle çiğniyordu; bu da kralın dava vekilini telaşlandırıp kaygıya düşürmüştü.</p>

  <p>Başdiyakoz çabucak, "Benim kedi," dedi. "Şunun altında bir sıçanla karnını doyuruyor."</p>

  <p>Bu açıklama Charmolue'yü tatmin etti. Saygılı bir gülümsemeyle:</p>

  <p>"Gerçekten de, üstadım," diye yanıt verdi, "bütün büyük filozofların yakınlık duydukları hayvanlar olmuştur. Servius'un söylediklerini bilirsiniz: <i>Nullus enim locus sinegenio esâ."</i><a href="../Text/Section0076.xhtml#Footnote0130" id="Feedback0130"><sup>[130]</sup></a></p>

  <p>Bu arada Jehan'ın yeni bir gürültü yapmasından korkan Dom Claude sayın öğrencisine cümle kapısının birlikte incelemeleri gereken kimi işlemeleri bulunduğunu anımsattı da, ikisi birlikte hücreden çıktılar, dizinin çenesinin biçimini almasından ciddi olarak korkan öğrenci de geniş bir "Ohh!" çekti.</p>
</body>
</html>
