<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="I. Abbas Beati Martini">I<br />
  Abbas Beati Martini<a href="../Text/Section0076.xhtml#Footnote0075" id="Feedback0075"><sup>[75]</sup></a></h2>

  <p>Dom Claude'un ünü uzaklara yayılmıştı. Bu ona, Bn. Beaujeu'yü görmeyi reddettiği sıralarda, uzun zaman anısını sakladığı bir ziyaret kazandırdı.</p>

  <p>Bir akşam üzeriydi. Ayinden sonra Notre-Dame Manastırı'ndaki rahip hücresine yeni çekilmişti. Buranın, belki de, bir köşeye bırakılmış, havai fişek barutuna pek benzeyen, oldukça kuşkulu bir tozla dolu birkaç cam şişe dışında, hiçbir garip, gizemli hali yoktu. Şurada burada, duvar üzerinde birkaç yazı vardı; ama bunlar tam anlamıyla değerli yazarlardan alınmış bilimsel ya da dinsel hükümlerdi. Başdiyakoz, üzeri elyazması kitaplarla dolu geniş bir konsolun önüne, üç kollu bakır bir şamdanın ışığına oturmuştu. Dirseğini, önünde açık duran, Honorius d'Autun'ün <i>"De Praedestinatione et libero arbitrio"</i><a href="../Text/Section0076.xhtml#Footnote0076" id="Feedback0076"><sup>[76]</sup></a> adlı kitabına dayamış ve derin bir düşünceye dalarak yeni getirdiği matbaa basımı derginin sayfalarını karıştırıyordu. Hücresinde bulunan tek basılı yapıt buydu. Düşüncelerinin ortasında kapısı vuruldu. Bilgin kişi, kemiğinin başında rahatsız edilen aç bir buldok köpeğinin sevimli sesiyle bağırdı:</p>

  <p>"Kim o?"</p>

  <p>Dışarıdan bir ses yanıt verdi:</p>

  <p>"Dostunuz Jacques Coictier."</p>

  <p>Rahip gidip kapıyı açtı.</p>

  <p>Gelen gerçekten kralın hekimiydi. Sert yüzü ancak hilekâr bir bakışla yumuşayan, elli yaşlarında bir adamdı bu. Yanında biri daha vardı. İkisinin de sırtında, bellerinde kılıç kemerleri bulunan, içi sincap kürkü kaplı kiremit rengi, kapalı uzun cüppeler, başlarında da aynı kumaştan, aynı renk külahlar vardı. Elleri yenlerinin içindeydi, ayakları cüppelerinin etekleri altında, gözleri külahlarının altında kayboluyordu.</p>

  <p>Başdiyakoz, onları içeri buyur ederken:</p>

  <p>"Tanrı yardımcım olsun, efendiler!" dedi. "Böyle bir saatte bu kadar onur verici, saygıdeğer bir ziyareti hiç beklemiyordum."</p>

  <p>Bu nazik ve kibar tavırla konuşurken, bir yandan da kaygılı ve araştırıcı bakışlarını hekimden arkadaşına götürüp getiriyordu.</p>

  <p>Franche-Comte ağzıyla bütün cümleleri kuyruklu bir cüppenin haşmetiyle sürükleyerek konuşan Hekim Coictier:</p>

  <p>"Dom Claude Frollo de Tirechappe kadar saygın bir bilgini ziyaret etmek için hiçbir zaman, vakit çok geç değildir," diye yanıt verdi.</p>

  <p>Bunun üzerine, Hekim'le Başdiyakoz, o çağda geleneğe uygun olarak bilginler arasındaki her konuşmadan önce yapılan, gene de onların birbirlerinden canı gönülden nefret etmelerine engel olmayan o övgü dolu başlangıçlardan birine daldılar. Aslına bakarsanız, bugün de aynı yöntem sürmektedir ya; bir başka bilgini öven her bilginin ağzı bal karıştırılmış bir zehir kavanozudur.</p>

  <p>Claude Frollo'nun Jacques Coictier'ye yağdırdığı övgülerin asıl konusu, özellikle, sayın hekimin, pek haset edilen mesleği süresince, Kral'ın her hastalığından elde etmesini bildiği sayısız dünyasal çıkarla ilgiliydi, bunlar felsefe taşının peşinde yapılan türlü simya işleminden çok daha kârlı, sonucu çok daha kesin bir çalışmaydı.</p>

  <p>"Gerçekten de, azizim Doktor Coictier, yeğeniniz, büyüğüm Sayın Pierre Verse'nin piskoposluğa yükseldiği haberini alınca son derece sevindim. Amiens piskoposu değiller mi kendileri?"</p>

  <p>"Evet, Sayın Başdiyakoz, Tanrı'nın bir lütfu, bir inayetidir bu."</p>

  <p>"Biliyor musunuz ki, Noel günü, Sayıştay Birliği'nin başında pek yüce, pek görkemli bir görünüşünüz vardı, Sayın Başkan?"</p>

  <p>"Başkan vekili, Sayın Dom Claude. Ne yazık ki daha fazlası değil."</p>

  <p>"Saint-Andre-des-Arcs Sokağı'ndaki görkemli evinizin inşası ne âlemde? Tam anlamıyla bir Louvre. Büyük bir incelik taşıyan şu sözcük oyunuyla kapısının üzerine oyulan kayısı ağacı pek hoşuma gidiyor:</p>

  <p>A L'ABRICOTIER.<a href="../Text/Section0076.xhtml#Footnote0077" id="Feedback0077"><sup>[77]</sup></a></p>

  <p>"Hiç sormayın, üstadım! Bütün bu duvarcılık işçiliği bana pek pahalıya mal oluyor. Ev yükseldikçe, ben mahvoluyorum."</p>

  <p>"Oo! Paris hapishanesinin ve Adliyesi'nin gelirleriyle, sur içindeki bütün evlerin, kasap dükkânlarının, kulübelerin, satış barakalarının gelirini siz almıyor musunuz? Doğrusu ya, güzel birer sağmal inektir bunlar."</p>

  <p>"Poissy'deki şatomun arazisi bu yıl bana hiçbir şey getirmedi."</p>

  <p>"Evet ama, Triel'den, Saint-James'den, Saint-Germain-en-Laye'den aldığınız ayakbastı paraları her zaman tatminkârdır, değil mi?"</p>

  <p>"Topu topu yüz yirmi lira, o da 'parisis' bile değil."<a href="../Text/Section0076.xhtml#Footnote0078" id="Feedback0078"><sup>[78]</sup></a></p>

  <p>"Kral'ın danışmanlığını yapıyorsunuz. Bu değişmez bir gelirdir hiç olmazsa."</p>

  <p>"Evet, meslektaşım Claude. Yalnız, üzerinde bunca gürültü koparılan şu lanet olasıca Poligny Senyörlüğü, üç aşağı beş yukarı, bana ancak altmış altın getiriyor."</p>

  <p>Dom Claude'un Jacques Coictier'ye yönelttiği övgülerde, adi, pespaye bir adamın yoğunlaşmış gönenciyle bir an eğlenmek için oynanan üstün değerli ve bahtsız bir adamın şu üzgün ve gaddar gülümseyişi, şu acı, içten içe alaylı havası vardı. Karşısındaki bunun böyle olduğunun ayrımında değildi.</p>

  <p>En sonunda, Claude adamın elini sıkarak:</p>

  <p>"Ruhumun selameti üzerine yemin ederim ki," dedi, "sizi bu kadar sağlıklı görmek beni pek sevindirdi."</p>

  <p>"Teşekkür ederim, üstat."</p>

  <p>Dom Claude, "Sahi, dedim de aklıma geldi!" diye haykırdı. "Haşmetli hastanız nasıl?"</p>

  <p>Doktor Coictier, yanında getirdiği arkadaşına doğru bir göz atarak:</p>

  <p>"Hekimine yeteri kadar ücret vermiyor," dedi.</p>

  <p>Arkadaşı da, "Öyle mi dersiniz, Coictier Efendi?" diye atıldı.</p>

  <p>Şaşkınlık, sitem ve kınama dolu bir sesle söylenen bu sözcükler Başdiyakoz'un dikkatini şu yabancı kişinin üzerine yöneltti; zaten, doğruyu söylemek gerekirse, bu yabancı adam hücrenin eşiğinden içeri atladığından beri Rahip onu bir an bile unutmuş değildi. Hatta, Xl. Louis'nin kudretli hekimi, Doktor Jacques Coictier'ye hoş davranmak, güler yüz göstermek için binlerce neden olmalıydı ki onu böyle, yanında bir kimse olduğu halde odasına kabul etsin. Onun için, Jacques Coictier kendisine:</p>

  <p>"Dediniz de aklıma geldi, Dom Claude, ününüzden ötürü sizi görmek isteyen bir meslektaşımı getirdim size," derken, rahibin yüzünde hiçbir içtenlikli ifade yoktu. Sadece:</p>

  <p>"Bey de meslekten mi?" diye sordu.</p>

  <p>Başdiyakoz içe işleyen bakışlarını Coictier'nin arkadaşına dikmişti. Yabancının kaşları altında kendisininki kadar delici ve kuşkucu bir bakış buldu.</p>

  <p>Lambanın zayıf ışığının bu konuda bir değerlendirme yapmaya izin verdiği ölçüde, altmış yaşlarında, orta boylu, oldukça hasta görünüşlü bir adamdı bu.</p>

  <p>Pek alelade, bayağı çizgili olmasına karşın, yüzünde pek kudretli ve sert bir şey vardı, gözbebekleri derin göz çukurlarının içinde bir mağaranın ta dibindeki bir ışık gibi parlıyordu. Burnuna kadar düşen külahının altında bir dahi kafasının geniş tasarılarının döndüğü seziliyordu.</p>

  <p>Başdiyakoz'un sorusuna yanıt vermeyi kendisi üzerine aldı. Kalın ve ciddi bir sesle:</p>

  <p>"Pek saygıdeğer üstat," dedi, "ününüz ta bana kadar geldi, ben de size danışmak istedim. Bilginlerin huzuruna girerken ayakkabılarını kapının dışında çıkaran bir zavallı taşra köylüsünden başka bir şey değilim. Adımı öğrenmeniz gerek. Adım Tourangeau Efendi'dir."</p>

  <p>Başdiyakoz, "Soylu bir kişi için pek garip bir ad!" diye düşündü.</p>

  <p>Bununla birlikte, gene de kendini güçlü ve ciddi bir şeyin karşısında duyumsuyordu. Kendi yüksek zekâsının önsezisiyle, Tourangeau Efendi'nin kürklü külahının altında da kendininkinden hiç de aşağı olmayan bir zekânın bulunduğunu tahmin ediyordu ve bu ciddi yüzü incelerken, tasalı, asık suratında Jacques Coictier'nin orada bulunuşunun uyandırdığı alaycı sırıtma, bir gece ufkundaki akşamın alacakaranlığı gibi yavaş yavaş silindi. Düşünceli ve sessiz, geniş koltuğuna yeniden oturdu, dirseği masanın üzerinde alışık olduğu yeri buldu, alın da elindeki yerini aldı. Bir süre kendi âlemine daldıktan sonra, konuklarına oturmalarını işaret etti, sonra da Tourangeau Efendi'ye döndü: "Bana danışmaya geldiniz, ama acaba hangi bilim dalı üzerinde?"</p>

  <p>Tourangeau Efendi:</p>

  <p>"Saygıdeğer rahibim," dedi, "hastayım, hem de çok hastayım. Sizin de eski Yunan'ın hekimlik tanrısı Esculape (Asklepios) değerinde olduğunuz söyleniyor, ben de sizden tıbbi bir danışmada bulunmak için geldim."</p>

  <p>Başdiyakoz başını sallayarak:</p>

  <p>"Tıbbi danışma mı?" dedi. Bir an kendi kendine düşünceye dalar gibi durdu. Sonra, "Tourangeau Efendi," dedi, "ne yapalım, madem ki adınız bu; başınızı çevirin. Vereceğim yanıtı duvarda yazılmış, hazır bulacaksınız."</p>

  <p>Tourangeau Efendi söyleneni yaptı ve başının üzerinde duvara kazılmış olan şu yazıyı okudu: "Hekimlik düşlerin kızıdır." "JAMBLIQUE."<a href="../Text/Section0076.xhtml#Footnote0079" id="Feedback0079"><sup>[79]</sup></a></p>

  <p>Bu sırada, Hekim Jacques Coictier arkadaşının sorusunu işitince kızmıştı; Dom Claude'un verdiği yanıt öfkesini büsbütün artırmıştı. Tourangeau Efendi'nin kulağına eğilip, Başdiyakoz'un işitmemesi için alçak sesle, çok alçak bir sesle:</p>

  <p>"Onun deli olduğunu ben size haber vermiştim. Siz onu görmek istediniz!" dedi.</p>

  <p>Tourangeau Efendi de, gene alçak sesle ve acı bir gülümsemeyle:</p>

  <p>"Bu deli pekâlâ haklı da olabilir, Hekim Jacques!" diye yanıt verdi.</p>

  <p>Coictier sertçe:</p>

  <p>"Nasıl isterseniz!" dedi. Sonra Başdiyakoz'a dönerek, "İş başında çevik ve beceriklisiniz, Dom Claude ve bir maymunun bir fındıktan çekinmediği ölçüde siz de Hippocrates Hekim'den çekinmiyorsunuz. Hekimlik bir düşmüş! Burada bulunsalardı eczacıların ve hekimlerin sizi taşa tutacaklarından hiç kuşkum yok. Demek ki iksirlerin kan üzerindeki, merhemlerin deri üzerindeki etkisini siz yadsıyorsunuz, öyle mi! İnsan adı verilen o ebedi hasta için özel olarak hazırlanmış, dünya denen şu ebedi çiçekler ve madenler hastanesini yadsıyorsunuz, ha!"</p>

  <p>Dom Claude soğuk bir sesle:</p>

  <p>"Ben ne hastayı, ne de eczaneyi yadsıyorum. Hekimi yadsıyorum ben!" dedi.</p>

  <p>Coictier coşkuyla atıldı:</p>

  <p>"Demek ki, damla illetinin üçte bir tuzlubalgam olduğu, bir top yarasının üzerine kızartılmış bir sıçan konularak iyileştirildiği, uygun bir biçimde verilen genç bir kanın yaşlı damarlara gençliği geri verdiği sizce gerçek değil, öyle mi? İki kere ikinin dört ettiği, tetanostan sonra kas kasılmasının ortaya çıktığı gerçek değil, öyle mi?"</p>

  <p>Başdiyakoz hiç heyecanlanmadan yanıt verdi:</p>

  <p>"Benim değişik biçimde düşündüğüm bazı şeyler var."</p>

  <p>Coictier öfkeden kıpkırmızı oldu.</p>

  <p>Tourangeau Efendi, "Hadi, hadi, azizim Coictier, öfkelenmeyelim," dedi, "sayın Başdiyakoz dostumuzdur."</p>

  <p>Coictier alçak sesle, "En sonunda delinin biri bu!" diye homurdanarak yatıştı.</p>

  <p>Tourangeau Efendi bir süre sustuktan sonra:</p>

  <p>"Hay çok yaşayın siz, Claude Efendi!" dedi. "İşimi çok güçleştirdiniz. Size iki konuda danışmak istiyorum; birisi sağlığımla ilgili, öbürü de yıldızımla."</p>

  <p>Başdiyakoz, "Beyim," dedi, "eğer bütün düşünceniz buysa, merdivenlerimin basamaklarında soluk soluğa kalmasanız çok daha iyi ederdiniz. Ben hekimliğe inanmıyorum, müneccimliğe de inanmıyorum."</p>

  <p>Tourangeau büyük bir şaşkınlıkla:</p>

  <p>"Sahi mi?" dedi.</p>

  <p>Coictier zoraki bir gülüşle gülüyordu. Tourangeau Efendi'ye alçak sesle:</p>

  <p>"Görüyorsunuz ki, bu adam deli," dedi. "Müneccimliğe inanmıyormuş!"</p>

  <p>Dom Claude sözlerini sürdürerek:</p>

  <p>"Her yıldız ışınının bir adamın başına bağlı bir tel olduğunu düşlemekten başka bir şey değildir bu!"</p>

  <p>Tourangeau Efendi:</p>

  <p>"Ee, peki, siz neye inanıyorsunuz, öyleyse?" diye haykırdı. Başdiyakoz bir süre kararsız kaldı. Sonra da, yanıtım yalanlar gibi görünen karanlık bir gülüşle:</p>

  <p><i>"Credo in Deum,"</i> dedi.<a href="../Text/Section0076.xhtml#Footnote0080" id="Feedback0080"><sup>[80]</sup></a></p>

  <p>Tourangeau Efendi de bir haç işareti yaparak:</p>

  <p><i>"Dominum nostrum,"</i><a href="../Text/Section0076.xhtml#Footnote0081" id="Feedback0081"><sup>[81]</sup></a> diye ekledi.</p>

  <p>"Amin!" dedi Coictier de.</p>

  <p>Tourangeau, "Saygıdeğer üstat," diye sözü yeniden aldı, "sizin dine bu kadar bağlı olduğunuzu görmek beni bütün ruhumla memnun etti. Yalnız, büyük bir bilgin olduğunuza göre, bilime inanmayacak kadar mı büyüksünüz?"</p>

  <p>Başdiyakoz Tourangeau Efendi'nin kolunu yakalayarak: "Hayır," dedi ve donuk gözbebeklerinin içinde bir coşku şimşeği yeniden parladı. "Hayır, bilimi yadsımıyorum. Ben, önümde, ta uzaklarda, karanlık galerinin ucunda bir ışık, bir alev, herhangi bir şey, hiç kuşkusuz, sabır erbabının ve bilgelerin yakaladığı o göz kamaştırıcı laboratuvarın yansısı olan şeyi fark etmeden mağaranın sayısız kolları arasında, yüzükoyun ve tırnaklarımı toprağa saplayarak boş yere yerlerde sürünmedim."</p>

  <p>Tourangeau, "Peki, siz şimdi en sonunda hangi şeyi gerçek ve kesin olarak kabul ediyorsunuz?" diye onun sözünü kesti.</p>

  <p>"Simyayı."</p>

  <p>Coictier öfkeyle itiraz etti:</p>

  <p>"Amma da yaptınız, Dom Claude! Hiç kuşkusuz, simyanın da bir haklı yanı var; ama hekimliğe ve müneccimliğe neden küfür etmeli?"</p>

  <p>Başdiyakoz büyük bir üstünlük tavrı takınarak:</p>

  <p>"Sizin insanbiliminiz de boş, ahret biliminiz de!" dedi.</p>

  <p>Hekim alaycı bir gülümsemeyle:</p>

  <p>"Epidaurus ve Kalde illerini ihtişamla yaşatmak demektir bu," diye yanıt verdi.</p>

  <p>"Bakın dinleyin, Bay Jacques. Bunu iyi niyetle söylüyorum. Kral'ın hekimi değilim ben, Kral Hazretleri de yıldızları seyretmem için Dedalus Bahçesi'ni armağan etmedi. Öfkelenmeyin de beni dinleyin. Pek çılgınca bir şey olan hekimlikten değil de, müneccimlikten hangi gerçeği elde ettiniz? Kırık çizgili eski Yunan yazısının üstünlüklerini, 'ziruph' sayısıyla, 'zephirod' sayısının getirdiği buluşları söyleyin bana."</p>

  <p>Coictier bunun üzerine:</p>

  <p>"Köprücük kemiğinin sinir gücünü ve gizli bilimlerin ondan türediğini yadsıyor musunuz?" dedi.</p>

  <p>"Yanılıyorsunuz, Bay Jacques! Formüllerinizin hiçbiri gerçeğe ulaşmıyor. Oysa, simyanın buluşları var. Sözgelimi, şuna benzer sonuçlara karşı çıkabilir misiniz? Bin yıl toprak altında kalan buz kaya billuruna dönüşür. Kurşun bütün madenlerin ağababasıdır. (Çünkü altın bir maden değildir, altın ışıktır.) Kurşunun, sırasıyla, kurşundan kızıl arsenik haline geçmesi, kızıl arsenikten kalaya, kalaydan gümüşe dönüşmesi için her biri iki yüzyıllık dört çağa gereksinmesi vardır. Bunlar birer olgu değil mi? Köprücük kemiğine, dolu çizgiye inanmak. Çinliler gibi düşünüp sarıasma kuşunun köstebeğe dönüştüğüne, buğday tanelerinin de sazan balığına dönüştüğüne inanmak kadar gülünçtür!"</p>

  <p>Coictier, "Ben simya okudum!" diye bağırdı. "Şunu belirtmek isterim ki..."</p>

  <p>Başdiyakoz fena halde öfkelenmişti, ona sözünü tamamlatmadı:</p>

  <p>"Ben de tıp, yıldızbilim ve simya okudum. Gerçek ancak buradadır, (bunları söylerken, konsolun üzerinden, daha önce sözünü ettiğimiz o tozla dolu küçük şişeyi eline almıştı), ışık ancak buradadır! Hippocrates bir düştür, Urania bir düştür, Hermes bir düşüncedir. Altın ise güneştir, altın yapmak, Tanrı olmaktır. İşte, tek bilim bu. Tıp bilimiyle yıldızbilimi en ince noktalarına kadar araştırdım diyorum size! Boş! Boş! İnsan vücudu, koyu karanlıklar; yıldızlar, zifiri karanlıklar!"</p>

  <p>Güçlü ve esinlenmiş bir tavırla yeniden koltuğuna yığıldı. Tourangeau Efendi sessizce onu inceliyordu. Coictier alaylı bir sırıtışla gülümsemeye çalışıyor, belli belirsiz omuzlarını silkiyor ve alçak sesle:</p>

  <p>"Deli!" deyip duruyordu.</p>

  <p>Tourangeau birdenbire atılarak:</p>

  <p>"Ee, peki, ya o görkemli, o şaşılası amaca ulaşabildiniz mi? Altın yaptınız mı?" diye sordu.</p>

  <p>Başdiyakoz, düşünen bir kimse gibi sözcüklerini ağır ağır heceleyerek:</p>

  <p>"Eğer altın yapmış olsaydım, Fransa kralının adı şimdi Louis değil, Claude olurdu," diye yanıt verdi.</p>

  <p>Tourangeau kaşlarını çattı.</p>

  <p>Dom Claude küçümseyen, hor gören bir gülümsemeyle:</p>

  <p>"Ben de neler söyleyip duruyorum burada?" diye sürdürdü. "Doğu imparatorluğunu kurabilecek olursam, Fransa tahtının lafı mı olur?"</p>

  <p>Tourangeau, "Ha şöyle!" dedi.</p>

  <p>Coictier de, "Vah! Zavallı deli!" diye mırıldandı.</p>

  <p>Başdiyakoz artık sadece kendi düşüncelerine yanıt verir gibi konuşuyordu:</p>

  <p>"Yok canım, ben daha yerlerde sürünüyorum; yeraltı yolunun çakıllarında yüzümü ve dizlerimi yırtıp kanatıyorum. Seyretmiyorum, hayal meyal görüyorum! Okumuyorum, heceliyorum!"</p>

  <p>Tourangeau, "Peki, okumasını öğrenince, altın yapacak mısınız?" diye sordu.</p>

  <p>Başdiyakoz, "Ondan kuşku mu var?" dedi.</p>

  <p>"Öyleyse, Meryem Anamız biliyor ki, benim paraya son derece gereksinmem var ve okumayı sizin kitaplarınızdan öğrenmeyi pek isterdim. Bakın, saygıdeğer üstat, sizin biliminiz Meryem Anamıza düşman olan ya da hoşa gitmeyecek bir bilim midir?"</p>

  <p>Adamın bu sorusuna, Dom Claude dingin bir üstünlükle karşılık vermekle yetindi:</p>

  <p>"Ben kimin başdiyakozuyum?"</p>

  <p>"Orası gerçek, üstadım. Peki öyleyse! Bana da biliminizin gizlerini öğretir misiniz? İzin verin ben de sizinle birlikte heceleyeyim."</p>

  <p>Claude âdeta bir Hz. Süleyman haşmeti ve ruhani başkan tavrına büründü.</p>

  <p>"İhtiyar, gizemli şeylerin arasından bu yolculuğa girişmek için elinizde kalan yıllardan çok daha fazlasına gereksinme var. Saçlarınız iyice ağarmış! Mağaradan ancak bembeyaz saçlarla çıkılır; ama oraya sadece siyah saçlarla girilir. Bilim insan yüzlerini, tek başına, oymasını, soldurmasını, kurutmasını pekâlâ bilir; yaşlılığın ona bumburuşuk yüzler getirmesine hiç gereksinmesi yoktur. Ama gene de bu yaşta öğrenmeye başlamak, bilginlerin korkunç alfabesini çözmek isteğiyle yanıp tutuşuyorsanız, bana gelin, pekâlâ, bir denerim. Ben size, siz zavallı ihtiyara, ne antik çağların Herodot'unun sözünü ettiği ehramların o gömüt odalarını ziyaret etmenizi, ne Babil'in tuğladan kulesini, ne de Eklinga Hint tapınağının beyaz mermerden muazzam mihrabını gidip görmenizi söyleyeceğim. Sikra'nın kutsal biçimine uygun olarak inşa edilen Kaide yapılarını, Süleyman'ın harap olan tapınağını, İsrail krallarının mezarının kırık taş kapılarını sizin gibi ben de görmedim. Biz şurada bulunan Hermes'in kitabının parçalarıyla yetineceğiz. Ben size, Tohum Atanlar'ın simgesi olan Ermiş Christophe'un yontusunu, Sainte-Chapelle'in büyük kapısındaki, hani şu bir tanesinin bir eli bir vazonun içinde, öbürü bulutlarda bulunan iki meleğin yontusunu açıklayacağım..."</p>

  <p>Sözün burasında, Başdiyakoz'un coşkulu ve sert sözleriyle iyice şaşkına dönen Jacques Coictier kendini toparladı ve bir başkasına öğüt veren, onun yanlışını düzelten bir bilginin utkulu, sevinçli tavrıyla onun sözünü kesti:</p>

  <p><i>"Erras, amice Claudi.</i><a href="../Text/Section0076.xhtml#Footnote0082" id="Feedback0082"><sup>[82]</sup></a> Simge sayı değildir. Siz Orfeus'u Hermes ile karıştırıyorsunuz."</p>

  <p>Başdiyakoz da ciddiyetle, ağır ağır:</p>

  <p>"Asıl siz yanılıyorsunuz," diye yanıt verdi. "Dedalus temel, Orfeus duvarlar, Hermes de binadır. Bu bir bütündür." Claude Frollo burada Tourangeau'ya dönerek, "İstediğiniz zaman gelebilirsiniz," diye sürdürdü, "Nicolas Flamel'in potasının dibinde kalan altın kırıntılarını gösteririm size, siz de onları Guillaume de Paris'nin altınıyla karşılaştırırsınız. Size Grekçe <i>"peristera"</i><a href="../Text/Section0076.xhtml#Footnote0083" id="Feedback0083"><sup>[83]</sup></a> sözcüğünün gizli erdemlerini öğretirim. Ama ne var ki, her şeyden önce, birbiri peşinden alfabenin mermer harflerini, kitabın granit sayfalarını okuturum. Piskopos Guillaume'un cümle kapısıyla, Saint-Jean-le-Rond'dan Sainte-Chapelle'e, sonra da, Nicolas Flamel'in Marivaulx Sokağı'ndaki evine, Saints-Innocents Gömütlüğü'ndeki mezarına, Montmorency Sokağı'ndaki iki hastanesine gideriz. Size, Saint-Gervais Hastanesi'nin cümle kapısındaki ve Ferronnerie Sokağı'ndaki dört iri demir ocak ızgarasını kaplayan hiyeroglifleri okuturum. Gene birlikte Saint-Come'un, Sainte-Genevieve-des-Ardents'ın, Saint-Martin'in, Saint-Jacques-de-la-Boucherie'nin önyüzlerini heceleriz..."</p>

  <p>Tourangeau, bakışlarının pek zeki olmasına karşın, epeyce bir süreden beri artık Rahip Claude'un söylediklerinden hiçbir şey anlamıyormuşa benziyordu. Onun sözünü kesti.</p>

  <p>"Hey ulu Tanrım! Nedir bu sizin kitaplarınız böyle?"</p>

  <p>Başdiyakoz, "İşte bir tanesi," dedi.</p>

  <p>Ve hücrenin penceresini açarak, yıldızlı bir gökyüzü üzerine, iki kulesiyle taştan yanlarının, canavara benzeyen sağrısının kapkara siluetini yansıtarak, kentin ortasına oturmuş iki başlı dev gibi bir Sfenks'i andıran muazzam Notre-Dame Kilisesi'ni parmağıyla gösterdi.</p>

  <p>Başdiyakoz sessizce bir süre, dev boyuttaki yapıyı dikkatle seyretti, sonra içini çekerek, sağ elini masanın üzerinde açık duran kitaba, sol elini Notre-Dame'a doğru uzattı, üzgün bakışlarını kitaptan kiliseye çevirdi.</p>

  <p>"Ne yazık ki, bu şunu öldürecek," dedi.</p>

  <p>Telaşla kitaba yaklaşan Coictier:</p>

  <p>"İyi ama, o kadar korkulacak ne var bunda?" diye haykırmaktan kendini alamadı. "Glossa İn Epistolas D. Pauli. Norimbergae, Antonius Koburger. 1474. Bu yeni bir şey değil ki. Hükümler Üstadı Pierre Lombard'ın bir kitabı. Basılmış olduğu için mı?"</p>

  <p>Claude Frollo, "İyi söylediniz," dedi. Derin bir düşünceye dalmış gibiydi, işaret parmağını şu ünlü Nurenberg basımevlerinden çıkan derginin üzerine dayamış, ayakta duruyordu. Sonra da şu gizemli sözcükleri ekledi: "Ne yazık! Ne yazık! Küçük şeyler büyük şeylerin hakkından geliyor! Bir diş bir kütleye üstün geliyor. Nil faresi timsahı öldürüyor, kılıç balığı balinayı öldürüyor, kitap yapıyı öldürecek!"</p>

  <p>Hekim Jacques alçak sesle arkadaşına gene o "Bu adam deli!" nakaratını fısıldadığı sırada manastırın mum-söndür çanı çaldı. Hekimin arkadaşı da bu kez şöyle yanıt verdi: "Sanırım ki evet."</p>

  <p>Bu, manastırda hiçbir yabancının kalmayacağı saatti. İki konuk ayağa kalktı.</p>

  <p>Tourangeau, ayrılırken:</p>

  <p>"Üstat," dedi, "bilginleri, büyük düşünürleri severim, size özel bir değer veriyorum. Yarın Tournelles Sarayı'na gelin, Rahip Saint-Martin de Tours'u sorun."</p>

  <p>Başdiyakoz şaşkın bir halde odasına döndü. Bu Tourangeau Efendi'nin kim olduğunu sonunda anlamıştı. Saint-Martin de Tours Manastır sicilindeki şu parçayı anımsamıştı:"<i>Abbas beati Martini, SCILICET REX FRANCIAE, est canonicus de consuetudine et habet parvam praebendam quam habet sanctus Venantius et debet sedere in sede thesaurarii."</i><a href="../Text/Section0076.xhtml#Footnote0084" id="Feedback0084"><sup>[84]</sup></a></p>

  <p>O dönemden sonra, başdiyakozun XI. Louis ile haşmetmeap Paris'e geldikçe pek sık konuşmalar yaptığı ve Dom Claude'un saygınlığının Olivier le Daim ile Jacques Coictier'yi gölgelediği, bu sonuncunun, alışık olduğu biçimde, bu yüzden Kral'a oldukça sert davrandığı söyleniyordu.</p>
</body>
</html>
