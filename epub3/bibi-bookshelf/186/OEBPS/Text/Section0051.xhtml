<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="II. Kuru Yaprak Haline Gelen Paranın Devamı">II<br />
  Kuru Yaprak Haline Gelen Paranın Devamı</h2>

  <p>Gün ortasında bile lambalarla aydınlatılan kapkaranlık geçitlerde birkaç basamak çıkıp indikten sonra, hâlâ korkunç muhafızların çevrelediği Esmeralda Kızı adliye çavuşlarından biri uğursuz bir odaya itti. Daire biçimindeki bu oda, yüzyılımızda bile hâlâ yeni Paris'in eskisini bütünüyle kaplayan çağdaş yapılar tabakasını delen o kocaman kulelerden birinin zemin katındaydı. Bu mahzende pencere yoktu; basık ve muazzam bir demir kapıyla kapanan giriş yerinden başka da delik yoktu. Bununla birlikte, orası gene de ışıktan yoksun değildi. Duvarın kalınlığı içine bir ocak yapılmıştı. Orada yanan harlı bir ateş kızıl yansımalarıyla mahzeni dolduruyor ve bir köşeye bırakılan zavallı mumu bütün aydınlığından yoksun ediyordu. Ocağı kapatmaya yarayan dikenli parmaklık, o sırada, yukarı kaldırılmıştı, kapkaranlık duvar üzerinde bu alevli pencerenin ağzında sadece bir dizi kapkara, sivri, keskin ve aralıklı diş sırası gibi, çubuklarının alt ucu görünüyordu, bu da ocağı söylencelerdeki o alev saçan ejderha ağızlarından birine benzetiyordu.</p>

  <p>Oradan yayılan ışıkta, tutuklu kız odanın çevresinde, ne işte kullanıldıklarını bilmediği korkunç aygıtlar gördü. Odanın tam ortasında, hemen hemen doğrudan doğruya yere konmuş bir meşin şilte seriliydi, üzerine de kubbenin kilit taşına oyulmuş yayvan, yassı burunlu bir canavarın ısırdığı bakır bir halkaya bağlı tokalı bir kayış sallanıyordu. Kıskaçlar, kerpetenler, geniş saban demirleri ocağın içini dolduruyor ve korların üzerinde karmakarışık bir biçimde kızdırılıyordu. Cehennem ocağının kanlı ışığı bütün odanın içinde sadece bir korkunç şeyler yığınını aydınlatıyordu.</p>

  <p>Bu odanın adı sadece işkence odası idi.</p>

  <p>Yeminli işkenceci Pierrat Torterue şiltenin üzerinde oturuyordu. Yardımcıları, dört köşe suratlı, meşin önlüklü, dokuma kayışlı biçimsiz iki cüce, korların üzerindeki demirleri kurcalıyorlardı.</p>

  <p>Zavallı kızcağız elinden geldiği kadar cesaretini toplamaya çalışmıştı. Ne var ki, bu odaya girer girmez dehşete kapıldı.</p>

  <p>Adliye Sarayı çavuşları bir yana, kilise mahkemesinin rahipleri bir yana dizildiler. Bir köşede, bir tutanak yazmanı, bir yazı takımı, bir de masa vardı. Üstat Jacques Charmolue pek yumuşak, tatlı bir gülümsemeyle Çingene kızına yaklaştı.</p>

  <p>"Yavrucuğum," dedi, "yadsımakta hâlâ direniyor musunuz?"</p>

  <p>Genç kız daha şimdiden ölü bir sesle, "Evet," dedi.</p>

  <p>"Öyleyse, size istediğimizden daha fazla ısrarla işkence yapmak bizim için pek acıklı olacak. Şu şiltenin üzerine oturmak zahmetine katlanın, lütfen. Pierrat Usta, Küçükhanım'a yer verin, kapıyı da kapatın."</p>

  <p>Pierrat homurdanarak ayağa kalktı:</p>

  <p>"Kapıyı kaparsam, ateşim söner," diye mırıldandı.</p>

  <p>Bunun üzerine, Jacques Charmolue:</p>

  <p>"Öyleyse, azizim, açık bırakın," diye yanıt verdi.</p>

  <p>Bu arada, Esmeralda Kız ayakta duruyordu. Üzerinde kim bilir nice bahtsızın kıvrandığı bu meşin şilte onu korkutuyordu. Dehşet kemiklerinin içindeki iliği donduruyordu. Ürkmüş, şaşkın, orada öylece durup duruyordu. Charmolue'nün bir işareti üzerine, iki yardımcı onu yakaladı ve yatağın üzerine oturttu. Genç kızın canını hiç acıtmadılar; ama o adamlar kendisine dokununca, şu meşin kendisine değince, bütün kanı yüreğine doğru çekilir gibi oldu. Şaşkın gözlerle odanın çevresine bakındı. Her yanda, şimdiye kadar gördüğü araç gereçler içinde, böceklerle kuşlar arasında yarasalar, kırkayaklar ve örümcekler neyse onlar gibi duran bütün bu biçimsiz işkence aygıtlarının vücuduna tırmanmak, onu ısırmak ve çimdiklemek için dört bir yandan kendisine doğru kımıldadığını ve yürüdüğünü görür gibi oluyordu.</p>

  <p>Charmolue, "Hekim nerede?" diye sordu.</p>

  <p>Genç kızın o ana kadar görmediği kara bir cüppe: "Buradayım!" dedi.</p>

  <p>Genç kız ürperdi.</p>

  <p>Kralın kilise mahkemesindeki vekili okşayıcı sesiyle: "Küçükhanım," dedi, "suçlandırıldığınız olayları üçüncü kez yadsımakta direniyor musunuz?"</p>

  <p>Kızcağız bu kez sadece bir baş işareti yapabildi. Sesi çıkmadı.</p>

  <p>Jacques Charmolue, "Direniyor musunuz?" diye yineledi. "Öyleyse, çok üzgünüm; ama görevimin gereğini yerine getirmek zorundayım."</p>

  <p>Pierrat ansızın söze karıştı:</p>

  <p>"Kralın sayın vekili, nereden başlayacağız?"</p>

  <p>Charmolue uyak arayan bir şairin çapraşık yüz buruşturmasıyla bir süre duraksadı. Sonra da:</p>

  <p>"İşkence ayaklığından," dedi.</p>

  <p>Bahtsız kızcağız kendisini Tanrı'nın da, insanların da yüzüstü bıraktıklarını öylesine derinden hissetti ki, başı hiç gücü olmayan cansız bir şey gibi, göğsüne düştü.</p>

  <p>İşkenceci ile hekim aynı anda ona yaklaştılar. Bu sırada da, iki uşak iğrenç ve korkunç silahları arasında birşeyler araştırmaya başladı.</p>

  <p>Bu ürkünç demirlerin şıkırtısını işitince, bahtsız yavrucak elektrik akımına tutulan ölü bir kurbağa gibi titredi.</p>

  <p>"Ah! Ey benim Phoebus'üm!" diye öyle alçak sesle mırıldandı ki, hiç kimse işitmedi.</p>

  <p>Sonra, yeniden yontu hareketsizliğine ve mermer suskunluğuna gömüldü. Bu görüntü, yargıç yüreklerinden başka her yüreği parçalardı. Cehennemin kıpkızıl kapısı altında İblis'in sorguya çektiği zavallı günahkâr bir ruh sanırdınız. Az sonra testerelerin, çarkların, işkence sehpalarının bu korkunç kalabalığının yapışacağı zavallı beden, cellâtların haşin ve sert ellerinin, kıskaçlarının kurcalayacağı yaratık demek ki bu sakin, yumuşak, beyaz ve narin yaratıktı. İnsan adaletinin öğütmek için o korkunç değirmen taşlarına verdiği zavallı darı tanesi!</p>

  <p>Bu arada, Pierrat Torterue'nün yardımcılarının nasırlı, haşin elleri, Paris'in yol kavşaklarında, güzellikleri ve sevimlilikleriyle gelip geçenleri defalarca hayran eden o güzel bacağı, o küçücük ayağı hoyratça soyup ortaya çıkardı.</p>

  <p>İşkenceci, bu zarif ve narin biçimleri seyrederek:</p>

  <p>"Çok yazık, doğrusu!" diye homurdandı.</p>

  <p>Başdiyakoz orada bulunsaydı, hiç kuşkusuz örümcekle sinek simgesini anımsardı.</p>

  <p>Zavallı kızcağız, az sonra, gözlerinin üzerine yayılan bir bulutun arasından "işkence ayaklığı"nın yaklaştığını gördü, az sonra da demirli ince tahtalara geçirilen ayağının korkunç aygıtın altında kaybolduğunu gördü.</p>

  <p>İşte o zaman korku ona yeniden kuvvet verdi. Öfkeyle: "Çıkarın şunu ayağımdan!" diye bağırdı. Ve saçı başı darmadağınık, doğrularak, "Acıyın bana!" diye haykırdı.</p>

  <p>Genç kız kralın davavekilinin ayaklarına kapanmak amacıyla meşin şilteden dışarı atıldı; ama bacağı meşe ağacından ve demirlerden yapılmış o ağır külçenin içine yakalanmıştı, kanadının üzerine kurşun konan bir andan daha da bitkin, işkence ayaklığının üzerine yığıldı.</p>

  <p>Charmolue'nün bir işaretiyle onu yeniden işkence şiltesinin üzerine yerleştirdiler; kocaman iri iki el kubbeden sarkan kayışı kızın incecik beline bağladı.</p>

  <p>Charmolue sarsılmaz, soğukkanlı iyi yürekliliğiyle:</p>

  <p>"Son bir kez daha, davada söz konusu edilen bütün olguları itiraf ediyor musunuz?" diye sordu.</p>

  <p>"Ben masumum."</p>

  <p>"Peki öyleyse, Küçükhanım, aleyhinizdeki koşulları nasıl açıklıyorsunuz?"</p>

  <p>"Ne yazık ki, sayın Efendim, ben de bilmiyorum!"</p>

  <p>"Yadsıyorsunuz demek ki?"</p>

  <p>"Hepsini!"</p>

  <p>Charmolue Pierrat'ya, "İşinizi görün," dedi.</p>

  <p>Pierrat bocurgatın kolunu çevirdi, işkence ayaklığı sıkıştı, kızcağız yazımı hiçbir insan dilinde bulunmayan o korkunç çığlıklardan birini kopardı.</p>

  <p>Charmolue Pierrat'ya, "Durun," dedi. Çingene kızına da, "İtiraf ediyor musunuz?" diye sordu.</p>

  <p>Zavallı kızcağız, "Hepsini!" diye bağırdı. "İtiraf ediyorum! İtiraf ediyorum! Acıyın bana!"</p>

  <p>İşkence cezasını göze alırken, kızcağız kendi gücünü hesaplayamamıştı. O zamana kadarki yaşantısı o kadar neşeli, tatlı, yumuşak geçen zavallı yavrucak! İlk acıda yenilmişti.</p>

  <p>Kralın vekili, "İnsanlık beni size şunu bildirmeye zorluyor," dedi. "İtiraf ederseniz, ölümü beklemeniz gerekecek."</p>

  <p>Genç kız, "Ben de öyle umuyorum," dedi.</p>

  <p>Yarı ölü bir halde, iki büklüm olmuş, göğsünden tokalanan kayışa asılmış bir durumda kendini bırakarak meşin yatağın üzerine yığıldı yeniden.</p>

  <p>Pierrat Efendi onu doğrulturken:</p>

  <p>"Ha gayret, güzelim!" dedi. "Bay de Bourgogne'un boynundaki mutondor kürküne benziyorsunuz."</p>

  <p>Jacques Charmolue sesini yükseltti:</p>

  <p>"Tutanak yazmanı, yazın: Genç Çingene kızı, karakoncoloslar, maskeler ve gece cadılarıyla birlikte, dost sofralarına, büyücülerin cumartesi toplantılarına ve cehennem büyülerine katıldığınızı itiraf ediyor musunuz? Sorduğuma yanıt verin."</p>

  <p>Genç kız o kadar alçak bir sesle, "Evet," diye yanıt verdi ki, sözü soluğunun içinde kayboldu.</p>

  <p>"Büyücülerin cumartesi toplantılarını bir araya getirmek için Belzebuth'ün bulutların içinde ortaya çıkardığı ve sadece büyücülere görünen koçu gördüğünüzü itiraf ediyor musunuz?"</p>

  <p>"Evet."</p>

  <p>"Temple tarikatındakilerin şu iğrenç putlarına, Bophomet başlarına tapındığınızı itiraf ediyor musunuz?"</p>

  <p>"Evet."</p>

  <p>"Davaya eklenen, evcil bir keçi şeklindeki şeytanla ilişkiniz olduğunu?"</p>

  <p>"Evet."</p>

  <p>"En sonunda, şeytanın ve halk arasında asık suratlı rahip denen hayaletin yardımıyla, geçtiğimiz Mart'ın yirmi dokuzuncu gecesi, Phoebus de Châteaupers adındaki yüzbaşıyı yaralayıp öldürdüğünüzü itiraf ve kabul ediyor musunuz?"</p>

  <p>Genç kız o iri durağan gözlerini adliyeciye doğru kaldırdı ve titremeden, sarsılmadan, bilinçsiz bir halde, dalgın dalgın:</p>

  <p>"Evet," diye yanıt verdi. Onda artık her şeyin parçalandığı, kırıldığı apaçık belliydi.</p>

  <p>Charmolue, "Yazın, yazman Efendi," dedi. Sonra da işkencecilere dönerek, "Tutuklu çözülsün ve duruşmaya geri götürülsün," dedi.</p>

  <p>Tutuklunun ayağındaki işkence ayakkabısı çıkarılınca, kralın kilise mahkemesindeki vekili, hâlâ acıyla uyuşuk olan ayağı inceledi.</p>

  <p>"Hadi, hadi!" dedi, "Büyük bir zarar yok. Tam zamanında bağırdınız. Gene dans edebilirsiniz, güzelim!"</p>

  <p>Sonra kilise mahkemesindeki yardımcılarına döndü:</p>

  <p>"İşte en sonunda adalet aydınlandı! Bu, insanı rahatlatıyor, Beyler! Küçükhanım elden geldiği kadar yumuşak davrandığımıza tanıklık edebilir!"</p>
</body>
</html>
