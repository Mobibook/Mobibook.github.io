<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="I. Bernardins Sokağı'nda Gringoire'ın Aklına Artlarda Birçok Güzel Düşünce Geliyor">I<br />
  Bernardins Sokağı'nda Gringoire'ın Aklına Artlarda Birçok Güzel Düşünce Geliyor</h2>

  <p>Gringoire bu işin ne gibi bir biçim aldığını ve bu komedinin başlıca kahramanlarını hiç kuşkusuz ipe çekilme, asılma ve daha başka can sıkıcı şeylerin beklediğini gördüğünden beri bunlara bulaşmayı artık aklının ucuna bile getirmemişti. Serseriler, ne de olsa bunların Paris'in en iyi topluluğu olduklarını göz önünde tutarak aralarında kaldığı serseriler, Çingene kızıyla ilgilenmeyi sürdürmüşlerdi. Gringoire, bu kız gibi, Charmolue'den ve Torterue'den başka gelecekleri olmayan ve kendisi gibi Pegasus'un<a href="../Text/Section0076.xhtml#Footnote0155" id="Feedback0155"><sup>[155]</sup></a> iki kanadı arasında düşsel bölgelerde at koşturmayan kimseler için bunu pek olağan bulmuştu. Onların konuşmalarından kırık testili eşinin Notre-Dame Kilisesi'ne sığındığını öğrenmiş ve buna pek sevinmişti. Ne var ki, gidip onu görmek isteğini bile duymuyordu. Arada sırada küçük keçiyi düşünüyordu, hepsi o kadar işte. Hem zaten, gündüzleri ekmek parasını çıkarmak için kuvvet gösterileri yapıyordu; gece de uykusunu feda ederek, Paris piskoposuna karşı bir borç listesi hazırlıyordu; çünkü onun değirmenlerinin çarklarıyla baştan ayağa ıslandığını hiç aklından çıkaramıyordu, bu yüzden de ona karşı müthiş bir hınç duyuyordu. Noyon ve Tournay piskoposu Kızıl Baudry'nin güzel yapıtı "De Cupa Petrarum"un<a href="../Text/Section0076.xhtml#Footnote0156" id="Feedback0156"><sup>[156]</sup></a> yorumunu kaleme almakla uğraşıyordu; bu da onda mimarlığa karşı şiddetli bir heves uyandırmıştı; bu eğilim de Gringoire'ın yüreğinde simyacılık tutkusunun yerini almıştı; zaten simyacılıkla duvarcılık arasında sıkı bir bağ bulunduğu için, mimarlık da simyacılığın kuşku götürmez doğal bir sonucuydu. Gringoire bir düşüncenin sevgisinden, bu sevginin şeklinin sevgisine geçmişti.</p>

  <p>Bir gün, Saint-Germain-l'Auxerrois'nın yanında, "Le For-Le Roi" (Kral Yargıevi) adı verilen bir konağın tam karşısında bulunan "Le For I'Eveque" (Piskopos Yargıevi) denilen bir başka konağın köşesinde durmuştu. Bu For-l'Eveque Konağı'nda, mihrap bölümü sokaktan yana olan, XIV. yüzyıldan kalma güzel bir küçük kilise vardı. Gringoire dindar bir saygıyla bu kilisenin dış oymalarını inceliyordu. Sanatçının dünyada sadece sanatı gördüğü ve sanatta dünyayı gördüğü o bencil, saltık, yüce zevk anlarından birinde bulunuyordu. Birdenbire, bir elin büyük bir ciddiyetle omuzuna konduğunu hissetti. Döndü. Eski dostu, eski ustası, sayın Başdiyakoz'du bu.</p>

  <p>Gringoire şaşırdı kaldı. Başdiyakoz'u uzun zamandan beri görmemişti; Rahip Claude Frollo da, görüşüldüğü zaman şüpheci bir filozofun dengesini bozan o yüce ve tutkulu kimselerden biriydi.</p>

  <p>Başdiyakoz birkaç dakika sessiz kaldı, bu süre içinde de Gringoire onu rahatça inceleyebildi. Rahibi pek değişmiş buldu; benzi bir kış sabahı gibi soluktu; gözleri çökmüş, saçları adeta bembeyaz olmuştu. Sessizliği en sonunda rahip bozdu. Durgun, buz gibi bir sesle, "Nasılsınız, Pierre Efendi?" diye sordu.</p>

  <p>Gringoire, "Sağlığım mı?" dedi. "Eh, işte, şöyle böyle gidiyoruz. Gene de bütün olarak iyiyim. Hiçbir şeyi aşırı kullanmam. Hippocrates Hekim'e göre sağlıklı kalmanın gizi neymiş, biliyor musunuz, üstat? <i>Id est cibi, potus, somni, Venus, omnia moderata sint."</i><a href="../Text/Section0076.xhtml#Footnote0157" id="Feedback0157"><sup>[157]</sup></a></p>

  <p>Başdiyakoz gözlerini Gringoire'a dikerek:</p>

  <p>"Sizin hiçbir tasanız, derdiniz yok mu kuzum, Pierre Efendi?" diye üsteledi.</p>

  <p>"İnanın ki, yok."</p>

  <p>"Şimdi neyle uğraşıyorsunuz? Ne yapıyorsunuz?"</p>

  <p>"Gördüğünüz gibi, üstadım, şu taşların yontuluşunu, şu alçak kabartmaların işlenişini inceliyorum."</p>

  <p>Rahip, ağızın uçlarından yalnız bir tanesini yukarı kaldıran o acı gülümsemeyle gülmeye başladı.</p>

  <p>"Ve bu sizi eğlendiriyor, öyle mi?"</p>

  <p>Gringoire, "Cennette gibiyim!" diye haykırdı. Sonra da canlı acayiplikler göstericisinin hayran yüzüyle oymaların üzerine eğildi. "Sözgelimi, şu değişik oymanın büyük bir ustalıkla, zarafetle ve sabırla işlendiğini kabul etmiyor musunuz siz? Şu ince sütuna bakın. Hangi sütun başlığının çevresinde bundan daha yumuşak, oymacı kalemiyle daha iyi okşanmış yapraklar görebilirsiniz? İşte Jean Maillevin'in üç tane kabartması. Bunlar o büyük dahinin en güzel yapıtları değil. Bununla birlikte, gene de yüzlerin safiyeti, yumuşaklığı, tatlılığı, duruşların, giysilerin kıvrımlarındaki neşe, iç açıcılık ve bütün kusurlara karışan o anlatılması olanaksız hoşluk, sevimlilik küçük yontuları hatta belki de biraz fazlasıyla pek neşeli ve pek narin bir hale sokuyor. Bunun eğlendirici, oyalayıcı olduğunu kabul etmiyor musunuz?"</p>

  <p>Rahip, "Yoo! Gerçekten de öyle!" dedi.</p>

  <p>Konuşkan coşkusuyla ozan sürdürüyordu:</p>

  <p>"Ya bir de bu küçük kilisenin içini görebilseydiniz!.. Her yanda oymalar. Bir lahananın göbeği gibi ukış tıkış! Mihrabın pek dindar bir havası var, öyle de özel bir biçimde yapılmış ki eşini hiçbir yerde göremedim!"</p>

  <p>Claude Frollo onun sözünü kesti:</p>

  <p>"Demek ki mutlusunuz, öyle mi?"</p>

  <p>Gringoire ateşli bir coşkuyla:</p>

  <p>"Şerefim üzerine, evet!" dedi. "Önceleri kadınları sevdim, sonra hayvanları. Şimdi de taşları. Bu da kadınlar ve hayvanlar kadar eğlenceli, üstelik de daha az hain."</p>

  <p>Rahip elini alnına götürdü. Bu onun alışılmış bir hareketiydi:</p>

  <p>"Gerçekten de öyle!" dedi.</p>

  <p>Gringoire, "Bakın!" dedi. "İnsanın zevkleri var!" Bunu derken, rahibin koluna girdi, o da hiç karşı koymadı, böylece Gringoire Claude Frollo'yu For-l'Eveque Konağı'nın merdiveninin küçük kulesine soktu. "İşte bir merdiven! Bunu her gördüğümde mutlu oluyorum. Bu, Paris'in en sade ve en nadir rastlanan yapılışta merdivenidir. Bütün basamaklar alttan yontulmuştur. Güzelliğiyle sadeliği birbirine sarılmış, birbirine geçmiş, girift olmuş, zincirlenmiş, birbirinin içine gömülmüş, birbirinin içine oyulmuş, sağlam ve pek sevimli bir şekilde birbirine takılan bir ayak eninde ya da ona yakın genişlikte basamaklara dayanıyor!"</p>

  <p>"Hiçbir isteğiniz yok mu?"</p>

  <p>"Hayır."</p>

  <p>"Hiçbir şeye üzülmüyor musunuz?"</p>

  <p>"Ne üzüntü, ne istek. Yaşantımı düzenledim."</p>

  <p>Claude, "İnsanların düzenlediğini nesneler bozar," dedi.</p>

  <p>Gringoire da buna:</p>

  <p>"Ben kuşkucu bir filozofum, her şeyin dengesini koruyorum," yanıtını verdi.</p>

  <p>"Peki, geçiminizi nasıl sağlıyorsunuz?"</p>

  <p>"Hâlâ şuraya buraya destanlar, trajediler yazıyorum; ama bana asıl en büyük geliri sağlayan, sizin de bildiğiniz hünerim, mesleğimdir, üstadım. Dişlerimle sandalyeler piramidini taşımak."</p>

  <p>"Bir filozof için kaba bir meslek, doğrusu."</p>

  <p>Gringoire buna da:</p>

  <p>"İşte bu da dengedir," yanıtını verdi. "İnsanın bir düşüncesi olunca onu her şeyde gene bulur."</p>

  <p>Başdiyakoz, "Biliyorum," dedi.</p>

  <p>Bir süre sustuktan sonra rahip:</p>

  <p>"Ama, gene de epeyce yoksul, sefil bir yaşantınız var, değil mi?" diye sürdürdü.</p>

  <p>"Yoksul, evet; mutsuz, hayır."</p>

  <p>O anda nal gürültüleri duyuldu. Bizim iki geveze de sokağın öbür ucundan, başta subayları, yalın kılıç, kralın bir mızraklı emir süvari bölüğünün geçtiğini gördü. Atlı geçit pek parlaktı, kaldırım taşlarını çınçın öttürüyordu.</p>

  <p>Gringoire, Başdiyakoz'a:</p>

  <p>"Şu subaya nasıl da bakıyorsunuz!" dedi.</p>

  <p>"Onu tanıyor gibiyim de."</p>

  <p>"Adı nedir?"</p>

  <p>Claude, "Phoebus de Châteaupers, galiba," dedi.</p>

  <p>"Phoebus! Garip bir ad doğrusu! Bir de Foix Kontu Phoebus vardır. Bir zamanlar, Phoebus adına tapan, onu hiç dilinden düşürmeyen bir kız tanıdığımı anımsıyorum da."</p>

  <p>Rahip, "Benimle gelin," dedi. "Size söyleyecek bir şeyim var."</p>

  <p>Bu askeri birliğin geçişinden beri Başdiyakoz'un buz gibi soğuk görünüşü altından bir huzursuzluk beliriyordu. Yürümeye başladı. Derinden derine etkileyip sözünü geçirme yeteneğine sahip bu adama bir kez yaklaşan herkes gibi, dediğine boyun eğmeye alışık olan Gringoire onun peşinden gitti. Hiç konuşmadan, epeyce ıssız olan Bernardins Sokağı'na kadar geldiler. Rahip Frollo orada durdu.</p>

  <p>Gringoire, "Bana ne söyleyeceksiniz, üstadım?" diye sordu.</p>

  <p>Başdiyakoz, derin düşüncelere dalmış gibi bir tavırla, "Az önce gördüğümüz süvarilerin giysileri sizinkinden de, benimkinden de çok daha güzel değil mi?"</p>

  <p>Gringoire başını salladı:</p>

  <p>"Yalla, bilmem ki! Sarılı kırmızılı giysimi şu demir ve çelik pullara yeğlerim, ne yalan söyleyeyim. Yürürken Demirciler Rıhtımı'nın depremde çıkardığı gürültüye benzer sesler çıkarmak güzel bir eğlence, doğrusu!"</p>

  <p>"Demek ki, Gringoire, savaş gömlekli bu yakışıklı gençlere hiçbir zaman imrenmediniz, öyle mi?"</p>

  <p>"Nelerine imreneceğim, sayın Başdiyakoz? Güçlerine, zırhlarına, sıkı bir disiplin altında bulunmalarına mı? Felsefe ve hırpani kılıklı özgürlük bunlardan daha iyidir. Aslan kuyruğu olmaktansa sinek başı olmayı yeğlerim."</p>

  <p>Dalgın ve düşünceli görünen rahip:</p>

  <p>"Bu pek acayip doğrusu!" dedi. "Şöyle pırıl pırıl, görkemli bir üniforma güzeldir, neme lazım!"</p>

  <p>Gringoire onun derin düşüncelere daldığını görünce yanından ayrılıp, yandaki bir evin kapısını seyretmeye gitti. Ellerini çırparak geri geldi.</p>

  <p>"Savaş insanlarının görkemli giysileriyle daha az ilgilenseydiniz, sayın Başdiyakoz, gidip şu kapıyı görmenizi rica ederdim. Ben hep söylemişimdir: Aubry Efendi'nin evinin girişi dünyadaki en görkemli kapıdır."</p>

  <p>Başdiyakoz, "Pierre Gringoire," dedi, "şu oyuncu küçük Çingene kızı ne yaptınız?"</p>

  <p>"Esmeralda'yı mı? Konuyu pek birdenbire değiştiriyorsunuz."</p>

  <p>"Sizin eşiniz değil miydi o?"</p>

  <p>"Evet, kırılan bir testi aracılığıyla. Dört yıl için evlenmiştik." Gringoire yarı alaycı bir tavırla Başdiyakoz'a bakarak, "Bakın, dedim de aklıma geldi," diye ekledi, "onu hâlâ düşünüyor musunuz, kuzum?"</p>

  <p>"Ya siz, onu artık hiç düşünmüyor musunuz?"</p>

  <p>"Pek az. Düşünecek o kadar çok şeyim var ki!.. Yarabbim, küçük keçi ne kadar da güzeldi!"</p>

  <p>"O Çingene kızı sizin hayatınızı kurtarmamış mıydı?"</p>

  <p>"Tanrı için, bakın bu doğru."</p>

  <p>"Peki öyleyse, ne oldu o kız? Onu ne yaptınız?"</p>

  <p>"Size bir şey söyleyemem. Onu astılar galiba."</p>

  <p>"Öyle mi dersiniz?"</p>

  <p>"Doğrusunu isterseniz, bundan pek emin değilim. Ötekini berikini asmak istediklerini anlayınca, oyundan çekildim."</p>

  <p>"Bu konuda bütün bildikleriniz bu kadar mı?"</p>

  <p>"Durun bakayım. Bana, onun Notre-Dame'a sığındığını, orada güvenlik içinde bulunduğunu da söylediler. Buna pek sevindim; ama keçinin de onunla birlikte kurtulup kurtulmadığını öğrenemedim. İşte benim bütün bildiklerim bu kadar."</p>

  <p>Rahip Claude hışımla:</p>

  <p>"Şimdi de benden daha fazlasını öğreneceksiniz!" diye bağırdı. O zamana kadar kalın, ağır ve âdeta boğuk çıkan sesi gürleşmişti. "Evet, gerçekten de, Notre-Dame'a sığındı. Ama, üç gün sonra mahkeme onu oradan alacak ve kız Greve Alanı'nda asılacak. Mahkemenin kararı var."</p>

  <p>Gringoire, "İşte bu çok can sıkıcı," dedi.</p>

  <p>Rahip göz açıp kapayıncaya kadar gene o soğuk ve durgun tavrını takınmıştı.</p>

  <p>Ozan, "Peki ama," dedi, "kızı yakalama kararını istemek kimin aklına gelmiş, kuzum? Bundan ne zevk almış acaba? Mahkemeyi rahat bırakamazlar mıydı? Zavallı bir kızın Notre-Dame'ın kemerleri altında, kırlangıç yuvalarının yanında barınmasının ne zararı vardı?"</p>

  <p>Başdiyakoz, "Dünyada iblis çok," diye karşılık verdi.</p>

  <p>Gringoire, "Bu pek şeytanca düzenlenmiş bir iş," diye belirtti. Bir süre sessizlikten sonra Başdiyakoz, "Demek ki kız sizin hayatınızı kurtardı, öyle mi?" diye sürdürdü.</p>

  <p>"Evet, sevgili serseri dostlarımın yurdunda. Beni az kalsın asıyorlardı. Böyle bir şey yapmış olsalardı, bugün pek üzülürlerdi, doğrusu ya."</p>

  <p>"O kız için bir şeyler yapmak istemiyor musunuz?"</p>

  <p>"Bunu canı gönülden isterim, rahip Claude. Ama, ya eğer başıma kötü bir iş sararsam?"</p>

  <p>"Ne olursa olsun, adam sen de!"</p>

  <p>"Ya? Çok tuhaf doğrusu! Ne olursa olsun, öyle mi? Çok iyi yüreklisiniz siz, üstadım. Benim başlanmış iki büyük yapıtım var."</p>

  <p>Rahip elini alnına vurdu. Takındığı sakin tavra karşın arada sırada şiddetli bir davranış iç sarsıntılarını açığa vuruyordu. "Onu nasıl kurtarmalı? Ne etmeli?"</p>

  <p>Gringoire ona, "Üstadım, size bunun yanıtını vereyim," dedi. "Ilpadelt, Türkçede bu, Tanrı'dan umut kesilmez demektir."<a href="../Text/Section0076.xhtml#Footnote0158" id="Feedback0158"><sup>[158]</sup></a></p>

  <p>Rahip Claude düşünceli bir tavırla, "Onu nasıl kurtarmalı?" deyip duruyordu habire.</p>

  <p>Bu kez de Gringoire alnına vurdu.</p>

  <p>"Dinleyin, üstadım. Benim düşlemim kuvvetlidir. Size kurtuluş çareleri bulurum: Kraldan bağışlama istense?"</p>

  <p>"Kral XI. Louis'den mi? Bağışlama, haa?"</p>

  <p>"Neden olmasın?"</p>

  <p>"Git de kaplanın ağzından kemiğini al!"</p>

  <p>Gringoire yeni çareler aramaya başladı.</p>

  <p>"Peki öyleyse! Bakın! Gidip ebe kadınlardan kızın gebe olduğunu belirten bir bildiri almamı ister misiniz?"</p>

  <p>Bu sözler rahibin bomboş bakan gözbebeklerini kıvılcımlandırdı.</p>

  <p>"Gebe mi dedin! Alçak! Yoksa bir bildiğin mi var?"</p>

  <p>Gringoire adamın halinden ürktü. Çabucak:</p>

  <p>"Bizim evliliğimiz gerçek bir <i>'forismaritagium'</i><a href="../Text/Section0076.xhtml#Footnote0159" id="Feedback0159"><sup>[159]</sup></a> idi. Ben dışarıda kaldım. Ama her ne olursa olsun, bir erteleme elde edilebilirdi."</p>

  <p>"Çılgınlık! Alçaklık! Kes sesini!"</p>

  <p>Gringoire homurdanarak:</p>

  <p>"Öfkelenmekte hata ediyorsunuz," dedi. "Bir erteleme koparılır, bunun hiç kimseye bir zararı dokunmaz ki, yoksul kadınlar olan ebelere de kırk Paris dinarı kazandırır."</p>

  <p>Rahibin onu dinlediği yoktu: "Her ne pahasına olursa olsun, onun kesinlikle oradan çıkması gerek!" diye mırıldandı. "Karar üç gün içinde yerine getirilecek! Zaten yakalama kararı çıkmayacaktı ya, ah! Şu Quasimodo! Kadınların pek aşağılık, pek bayağı zevkleri var!" Sonra, sesini yükselterek, "Pierre Efendi, bu konuyu iyice düşündüm. O kız için tek bir kurtuluş yolu var."</p>

  <p>"Hangisi? Ben artık hiçbir yol göremiyorum?"</p>

  <p>"Bakın, dinleyin, Pierre Efendi, ona hayatınızı borçlu olduğunuzu anımsayın. Size düşüncemi açıkça anlatacağım. Kilise gece gündüz gözetleniyor. Sadece içeri girdiklerini gördükleri kimselerin oradan çıkmasına izin veriyorlar. Demek ki siz içeri girebilirsiniz. Gelirsiniz. Ben sizi onun yanına götürürüm. Onunla giysilerinizi değiştirirsiniz. O sizin ceketinizi giyer, siz de onun etekliğini."</p>

  <p>Filozof, "Buraya kadar iyi de, ya sonrası?" diye sormaktan kendini alamadı.</p>

  <p>"Sonrası mı? Kız sizin giysilerinizle dışarı çıkar; siz onunkilerle içerde kalırsınız. Sizi belki asarlar; ama o kurtulmuş olur." Gringoire pek ciddi bir tavırla kulağını kaşıdı.</p>

  <p>"Bak hele!" dedi. "İşte bu kendiliğinden hiçbir zaman aklıma gelmezdi, ne yalan söyleyeyim."</p>

  <p>Rahip Claude'un bu beklenmedik önerisi karşısında ozanın açık ve yumuşak yüzü, güneşin üzerine bir bulut yapıştıran ters bir rüzgâr çıkıverdiği zamanki neşeli bir İtalya görünümü gibi, birdenbire kararıverdi.</p>

  <p>"Eee? Gringoire! Bu çare konusunda ne düşünüyorsunuz?"</p>

  <p>"Diyorum ki, üstadım, beni belki asmazlar; ama kesinlikle asarlar."</p>

  <p>"Bu bizi ilgilendirmez."</p>

  <p>Gringoire, "Vay canına!" dedi.</p>

  <p>"Kız sizin hayatınızı kurtardı. Sizin yapacağınız bir borç ödemektir."</p>

  <p>"Daha pek çokları var ki ödemiyorum."</p>

  <p>"Pierre Efendi, bu kesinlikle böyle olmalı."</p>

  <p>Başdiyakoz buyururcasına konuşuyordu.</p>

  <p>Büyük bir üzüntü duyan ozan:</p>

  <p>"Dinleyin, Rahip Claude," diye karşılık verdi. "Siz bu düşüncede ayak diriyorsunuz; ama haksızsınız. Niçin bir başkasının yerine kendimi astıracakmışım, anlamıyorum, doğrusu!"</p>

  <p>"Sizi bu kadar yaşama bağlayan neniz var ki, kuzum?"</p>

  <p>"Ohoo! Bin bir neden var!"</p>

  <p>"Hangileri, lütfen söyler misiniz?"</p>

  <p>"Hangileri mi? Hava, gökyüzü, sabah, akşam, ayışığı, sevgili dostlarım serseriler, kötü kadınlarla açıktan açığa alay etmelerimiz, Paris'in incelenecek güzel mimari yapıtları, bir tanesi piskoposla değirmenlerine karşı olmak üzere yazılması gereken üç büyük kitap... daha ne bileyim ben! Anaxagoras güneşi hayranlıkla seyretmek için dünyada bulunduğunu söylermiş. Sonra da, sabahtan akşama kadar bütün günlerimi deha sahibi bir adamla, kendimle, geçirmek mutluluğuna sahibim, bu da son derece hoş bir şey."</p>

  <p>Başdiyakoz, "Çıngırak kafalı herif!" diye homurdandı. "Heey! Söyle bakalım, pek sevimli gördüğün o yaşamı sana kim bağışladı? Kim korudu onu? Bu havayı solumayı, bu gökyüzünü görmeyi, o kuş beynini hâlâ bin bir saçmalıkla, çılgınlıklarla eğlendirmeyi kime borçlusun? O olmasaydı sen nerelerde olurdun? Demek ki onun sayesinde hayatta olduğun insanın ölmesini istiyorsun? Güzeller güzeli, tatlı, tapılmaya değer, dünyanın ışığı için zorunlu olan, Tanrı'dan daha kutsal şu yaratık ölsün de, yarı-bilgin, yarı-çılgın, bir şeylerin yararsız taslağı, yürüdüğünü ve düşündüğünü sanan bitki bozuntusu, ondan çaldığın hayatla, tam günün ortasındaki mum kadar gereksiz sen yaşamaya devam edeceksin, öyle mi? Hadi, hadi, biraz acı, Gringoire! Sen de cömert ol. Önce o başladı, sen de sürdür."</p>

  <p>Rahip büyük bir coşkuyla konuşuyordu. Gringoire önce onu kararsız bir tavırla dinledi, sonra duygulandı, en sonunda, soluk yüzünü, karnı ağrıyan yeni doğmuş bir bebeğin yüzüne benzeten acıklı bir şekilde buruşturdu.</p>

  <p>Bir damla gözyaşını silerek:</p>

  <p>"Gerçekten de pek dokunaklı konuşuyorsunuz," dedi. "Pekâlâ, öyle olsun. Bu konu üzerinde düşünürüm. Aklınıza gelen, pek garip bir düşünce, doğrusu ya." Bir süre sustuktan sonra da, "Üstelik de, kim bilir, belki de beni asmazlar," diye sürdürdü. "Her nişanlanan mutlaka evlenmez. Beni o küçük hücrede, eteklik ve başlıkla pek gülünç bir biçimde giyinmiş görünce, belki de kahkahalarla gülerler, ne bileyim. Sonra da, beni asarlarsa, eh, varsın assınlar! İpte sallanmak da herhangi bir ölüm gibi bir ölümdür ya da daha doğrusunu söylemek gerekirse, herhangi bir ölüm gibi değildir. Bütün ömrünce kararsızlık içinde bocalamış, hep duraksamış bir bilgine yaraşır bir ölümdür, gerçek bir kuşkucunun düşüncesi gibi iki şey arasında kalmış kararsız, ne idüğü belirsiz bir ölüm; baştan başa kuşkuculuk, duraksama izleri taşıyan, gökyüzüyle yeryüzü arasında tam ortada bulunan, sizi sallantıda bırakan bir ölüm. Bu bir filozof ölümü, belki de ben buna önceden adanmıştım, kim bilir. İnsanın yaşadığı gibi ölmesi pek şahane bir şeydir."</p>

  <p>Rahip onun sözünü kesti:</p>

  <p>"Kararlaştırıldı, değil mi?"</p>

  <p>Gringoire coşkuyla:</p>

  <p>"En sonunda, iyice düşünülecek olursa, ölüm nedir ki?" diye sürdürdü. "Kötü bir an, bir geçiş ücreti, azdan hiçe geçmek. Birisi Cercidas'a isteye isteye mi öleceğini sorduğunda, 'Neden olmasın?' yanıtını vermiş; 'çünkü öldükten sonra şu büyük adamları, filozoflar arasında Pythagoras'ı, tarihçiler arasında Hecataeus'u, şairler arasında Homeros'u, müzisyenler arasında Olympus'u göreceğim,' demiş."</p>

  <p>Başdiyakoz elini uzattı:</p>

  <p>"Karar verildi, değil mi? Yarın geleceksiniz."</p>

  <p>Bu el hareketi ve bu sözler Gringoire'ı gerçeğe döndürdü. Uykudan uyanan bir adamın sesiyle:</p>

  <p>"Yoo, asla! Hayır!" dedi. "Asılmak mı! Çok anlamsız bir şey. İstemiyorum, ziyade olsun."</p>

  <p>Başdiyakoz, "Öyleyse, elveda!" dedi. Sonra da ağzının içinde, "Seni gene ele geçiririm ben!" diye ekledi.</p>

  <p>Gringoire da, "Bu Tanrı'nın belası herifin beni gene ele geçirmesini istemiyorum" diye düşündü ve Rahip Claude'un peşinden koştu. "Bakın, sayın Başdiyakoz, eski dostlar arasında dargınlık, kırgınlık olmasın! Siz, şu kızla, yani benim eşimle demek istiyorum, ilgileniyorsunuz, pekâlâ. Onu Notre-Dame'dan sağ salim çıkartmak için bir kurnazlık düşündünüz. Ne var ki, sizin bulduğunuz çare ben Gringoire için berbat bir şey. Ya ben de bir başka çare buldumsa! Size haber vereyim ki şu anda pek parlak bir esin doğdu içimde. En ufak bir yağlı iple boynumu tehlikeye atmadan onu o kötü durumdan kurtarmak için uygun bir düşüncem varsa ne dersiniz? Bu size yetmez mi? Sizin hoşnut olmanız için benim kesinlikle asılmam mı gerekli?"</p>

  <p>Rahip sabırsızlıktan cüppesinin düğmelerini koparıyordu.</p>

  <p>"Ağız kalabalığı! Neymiş senin bulduğun çare?"</p>

  <p>Gringoire kendi kendine konuşarak ve düşünce belirtisi olarak da işaret parmağıyla burnuna dokunarak:</p>

  <p>"Evet, tamam!" dedi. "Serseriler iyi çocuklardır. Çingene kabilesi de onu sever. İlk sözcükle hepsi ayaklanır. Bundan daha kolay bir şey olamaz. Korkusuzca yapılacak bir iş. Karışıklık sayesinde onu rahatça kaçırırlar. Yarın akşamdan tezi yok... Seve seve kabul ederler."</p>

  <p>Rahip onu sarsalayarak:</p>

  <p>"Ya çare! Hani nerede? Konuşsana, be adam!" dedi.</p>

  <p>Gringoire azametle ona doğru döndü:</p>

  <p>"Beni rahat bıraksanıza, kuzum! Görüyorsunuz ki, yapıt hazırlıyorum!"</p>

  <p>Birkaç dakika daha düşündü. Sonra kendi düşündüklerini alkışlamaya başlayarak:</p>

  <p>"Harika! Kesin başarı!" diye bağırdı.</p>

  <p>Claude öfkeyle:</p>

  <p>"Hani çare?" diye sordu.</p>

  <p>Sevinçten Gringoire'ın etekleri zil çalıyordu.</p>

  <p>"Gelin de bütün bunları size alçak sesle anlatayım. Bu gerçekten de gözüpek bir girişim, hepimizi de beladan kurtaracak. Tüh! Kabul etmek gerekir ki ben de pek göründüğüm kadar ahmak değilim." Sonra birden sözünü keserek, "Ah! Dedim de aklıma geldi! O küçük keçi kızın yanında mı?" diye sordu. "Evet. Canın cehenneme, e mi, hınzır herif!"</p>

  <p>"Çünkü onu da asacaklardı, değil mi?"</p>

  <p>"Keçinin asılması umrumda mı benim?"</p>

  <p>"Evet, onu da asacaklardı. Geçen ay bir dişi domuzu bal gibi astılar ya. Cellat bu işi pek seviyor. Sonra da hayvanı afiyetle mideye indiriyor. Benim güzel Djali'ciğimi asacaklar, ha! Zavallı kuzucuk!"</p>

  <p>İyice sabrı tükenen rahip Claude:</p>

  <p>"Hay lanet olasıca!" diye haykırdı. "Asıl cellat sensin. Alçak, nasıl bir kurtuluş çaresi buldun, söylesene? Senin kafandaki düşünceyi forsepsle mi doğurtmalı?"</p>

  <p>"Sakin olun, üstadım! İşte çare."</p>

  <p>Gringoire Başdiyakoz'un kulağına eğildi, hiç kimseciklerin geçmediği sokağın bir ucundan öbür ucuna kaygıyla bir göz atarak alçak sesle ona bir şeyler söyledi. Konuşmasını bitirdiği zaman Claude Frollo onun elini tuttu ve soğuk bir tavırla, "Pekâlâ. Yarın görüşürüz," dedi.</p>

  <p>Gringoire da, "Yarın görüşürüz," diye yineledi. Başdiyakoz uzaklaşırken o da alçak sesle kendi kendine konuşarak öbür yana doğru gitti.</p>

  <p>"Al sana zorlu bir iş, Pierre Gringoire Efendi! Aman, adam sen de, n'apalım. Küçük olduğumuz için büyük bir girişimden korkacak değiliz ya! Biton kocaman bir boğayı sırtında taşıdı; kuyruksallayan kuşları, çalıbülbülleri, kuyrukkakan kuşları pekâlâ denizi aşıyorlar ya!"</p>
</body>
</html>
