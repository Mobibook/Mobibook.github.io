<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VI. Açıkta Söylenen Yedi Küfürün Yaratabileceği Etki">VI<br />
  Açıkta Söylenen Yedi Küfürün Yaratabileceği Etki</h2>

  <p>Jehan Efendi deliğinden çıkarken: <i>"Te deum laudamus!"</i><a href="../Text/Section0076.xhtml#Footnote0131" id="Feedback0131"><sup>[131]</sup></a> diye haykırdı. "İşte neyse, iki yarasa çekilip gitti. Och! Och! Hax! Pax! Max! Pireler! Kuduz köpekler! Şeytan! Bıktım bunların konuşmalarından! Kafamın içi kilise çam gibi uğulduyor. Bir de üstelik küflü peynir! Haydi bakalım! Aşağı inelim artık, ağabeyimin kesesini alalım, içindeki bütün paraları şişelere çevirelim!"</p>

  <p>Değerli kesenin içine sevgi ve hayranlıkla bir göz attı, üstünü başını düzeltti, potinlerini parlattı, külden boz bir renk alan zavallı kolluklarının tozunu silkeledi, ıslıkla bir hava tutturdu, bir iki adım zıpladı, hücrede alınacak bir şeyler kalıp kalmadığını araştırdı, fırının üzerinde şurada burada adi camdan, Isabeau la Thierrye'ye mücevher yerine vermeye yarayacak birkaç muskayı tırtıkladı, en sonunda da, ağabeyinin son bir hoşgörüyle, kendisinin de son bir kötülükle açık bıraktığı kapıyı itti ve bir kuş gibi sıçrayarak yuvarlak merdivenden aşağı indi.</p>

  <p>Helezonun zifiri karanlıkları içinde, homurdanarak bir köşeye çekilen bir şeyle dirsek dirseğe geldi. Bunun Quasimodo olduğunu tahmin etti. Bu ona o kadar gülünç geldi ki, merdivenin geri kalan bölümünü gülmekten kasıklarını tuta tuta indi. Kilise Alanı'na çıktığında hâlâ gülüyordu.</p>

  <p>Kendisini toprak üzerinde bulunca, ayaklarını yere vurdu:</p>

  <p>"Oh!" dedi. "Kurban olduğum Paris kaldırımı! Hz. Yakub'un merdivenindeki melekleri bile soluk soluğa bırakacak lanet olasıca merdiven! Nereden aklıma geldi de o gökyüzünü delen taş burgunun içine sokuldum, kuzum! Topu topu da küflenmiş bir parça peynir yemek ve bir tavanarası penceresinden Paris'in çan kulelerini görmek için!"</p>

  <p>Delikanlı birkaç adım attı, iki yarasayı, yani Dom Claude ile üstat Jacques Charmolue'yü, cümle kapısının bir oymasını hayran hayran seyreder bir durumda gördü. Ayaklarının ucuna basa basa onlara yaklaştı, Başdiyakoz'un alçak sesle Charmolue'ye:</p>

  <p>"Kıyıları yaldızlı şu lacivert taşın üzerine bir Hz. Eyüp resmi kazdıran Guillaume de Paris'dir," dediğini işitti. "Hz. Eyüp, kusursuz hale gelmek için denenmesi, hatta çok acı çekmesi gereken kimya taşının üzerinde görünür. Raymond Lulle'ün dediği gibi: <i>'Sub conservatione formae specificae salva anima.'"</i><a href="../Text/Section0076.xhtml#Footnote0132" id="Feedback0132"><sup>[132]</sup></a></p>

  <p>Jehan, "Umurumda bile değil," dedi, "para kesesi bende ya!"</p>

  <p>O sırada, arkasından, gür ve kuvvetli bir sesin müthiş bir küfür dizisini sıraladığını işitti:</p>

  <p>"Tanrı'nın belâsı! Kahrolasıca! Şeytanın arka bacağı! Ölüsü kandilli! Cehennem zebanisi! Şeytan kovalayasıca! Cehennem direği!"</p>

  <p>Jehan, "Şeytan çarpsın ki," diye haykırdı, "bu, dostum Yüzbaşı Phoebus'ten başkası olamaz!"</p>

  <p>Bu "Phoebus" sözcüğü Başdiyakoz'un kulağına, tam da kralın dava vekiline içinden duman ve bir kral başı çıkan banyoya kuyruğunu gizleyen ejderhayı anlattığı sırada çarptı. Dom Claude ürperdi, Charmolue'yü büyük bir şaşkınlığa salarak, sözünü zırp diye kesti, arkasına döndü, Gondelaurier Konağı'nın kapısında uzun boylu bir subaya doğru yaklaşan kardeşi Jehan'ı gördü.</p>

  <p>Bu, gerçekten de Yüzbaşı Phoebus de Châteaupers'di. Nişanlısının evinin köşesine dayanmış, bir kâfir gibi küfür ediyordu.</p>

  <p>Jehan onun elini tutarak:</p>

  <p>"Doğrusu ya, Yüzbaşı," dedi, "pek büyük bir coşkuyla sövüp sayıyorsunuz!"</p>

  <p>"Hepsini şeytan kovalasın!" dedi.</p>

  <p>"Şeytan sizi kovalasın!" diye yanıt veren öğrenci, "Durun bakalım, soylu Yüzbaşım, bu güzel söz taşkınlığı size nereden geldi böyle?"</p>

  <p>Phoebus onun elini sallayarak:</p>

  <p>"Özür dilerim, dostum Jehan," diye haykırdı. "Parlayan at birdenbire durmaz. İşte ben de dörtnala küfrediyordum. Şu akıllı uslu hanımların evinden geliyorum, oradan çıktığımda hep gırtlağım ağzıma kadar küfür dolu oluyor; onları tükürmek zorundayım, yoksa boğulurum, şeytan çarpsın ki!"</p>

  <p>Öğrenci, "Gidip bir şeyler içmek ister misiniz?" diye sordu.</p>

  <p>Bu öneri Yüzbaşıyı yatıştırdı.</p>

  <p>"Hem de nasıl isterim; ama bende metelik nanay."</p>

  <p>"Bende var!"</p>

  <p>"Vay canına! Görelim hele bir yol!"</p>

  <p>Jehan azamet ve sadelikle, para kesesini Yüzbaşının gözlerinin önünde açtı.</p>

  <p>Bu sırada, Charmolue'yü derin şaşkınlıklar içinde, yüzüstü bırakan Başdiyakoz da onların yanına kadar gelmiş, birkaç adım ötede durarak her ikisini de dikkatle inceliyordu. Berikiler kendilerini kesenin seyrine öylesine kaptırmışlardı ki, onun farkında bile olmadılar.</p>

  <p>Phoebus, "Jehan, sizin cebinizde bir para kesesi demek, bir kova suda ay demektir," diye haykırdı. "Onu orada görürsünüz; ama orada değildir. Orada sadece gölgesi vardır. Kahretsin! Bahse girerim ki bunların hepsi de çakıl taşıdır!"</p>

  <p>Jehan soğukça, "İşte keseme döşediğim çakıl taşları!" dedi.</p>

  <p>Sonra da, bir tek sözcük eklemeden, keseyi, yurdunu kurtaran bir Romalı gibi, oradaki bir binek taşının üzerine boşalttı.</p>

  <p>Phoebus, "Ey ulu Tanrım!" diye homurdandı. "Metelikler, mangırlar, gümüşler, dinarlar, Paris metelikleri... daha neler de neler! Göz kamaştırıcı bir şey bu!"</p>

  <p>Jehan ağırbaşlı ve heyecansız, öyle duruyordu. Birkaç mangır çamura yuvarlanmıştı. Yüzbaşı, o coşkuyla, onları yerden almak için eğildi. Jehan ona engel oldu:</p>

  <p>"Yazıklar olsun, Yüzbaşı Phoebus de Châteaupers!"</p>

  <p>Phoebus parayı saydı, gösterişli bir tavırla Jehan'a doğru döndü:</p>

  <p>"Jehan, burada tam yirmi üç Paris meteliği olduğundan haberiniz var mı? Coupe-Gueule (Boğazkesen) Sokağı'nda bu gece kimi soydunuz siz, kuzum?"</p>

  <p>Jehan sarışın ve bukleli başını arkaya doğru attı, hor gören gözlerini yarı yarıya kısarak:</p>

  <p>"Başdiyakoz ve ahmak bir ağabeyim var," dedi.</p>

  <p>Phoebus, "Hay şeytanın boynuzu!" diye haykırdı, "Saygıdeğer adam!"</p>

  <p>Jehan, "Hadi gidip içelim," dedi.</p>

  <p>Phoebus de, "Nereye gidelim?" dedi. "La Pomme d'Eve (Havva'nın Elması)'e mı?"</p>

  <p>"Hayır, Yüzbaşım. La Vieille Science (Eski Bilim)'e gidelim. Testereyle kulp kesen yaşlı kadın.<a href="../Text/Section0076.xhtml#Footnote0133" id="Feedback0133"><sup>[133]</sup></a> Bu bir sözcük oyunudur. Pek severim böyle şeyleri."</p>

  <p>"Sözcük oyunlarına lanet olsun, Jehan! Pomme d'Eve'de şarap daha iyidir. Sonra da, kapının yanında güneşte bir asma var, içki içerken beni eğlendiriyor."</p>

  <p>Öğrenci, "Pekâlâ, hadi öyle olsun! Havva ile elmasına gidelim," dedi.</p>

  <p>Ve Phoebus'ün koluna girerek, "Şimdi aklıma geldi, azizim Yüzbaşı, az önce Coupe-Gueule Sokağı dediniz. Pek yakışıksız bir konuşma biçimi bu. Şimdi artık eskisi gibi yabanıl değiliz. Coupe-Gorge Sokağı diyoruz."</p>

  <p>Böylece iki arkadaş la Pomme d'Eve meyhanesine doğru yola koyuldular. Bunların daha önce yerden parayı aldıklarını, Başdiyakoz'un da peşlerinden gittiğini söylemeye hiç gerek yok.</p>

  <p>Başdiyakoz kaygılı ve şaşkın onların ardı sıra gidiyordu. Gringoire ile görüşmesinden beri lanetli adı bütün düşüncelerine karışan Phoebus bu muydu? Bilmiyordu; ama önünde sonunda bu da bir Phoebus'tü ya. Sadece bu sihirli ad bile Başdiyakoz'un, tasasız iki arkadaşı sessiz ve sinsi adımlarda izlemesine, onların konuşmalarını dinlemesine ve en ufak hareketlerini dikkatli bir kaygıyla incelemesine yetiyordu. Zaten berikiler, gelip geçenlere gizlerini yarı yarıya paylaştırmaktan hiç de çekinmeyerek öylesine avaz avaza konuşuyorlardı ki, ne söylediklerini duymaktan daha kolay bir şey olamazdı. Düellodan, kızlardan, şarap testilerinden, çılgınlıklardan söz ediyorlardı.</p>

  <p>Bir sokağın dönemecinde, yakınlardaki bir yol kavşağından gelen bir tef sesi kulaklarına çarptı. Claude Frollo subayın öğrenciye:</p>

  <p>"Tüh! Vay canına! Adımlarımızı sıklaştıralım," dediğini işitti.</p>

  <p>"O da neden, Phoebus?"</p>

  <p>"Çingene kızının beni görmesinden korkuyorum."</p>

  <p>"Hangi Çingene kızı?"</p>

  <p>"Bir keçisi olan küçük kız."</p>

  <p>"Esmeralda mı?"</p>

  <p>"Ta kendisi, Jehan. Onun o şeytan çarpası adını hep unutuyorum. Çabuk olalım, beni tanıyıverir. Bu kızın sokakta yanıma gelmesini istemiyorum."</p>

  <p>"Onu tanıyor musunuz, Phoebus?"</p>

  <p>Sözün burasında Başdiyakoz Phoebus'ün arsız arsız sırıttığını ve Jehan'ın kulağına eğilerek alçak sesle ona birkaç kelime söylediğini gördü. Sonra da Phoebus bir kahkaha attı ve başını utkulu bir tavırla salladı.</p>

  <p>Jehan, "Gerçekten mi?" dedi.</p>

  <p>Phoebus, "Şeytan beni çarpsın ki gerçek!" dedi.</p>

  <p>"Bu akşam mı?"</p>

  <p>"Bu akşam."</p>

  <p>"Geleceğine emin misiniz?"</p>

  <p>"Deli misiniz siz, Jehan? Bu gibi şeylerden hiç şüphe edilir mi?"</p>

  <p>"Yüzbaşı Phoebus, siz mutlu bir jandarmasınız!"</p>

  <p>Başdiyakoz bütün bu konuşmayı işitti. Dişleri birbirine çarptı. Gözle görülen bir ürperti bütün vücudunu sardı. Bir an durdu, sarhoş gibi, bir binek taşına dayandı, sonra yeniden neşeli iki çapkının peşine düştü.</p>

  <p>Onlara yetiştiği sırada, berikiler konuyu değiştirmişlerdi. Avaz avaz eski bir şarkıyı söylediklerini işitti:</p>

  <blockquote style="margin: 20px 0 20px 40px; border: none; padding: 0px;">
    <p>"Petits-Carreaux'lu çocuklar<br />
    Danalar gibi asılırlar."</p>
  </blockquote>
</body>
</html>
