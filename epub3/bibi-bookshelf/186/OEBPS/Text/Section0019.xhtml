<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VI. Kırık Testi">VI<br />
  Kırık Testi</h2>

  <p>Bizim şair, nereye gittiğini bilmeden, kafasını bir hayli sokak köşesine çarpa çarpa, bir sürü çirkef birikintisinden atlayarak bir hayli sokaktan, çıkmaz sokaktan, dört yol kavşağından geçti. Halles'ler Mahallesi'nin eski kaldırım taşlarının bütün dolambaçları arasından kaçacak, geçecek bir yol arıyordu; büyük bir korku içinde, fermanların o güzelim Latincesinin <i>"tota via, cheminum et viaria"</i><a href="../Text/Section0076.xhtml#Footnote0038" id="Feedback0038"><sup>[38]</sup></a> adını verdiği şeyi araştırarak, bir süre bacaklarının bütün gücüyle koştu, sonra ozanımız birdenbire durdu, önce soluğu kesildiği için, sonra da ansızın aklına geliveren bir ikilemin sanki yakasına yapıştığını hissettiği için.</p>

  <p>Parmağını alnına dayayarak, kendi kendine:</p>

  <p>"Bana öyle geliyor ki, Pierre Gringoire Efendi," diye söylendi, "âdeta bir çılgın gibi koşuyorsunuz. Küçük haylazlar da sizden, sizin onlardan korktuğunuzdan hiç de daha az korkmadılar. Bana öyle geliyor ki, siz kuzeye kaçarken onların güneye doğru koşan tahta pabuçlarının gürültüsünü işittiniz. Şimdi iki şeyden biri: Ya çocuklar kaçtılar; o zaman da korkularının arasında unuttukları o ot minder sizin sabahtan beri peşinden koştuğunuz yatağın, Hz. Meryem'in onuruna yaptığınız ahlâki temsile karşılık ödül olarak mucizevi bir biçimde yolladığı o konuksever yatağın ta kendisidir ya da çocuklar kaçmadılar da ot minderi yaktılar, o zaman keyiflenmek, kurunmak ve ısınmak için gereksinim duyduğunuz mükemmel bir ocak başı demektir. Her iki halde de, ya güzel bir ateş ya da rahat bir döşek olarak, ot minder Tanrı'nın bir armağanı demektir. Kim bilir belki de Mauconseil Sokağı'nın köşesindeki kutsal Hz. Meryem Anamız Eustache Moubon'u sırf bunun için öldürdü. Böylece, önünüzde aradığınızı arkanızda bırakarak, peşinizden atlı kovalıyormuş gibi, çılgıncasına kaçmak deliliktir. Siz bir aptalsınız."</p>

  <p>Bunun üzerine, geri döndü. Burnu havada, kulağı kirişte, yönünü kestirerek ve çevreyi araştırarak, o mutlu ot minderi bulmaya çalıştı. Ama boşuna! Karşısına sadece kesişen evler, çıkmaz sokaklar, dörtyol ağızları, beş yol ağızları çıkıyordu. Bunların arasında habire duraksıyor, kuşkulanıyordu. Bu kapkaranlık sokaklar karmaşasında, Tournelles Konağı'nın<a href="../Text/Section0076.xhtml#Footnote0039" id="Feedback0039"><sup>[39]</sup></a> dolambaçlı yollarında başına gelebileceğinden daha çok engellenmiş, balçığa batmıştı. En sonunda sabrı tükenerek avaz avaz bağırdı:</p>

  <p>"Dörtyol ağızlarına lanet olsun! Onları şeytan elindeki çatala benzeterek yapmış! Kahrolsunlar!"</p>

  <p>Bu haykırış onu bir parça rahatlattı. Ve tam o sırada, uzun dar bir sokağın ucunda gözüne çarpan kızılımtrak bir ışık da maneviyatının yükselmesini tamamladı.</p>

  <p>"Tanrı'ya şükürler olsun!" dedi. "Orada! İşte benim yanan ot minderim!" Ve kendini, gece batan bir geminin kaptanına benzeterek, dua eder gibi, "Salve," diye ekledi pek dindar bir tavırla, <i>"salve, maris stella!"</i><a href="../Text/Section0076.xhtml#Footnote0040" id="Feedback0040"><sup>[40]</sup></a></p>

  <p>Bu yakarış kırıntısını Hz. Meryem'e mi, yoksa ot mindere mi yöneltiyordu? İşte bunu kesinlikle bilemiyoruz.</p>

  <p>Taş döşenmemiş, gittikçe daha çamurlu, daha eğik bir hal alan bayır aşağı, daracık upuzun sokakta daha henüz birkaç adım atmıştı ki, oldukça garip bir şey gözüne çarptı; Bu daracık bayır ıssız değildi. Yerde, sokağın boyunca, şurada burada belirsiz, şekilsiz birtakım karaltılar sürünüyordu; tıpkı gece karanlığında bir çoban ateşine doğru, bir tutam ottan bir tutam ota sürüklenen o ağır böcekler gibi, hepsi de sokağın ucunda titreyen ışığa doğru gidiyordu.</p>

  <p>Para kesesinin yerini duyumsamamak kadar hiçbir şey insanı serüven peşinden koşturmaz. Gringoire ilerlemeyi sürdürdü ve az sonra da, öbürlerinin ardından tembel tembel sürünen kurtçuğa yetişti. İyice yaklaşınca anladı ki bu, sadece iki ayağı kalan bir çayır örümceği gibi, iki elinin üzerinde zıplayarak ilerleyen sefil bir kesik bacaklıdan başka bir şey değildi. Bu insan suratlı örümceğin yanından geçerken, kendisine doğru yakaran bir ses yükseldi:</p>

  <p><i>"La buona manda, signor! La buona manda!"</i><a href="../Text/Section0076.xhtml#Footnote0041" id="Feedback0041"><sup>[41]</sup></a></p>

  <p>Gringoire, "Şeytan kaldırır seni umarım!" dedi. "Dediklerinden bir şey anlıyorsam, beni de seninle birlikte götürsün!"</p>

  <p>Hiç umursamadan yürüdü gitti.</p>

  <p>Bu gezginci kütlelerden bir başkasına ulaştı, onu iyice inceledi. Bu hem kötürüm, hem topal, hem de çolaktı; bu öylesine çolak ve o kadar topaldı ki, kendisine destek olan koltuk değnekleriyle tahta bacakların karmaşık düzeni ona yürüyen bir duvarcı iskelesi görünüşü veriyordu.</p>

  <p>Soylu ve klasik benzetmeleri seven Gringoire onu aklından Vulcain'in canlı sehpasına benzetti.</p>

  <p>Bu canlı sehpa geçerken onu selamladı; ama şapkasını berberlerin tıraş çanağı gibi, tam Gringoire'ın çenesinin düzeyinde tutup, kulağının dibinde avaz avaz bağırarak:</p>

  <p><i>"Senior caballero, para comprar un pedaso de pan!"</i><a href="../Text/Section0076.xhtml#Footnote0042" id="Feedback0042"><sup>[42]</sup></a></p>

  <p>"Öyle görünüyor ki," dedi Gringoire, "bu da konuşuyor; ama zor bir dilde. Söylediğini anlıyorsa, benden daha mutlu demektir."</p>

  <p>Sonra birden aklına bir şey gelmiş gibi alnına vurdu:</p>

  <p>"Şimdi anımsadım, sahi, sabahleyin o Esmeraldalarıyla ne demek istiyorlardı bunlar acaba?"</p>

  <p>Adımlarını hızlandırmak istedi; ama tam üçüncü kez yolunu bir şey kesti. Bu bir şey ya da daha doğrusu, bu birisi, bir kördü, sakallı, Yahudi suratlı küçük bir kör. Çevresindeki boşluğu bastonlayarak, kocaman bir köpeğin peşinden sürüklene sürüklene gidiyordu. Macar ağzıyla, burundan gelen bir sesle:</p>

  <p><i>"Facitote caritatem!"</i><a href="../Text/Section0076.xhtml#Footnote0043" id="Feedback0043"><sup>[43]</sup></a> diye bağırdı.</p>

  <p>"Hay ömrüne bereket!" dedi Pierre Gringoire. "İşte en sonunda bir Hıristiyan dili konuşan bir adam. Benim de pek sadaka verici bir yüzüm olmalı ki, kesemin bu çelimsiz halinde bile benden böyle sadaka dileniyorlar." Köre doğru döndü: "Son gömleğimi geçen hafta sattım, dostum; yani, madem ki Cicero'nun dilinden anlıyorsun: Vendidi hebdomade nuper transita meam ultimam chemisam."'</p>

  <p>Bunları söyledikten sonra sırtını köre döndü ve yeniden yola koyuldu. Ne var ki, kör de onunla aynı zamanda adımlarım sıklaştırmaya başladı, derken bir kötürüm, ardından bacakları kesik olan, her biri bulundukları yandan, taşların üzerinde koltuk değnekleri ve sopalarıyla, tahta çanaklarıyla büyük gürültüler çıkararak, büyük bir telaşla alelacele çıkageldiler. Sonra da üçü birden zavallı Gringoire'ın peşi sıra atılıp birbirlerini itip devirerek kendi teranelerini okumaya başladılar:</p>

  <p>Kör, "Caritatem! "diyordu.</p>

  <p>Bacakları kesik olan: "La buona manda!"</p>

  <p>Topal da bu ezgili cümleyi:</p>

  <p>"Un pedaso de pan!" diye tamamlıyordu.</p>

  <p>Gringoire kulaklarını tıkadı.</p>

  <p>"Ey Babil Kulesi, nerelerdesin?!" diye bağırdı.</p>

  <p>Ozan koşmaya başladı. Kör koştu. Topal koştu. Kesik bacak koştu.</p>

  <p>Sonra da, Gringoire sokakta ilerledikçe, kesik bacaklar, körler, topallar çevresinde kaynaşıyordu. Tek kollular, çolaklar, tek gözlüler, açık yaralarıyla cüzzamlılar... kimisi evlerden çıkarak, kimisi küçük yan sokaklardan, kimisi bodrum pencerelerinden... bağırarak, böğürerek, uluyarak, hepsi de düşe kalka, gelişi güzel, ışığa doğru saldırarak ve yağmurdan sonraki sümüklüböcekler gibi çamurlara yayılarak ozanı dört bir yandan kuşatıyordu.</p>

  <p>Gringoire hâlâ peşindeki üç işkencecisiyle, işin sonunun nereye varacağını da bilmeden ilerliyordu; ürkek bir tavırla, onların ortasında, topalların çevresinden dolanarak, bacağı kesiklerin üzerinden atlayarak, ayakları bu sakatlar yuvasında birbirine dolanarak, bir yengeç sürüsünün içinde karaya oturan şu İngiliz kaptan gibi bocalayıp duruyordu.</p>

  <p>Geri dönmeyi denemek aklına geldi. Ne var ki, geç kalmıştı. Bütün bu ordu arkasında kapanıvermişti ve üç dilenci de yakasını bırakmıyordu. Böylece, hem bu karşı konulmaz dalgayla, hem korkuyla, hem de bütün bunlar kadar korkunç bir düş haline getiren bir baş dönmesiyle yoluna devam etti.</p>

  <p>En sonunda, Gringoire sokağın öbür ucuna ulaştı. Sokak pek geniş bir alana açılıyordu; orada, gecenin belli belirsiz pusu içinde, dağınık binlerce ışık parlıyordu. Gringoire, bacaklarının bütün hızıyla, paçasına yapışmış olan üç sakat hayaletten kurtulabileceğini umarak, kendisini oraya attı.</p>

  <p>Kötürüm, orada koltuk değneklerini fırlatıp:</p>

  <p><i>"Onde vas, hombre!"</i><a href="../Text/Section0076.xhtml#Footnote0044" id="Feedback0044"><sup>[44]</sup></a> diye bağırdı ve Paris kaldırımlarında düzenli adım atabilen en ölçülü iki bacağın en iyileriyle onun peşinden koşmaya başladı.</p>

  <p>Bu arada, ayaklarının üzerinde dikilip kalkan kesik bacaklı, demir çivili ağır çanağını Gringoire'ın başına geçiriyordu, beri yanda kör de ateş saçan gözlerle karşıdan ona bakıyordu.</p>

  <p>Şair dehşete kapılarak:</p>

  <p>"Neredeyim ben?" dedi.</p>

  <p>Onların yanına yaklaşan dördüncü bir hayalet:</p>

  <p>"Mucizeler Sarayı'ndasın,"<a href="../Text/Section0076.xhtml#Footnote0045" id="Feedback0045"><sup>[45]</sup></a> yanıtını verdi.</p>

  <p>Gringoire da, "Şeytan çarpsın ki," diye sürdürdü, "çok doğru. Bakan körleri, koşan topalları görüyorum; iyi ama, Kurtarıcı nerede?"</p>

  <p>Buna hepsi birden uğursuz bir kahkahayla cevap verdi.</p>

  <p>Zavallı ozan gözlerini çevresinde gezdirdi. Gerçekten de şu anda o korkunç Mucizeler Sarayı'nda bulunuyordu. Şimdiye kadar, böyle bir saatte, hiçbir namuslu adamın girmediği şu Mucizeler Sarayı. Châtelet Hapishanesi'nin subayları ve belediye çavuşlarının yanılıp da adımlarını attıkları anda un ufak olup kayboldukları şu sihirli daire; Paris'in suratında iğrenç bir et beni gibi duran hırsızlar beldesi; başkentin sokaklarında her zaman akan bu kötülük, dilencilik ve serserilik deresinin her sabah çıktığı ve her akşam geri dönüp kokuştuğu lağım; toplum düzeninin eşekarılarının akşamları ganimetleriyle geri döndükleri muazzam kovan; Çingene'nin, aforoz edilmiş eski rahibin, yoldan çıkmış öğrencinin, İspanyol, İtalyan, Alman, her ulusun, Musevi, Hıristiyan, Müslüman, putperest, her dinden serserinin, boyalı yaralarla kaplı olarak, gündüz dilenciyken, gece haydut kılığına girdiği yalancı hastane; kısacası, hırsızlığın, fuhuşun, cinayetin Paris kaldırımlarında oynadığı o bitmez tükenmez ezeli komedinin bütün oyuncularının o dönemde giyinip soyundukları uçsuz bucaksız vestiyer.</p>

  <p>Burası, o zamanlar bütün Paris alanlarında olduğu gibi, doğru dürüst bir taş bile döşenmemiş, düzensiz, yamru yumru geniş bir alandı. Orada, çevresinde acayip toplulukların kaynaştığı ateşler yer yer parlıyordu. Herkes gidiyor, geliyor, bağırıyordu. Keskin kahkahalar, çocuk ağlamaları, kadın sesleri duyuluyordu. Işıklı zemin üzerinde kapkara görünen bu kalabalığın elleri, başları bin bir garip şekil çiziyordu. Zaman zaman ateşlerin belirsiz büyük gölgelerle karışan aydınlığının titrediği zemin üzerinde insana benzeyen bir köpeğin ya da köpeği andıran bir insanın geçtiği görülüyordu. Bir cehennemin merkezindeki gibi, bu beldede ırkların ve türlerin sınırı kaybolmuşa benziyordu. Bu insanlar arasında erkek, kadın, hayvan, yaş, cinsiyet, sağlık, hastalık, her şey ortaklaşaymış gibi görünüyordu; her şey karmakarışık, birbirine geçmiş, üst üste konmuş, birlikte sürüp gidiyordu; orada herkesin her şeyde katkısı vardı.</p>

  <p>Gringoire, o büyük heyecanı arasında, ateşlerin titrek ve cılız ışığında geniş alanın çevresini kuşatan eski evlerin oluşturduğu iğrenç bir çerçeve ayırt ediyordu. Bunların kurt yeniği içinde, pörsümüş, buruşmuş, kavruk, çelimsiz, her biri bir ya da iki aydınlık pencereyle delinmiş önyüzleri karanlıkta Gringoire'a, büyücülerin cumartesi cümbüşünü göz kırparak seyreden o canavar gibi, huysuz, hırçın, çember halinde dizilmiş koca koca yaşlı kadın başları gibi görünüyordu.</p>

  <p>Bilinmez, işitilmemiş, biçimsiz, yerde sürünen, kaynaşan, düşsel, inanılmaz, yepyeni, depdeğişik bir dünya gibiydi bu.</p>

  <p>Gitgide daha çok ürken Gringoire, üç kıskaçla tutulur gibi, üç dilenciye yakalanmıştı; çevresinde dalgalanan ve avaz avaz bağıran bir yığın başka yüzle âdeta sersemleyen bahtsız Gringoire, günlerden cumartesi olup olmadığını anımsamak için var gücüyle aklını başına toplamaya çalışıyordu. Ne var ki, ne yapsa nafile, bütün çabaları boşunaydı; belleğinin ve düşüncesinin zinciri kopmuştu; her şeyden kuşkulanarak, gördükleriyle hissettikleri arasında kesin karara varamadan duraksayarak, şu karşılıksız soruyu kendi kendine soruyordu:</p>

  <p>"Ben bensem, bu var mıdır? O varsa, ben ben miyim?"</p>

  <p>Tam o sırada, şairi çevreleyen gürültücü kalabalıktan belirli bir haykırış yükseldi:</p>

  <p>"Onu Kral'a götürelim! Haydin, onu Kral'a götürelim!"</p>

  <p>Gringoire kendi kendine:</p>

  <p>"Ey ulu Meryem Anamız!" diye mırıldandı. "Buranın kralı hiç kuşkusuz, bir tekedir.<a href="../Text/Section0076.xhtml#Footnote0046" id="Feedback0046"><sup>[46]</sup></a></p>

  <p>Bütün sesler hep bir ağızdan:</p>

  <p>"Kral'a! Kral'a!" diye yineledi.</p>

  <p>Gringoire'ı sürüklediler. Ona pençesini atan atanaydı. Üç dilenci ozanı kesinlikle ellerinden bırakmak istemiyorlardı ve "O bizimdir!" diye avaz avaz bağrışarak berikilerin pençesinden kapıyorlardı onu.</p>

  <p>Şair'in zaten epey hasta olan giysisi bu çekişmede son nefesini verdi.</p>

  <p>O korkunç alanı geçerken, baş dönmesi yok oldu. Birkaç adım attıktan sonra, gerçeğin bilincine yeniden kavuşmuştu. Bulunduğu yerin havasına alışmaya başlıyordu. İlk anda, onun şair kafasından, belki de yalın ve pek basit, pek bayağı bir şey; ama boş midesinden, eşyalarla kendisi arasına yayılan âdeta bir duman, bir buhar yükselmişti; böylelikle bu buhar her şeyi karabasanın tutarsız sisi içinde; bütün çevre çizgilerini titreten, bütün şekillere yüz buruşturtan, eşyaları ölçüsüz derecede büyük öbekler halinde bir araya getiren; nesneleri ejderha boyutlarına ve insanları hayalet biçimine ulaştıran düşlerin o zifiri karanlıkları içinde belli belirsiz ayrımsamasını sağlamıştı. Yavaş yavaş bu sanrının (halüsinasyon) yerini daha az şaşkın ve daha az büyüten bir bakış almıştı. Çevresindeki gerçek gün yüzüne çıkmaya başlıyor, gözlerine çarpıyor, ayaklarına dolaşıyor ve önceleri dört bir yanından kuşatıldığını sandığı bütün o korkunç şiiri parça parça yıkıyordu. Cehennemin Styx Irmağı'nda değil de çamur içinde yürüdüğünü, devlerle değil hırsızlarla dirsek dirseğe bulunduğunu ayrımsamak zorunda kaldı; söz konusu olanın sadece ruhu değil asıl ve sadece yaşamı olduğunu kavramak zorunda kaldı: Çünkü pek etkili bir biçimde haydutla namuslu adam arasında yer alan şu pek değerli uzlaştırıcıdan –para kesesinden– yoksundu. En sonunda, Gringoire bu sefahat cümbüşünü daha yakından ve daha soğukkanlılıkla inceleyince, büyücülerin cumartesi cümbüşünden düpedüz meyhane cümbüşüne düştü.</p>

  <p>Gerçekten de, Mucizeler Sarayı bir meyhaneden başka bir şey değildi; ama şarapla olduğu ölçüde kanla da kıpkızıla boyanmış bir eşkıya meyhanesiydi.</p>

  <p>Hırpani kılıklı koruyucuları kendisini en sonunda gidecekleri yere bıraktıkları zaman gözlerinin önündeki görünüm, cehennem şiirine de olsa, onu yeniden şiire döndürmeye hiç de elverişli değildi. Her zamankinden çok meyhanenin daha da bayağı, daha da kaba gerçeğiydi bu. Hani, on beşinci yüzyılda olmasaydık, Gringoire'ın Michelangelo'dan Callot'ya indiğini söylerdik.</p>

  <p>Geniş yuvarlak bir taş döşemenin üzerinde yanan, alevleriyle o sırada boş duran bir sacayağının kızarmış ayaklarına işleyen büyük bir ateşin çevresinde şurada burada, rastgele, kurt yeniği birkaç masa hazırlanmıştı. Geometri meraklısı herhangi bir uşak onların koşutluğunu sağlamaya ya da en azından pek alışılmamış, hiç kullanılmayan açılarla birbirlerini kesmemelerine özen göstermek tenezzülünde bulunmamıştı. Masanın üzerinde şarap ve birayla ıslanmış birkaç çanak parlıyordu; bu çanakların çevresine de ateşten ve şaraptan kızarmış bir sürü sarhoş suratı toplanmıştı. Bir yanda kocaman karınlı ve güleç yüzlü neşeli bir adam, şişman, etli canlı ve kaba bir sokak kızını gürültüyle öpüyordu. Beride bir çeşit sahte asker, argoda dendiği gibi, bir düzenbaz, ıslık çalarak yalancı yarasının sargılarını çözüyor ve sabahtan beri bin bir türlü bağın içinde sımsıkı sarılı kalan sağlam ve güçlü kuvvetli dizinin uyuşukluğunu gideriyordu. Öte yanda bir çelimsiz sıska da, kırlangıçotu ve öküz kanı ile ertesi günkü Tanrıya kalmış bacağını hazırlıyordu.</p>

  <p>İki masa ötede, üstü başı böcekkabuğu kaplı bir dilenci, eksiksiz hacı giysisiyle, tekdüze ezgiyi ve burundan gelen sesleri kesinlikle unutmaksızın, Sainte-Reine ilahisini ezberliyordu. Beride, genç bir dilenci, kendisine bir parça sabun çiğneyerek köpük saçma sanatını öğreten yaşlı bir sabun köpüğü saçıcı dilenciden sara illeti dersi alıyordu. Hemen yanda, karnı su toplamış biri şişkinliğini gideriyor ve aynı masada oturan, o akşam çalınan bir çocuğu sahiplenmek yüzünden cıyak cıyak çekişen dört hırsız kadın da burnunu tıkıyordu. Tarihçi Sauval'in dediği gibi, iki yüzyıl sonra "sarayda son derece gülünç bulunarak krala eğlence olan ve dört bölüme ayrılan ve Petit-Bourbon Tiyatrosu'nda oynanan 'Gece' adlı kraliyet balesinde giriş olarak sunulan" bütün durumlar.</p>

  <p>1653'ün bir tanığı da şunları ekliyor:</p>

  <p>"Mucizeler Sarayı'ndaki o birdenbire değişmeler asla bu kadar uygun bir şekilde, başarıyla temsil edilmemiştir. Benserade bizi buna oldukça açık saçık dizelerle hazırlamıştır."</p>

  <p>Mucizeler Sarayı'nın her yanından gürültü, kaba kahkahalar, müstehcen türküler duyuluyordu. Herkes, yanındakini dinlemeden, küfür edip, yorumlar yaparak kendi başına bir terane tutturuyordu. Şarap çanakları tokuşturuluyor ve çanakların tokuşturulmasından kavgalar doğuyor, ardından da çatlak çanaklar hırtı pırtı giysileri yırtıyordu.</p>

  <p>İri bir köpek, kuyruğunun üzerine oturmuş, ateşe bakıyordu. Bu rezalete birkaç çocuk da katılmıştı. Çalınan çocuk hem ağlıyor, hem gülüyordu. Bir başkası, dört yaşında şişman bir oğlan çocuk, bir hayli yüksek bir sırada bacakları sallanarak oturuyordu, masa ancak çenesine kadar geliyordu; çocuğun hiç sesi çıkmıyordu. Bir üçüncüsü, bir mumdan akan erimiş balmumunu parmağıyla büyük bir ciddiyetle masanın üzerine yayıyordu. Bir sonuncusu da, küçük bir çocuk, çamurların içine çömelmiş, bir tuğla parçasıyla kazıyarak Stradivarius'u bayıltacak bir ses çıkardığı kocaman bir kazanın içinde âdeta kaybolmuştu.</p>

  <p>Ocağın hemen yanı başında bir fıçı vardı, üzerinde de bir dilenci. Tahtında oturan Kral'dı bu.</p>

  <p>Gringoire'a sahip çıkan üç kişi onu fıçının önüne getirdiler. Çocuğun oturduğu kazanın dışında, bütün bu gürültülü içki ve sefahat âlemi zırp diye derin bir sessizliğe gömüldü.</p>

  <p>Gringoire ne soluk almaya ne de gözlerini kaldırmaya cesaret ediyordu.</p>

  <p>Kendisini sahiplenen o üç kopuktan biri:</p>

  <p><i>"Hombre, quita tu sombrero,"</i><a href="../Text/Section0076.xhtml#Footnote0047" id="Feedback0047"><sup>[47]</sup></a> dedi.</p>

  <p>Ve Gringoire daha bunun ne demek olduğunu anlamadan, beriki şapkayı başından almıştı bile. Sefil, içler acısı bir külahtı bu gerçekte; ama hâlâ güneşli ya da yağmurlu günlerde pekâlâ işe yarıyordu. Gringoire içini çekti.</p>

  <p>Bu arada, Kral, fıçısının tepesinden ona seslendi:</p>

  <p>"Bu ahlâksız kimin nesi böyle?"</p>

  <p>Gringoire iliklerine kadar ürperdi. Bu ses ona, tehditle vurgulanmasına karşın, daha o sabah dinleyiciler arasında, "Sadaka, Tanrı rızası için sadaka!" diye vızıldayarak dinsel temsiline ilk darbeyi indiren sesi anımsattı. Başını kaldırıp baktı. Bu, gerçekten de Clopin Trouillefou idi.</p>

  <p>Krallık simgeleriyle kaplı giysilerini sırtına geçirmiş olan Clopin Trouillefou'nun üzerinde ne eksik ne de fazla bir paçavra vardı. Kolundaki yara kaybolup gitmişti bile. Elinde, o dönemde, kamçılı çavuşların halkı sıkıştırmak için kullandıkları ve "boullayes" adı verilen, beyaz meşin kayışlardan oluşan kamçılardan birini tutuyordu. Başında, etrafı çemberli ve tepesi kapalı bir başlık vardı; ama bunun pamuklu bir çocuk takkesi mi, yoksa bir kral tacı mı olduğunu anlamak pek güçtü, çünkü bu iki nesne son derece birbirine benzer.</p>

  <p>Bu arada Gringoire, Mucizeler Sarayı Kralı'nın, toplantı salonundaki o kahrolasıca dilenci olduğunu anlayınca, nedenini kendi de bilmeden biraz umuda kapılmıştı.</p>

  <p>"Üstadım," diye kekeledi. "Kral Hazretleri... Haşmetli Efendim... Size nasıl seslenmem gerekiyor acaba?" dedi en sonunda. Sesinin en yüksek noktasına varmıştı ve artık ses tonunu nasıl indirip yükselteceğini bilemiyordu.</p>

  <p>"Kral Hazretleri, haşmetmeap ya da düpedüz arkadaş de, canın nasıl isterse bana öyle hitap et. Ama çabuk ol. Savunman için bana ne söyleyeceksin?"</p>

  <p>Gringoire, "Savunmam için mi?" diye düşündü. "İşte bu hiç mi hiç hoşuma gitmedi," diye içinden geçirdikten sonra, kekeleyerek sözlerini sürdürdü: "Ben bu sabah..."</p>

  <p>Clopin Trouillefou, "Seni şeytan paralasın!" diye gürleyerek onun sözünü kesti. "Adını söyle, ahlâksız! Başka şey istemez. Dinle bak. Sen burada kudretli üç hükümdarın karşısında bulunuyorsun: Biri ben, Ahlâksızların büyük kralının yerine geçen halefi, Metelik Kralı, Argo Krallığı'nın yüce hükümdarı Clopin Trouillefou; şurada başı bir paçavrayla sarılı gördüğün, şu yaşlı sarı adam Çingeneler ve Bohemler Dükü Mathias Hungadi Spicali; bizi dinlemeyip de bir sokak fahişesini okşayan şu şişko da Galilee İmparatoru Guillaume Rousseau. Bizler senin yargıçlarınız. Sen Argo Krallığı'nın uyruğu değilken Argo ülkesine girdin, kentimizin ayrıcalıklarına tecavüz ettin. Namuslu, kibar insanların dilince, hırsız, dilenci ya da düpedüz serseri değilsen, cezalandırılmalısın. Söyle bakalım, bunlara benzer bir şey misin? Kendini temize çıkar. Niteliklerini bir bir say da görelim hele."</p>

  <p>Gringoire:</p>

  <p>"Ne yazık ki o onura erişemedim," dedi. "Ben temsilin yazarıyım..."</p>

  <p>Trouillefou onun sözünü tamamlamasına vakit bırakmadan: "Yeter!" diye sürdürdü konuşmasını. "Asılacaksın. Namuslu kentsoylu efendiler! Elinize düştükleri zaman, bizimkilere karşı siz nasıl davranıyorsanız, kentimize giren sizinkilere karşı biz de aynı şekilde davranıyoruz. Sizin dilencilere, serserilere uyguladığınız yasaları dilenciler sizin için kullanıyor. Eğer o yasa kötüyse, kabahat sizin. Kenevir gerdanlığın üzerinde arada sırada bir namuslu adam yüzü görmek gerek. Bu, olaya onur kazandırır. Hadi bakalım, arkadaş, dünyalıklarını kendi isteğinle şu masum kızlarla paylaş hele. Serserileri eğlendirmek için ben seni astıracağım, sen de içki almak için para keseni onlara vereceksin. Yapacağın herhangi bir maskaralık varsa, orada, küçük taş havanın içinde Saint-Pierre-aux-Boeufs'den çaldığımız pek güzel taştan bir İsa var. Ruhunu ille de onun başına musallat etmek istiyorsan ancak dört dakikan kaldı."</p>

  <p>Konuşma pek korkunçtu.</p>

  <p>Galilee İmparatoru, masasının ayağını desteklemek için çanağını kırarken:</p>

  <p>"Tanrı şahit, çok güzel söyledi!" diye haykırdı. "Clopin Trouillefou tıpkı kutsal papa gibi vaaz veriyor!"</p>

  <p>Gringoire büyük bir soğukkanlılıkla:</p>

  <p>"Sayın İmparator ve Kral Hazretleri," dedi. Nasıl oldu da metanetine kavuştu bilmem; ama kesin ve kararlı bir sesle konuşuyordu. "Böyle bir şeyi aklınıza bile getirmezsiniz. Olacak şey değil. Benim adım Pierre Gringoire. Bu sabah Adliye Sarayı'nın toplantı salonunda temsil edilen dinsel piyesin yazarıyım."</p>

  <p>Bunun üzerine Clopin:</p>

  <p>"Ya! Demek sensin haa, üstad!" dedi. "İki gözüm kör olsun ki, ben de oradaydım! İyi ama, arkadaş, sabahleyin bizi sıkıntıdan patlatmış olman akşama asılmaman için geçerli bir neden midir?"</p>

  <p>Gringoire, "Ben bu işin içinden zor kurtulacağım, selamete çıkmak için akla karayı seçeceğim demektir," diye düşündü. Bununla birlikte, gene de bir çaba daha gösterdi:</p>

  <p>"Şairlerin neden serserilerle dilenciler arasına katılmadığını bir türlü anlayamıyorum," dedi. "Aesopus serseriydi; Homeros dilenciydi; Mercurius hırsızdı."</p>

  <p>Clopin onun sözünü kesti:</p>

  <p>"Sen galiba bir sürü anlaşılmaz sözler söyleyip çalçene ederek bizi uyutmaya çalışıyorsun. Şeytan çarpsın seni! Bu numaraları bırak da, kendini adam gibi astır, bitsin gitsin!"</p>

  <p>Gringoire elindeki olanakları adım adım savunarak:</p>

  <p>"Kusura bakmayın, Metelik Kralı Hazretleri," dedi. "Bu, zahmete değer... Bir dakika, lütfen!.. Dinleyin beni... Beni dinlemeden mahkûm edemezsiniz..."</p>

  <p>Gerçekten de, çevresindeki gürültü onun zavallı cılız sesini bastırıyordu. Küçük oğlan kazanını her zamankinden daha büyük bir coşkuyla kazıyordu. Üstelik de, tam o sırada yaşlı bir kadın kıpkızıl sacayağının üzerine içyağı dolu bir tava yerleştirmişti, ateşin üzerine oturtulan tavadan da bir karnaval maskelisini kovalayan bir yığın çocuğun çığlıklarını andıran bir gürültü geliyordu.</p>

  <p>Bu arada, Clopin Trouillefou, Çingene Dükü ve zilzurna sarhoş olan Galilee İmparatoru ile bir süre konuşup akıl danışır gibi göründü. Sonra sert ve kaba bir sesle bağırdı:</p>

  <p>"Susun be!"</p>

  <p>Kazanla tava onu dinlemeyip ikili türkülerini sürdürdüklerinden, beriki fıçısının üzerinden aşağı atladı, kazana bir tekme attı, kazan çocukla birlikte on adım öteye yuvarlandı; bir tekme de tavaya vurdu, onun da bütün yağı ateşe döküldü. Sonra, ne çocuğun boğuk boğuk ağlayışına, ne de bütün akşam yemeği bembeyaz alevler halinde uçup giden yaşlı kadının homurtularına kulak asarak, büyük bir ciddiyetle, çıkıp tahtına oturdu.</p>

  <p>Trouillefou bir işaret yaptı, Dük de, İmparator da, başyardımcılarla cüzzamlılar da gelip, onun çevresinde at nah biçiminde dizildiler; bütün vücudu hâlâ müthiş bir korkunun pençesinden kurtulamayan Gringoire da bunun tam ortasında bulunuyordu. Hırtı pırtı kılıkların, paçavraların, madeni pulların, çatal yabaların, baltaların, aşın derecede sarhoş bacakların, çıplak iri kolların, iğrenç, pis, cam çekilmiş ve sersemlemiş suratların meydana getirdiği bir yarım daireydi bu. Dilenciliğin, ahlâksızlığın bu yuvarlak masasının ortasında, Clopin Trouillefou, bu senatonun başkam olarak, bu senyörlüğün kralı, bu ruhani toplantının papası olarak, önce fıçının bütün yüksekliğince, sonra da bilmem nasıl azametli, vahşi, yırtıcı ve korkunç bir tavırla hepsine egemendi. Bu durum onun gözbebeklerini parlatıyor ve yabanıl suratındaki dilenci soyunun hayvansal görünüşünü bir parça yumuşatıyordu. Domuzlar arasında bir yaban domuzu sanırdınız.</p>

  <p>Clopin nasırlı elleriyle biçimsiz çenesini okşayarak Gringoire'a:</p>

  <p>"Buraya bak," dedi. "Senin asılmaman için bir neden göremiyorum. Bunun senin hiç hoşuna gitmediği açıkça görülüyor; bu da pek doğal, sizler, kentsoylu efendiler, buna alışık değilsiniz. Olayı gözünüzde pek büyütüyorsunuz. Her şeye karşın, biz senin kötülüğünü istemeyiz. İşte sana şimdilik yakanı kurtaracak bir çare. Aramıza katılıp bizlerden biri olmak ister misin?"</p>

  <p>Bu önerinin, yaşamın elinden kaçtığı, her şeyden ayrılmak üzere olan Gringoire'ın üzerinde yaptığı etkiyi anlamak hiç de zor değildi. Şair bu öneriye bütün gücüyle yapıştı.</p>

  <p>"İsterim, elbette, öyle de bir isterim ki!" dedi.</p>

  <p>Clopin, "Yankesiciler sınıfına katılmaya razı oluyor musun?" diye sürdürdü.</p>

  <p>Gringoire, "Yankesiciler sınıfına. Elbette!" diye yanıtladı. Metelik Kralı, "Bizim topluluğumuzun bir üyesi olduğunu kabul ediyor musun?" diye sordu.</p>

  <p>"Bu topluluğun bir üyesi olmaya."</p>

  <p>"Argo Krallığı'nın bir uyruğu olmaya?"</p>

  <p>"Argo Krallığı'nın bir uyruğu olmaya."</p>

  <p>"Serseri ve dilenci?"</p>

  <p>"Serseri ve dilenci."</p>

  <p>"Yürekten mi?"</p>

  <p>"Yürekten."</p>

  <p>Bunun üzerine Kral:</p>

  <p>"Şunu da belirteyim ki," dedi, "bütün bunlarla birlikte gene de asılabilirsin."</p>

  <p>Şair, "Tüh! Hay kör şeytan!" dedi.</p>

  <p>Clopin sakin sakin, hiç istifini bozmadan:</p>

  <p>"Yalnız," diye sürdürdü, "daha sonra, daha da görkemli bir törenle, yufka yürekli, acıması bol Paris kenti hesabına, güzel bir taş darağacında, namuslu kişiler eliyle asılırsın. Bu da bir avuntudur."</p>

  <p>Gringoire da, "Öyle, dediğiniz gibi," dedi.</p>

  <p>"Daha başka yararlar da var. Bir derebeyinin uyruğu olduğun için, Parisli kentsoyluların ödemek zorunda oldukları temizlik ve aydınlanma gibi vergilerden hiçbirini ödemeyeceksin."</p>

  <p>Gringoire, "Pekâlâ, öyle olsun," dedi. "Razı oluyorum. Dilenciyim, Argo'luyum, yankesiciyim, istediğiniz her şeyim. Sayın Metelik Kralı, ben eskiden de bütün bunlardım zaten, çünkü filozofum ben ve bildiğiniz gibi <i>"et omnia in philosophia, omnes in philosopho continentur."</i><a href="../Text/Section0076.xhtml#Footnote0048" id="Feedback0048"><sup>[48]</sup></a></p>

  <p>Metelik Kralı kaşlarını çattı.</p>

  <p>"Sen beni kim sanıyorsun, arkadaş? Sen orada hangi Macaristan Yahudisi argosu dırlanıp duruyorsun, bakayım? İbranice bilmem ben. Haydut olduksa, Yahudi olmadık ya. Hem ben artık hırsızlık bile etmiyorum, o işlerin çok üstündeyim; adam öldürüyorum. Boyun vurucu, evet; kese-vurucu, hayır."</p>

  <p>Gringoire, öfkenin daha da kesikleştirdiği bu sert sözlerin arasına birkaç özür sözcüğü sıkıştırmaya çalıştı:</p>

  <p>"Özür dilerim, Efendimiz. İbranice değil, Latinceydi söylediklerim."</p>

  <p>Clopin müthiş bir öfkeyle:</p>

  <p>"Bak sana gene söylüyorum," diye sürdürdü. "Yahudi değilim ben ve seni de, astıracağım, havrası batasıca, anladın mı! Senin yanındaki şu küçük Yahudi esnaf bozuntusunu da astıracağım ve tıpkı kalp parayı çiviler gibi bir tezgâha çivilendiğini görmeyi umuyorum!"</p>

  <p>Trouillefou böyle konuşurken, parmağıyla kısa boylu, sakallı bir Macar Yahudisini gösteriyordu. Adam, o ezeli facitate caritatem tekerlemesiyle Gringoire'a yanaşmıştı ve başka dil bilmediği için de, Metelik Kralı'nın öfkesinin kendi üzerine taşmasına bir anlam veremeden, şaşkın şaşkın bakıyordu.</p>

  <p>En sonunda Clopin hazretleri yatıştı.</p>

  <p>"Serseri!" dedi bizim ozana, "demek ki hırsız olmak istiyorsun, öyle mi?"</p>

  <p>Ozan da, "Elbette," diye yanıt verdi.</p>

  <p>Asık suratlı Clopin:</p>

  <p>"İstemek her şeyi çözümlemez," dedi "İyi niyet çorbaya bir soğan daha koymaz, sadece cenneti boylamaya yarar; cennetle argo ayrı ayrı iki şeydir. Argo ülkesine kabul edilmek için bir işe yaradığını kanıtlamalısın; bunun için de mankeni yoklaman gerekiyor."</p>

  <p>Gringoire, "İstediğiniz her şeyi yoklarım," dedi.</p>

  <p>Clopin bir işaret yaptı. Birkaç Argo'lu halkadan çıktı, az sonra da dönüp geldiler. Alt uçlarında tahtadan iki ayakla sonuçlanan, onlar sayesinde rahatça döşemeye yerleşebilen iki direk getirdiler. İki direğin üst ucuna enlemesine bir hatıl yerleştirdiler, böylece ortaya portatif, güzel bir darağacı çıktı. Gringoire da bunun, kaşla göz arası, karşısına dikiliverdiğini görmekle büyük bir memnunluk duydu. Darağacının hiçbir eksiği yoktu, kalasın üzerinde zarafetle sallanan ip bile yerli yerindeydi.</p>

  <p>Gringoire, derin bir kaygıyla, içinden, "Bunlar ne yapmak istiyorlar acaba?" diye geçiriyordu.</p>

  <p>Tam o sırada duyduğu bir çıngırak sesi kaygısına son verdi. Dilenciler bir mankeni boynundan darağacındaki ipe asıyorlardı. Bu, kırmızılar giydirilmiş korkuluk gibi bir şeydi ve üzerinde o kadar çok çıngırak ve küçük çan vardı ki, onlarla rahatça otuz tane Kastilya katırı donatılabilirdi. Bu binlerce çıngırak ipin sallantısıyla bir süre titredi, sonra azar azar hafifledi ve en sonunda kum saatiyle su saatini tahtından indiren o sarkaç yasasına uyarak hareketsiz kaldı.</p>

  <p>İşte o zaman Clopin mankenin altına yerleştirilen sallantılı eski çürük iskemleyi işaret ederek, Gringoire'a:</p>

  <p>"Çık şunun üzerine!" dedi.</p>

  <p>"Kahretsin! Hay kör şeytan!" diye söylendi beriki. "Kafamı patlatacağım. İskemleniz Martialis'in bir dörtlüğü gibi topallıyor; bir ayağı altı hece, öbür ayağı beş hece."</p>

  <p>Clopin, "Çık dedim" diye gürledi.</p>

  <p>Gringoire iskemlenin üzerine çıktı, kollarını ve başını bir hayli dalgalandırdıktan sonra orada dengesini güçlükle bulabildi.</p>

  <p>Metelik Kralı:</p>

  <p>"Şimdi de, sağ ayağını sol bacağının çevresine dola ve sol ayağının ucunda dikil."</p>

  <p>Gringoire:</p>

  <p>"Aman Efendimiz," dedi, "demek ki, kolumu ya da bacağımı kırmamı kesinlikle istiyorsunuz, öyle mi?"</p>

  <p>Clopin başını salladı:</p>

  <p>"Bak dinle, arkadaş, sen çok konuşuyorsun. İşte konu kısaca şu. Dediğim gibi, ayağının ucunda dikileceksin; böylece, mankenin cebine ulaşabilirsin; mankeni yoklayacaksın, içinde bulunan keseyi çekip çıkaracaksın; bütün bunları bir tek çıngırak sesi duyulmadan yaparsan, ne âlâ; dilenci olabilirsin. Bizim artık seni tam sekiz gün boyunca sopaya çekmekten başka işimiz kalmaz."</p>

  <p>Gringoire:</p>

  <p>"Kahretsin! Nasıl yaparım ben bunu!" dedi. "Peki ya çıngırakları öttürürsem?"</p>

  <p>"O zaman asılacaksın. Anlıyor musun?"</p>

  <p>Gringoire içini çekerek:</p>

  <p>"Hiçbir şey anlamıyorum," dedi.</p>

  <p>"Bir kez daha dinle. Mankenin ceplerini araştıracaksın, para kesesini bulup alacaksın. Bu iş sırasında bir tek çıngırak oynarsa, asılacaksın. Bunu anlıyor musun?"</p>

  <p>Gringoire, "Evet," dedi. "Bunu anladım. Sonra?"</p>

  <p>"Çıngıraklar duyulmadan keseyi çekip çıkarmayı başarırsan serseriler arasına katılacaksın, sekiz gün peş peşe sopaya çekileceksin. Artık iyice anlamışsındır, değil mi?"</p>

  <p>"Hayır, Efendimiz, hiçbir şey anlamıyorum. Benim kazancım nedir? Birinde asılacağım, öbüründe dövüleceğim..."</p>

  <p>"Ya dilencilik?" diye sordu Clopin. "Ya dilencilik? Onun hiç önemi yok mu? Senin iyiliğin için döveceğiz seni, dayağa alışman için."</p>

  <p>Ozan, "Yoo! Çok teşekkür ederim," dedi.</p>

  <p>Kral, davul gibi ses veren fıçıya ayağıyla vurarak:</p>

  <p>"Hadi bakalım, çabuk ol hele," dedi. "Mankenin ceplerini karıştır da bu iş de bitsin. Son bir kez daha uyarıyorum seni: Eğer bir tek çıngırak sesi duyarsam mankenin yerini sen alacaksın."</p>

  <p>Argo'lular çetesi Clopin'in bu sözlerini alkışladı. Darağacının çevresine fırdolayı yerleştiler; öylesine insafsızca, acımadan gülüyorlardı ki, Gringoire onları fazlasıyla eğlendirdiği için kendilerinden korkmaması gerektiğini anladı. Ozanın kendisine buyrulan o korkunç eylemi başarmanın zayıf şansından başka, artık hiçbir umudu kalmamıştı. Bunu denemeye karar verdi; ama önce soyacağı mankene içinden, canı gönülden, yana yakıla dua etti; bu ruhsuz kuklayı yumuşatmak, kendine acındırmak dilencileri yumuşatmaktan daha da kolay olabilirdi. Küçücük bakır dilleriyle bu binlerce çıngırak ona ısırmaya, ıslık çalmaya hazır karayılanların açık ağzını anımsatıyordu.</p>

  <p>"Ah!" diyordu alçak sesle, "Yaşamım bu çıngırakların en önemsizinin en küçük bir kımıltısına bağlı, öyle mi?" Sonra da ellerini kavuşturarak, "Çıngıraklar, ey çıngıraklar, sakın çalmayın, ne olur! Ey ziller, sakın ötmeyin, olmaz mı!" diye yalvarıyordu.</p>

  <p>Trouillefou'yu acındırmak için bir çaba daha gösterdi:</p>

  <p>"Ya birdenbire sert bir rüzgâr eserse?" diye sordu.</p>

  <p>Beriki bir saniye bile duraksamadan:</p>

  <p>"Asılırsın!" yanıtını verdi.</p>

  <p>Ozan, ne erteleme, ne kurtuluş, ne de kaçamak olanağı bulunduğunu görünce, bütün yürekliliğiyle kesin kararım verdi. Sağ ayağını sol bacağının çevresinde döndürdü, sol ayağının ucunda dikildi ve kolunu uzattı; ne var ki, tam mankene dokunacağı sırada, sadece tek ayağı kalan bedeni olup olacağı üç ayağı olan iskemlenin üzerinde sallandı. Gringoire elinde olmaksızın, mankene dayanmak istedi, dengesi bozuldu ve elinin itmesiyle, önce kendi çevresinde dönen, sonra da iki direk arasında görkemli bir biçimde sallanan mankenin binlerce çıngırağının o uğursuz titreşimiyle âdeta sersemleyip sağırlaşarak, bütün ağırlığıyla, küt diye yere düştü.</p>

  <p>Gringoire düşerken:</p>

  <p>"Kahretsin! Lanet olsun!" diye bağırdı ve yüzükoyun, ölü gibi, olduğu yerde kalakaldı.</p>

  <p>Bu arada tepesindeki çıngırak seslerini ve serserilerin şeytansı gülüşlerini, üstelik bir de Trouillefou'nun, "Kaldırın şu sersemi de bir güzel asın," diyen sesini duyuyordu.</p>

  <p>Ozan ayağa kalktı. Kendisine yer açmak için mankeni çengelden çıkarmışlardı bile.</p>

  <p>Argo'lular Gringoire'ı iskemlenin üzerine çıkardılar. Clopin yanına gelip, ipi boynuna geçirdi ve omzuna vurarak:</p>

  <p>"Elveda, arkadaş! Papa'nın sülalesinden bile olsan, artık kurtulamazsın," dedi.</p>

  <p>"Acıyın bana!" sözü Gringoire'ın dudaklarında can verdi. Şair bakışlarım çevresinde dolaştırdı. Hiçbir umut yoktu: Hepsi gülüp eğleniyordu.</p>

  <p>Metelik Kralı iriyarı bir dilenciye:</p>

  <p>"Bellevigne de l'Etoile!" diye seslendi. Beriki hemen kalabalıktan ayrılıp ortaya çıktı. "Hatılın üzerine tırman."</p>

  <p>Bellevigne de l'Etoile büyük bir çeviklikle iki direğin arasındaki hatıla çıktı ve biraz sonra Gringoire gözlerini kaldırınca onun, tepesindeki direkte, çömelmiş durduğunu dehşetle gördü.</p>

  <p>Clopin Trouillefou:</p>

  <p>"Şimdi," dedi, "ben ellerimi çırpar çırpmaz. Kızıl Andry, sen de bir dizinle vurarak iskemleyi devirirsin; François Chante-Prune, sen de bu serserinin ayaklarına asılırsın; sen de, Bellevigne, omuzlarına atılırsın; her üçünüz aynı anda, anladınız mı?"</p>

  <p>Gringoire iliklerine kadar ürperdi.</p>

  <p>Clopin Trouillefou, bir sineğe saldıran üç örümcek gibi, Gringoire'ın üzerine atılmaya hazır bekleyen o üç Argo'luya:</p>

  <p>"Hazır mısınız?" diye sordu.</p>

  <p>Zavallı idam mahkûmu korkunç bir bekleme anı geçirirken, Clopin ayağının ucuyla alevlerin yetişemediği birkaç asma dalını sakin sakin ateşin içine doğru itiyordu.</p>

  <p>"Hazır mısınız?" diye yineledi ve birbirine vurmak üzere ellerini açtı.</p>

  <p>Bir saniye sonra her şey bitmiş olacaktı.</p>

  <p>Ama sanki aklına birden bir şey gelmiş gibi zırp diye duruverdi.</p>

  <p>"Bir dakika!" dedi. "Az kalsın unutuyordum!.. Onu isteyen bir kadın bulunup bulunmadığını sormadan hiç kimseyi asmayız biz, geleneğimiz böyledir. Arkadaş, bu senin son çaren. Bir dilenci kadınla evlenmelisin, yoksa ipe çekilirsin."</p>

  <p>Bu Çingene yasası, okuyucuya ne kadar garip görünürse görünsün, bugün bile eski İngiliz hukuk kurallarında bu uzun uzadıya yazılıdır.</p>

  <p>"Burington's Observations'a bakınız."</p>

  <p>Gringoire bir soluk aldı. Yarım saatten beri ikinci kez olarak, ölüme kıl payı kala, yeniden yaşama dönüyordu. Onun için, buna da pek güvenmeye cesaret edemiyordu.</p>

  <p>Yeniden fıçısının üzerine çıkan Clopin:</p>

  <p>"Hey, buraya bakın!" diye bağırdı. "Hey, kadınlar, kadıncıklar! İçinizde, büyücüden dişi kediye kadar bu ahlâksız herifi isteyen bir ahlâksız kadın var mı? Heey! Charonne'lu Colette! Elisabeth Trouvain! Simone Jodouyne! Marie Piedebou! Sırık Thonne! Berarde Fanouel! Michelle Genaille! Kulak-Kemiren Claude! Mathurine Girorou! Heey! Thierrye'li İsabeau! Gelin de bakın! Bedavadan bir erkek! İsteyen var mı?"</p>

  <p>İçinde bulunduğu bu sefil durumda Gringoire hiç kuşkusuz pek iştah verici halde değildi. Dilenci kadınlar öneriyle pek fazla ilgilenir gibi görünmediler. Zavallı adam onların, "Hayır! Hayır! Asın onu! Bütün kadınlar bundan zevk duyacaktır!" dediklerini işitiyordu.</p>

  <p>Bu arada üç kadın kalabalığın içinden sıyrıldı, gelip ozanı kokladı.</p>

  <p>Birincisi dörtköşe suratlı şişman bir kızdı. Filozofun içler acısı uzun ceketini büyük bir dikkatle inceledi. Giysi pek aşınmıştı ve bir kalburdan daha da delik deşikti. Kız yüzünü buruşturdu.</p>

  <p>"Eskici torbası!" diye homurdandı ve sonra da Gringoire'a dönerek:</p>

  <p>"Paltonu görelim hele, bakalım nasıl bir şey!"</p>

  <p>"Yitirdim," dedi Gringoire.</p>

  <p>"Şapkan?"</p>

  <p>"Başımdan aldılar."</p>

  <p>"Ayakkabıların?"</p>

  <p>"Artık neredeyse hiç tabanları kalmayacak duruma geldiler."</p>

  <p>"Para kesen?"</p>

  <p>"Ne yazık ki," diye kekeledi Gringoire, "tek bir meteliğim bile yok."</p>

  <p>Dilenci kadın sırtını dönerek:</p>

  <p>"Asılmaya razı ol, bir de üstelik teşekkür bile et!" diye karşılık verdi.</p>

  <p>Yaşlı, kara kuru, bumburuşuk, iğrenç, Mucizeler Sarayı'na leke düşürecek bir çirkinlikteki ikinci kadın Gringoire'ın çevresinde döndü dolaştı. Gringoire kadın kendisini isterse diye korkuyla tirtir titriyordu. Ama hatun ağzının içinde:</p>

  <p>"Çok sıska," diye mırıldanarak uzaklaştı.</p>

  <p>Üçüncüsü oldukça körpe bir kızdı, pek de çirkin değildi.</p>

  <p>Zavallı adamcağız alçak sesle ona:</p>

  <p>"Beni kurtarın!" dedi.</p>

  <p>Kız bir süre onu acıyan gözlerle inceledi, sonra bakışlarını yere indirdi, eteklerinin kıvrımlarını düzeltti ve öylece bir türlü karar veremeden, ikircikli kaldı. Ozan gözleriyle onun bütün devinimlerini izliyordu; bu onun son umut ışığıydı.</p>

  <p>Genç kız en sonunda:</p>

  <p>"Hayır! Hayır!" dedi. "Hayır olmaz, Guillaume Longuejoue beni döver."</p>

  <p>Ve yeniden kalabalığın içine daldı.</p>

  <p>Clopin, "Arkadaş, talihin yok!" dedi.</p>

  <p>Sonra da fıçısının üzerinde ayağa kalktı ve bir açık artırma görevlisinin sesine öykünerek:</p>

  <p>"Bunu hiç kimse istemiyor mu?" diye bağırdı. Herkesin neşesi doruk noktasına ulaşmıştı. "Kimse istemiyor mu bunu? Bir, iki, üç!" Sonra da darağacına dönerek başıyla bir işaret yaptı: "Saaattımm!"</p>

  <p>Bellevigne de l'Etoile, Kızıl Andry, François Chante-Prune yeniden Gringoire'a yaklaştılar.</p>

  <p>Tam o anda Argo'lular arasından bir bağrışma yükseldi:</p>

  <p>"Esmeralda! Esmeralda!"</p>

  <p>Gringoire ürperdi, gürültünün geldiği yana doğru döndü. Kalabalık aralandı ve saf, temiz, parlak güzellikte bir yüze yol verdi.</p>

  <p>Gelen Çingene kızıydı.</p>

  <p>Gringoire bütün heyecanı içinde, büyük bir şaşkınlıkla:</p>

  <p>"Esmeralda!" dedi.</p>

  <p>Ozan, günün bütün anılarının bu sihirli sözcükle ansızın düğümlenivermesi karşısında şaşırıp kalmıştı.</p>

  <p>Bu olağanüstü yaratık, ta Mucizeler Sarayı'nda bile çekiciliğinin ve güzelliğinin egemenliğini sürdürüyormuşa benziyordu. O geçerken kadınlı erkekli Argo'luların hepsi usulca yana çekiliyordu ve kaba, haşin yüzleri onun bakışıyla aydınlanıyordu. Esmeralda, o tüy gibi hafif yürüyüşüyle, mahkûma yaklaştı. Güzel keçisi Djali de peşindeydi. Gringoire canlıdan çok ölüye benziyordu.</p>

  <p>Genç kız bir süre sessizce onu seyretti. Sonra da büyük bir ciddiyetle Clopin'e:</p>

  <p>"Bu adamı asacak mısınız?" diye sordu.</p>

  <p>Metelik Kralı:</p>

  <p>"Evet, hemşire," diye yanıt verdi. "Ya da sen onu kendine eş olarak kabul edesin."</p>

  <p>Genç kız alt dudağıyla o sevimli büzüştürmeyi yaptı.</p>

  <p>"Kabul ediyorum," dedi.</p>

  <p>O zaman Gringoire sabahtan beri düş gördüğüne, bunun da o düşün devamı olduğuna kesin olarak inandı. Gerçekten de, serüven sevimli olmakla birlikte pek sarsıcıydı.</p>

  <p>Boynundaki ipi çözdüler, Şair'i iskemleden indirdiler. Heyecanı o kadar büyüktü ki, oturmak zorunda kaldı.</p>

  <p>Çingene Dükü bir tek sözcük söylemeden bir toprak testi getirdi. Çingene kızı onu Gringoire'a uzattı ve:</p>

  <p>"Bunu yere atın," dedi.</p>

  <p>Testi dört parçaya bölünerek kırıldı.</p>

  <p>Bunun üzerine, Çingene Dükü ellerini ikisinin alnına koyarak:</p>

  <p>"Kardeş," dedi, "bu kız senin eşindir; bacım, bu adam senin koçandır. Dört yıl için. Hadi gidin."</p>
</body>
</html>
