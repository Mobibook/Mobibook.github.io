<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="V. Sakıncaların Arkası">V<br />
  Sakıncaların Arkası</h2>

  <p>Gringoire, düşmenin neden olduğu sersemlemeyle, sokağın köşesindeki Meryem Ana'nın önünde, kaldırım taşlarının üzerinde kalakalmıştı. Yavaş yavaş kendine geldi. Önce, bir süre, Çingene kızıyla keçinin tüy gibi hafif yüzlerinin Quasimodo'nun kurşun gibi yumruğunun ağırlığıyla birleştiği, hiç de yumuşaklıktan yoksun olmayan bir çeşit yarı uykulu bir düşlemin içinde yüzer gibi kaldı. Bu durum kısa sürdü. Vücudunun taşla temas eden bölümünde duyduğu oldukça keskin bir soğuk onu birdenbire uyandırdı ve aklını başına getirdi. Ansızın kendi kendine:</p>

  <p>"Bu serinlik bana nereden geliyor, kuzum?" diye söylendi. Bunun üzerine, yan yarıya sokaktaki çirkef birikintisinin ortasında bulunduğunu ayrımsadı.</p>

  <p>"Canın cehenneme senin, kahrolasıca kambur tek göz!" diye homurdandı.</p>

  <p>Ayağa kalkmak istedi; ama pek sersemlemişti, fena halde de canı yanmıştı. Bu nedenle, olduğu yerde Kalmak zorundaydı. Neyse ki, eli oldukça serbestti; burnunu tıkadı ve içinde bulunduğu duruma boyun eğdi.</p>

  <p>"Paris'in çamuru" diye düşündü. Çünkü barınağının şu çirkef suyu olacağına artık kesinlikle inanmış gibiydi. Bir barınakta da düşünmekten başka ne yapılabilir ki? "Şu Paris'in çamuru da özellikle pek pis kokulu. Hiç kuşkusuz, içinde bol miktarda uçucu ve nitratlı, güherçileli tuzlar var. Aslında bu, üstat Nicolas Flamel'in, bir de şu gizli bilimlerle uğraşanların düşüncesi ya..."<a href="../Text/Section0076.xhtml#Footnote0037" id="Feedback0037"><sup>[37]</sup></a></p>

  <p>Bu "gizli bilimler" sözcüğü birdenbire aklına Başdiyakoz Claude Frollo düşüncesini getirdi. Az önce gördüğü o zorbalık sahnesini anımsadı; Çingene kızı iki erkek arasında çırpınıyordu; Quasimodo'nun yanında biri daha vardı ve Başdiyakoz'un kaygılı, azametli yüzü hayal meyal aklından geçti.</p>

  <p>"İşte bu pek acayip olurdu, doğrusu ya!" diye düşündü. Böylece, bu veriyle bu temel üzerine filozofların şu iskambil kâğıdından şatosu olan varsayımların garip binasını kurmaya başladı. Sonra ansızın, bir kez daha içinde bulunduğu gerçeğe dönerek:</p>

  <p>"Aa! Olur şey mi yani! Donuyorum!" diye haykırdı.</p>

  <p>Bulunduğu yer, içine düştüğü durum, gerçekten de, gitgide dayanılmaz hale geliyordu. Çirkef çukurunun her molekülü Gringoire'ın vücudundan yayılan bir ısı molekülünü alıp götürüyordu ve böylece, vücudunun ısısı ile su birikintisinin ısısı arasındaki denge hoyrat bir biçimde kurulmaya başlıyordu.</p>

  <p>Birdenbire ozanı büsbütün başka türden bir can sıkıntısı kuşattı.</p>

  <p>Ezelden beri, "sokak haylazı" adı altında Paris sokaklarını aşındıran, bizim de çocukluğumuzda pantolonumuz yırtık olmadığı gerekçesiyle okul dönüşlerinde her akşam üzerimize taş atmış olan o yalınayak küçük yabanıllardan bir sürü çocuk, komşuların uykusunu zerre kadar umursamadan kahkahalarla, çığlıklarla, Gringoire'ın yerlerde süründüğü dört yol ağzına doğru koşuyordu. Peşleri sıra biçimsiz bir torbaya benzer bir şeyi de sürüklüyorlardı; ne var ki, ayaklarındaki tahta tabanlı pabuçlar bir ölüyü bile uyandırırdı. Çok şükür ki henüz o duruma gelmemiş olan Gringoire olduğu yerde şöyle bir yarı doğruldu.</p>

  <p>Sokak haylazları:</p>

  <p>"Hey, Hennequin Dandeche! Hey, Jehan Pincebourde!" diye avaz avaz bağrışıyorlardı. "Şu köşedeki dükkâncı yaşlı adam, Eustache Moubon öldü. Onun ot minderini aldık, bununla şurada bir şenlik ateşi yakacağız. Bugün Flamanların günü!"</p>

  <p>Ve böylece Gringoire'ı görmeden, ta yanı başına kadar gelmişlerdi, ot minderi adamın üzerine atıverdiler. Aynı zamanda da, içlerinden biri bir tutam saman alıp gitti Meryem Ana'nın kandilinde yaktı.</p>

  <p>Gringoire, "Ey Ulu Tanrım!" diye homurdandı. "Acaba şimdi de çok sıcaktan ter mi dökeceğim, nedir?"</p>

  <p>Durum son derece nazikti. Gringoire suyla ateş arasında kalacaktı; insanüstü bir çaba gösterdi, kaynar suya atılmak üzereyken kurtulmaya çalışan bir kalpazan hamlesi yaptı. Dimdik ayağa kalktı, ot minderi çocukların üzerine attı ve kaçtı.</p>

  <p>Çocuklar, "Ey Ulu Meryem Ana!" diye ciyak ciyak bağırdılar. "Dükkâncı hortladı!"</p>

  <p>Ve her biri bir yana kaçıştı.</p>

  <p>Ot minder savaş alanının tek egemeni olarak kalakaldı. Yüce Yargıç, Peder Belleforet ile Corrozet'nin kesinlikle bildirdiklerine göre, ertesi gün ot minderi mahallenin kilise ileri gelenleri büyük bir törenle yerden almışlar ve götürüp Sainte-Opportune Kilisesi'nin hazine dairesine bırakmışlar; Orada görevlendirilen her kutsal emanetler bekçisi de, 1789'a kadar bununla bir hayli servet topladı: Güya 1482 yılının o unutulmaz 6 Ocak'ı 7'ye bağlayan gecesinde, Mauconseil Sokağı köşesindeki Meryem Ana yontusu sadece oradaki varlığıyla bir mucize göstermiş de, Eustache Moubon'un ölüsünü cinlerden kurtarmış, çünkü bu adam ölürken şeytana güzel bir oyun oynamak amacıyla, ruhunu ot minderinin içine gizlemişti.</p>
</body>
</html>
