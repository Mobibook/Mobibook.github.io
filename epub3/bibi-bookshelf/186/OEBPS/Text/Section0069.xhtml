<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VI. Boşuna Yanan Küçük Alev">VI<br />
  Boşuna Yanan Küçük Alev</h2>

  <p>Gringoire, Bastille'den çıkar çıkmaz, ipini koparan bir at hızıyla Saint-Antoine Sokağı'ndan aşağı indi. Baudoyer Kapısı'na gelince, dosdoğru, alanın ortasında dikili duran taştan yapılmış haça yürüdü; sanki haçın basamaklarında oturan kara giysili, kara külahlı adamın yüzünü karanlıklar içinde görebilirmiş gibi:</p>

  <p>"Siz misiniz, üstat?" dedi.</p>

  <p>Karalar giyinmiş adam ayağa kalktı:</p>

  <p>"Ölüm ve tutku! Beni kızdırıyorsun, Gringoire, tepemin tasım attırıyorsun. Saint-Gervais Kulesi'ndeki adam sabahın saat bir buçuğunu ilan etti."</p>

  <p>Gringoire, "Ah! Suç bende değil, devriyede, Kral'da," yanıtını verdi. "Büyük bir tehlikeden kıl payı kurtuldum! Hep asılmak tehlikesiyle karşılaşıyorum. Bu da benim yazgım."</p>

  <p>Beriki de, "Sen hiçbir şeyi tam yapamazsın," dedi. "Neyse, hadi çabuk gidelim. Parolayı öğrendin mi?"</p>

  <p>"Üstadım, düşünün ki, Kral'ı gördüm ben! Oradan geliyorum. Bacağında yünlü kumaştan bir potur var. Tam bir serüven bu."</p>

  <p>"Ah! Laf dolabı! Senin serüvenin benim umurumda mı? Serserilerin parolasını öğrendin mi?"</p>

  <p>"Öğrendim, gönlünüz rahat etsin. 'Boşuna yanan küçük alev'. İşte parola bu."</p>

  <p>"İyi. Yoksa dünyada kiliseye kadar gidemezdik. Serseriler bütün yolları tuttular. Bereket versin ki direnmeyle karşılaştılar galiba. Belki gene de vaktinde yetişebiliriz."</p>

  <p>"Evet üstat. İyi hoş da, Notre-Dame'dan içeri nasıl gireceğiz?"</p>

  <p>"Kulelerin anahtarı bende."</p>

  <p>"Peki, sonra nasıl çıkacağız?"</p>

  <p>"Manastırın arkasında Arazi'ye, oradan da ırmağa ulaşan küçük bir kapı var. Onun da anahtarı bende; bu sabah da oraya bir kayık bağladım."</p>

  <p>Gringoire gene, "Gerçekten de asılmaktan kıl payı kurtuldum!" dedi.</p>

  <p>Beriki, "Ee, hadi bakalım! Çabuk ol!" dedi.</p>

  <p>Hızlı hızlı Cite'ye doğru yürümeye başladılar.</p>
</body>
</html>
