<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="IV. Gece Sokaklarda Güzel Bir Kadının Peşinden Gitmenin Sakıncaları">IV<br />
  Gece Sokaklarda Güzel Bir Kadının Peşinden Gitmenin Sakıncaları</h2>

  <p>Gringoire, rastgele, Çingene kızının peşinden gitmeye başlamıştı. Onun keçisiyle birlikte Coutellerie Sokağı'na saptığını görmüştü; o da bu sokağa saptı.</p>

  <p>Kendi kendine, "Neden olmasın?" demişti.</p>

  <p>Paris sokaklarına alışık bir filozof olan Gringoire, nereye gittiğini bilmediği güzel bir kadının ardından gitmek kadar düş kurmaya elverişli bir şey olmadığını da çok iyi ayırt etmişti. İnsanın kendi arzusuyla istencinden özgeçide bulunmasında, kendisinin hiç de ayrımında olmadığı bir başka isteğe kapılan bu arzuda acayip bir bağımsızlık, körü körüne bir itaatle, kölelik ve özgürlük arası bilmem nasıl bir karışım vardır. Bu durum, her şeyden önce karma bir düşünce sahibi olan, kararsız ve karmaşık bir yaradılışta bulunan, her ucun en ucuna bağlanan, boyuna insancıl isteklerin, eğilimlerin arasında boşlukta kalan, onları birbirleriyle çarpıp sıfıra indirgeyen Gringoire'ın pek hoşuna gidiyordu. Kendini gönül rızasıyla, Muhammed'in mezarına benzetiyordu: Mıknatıslı iki taşla iki ters yöne çekilen ve ebediyen yukarıyla aşağı arasında, kubbe ile döşeme arasında, düşme ile yükselme arasında, gökyüzünün başucu ile ayakucu arasında duraksıyordu.</p>

  <p>Günümüzde yaşasaydı, hiç kuşkusuz Gringoire klasik akımla romantik akım arasında ne güzel bir ortayı tutardı!</p>

  <p>Ne var ki, üç yüz yıl yaşayacak kadar ilkel değildi; bu da, gerçekten, üzünülecek bir şeydir. Onun yokluğu bugün kendisini pek belli eden bir boşluktur.</p>

  <p>Hem zaten, böyle sokaklardan geçenlerin, özellikle de kadınların peşine takılmak için, Gringoire'ın en iyi mazereti nerede yatacağını bilmemesiydi.</p>

  <p>İşte böylece, adımlarını sıklaştıran kentlilerin evlerine döndüklerini, o gün açık bulunabilen tek dükkânlar olan meyhanelerin bile kapandığını gördükçe güzel keçisini koşturan genç kızın peşinden düşünceli bir halde yürüyordu.</p>

  <p>Gringoire aşağı yukarı şöyle düşünüyordu:</p>

  <p>"Her şeye karşın bu kızın gene de bir yerlerde bir barınağı olması gerek. Çingene kızları iyi yüreklidirler. Kim bilir, belli olmaz ki..."</p>

  <p>Kafasından sessizce geçirdiği bu düşüncenin peşinden yürüttüğü bu noktalarda bilmem nasıl oldukça hoş bir anlam vardı.</p>

  <p>Bu arada, kapılarını kapatan kentlilerin son öbeklerinin önünden geçerken, zaman zaman güler yüzlü, gönül okşayıcı varsayımlarının zincirini koparan konuşmalardan birkaç kırıntı yakalıyordu.</p>

  <p>Bu, kimi zaman birbirine yaklaşan iki ihtiyardı:</p>

  <p>"Thibaut Fernicle Efendi, farkında mısınız ki, hava pek soğudu?"</p>

  <p>(Gringoire bunu ta kışın başından beri biliyordu.)</p>

  <p>"Aa, evet ya, elbette, Boniface Disome Efendi! Acaba gene üç yıl önceki gibi, hani odunun çekisi sekiz meteliğe satıldığı '80 yılındaki gibi bir kış mı olacak, ne dersiniz?"</p>

  <p>"Amaan! Adam sen de! Bu bir şey değil, Thibaut Efendi'ciğim, Saint-Martin yortusundan Chandeleur'e kadar, her yanın donduğu 1407 kışının yanında onun lafı mı olur! Hem de, bir bilseniz, ne şiddetli bir soğuktu! Meclis'in tutanak yazmanının kalemi, toplantı salonunda, her üç sözcükte bir donuyordu da tutanaklar yarıda kesiliyordu."</p>

  <p>Daha ileride, sisin cızırdattığı mumlarla pencereden pencereye konuşan komşu kadınlara rastlıyordu.</p>

  <p>"La Boudraque Hanım'cığım, felâketi eşiniz size anlattı mı?"</p>

  <p>"Hayır. Nedir olanlar, Turquant Hanım'cığım?"</p>

  <p>"Châtelet Noteri B. Gilles Godin'in atı Flamanlardan ve onların alayından ürkmüş, Philippot Avrillot'yu, hani şu Celestins'ler Manastırı'nın başrahibini çiğnemiş."</p>

  <p>"Deme! Sahi mi?"</p>

  <p>"Bal gibi sahi!"</p>

  <p>"Bir başıbozuğun atı! Bu biraz aşırı gitmek oluyor, doğrusu ya! Hiç olmazsa bir süvari subayının atı olsaydı, canım yanmazdı, hadi neyse gene, derdim!"</p>

  <p>Ve ardından pencereler kapanıyordu. Ama Gringoire gene de düşüncelerinin ucunu yitirmişti.</p>

  <p>Bereket versin ki, hâlâ önünden yürüyen Çingene kızı ile Djali sayesinde düşüncelerinin ipini çabucak yakalıyordu, uçları kolayca birbirine bağlayabiliyordu. Narin, nazlı, şirin iki yaratık: Gringoire onların küçük ayaklarını, güzel biçimlerini, zarif hareketlerini, daldığı derin düşünceler içinde adeta ikisini birbirine karıştırarak, hayran hayran seyrediyordu. Zekâ ve candan arkadaşlık bakımından her ikisini de bir genç kıza benzetiyordu; hafiflik, çeviklik ve yürüyüşteki kıvraklıkta da her ikisini keçi olarak görüyordu.</p>

  <p>Bu arada, sokaklar dakikadan dakikaya daha ıssızlaşıyor, hava da gitgide daha çok kararıyordu. "Mum söndür" çanı çalalı bir hayli zaman olmuştu, artık pek seyrek olarak yoldan bir geçene, pencerelerde bir ışığa rastlanıyordu. Gringoire, Çingene kızının peşinden, dar sokakların, dört yol ağızlarının, çıkmaz sokakların içinden çıkılmaz dolambaçlarına dalmıştı, bunlar eski Saints-Innocents Türbesi'nin çevresindeydiler, bir kedinin dağıttığı iplik çilesine benziyorlardı.</p>

  <p>Gringoire, "İşte hiçbir mantığı olmayan sokaklar!" diyordu.</p>

  <p>Boyuna dönüp dolaşıp kendi üzerine kapanan bu binlerce geçitte o kaybolmuş gibiydi; ama genç kız, pek iyi bildiği anlaşılan bu yolda, gitgide daha hızlı adımlarla, hiç duraksamadan ilerliyordu. Gringoire'a gelince, geçerken, bir sokağın dönemecinden, Verdelet Caddesi'nin hâlâ aydınlık bir penceresi üzerine keskin çizgilerle karaltısı düşen, Halles Alanı'ndaki teşhir direğinin sekiz köşeli kitlesini görmeseydi, nerede bulunduğunu hiç bilemeyecekti. Bir süreden beri genç kızın dikkatini üzerine çekmişti. Genç kız birkaç kez, kaygıyla, başını ona doğru çevirmişti, hatta bir keresinde birdenbire durmuş, aralık bir fırın kapısından saçılan ışıktan yararlanarak, onu yukarıdan aşağı dikkatle incelemişti. Bu bakışı fırlattıktan sonra, Gringoire onun, daha önce de gözüne çarpan o küçük yüz buruşturmasıyla suratını ekşitip dudak büktüğünü gördü, genç kız sonra da umursamadan yürüyüp gitmişti.</p>

  <p>Bu küçük surat ekşitme Gringoire'ı düşüncelere sürükledi. Bu sevimli yüz buruşturmada hiç kuşkusuz hor görme ve alay vardı. Bu nedenle adam yürürken başını eğmeye, kaldırım taşlarını saymaya ve kızı uzaktan uzağa izlemeye başlamıştı ki, onu kendi görüş açısından gizleyen bir dönemeçte kızın keskin bir çığlık kopardığını duydu.</p>

  <p>Adımlarını sıklaştırdı.</p>

  <p>Sokak zifiri karanlığa gömülmüştü. Yalnız, sokağın köşesindeki demir bir kafesin içinde, Hz. Meryem'in ayaklarının dibinde yanan bir yağ kandilinin titrek ışığı sayesinde, Gringoire Çingene kızının, çığlıklarını boğmaya çalışan iki erkeğin kolları arasında çırpındığını gördü. Fena halde ürken zavallı küçük keçi habire boynuz vuruyor, bir yandan da acı acı meliyordu.</p>

  <p>Gringoire, "İmdat, devriyeler, yetişin!" diye bağırdı ve büyük bir yüreklilikle ileri atıldı. Kızı tutan erkeklerden biri ona doğru döndü. Korkunç yüzlü Quasimodo'ydu bu.</p>

  <p>Gringoire kaçmadı; ama bir adım daha ileri gidemedi.</p>

  <p>Quasimodo ona doğru gelip, Yaradan'a sığınıp, elinin tersiyle şöyle bir vurup adamı dört adım öteye, kaldırım taşlarının üzerine fırlattı ve ipek bir eşarp gibi kolunun üzerine bükülmüş olan genç kızı sımsıkı kavrayarak, çabucak karanlıklara daldı. Arkadaşı da onun peşinden seğirtiyordu; zavallı küçük keçi de, yakınma dolu bir sesle meleyerek, hepsinin arkasından koşuyordu.</p>

  <p>Zavallı Çingene kızı, "İmdat! Can kurtaran yok mu! Adam öldürüyorlar!" diye bağırıyordu.</p>

  <p>Birdenbire, yandaki sokaktan çıkıp köşeyi dönen bir süvarinin sesi:</p>

  <p>"Kımıldamayın, sefiller! Bırakın o kadını bakayım!" diye gürledi.</p>

  <p>Bu, kılıç elde, tepeden tırnağa kadar silahlı, kralın emrindeki okçu süvarilerinin komutanıydı.</p>

  <p>Subay, şaşırıp kalan Quasimodo'nun kollarından Çingene kızını kurtardı, eyerinin üzerine çaprazlama yerleştirdi ve tam korkunç kamburun şaşkınlıktan kurtulup da kendini toparlayarak avını geri almak amacıyla üzerine saldırdığı anda da, komutanlarının peşinden gelen on beş, on altı okçu süvari, ellerinde palalarıyla belirdiler. Bu Paris Belediyesi muhafızı Robert d'Estouteville'in buyruğuyla devriye dolaşan bir bölüktü.</p>

  <p>Quasimodo sarıldı, yakalandı, sımsıkı bağlandı. Kükrüyor, köpürüyor, ısırıyordu. Gün ışığı olsaydı, hiç kuşkusuz, sadece öfkeden daha da çirkin bir hale gelen suratı bile bütün birliği kaçırmaya yeterdi. Ama geceleyin, adamcağız en korkunç silahından –çirkinliğinden– yoksundu.</p>

  <p>Bu çarpışma sırasında arkadaşı ortadan kaybolmuştu.</p>

  <p>Çingene kızı subayın eyerinde büyük bir zarafetle doğruldu, iki elini delikanlının omuzlarına dayadı, onun yakışıklı görünüşüne ve kendisine koşturduğu yardıma pek sevinmiş gibi, birkaç saniye ona dikkatle baktı. Sonra sessizliği bozarak, tatlı sesini daha da tatlılaştırarak:</p>

  <p>"Polis Efendi, adınız nedir?" diye sordu.</p>

  <p>Subay kasılarak:</p>

  <p>"Yüzbaşı Phoebus de Châteaupers, güzelim!" dedi.</p>

  <p>"Teşekkür ederim," dedi beriki de.</p>

  <p>Yüzbaşı Burgonyalı bıyıklarını burarken, genç kız, yere düşen bir ok gibi, attan aşağı süzüldü ve kaçtı.</p>

  <p>Bir şimşek bundan daha hızlı kaybolamazdı.</p>

  <p>Yüzbaşı, Quasimodo'yu bağlayan kayışları sıktırırken:</p>

  <p>"Kahretsin, e mi!" diye söylendi. "Kızı alıkoymayı yeğlerdim, doğrusu ya!"</p>

  <p>Jandarmalardan biri:</p>

  <p>"Eh, ne yaparsınız, Yüzbaşım!" dedi. "Tarlakuşu uçtu, yarasa kaldı."</p>
</body>
</html>
