<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VII. Düğün Gecesi">VII<br />
  Düğün Gecesi</h2>

  <p>Birkaç dakika sonra, ozanımız kendini, sivri kubbeli, her yanı kapalı, sıcacık, küçücük bir odada buldu. Önünde oturduğu masa yanı başında asılı duran tel dolaptan kimi şeyler istemeye pek can atarmışa benziyordu. Beri yandan da, rahat bir döşeğin umuduyla, güzel bir kızla baş başa bulunuyordu.</p>

  <p>Serüven bir sihri andırıyordu âdeta. Gringoire kendini, ciddi olarak, peri masallarındaki kahramanlardan birinin yerinde görmeye başlıyordu; zaman zaman, kendisini cehennemin ta esfeli safilinden cennete bu kadar çabuk, göz açıp kapayıncaya kadar kısa bir sürede taşıyan, kanatlı iki ejderha koşulu ateşten arabanın hâlâ oralarda olup olmadığını araştırmak istermişçesine gözlerini çevresinde dolaştırıyordu. Zaman zaman da gerçeğe yapışmak ve ayaklarını büsbütün yerden kesmemek için, bakışlarını inatla giysilerinin deliklerine dikiyordu. Düş evrenlerinde oradan oraya savrulan aklı artık sadece bir pamuk ipliğine bağlı gibiydi.</p>

  <p>Genç kız ona hiç aldırış etmiyormuşa benziyordu; odanın içinde gidip geliyor, herhangi bir tahta iskemleyi yerinden oynatıyor, keçisiyle konuşuyor, şuna buna dudak büküyordu. En sonunda, gelip masanın yanına oturdu, böylece Gringoire da onu rahatça seyredebildi.</p>

  <p>Ey okuyucu, siz de bir zamanlar çocuk oldunuz, belki de hâlâ çocuk olmak mutluluğundasınızdır. Hiç sanmıyorum ki, güzel bir yaz gününde, bir akarsu kıyısında, çalılıktan çalılığa, keskin açılar çizerek uçan, bütün dalların ucunu öpen, yeşil ya da mavi güzelim bir kızböceği kovalamış olmayasınız. Bana gelince, yaşantımın en iyi kullanılmış günlerini oralarda, kızböcekleri kovalayarak geçirdim. Çırpınarak uçan, vızıldayan, kanatları allı morlu, ortasında kendi devinimlerinin hızıyla gizlenen, örtünen ele geçmez bir şeklin uçtuğu o küçücük kasırgaya gözlerinizin ve düşüncenizin nasıl merakla saplandığını anımsarsınız herhalde. Bir kanat ürpermesinin arasında hayal meyal beliren havai yaratık size düşsel, temelsiz, elle tutulmaz, gözle görülmez gibi gelirdi. Ne var ki, kızböceği en sonunda bir sazın tepesinde dinlenirken, siz de, soluğunuzu keserek, tül gibi ince uzun kanatlarını, mineli uzun entarisini, billur iki küreyi incelerken, ne derin hayranlıklara dalardınız ve şeklin gölgeye, yaratığın hayalete dönüşerek yeniden çekilip gitmesini görmekten ne kadar korkardınız! Bu duyguları anımsayın ki Gringoire'ın o zamana kadar sadece dansın, şarkının, gürültünün kasırgası arasından ancak ayırt edebildiği bu Esmeralda'yı görülen, elle tutulan şekli altında seyrederken neler hissettiğini kolayca anlayabilesiniz.</p>

  <p>Şair, genç kızı dalgın bakışlarla izlerken, gitgide daha çok düşlere dalıyordu:</p>

  <p>"İşte, demek ki Esmeralda buymuş!" diye düşünüyordu. "Tanrısal bir yaratık! Bir sokak dansözü! Onca şey ve bu kadarcık şey! Bu sabah temsilime öldürücü darbeyi vuran oydu, akşam hayatımı kurtaran da o. Kötülük meleğim! Kurtarıcı meleğim! Şerefim hakkı için, çok güzel bir kadın! Beni böylece, bu halimle kabul ettiğine bakılırsa, bana çıldırasıya tutkun olmalı. Sahi, bak dedim de aklıma geldi!" diyerek, yaradılışının, felsefesinin temelini oluşturan o gerçek bilinciyle, birdenbire ayağa kalktı. "Bu işlerin nasıl olup bittiğini pek bilmiyorum; ama onun kocasıyım ben!"</p>

  <p>Kafasında ve gözlerinde bu düşünceyle, genç kıza öyle sert ve öyle çapkınca yaklaştı ki, Esmeralda geriledi.</p>

  <p>"Benden ne istiyorsunuz, kuzum?" dedi.</p>

  <p>Gringoire, "Bunu bana nasıl sorabilirsiniz, tapılası Esmeralda ?" diye yanıt verdi.</p>

  <p>Şair bu sözleri öyle tutkulu bir sesle söylemişti ki, kendi bile bunu duyunca şaşırdı.</p>

  <p>Çingene güzeli o iri gözlerini fal taşı gibi açtı.</p>

  <p>"Ne demek istediğinizi anlamıyorum," dedi.</p>

  <p>Gitgide ateşlenen ve önünde sonunda sadece bir Mucizeler Sarayı erdemiyle karşı karşıya bulunduğunu düşünen Gringoire:</p>

  <p>"Nasıl olur!" dedi. "Ben senin değil miyim, tatlı sevgilim? Sen benim değil misin?"</p>

  <p>Büyük bir saflıkla genç kızın beline sarıldı.</p>

  <p>Çingene kızının beli yılanbalığının derisi gibi adamın ellerinden kaydı. Genç kız bir sıçrayışta hücrenin öbür ucuna atladı, eğildi, bu kamanın nereden çıktığını Gringoire'ın anlamasına bile vakit kalmadan, elinde küçük kamayla doğruldu. Kızın öfkeli ve azametli bir tavrı vardı, dudakları kabarmış, burun delikleri açılmış, yanakları elma gibi kızarmıştı, gözbebeklerinde de şimşekler çakıyordu. Aynı zamanda da, beyaz bir keçi gelip, kızın önüne yerleşti ve Gringoire'a yaldızlı, epeyce sivri, güzel iki boynuz yükselen bir savaş kalkanı sundu. Bütün bunlar göz açıp kapayıncaya kadar olmuştu.</p>

  <p>Kızböceği eşekarısına dönüşüvermişti, zehirli iğnesiyle sokmak için can atıyordu.</p>

  <p>Bizim filozof, sersemlemiş bakışlarını bir keçiye, bir genç kıza çevirerek, şaşkın şaşkın bakakalmıştı.</p>

  <p>En sonunda, şaşkınlıktan kurtulup da konuşabilecek hale gelince:</p>

  <p>"Ulu Tanrım!" dedi. "İşte, dünyaya metelik vermeden yaşamın keyfini çıkaran iki yaratık!"</p>

  <p>Beri yanda Çingene kızı da sessizliği bozdu.</p>

  <p>"Sen gerçekten de pek küstah rezilin biri olmalısın!"</p>

  <p>Gringoire gülümseyerek:</p>

  <p>"Kusura bakmayın; ama Küçükhanım" dedi, "niçin beni eş olarak aldınız, kuzum?"</p>

  <p>"Senin asılmana seyirci mi kalmalıydım?"</p>

  <p>Aşk umutlarında bir parça düş kırıklığına uğrayan şair: "Demek ki," dedi, "benimle evlenirken beni darağacından kurtarmaktan başka bir düşünceniz yoktu, öyle mi?"</p>

  <p>"Başka nasıl bir düşüncem olmasını istiyordun?"</p>

  <p>Gringoire dudaklarını ısırdı.</p>

  <p>"Evet," dedi, "aşkta sandığım kadar üstün gelmiş değilim henüz, anladık. Ama öyleyse, o zavallı testiyi kırmak neye yaradı ki?"</p>

  <p>Bu arada, Esmeralda'nın kamasıyla, keçinin boynuzları hâlâ herhangi bir saldırıya karşı koymaya hazır haldeydi.</p>

  <p>Ozan, "Bayan Esmeralda," dedi, "anlaşmaya varalım. Ben Châtelet Hapishanesi'nde tutanak yazmanı ya da avukat yardımcısı değilim, size de Sayın Belediye Başkanı'nın buyruklarına, yasaklarına karşı gelerek, Paris'in göbeğinde böyle hançer taşıdığınız için dava açacak değilim. Biliyorsunuz ki, sekiz gün önce, Noel Lescripvain bir saldırma taşıdığı için on metelik ceza ödemeye mahkûm edildi. Her neyse, bu benim işim değil, ben olaya geliyorum. Cennetteki yerim üzerine yemin ederim ki, sizin izniniz olmadan size yaklaşmayacağım; ama bana yiyecek bir şeyler verin."</p>

  <p>Aslında Gringoire, B. Despreaux gibi "pek az şehvetliydi". Genç kızları saldırıyla, zor kullanarak elde eden o şövalye, silahşor yaradılışlı kimselerden değildi. Başka konularda olduğu gibi, aşk konusunda da, uygun bir fırsat beklemeyi, ılımlı davranmayı yeğlerdi. Güzel bir yemek, hele de sevimli bir arkadaşla başbaşa yenen yemek, hele de karnı açsa, ona bir aşk serüveninin başlangıcıyla sonucu arasındaki güzel bir perde arası gibi görünürdü.</p>

  <p>Çingene kızı hiç karşılık vermedi. Hor görerek dudak büktü, bir kuş gibi başını kaldırdı, sonra da kahkahayla güldü ve o minicik kama, Gringoire arının iğnesini nereye sakladığını göremeden, geldiği gibi ansızın ortadan kayboldu.</p>

  <p>Az sonra, masanın üzerinde bir çavdar ekmeği, bir dilim peynir, biraz yağ, buruşuk birkaç elma, bir ibrik de bira belirdi. Gringoire hırsla yemeğe koyuldu. Teneke çatalının çini tabağındaki öfkeli şıkırtısını duyunca, bütün aşkının iştah haline dönüştüğünü sanırdınız.</p>

  <p>Genç kız, adamın karşısında oturmuş, sessizce ona bakıyordu. Narin eliyle, dizlerinin arasında gevşekçe sıkışan keçinin akıllı başını okşarken, kafasında, arada sırada gülümsediği bambaşka bir düşünce olduğu besbelliydi.</p>

  <p>Bu, bir yandan oburluk, bir yandan da düşlem sahnesini sarı bir mum aydınlatıyordu.</p>

  <p>Bununla birlikte, midesinin ilk açlık melemeleri bastırılıp, Gringoire, ortada kala kala bir tek elma kaldığını görünce, yalancıktan utanır gibi oldu.</p>

  <p>"Siz yemiyor musunuz. Bayan Esmeralda?"</p>

  <p>Genç kız başıyla olumsuz bir işaret yaptı ve düşünceli bakışlarını döndürüp hücrenin kubbesine dikti.</p>

  <p>Gringoire onun baktığı şeye bakarak, "Acaba ne düşünüyor bu böyle?" diye içinden geçirdi. "Onun dikkatini böylesine çeken şey, kubbenin kilit taşına oyulmuş şu taştan cücenin yüz buruşturması kesinlikle olamaz. Kahretsin! Bu benzetmeyi sineye çekmem gerek!"</p>

  <p>Ardından sesini yükseltti: "Küçükhanım!"</p>

  <p>Genç kız onu duymuyor gibiydi.</p>

  <p>Beriki daha yüksek bir sesle, "Bayan Esmeralda!" dedi.</p>

  <p>Boşuna gayret! Genç kızın aklı başka yerdeydi. Gringoire'ın sesi de onu uyarmaya yetecek güçte değildi. Bereket versin ki, keçi işe karıştı.</p>

  <p>Yavaşça hanımının kolundan çekiştirmeye başladı.</p>

  <p>Çingene kızı, sanki bir uykudan ansızın uyandırılmış gibi, sertçe:</p>

  <p>"Ne istiyorsun, Djali?" dedi.</p>

  <p>Kızın konuşmaya başladığını görünce pek sevinen Gringoire:</p>

  <p>"Karnı aç onun da," dedi.</p>

  <p>Esmeralda ekmek ufalamaya başladı, Djali de büyük bir zarafetle onun avucunun içinden onları yedi.</p>

  <p>Beri yanda Gringoire da onun yeniden düşlere dalmasına vakit bırakmadı. Nazik bir soru yöneltmek cesaretinde bulundu.</p>

  <p>"Demek beni kendinize eş olarak istemiyorsunuz, öyle mi?"</p>

  <p>Genç kız gözlerini ona dikti ve "Hayır," dedi.</p>

  <p>"Peki, âşığınız olarak?"</p>

  <p>Genç kız dudağını büzdü ve "Hayır" diye karşılık verdi.</p>

  <p>"Ya dostunuz, arkadaşınız olarak?"</p>

  <p>Genç kız bakışlarını gene ona dikti, bir süre düşündükten sonra:</p>

  <p>"Belki," dedi.</p>

  <p>Filozoflar için pek değerli olan bu "belki" Gringoire'ı yüreklendirdi.</p>

  <p>"Dostluğun ne demek olduğunu biliyor musunuz?" diye sordu.</p>

  <p>Çingene kızı, "Evet" diye yanıtladı. "Ağabeyle kızkardeş olmaktır; birbirine karışmadan birbirine yaklaşan iki ruh, elin iki parmağıdır bu."</p>

  <p>Gringoire, "Peki, ya aşk nedir?" diye sürdürdü.</p>

  <p>Esmeralda, "Ah! Aşk mı!" dedi. Sesi titriyor, gözleri parlıyordu. "İki olup gene de sadece bir tek olmaktır bu. Bir melek şeklinde birbirinde eriyen bir erkekle bir kadındır. Cennettir bu."</p>

  <p>Dansöz kız böyle konuşurken, Gringoire'ı garip biçimde etkileyen bir güzellikteydi ve ona sözlerinin âdeta Doğulu coşkusuyla tam bir uyum içindeymiş gibi görünüyordu. Pembe, tertemiz dudakları yarı gülümsüyordu; saf ve dingin alnı, üzerine üflenen bir ayna gibi, zaman zaman düşüncesinin altında buğulanıyor, bulanıyordu; aşağı eğik uzun, kapkara kirpiklerinden yüzünün yandan görünüşüne bir ışık –Raffaello'nun daha sonraları bekâretin, analığın, tanrısallığın mistik kesişme noktasında yeniden bulduğu o eşsiz tatlılığı veren, anlatılmaz bir ışık– yayılıyordu.</p>

  <p>Gringoire gene de:</p>

  <p>"Sizin hoşunuza gitmek için nasıl olmalı?" diye sürdürdü.</p>

  <p>"Erkek olmalı."</p>

  <p>"Peki, ya ben... ben neyim öyleyse?</p>

  <p>"Bir erkeğin başında miğfer, elinde kılıç, topuklarında da altın mahmuzlar vardır."</p>

  <p>"Anlaşıldı," dedi Gringoire, "at olmayınca erkek de olmuyor. Sevdiğiniz biri var mı?"</p>

  <p>"Aşkla mı?"</p>

  <p>"Aşkla."</p>

  <p>Esmeralda bir süre düşüncelere daldı, sonra garip bir ifadeyle:</p>

  <p>"Bunu pek yakında öğreneceğim," dedi.</p>

  <p>Bunun üzerine şair sevecenlikle, "Neden bu akşam olmasın?" dedi. "Neden ben olmayayım?"</p>

  <p>Genç kız ona gururlu bir bakış yöneltti:</p>

  <p>"Ben ancak beni koruyacak bir erkeği sevebilirim."</p>

  <p>Gringoire saçlarının köküne kadar kızardı, ne demek istendiğini anladı. Hiç kuşkusuz, genç kız iki saat önce içinde bulunduğu ciddi durumda onun kendisine gösterdiği pek önemsiz desteğe anıştırma yapıyordu. O akşamın bütün öbür serüvenlerinin sildiği bu anı aklına geldi. Eliyle alnına vurdu.</p>

  <p>"Ah! Gerçekten de, dediniz de aklıma geldi, Küçükhanım, söze oradan başlamam gerekirdi. Çılgın dalgınlığımı bağışlayın. Quasimodo'nun pençelerinden nasıl kurtulabildiniz?"</p>

  <p>Bu soru üzerine Çingene kızı ürperdi. Yüzünü elleriyle örterek:</p>

  <p>"Ah! İğrenç kambur!" dedi. Şiddetli bir soğukta kalmışçasına titriyordu.</p>

  <p>Bir türlü düşüncelerinin peşini bırakmayan Gringoire:</p>

  <p>"Gerçekten de, iğrenç ve korkunç!" dedi. "Peki ama, ondan nasıl kurtulabildiniz?" diye sordu.</p>

  <p>Esmeralda gülümsedi, içini çekti ve hiç sesini çıkarmadı.</p>

  <p>Gringoire başka bir yoldan gene sorusuna dönmeye çalışarak:</p>

  <p>"Neden peşinize takıldığını biliyor musunuz?" diye sürdürdü.</p>

  <p>Genç kız, "Hayır, bilmiyorum," dedi. Ardından da hemen çabucak:</p>

  <p>"İyi ama, siz de peşimden geliyordunuz, siz beni neden izliyordunuz?" diye ekledi.</p>

  <p>Gringoire da, "Doğrusunu söylemek gerekirse, ben de bilmiyorum," dedi.</p>

  <p>Bir süre sessizlik oldu. Gringoire elindeki bıçakla masaya çentik yapıyordu. Genç kız gülümsüyor ve duvarın ötesinde bir şeye bakarmış gibi duruyordu. Birdenbire, zorlukla işitilen bir sesle şarkı söylemeye başladı:</p>

  <blockquote style="margin: 20px 0 20px 40px; border: none; padding: 0px;">
    <p><i>Quando las pintadas a ves<br />
    Mudas es tan, y la tierra...</i><a href="../Text/Section0076.xhtml#Footnote0049" id="Feedback0049"><sup>[49]</sup></a></p>
  </blockquote>

  <p>Ansızın sustu ve Djali'yi okşamaya koyuldu.</p>

  <p>Gringoire, "Güzel bir keçiniz var," dedi.</p>

  <p>"O benim kız kardeşim," diye karşılık verdi beriki de.</p>

  <p>"Size neden Esmeralda diyorlar?"</p>

  <p>"Hiç bilmiyorum."</p>

  <p>"Ama nasıl olur?"</p>

  <p>Genç kız, boynuna tesbih ağacının tohumlarından yapılmış bir zincirle asılı duran, eni boyundan uzun, küçük bir torbaya benzer bir şey çıkardı göğsünden. Bu torbacıktan keskin bir kâfuru kokusu yayılıyordu. Üzeri yeşil ipekli bir kumaşla kaplıydı ve tam ortasında da zümrüt öykünmesi kocaman bir cam vardı.<a href="../Text/Section0076.xhtml#Footnote0050" id="Feedback0050"><sup>[50]</sup></a></p>

  <p>Genç kız, "Kim bilir, belki de bunun yüzünden," dedi.</p>

  <p>Gringoire torbacığı eline almak istedi. Beriki geri çekildi.</p>

  <p>"Sakın dokunmayın! Bu bir muska; ellersen ya sen büyüyü bozarsın ya da büyü seni çarpar."</p>

  <p>Ozanın merakı gitgide daha çok artmıştı.</p>

  <p>"Onu size kim verdi?"</p>

  <p>Genç kız bir parmağını dudaklarının üzerine koydu ve muskayı koynuna sakladı. Ozan başka sorular denedi; ama genç kız hep yarım yamalak, kaçamak yanıtlar verdi.</p>

  <p>"Bu Esmeralda sözcüğü ne anlama geliyor?"</p>

  <p>Genç kız da, "Bilmiyorum," dedi.</p>

  <p>"Hangi dilden bu?"</p>

  <p>"Galiba Çingenece."</p>

  <p>"Ben de kuşkulanmıştım zaten," dedi Gringoire, "siz Fransa'nın yerlisi değil misiniz?"</p>

  <p>"Hiçbir fikrim yok."</p>

  <p>"Ananız, babanız, akrabalarınız var mı?"</p>

  <p>Esmeralda çok eski bir ezgiyle okumaya başladı:</p>

  <blockquote style="margin: 20px 0 20px 40px; border: none; padding: 0px;">
    <p>"Babam bir erkek kuş,<br />
    Anam bir dişi kuş,<br />
    Aşarım denizi teknesiz,<br />
    Aşarım denizi gemisiz.<br />
    Anam bir dişi kuş,<br />
    Babam bir erkek kuş."</p>
  </blockquote>

  <p>"Peki," dedi Gringoire, "Fransa'ya kaç yaşında geldiniz?"</p>

  <p>"Pek küçük geldim."</p>

  <p>"Paris'e ne zaman geldiniz?"</p>

  <p>"Geçen yıl. Biz Porte-Papale'den içeri girerken çalılardan bir çalıbülbülünün havaya doğru uçtuğunu gördüm; ağustos sonlarıydı; kendi kendime, 'Kış şiddetli olacak,' dedim."</p>

  <p>Böylece başlayan bu söyleşiden son derece hoşnut olan Gringoire:</p>

  <p>"Oldu da," dedi. "Ben o kışı hep parmaklarımın ucuna üfleyerek geçirdim. Demek sizin geleceği bilme yeteneğiniz var, öyle mi?"</p>

  <p>Genç kız gene kısa heceli yanıtlar vermeye başladı:</p>

  <p>"Hayır."</p>

  <p>"Şu Çingene Dükü dediğiniz adam sizin kabilenin başkanı mı?"</p>

  <p>"Evet."</p>

  <p>Bunun üzerine ozan çekinerek:</p>

  <p>"Bizi de o evlendirdiydi," diye ekledi.</p>

  <p>Beriki gene her zamanki gibi dudağını büzdü:</p>

  <p>"Senin adını bile bilmiyorum," dedi.</p>

  <p>"Adım mı? Pek istiyorsanız söyleyeyim: Pierre Gringoire."</p>

  <p>"Ben çok daha güzel bir ad biliyorum," dedi genç kız.</p>

  <p>Şair buna, "Hain!" diye karşılık verdi. "Ama ne olursa olsun, beni öfkelendiremezsiniz. Bakın, beni daha iyi tamsanız, belki de seversiniz, kim bilir. Sonra da siz bana öykünüzü öyle bir güvenle anlattınız ki, ben de size karşı güven duymak zorundayım. Bilin ki adım Pierre Gringoire'dır. Gonesse Köyü'nden çiftçi oğluyum. Yirmi yıl önce, Paris kuşatmasında babamı Burgonyalılar astılar. Picard'lar da anamın kamını deştiler. Böylece, altı yaşında, ayağımda pabuç tabanı olarak Paris kaldırımları bulunduğu halde, yetim, öksüz kaldım. Altıdan on altı yaşma kadar olan arayı nasıl aştım bilmiyorum. Bir manav kadın arada bir erik veriyordu, bir fırıncı zaman zaman önüme bir ekmek kabuğu fırlatıyordu; akşamları ne yapıp edip kendimi kolbaşılara yakalatıyordum, onlar da beni hapse atıyorlardı; orada adeta beni bekleyen bir saman yığını buluyordum. Bütün bunlar gördüğünüz gibi, büyümeme, zayıflamama engel olmadı. Kışın Sens Konağı'nın revağı altında, güneşte ısınırdım ve Saint-Jean şenlik ateşinin ağustos sıcağında yakılmasını pek gülünç bulurdum. On altı yaşında, bir meslek sahibi olmak istedim. Sırasıyla her şeyi denedim. Asker oldum; ama yeterince yürekli değildim. Rahip oldum; ne var ki yeterince dindar değildim. Sonra, içki içmesini de bilmiyordum. Başka çare kalmayınca marangoz yanına çırak girdim; yeterince güçlü değildim. İlkokul öğretmenliğine daha çok hevesim vardı; okuma yazma bilmediğim bir gerçekti; ama bu bir neden değildir.</p>

  <p>"Bir süre sonra ayrımına vardım ki, her şey için bende eksik olan bir şey vardı; hiçbir işe yaramadığımı görünce, kendi isteğimle şair ve besteci oldum. Bu, insanın, avare olunca, her zaman girebileceği bir meslektir. Arkadaşlarımdan olan birkaç eşkıya oğlunun bana öğütledikleri gibi, hırsızlık etmekten de daha iyidir. Büyük bir talih eseri olarak, günün birinde Notre-Dame'ın pek saygıdeğer başdiyakozu Claude Frollo'ya rastladım. Benimle ilgilendi. Eğer bugün gerçek bir okur yazarsam, Latinceyi Cicero'nun "De Officiis"inden, Celestins rahiplerinin "Mortuologe"una kadar biliyorsam, ne skolastikte, ne şiirde, ne de uyakta, hatta ne de, şu bilgelerin bilgesi gizli bilimlerde kara cahilsem, hepsini ona borçluyum. Büyük bir zaferle, halkın da katılımıyla bugün Adliye Sarayı'nın toplantı salonunda sergilenen dinsel oyunun yazan benim. Bir adamın çıldırmasına yol açan 1465 yılının o harikulade kuyrukluyıldızı üzerine de altı yüz sayfalık bir kitap yazdım.</p>

  <p>"Daha başka başarılarım da oldu. Bir parça askeri marangoz olduğumdan, Jean Maugue'un şu kocaman humbara topunun yapımında da çalıştım; hani, bilirsiniz, denemesi yapıldığı gün Charenton Köprüsü'nde patlayıp da yirmi dört meraklı seyircinin ölümüne neden olan top. Görüyorsunuz ki, ben hiç de evlenmek için kötü bir kısmet değilim. Keçinize öğretebileceğim pek çok hokkabazlık biliyorum; söz gelimi, değirmenleri Pont-aux-Meuniers boyunca gelip geçenlere çamur sıçratan şu lanet olasıca Paris Piskoposu'nun öykünmesini yapmak gibi. Sonra, eğer ücretimi öderlerse, temsilim bana çok para getirecek. Her neyse, ben zekâmla, bilgimle, öğrenimimle, eğitimimle emrinizdeyim, Küçükhanım, artık siz nasıl isterseniz, tertemiz, namusluca ya da neşe içinde, eğer hoşlanırsanız, karı-koca olarak, öylesini yeğlerseniz ağabey-kız kardeş gibi, sizinle yaşamaya hazırım."</p>

  <p>Gringoire bu uzun konuşmasının genç kız üzerindeki etkilerini bekleyerek sustu. Berikinin gözleri yere dikilmişti. Alçak sesle:</p>

  <p>"Phoebus," diyordu. Sonra ozana doğru dönerek, "Bu Phoebus sözcüğünün anlamı nedir?" diye sordu.</p>

  <p>Kendi konuşmasıyla bu soru arasında nasıl bir bağlantı bulunabileceğini pek kavrayamayan, ama gene de bilgisini ortaya dökmekten geri kalmayan Gringoire böbürlenerek:</p>

  <p>"Bu Latince bir sözcüktür, güneş anlamına gelir," dedi.</p>

  <p>Genç kız da:</p>

  <p>"Güneş mi?" diye sürdürdü.</p>

  <p>Gringoire, "Tanrı olan pek yakışıklı bir okçunun adıdır bu," diye ekledi.</p>

  <p>Çingene kızı:</p>

  <p>"Tanrı mı?!" diye yineledi. Ve sesinde düşünceli, tutkulu bir şey vardı.</p>

  <p>Tam o sırada, genç kızın kolundaki bileziklerden biri açıldı ve yere düştü. Gringoire onu düştüğü yerden almak için çabucak eğildi. Doğrulduğu zaman, kızla keçi kaybolmuşlardı. Bir sürgü sesi işitti. Bu hiç kuşkusuz, yandaki hücreyle bağlantısı olan, dışarıdan kapanan küçük bir kapıydı.</p>

  <p>"Hiç olmazsa bana bir yatak bıraktı mı acaba?" diye düşündü.</p>

  <p>Hücrenin dört bir yanını dolaştı. Üzerinde uyumaya elverişli eşya olarak, uzunca bir tahta sandıktan başka bir mobilya yoktu; onun da kapağı oymalı olduğundan, oraya uzandığı vakit, Alp Dağları'nın tepesinde boylu boyunca yatan Micromegas'ın hissedeceği duyguya yakın bir duyumsamaya kapıldı.</p>

  <p>İyi kötü yerleşerek:</p>

  <p>"Eh, hadi bakalım!" dedi. "Katlanmamız gerek. Pek garip bir düğün gecesi, doğrusu ya. Çok yazık! Bu kırık testili evlilikte hoşuma giden, Tufan öncesi çağlardan kalma ve saf bir şey vardı."</p>
</body>
</html>
