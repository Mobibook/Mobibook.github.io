<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VIII. Irmağa Bakan Pencerelerin Yararı">VIII<br />
  Irmağa Bakan Pencerelerin Yararı</h2>

  <p>Claude Frollo (çünkü Phoebus'ten daha akıllı olan okurun bütün bu serüvende Başdiyakoz'dan başka asık suratlı rahip görmediğini tahmin ediyoruz) dediğimiz gibi Claude Frollo, kendisini Yüzbaşının dışarıdan sürgülediği zifiri karanlık hücrede birkaç dakika el yordamıyla araştırdı. Burası, mimarların kimi zaman çatıyla dayanma duvarını birleştirdikleri noktada oluşturdukları kıyı-bucaklardan biriydi. Phoebus'ün pek yerinde olarak "köpek kulübesi" diye adlandırdığı bu yeri dikine kesersek, ortaya bir üçgen çıkardı. Ne penceresi, ne de yuvarlak tavanarası penceresi vardı. Tavanın eğik düzlemi insanın ayakta durmasına engel oluyordu; bu nedenle, Claude toz toprak arasına, altında ezilen molozların, dökük sıvaların içine çömeldi. Başı ateş gibi yanıyordu. Elleriyle çevresini araştırırken yerde kırık bir cam parçası buldu, aldı alnına bastırdı; camın serinliğiyle bir parça ferahladı.</p>

  <p>Başdiyakoz'un karanlık ruhunda o anda acaba neler geçiyordu? Bunu ancak kendisi ve bir de Tanrı bilebilir.</p>

  <p>Esmeralda'yı, Phoebus'ü, Jacques Charmolue'yü, çamurlar içinde yüzüstü bıraktığı o pek sevgili kardeşini, başdiyakoz cüppesini, şu Falourdel Kadın'ın evinde belki de iki paralık olan saygınlığını, bütün bu düşlemleri, bütün bu serüvenleri düşüncesinde acaba hangi uğursuz düzenle yerleştirmişti? Bunu açıklayacak durumda değilim. Ama hiç kuşku yok ki, bu düşünceler kafasında korkunç bir öbek oluşturuyordu.</p>

  <p>Claude Frollo orada bir çeyrek saatten beri bekliyordu; ona aradan bir yüzyıl geçmiş gibi geliyordu. Birdenbire, tahta merdivenin çubuklarının çıtırdadığını işitti. Birisi yukarı çıkıyordu. Merdiven kapağı yeniden açıldı ve bir ışık belirdi. İçine kapatıldığı pis hücrenin kurt yenikli kapısında oldukça geniş bir çatlak vardı. Yüzünü oraya yapıştırdı.</p>

  <p>Böylece yandaki odada bütün olup bitenleri görebiliyordu. Merdiven kapağından önce, elinde lambasıyla yaşlı kadının kedi suratı çıktı; ardından, bıyığını buran Phoebus; sonra da üçüncü bir kişi, o güzel, o sevimli yüz, Esmeralda göründü. Rahip onun yerden göz kamaştıran bir hayalet gibi çıktığını gördü. Claude tepeden tırnağa titredi, gözlerinin üzerine bir bulut yayıldı, damarları hızlı hızlı attı; çevredeki her şey hışırdıyor, uğulduyor ve fır fır dönüyordu. Ondan sonra hiçbir şeyi ne gördü ne de işitti.</p>

  <p>Kendine geldiği zaman, Phoebus ile Esmeralda yalnızdılar, Başdiyakoz'un gözlerinin önüne o iki gencecik yüzü ve çatı odasının dibinde sefil, perişan bir yatağı sergileyen lambanın yanına, tahta sandığın üzerine oturmuşlardı.</p>

  <p>Sefil yatağın yanında, üzerine yağmur yağmış bir örümcek ağı gibi camı delik deşik bir pencere vardı; ağın kopmuş ilmekleri arasından gökyüzünün bir köşesi, uzakta yumuşacık bulutlardan bir örtünün üzerine yatmış ay görünüyordu.</p>

  <p>Genç kız kıpkırmızı, şaşkın ve heyecan içindeydi. Aşağı inik uzun kirpikleri kızarmış yanaklarını gölgeliyordu. Gözlerini kaldırıp bakmaya cesaret edemediği subayın sevinçten etekleri âdeta zil çalıyordu, neredeyse ayakları yere basmıyordu. Genç kız sevimli bir beceriksizlikle, dalgın, düşünceli, sıranın üzerine parmaklarının ucuyla anlaşılmaz birtakım çizgiler çiziyordu ve gözlerini parmaklarından ayırmıyordu. Ayağı görünmüyordu, küçük keçi üzerine yatmıştı.</p>

  <p>Yüzbaşı pek zarif giyinmişti, yakasında ve bileklerinde kurdeleler, danteller, sırmalar vardı: O çağın büyük şıklığı.</p>

  <p>Rahip Claude, şakaklarında zonklayan kanın uğultusu arasında, onların birbirlerine neler söylediklerini bir hayli zorlukla işitebildi. (Bu âşıklar konuşması da, hiçbir olağanüstülüğü olmayan, hayli yavan, alelade bir şeydir. Bitmez tükenmez bir "Seni seviyorum"dur bu. Birkaç ara nağmeyle süslenmediği zaman, dinleyen ilgisizler için son derece çıplak ve pek yavan bir müzik cümlesidir. Ne var ki, Claude ilgisiz bir yabancı gibi dinlemiyordu.)</p>

  <p>Genç kız gözlerini kaldırmadan:</p>

  <p>"Ah, Sayın Bay Phoebus, beni hor görmeyin. Yaptığım şeyin kötü olduğunu hissediyorum," diyordu.</p>

  <p>Subay da buna üstün ve kibar bir zarafetle:</p>

  <p>"Sizi hor görmek mi, güzel çocuk," diye yanıt veriyordu. "Sizi hor görmek mi? Ey, ulu Tanrım! Neden hor görecekmişim?"</p>

  <p>"Sizin peşinizden geldiğim için."</p>

  <p>"Bu konuda anlaşamıyoruz, güzelim. Sizi hor görmek değil, sizden nefret etmeliydim."</p>

  <p>Genç kız ona korkuyla baktı:</p>

  <p>"Benden nefret etmek mi? Ne yaptım ki ben?"</p>

  <p>"Kendinize o kadar yalvarttığınız için."</p>

  <p>Genç kız, "Ah! Ne yazık ki bir adağa ihanet ediyorum..." dedi. "Ailemi bulamayacağım... Muska bütün değerini yitirecek. Ama ne önemi var? Şimdi artık anaya, babaya ne gereksinmem var?"</p>

  <p>Bunu derken sevinçten ve sevgiden nemlenen o iri kara gözlerini Yüzbaşıya dikmişti.</p>

  <p>Phoebus, "Sözlerinizden bir şey anlıyorsam beni şeytan çarpsın!" diye haykırdı.</p>

  <p>Esmeralda bir an sessiz durdu; sonra gözlerinden bir damla yaş, dudaklarından bir iç çekme çıktı:</p>

  <p>"Ah! Efendim, sizi seviyorum," dedi.</p>

  <p>Genç kızın çevresinde öylesine bir namus, utanma havası, öylesine bir erdem sihri vardı ki Phoebus kendisini onun yanında tam olarak rahat ve huzurlu hissedemiyordu. Bununla birlikte bu sözler onu cesaretlendirdi. Coşkuyla:</p>

  <p>"Beni seviyorsunuz!" dedi ve kolunu Çingene kızının beline doladı. Zaten bu fırsatı kolluyordu.</p>

  <p>Rahip onun bu davranışını gördü ve göğsünde gizli tuttuğu hançerin ucunu parmağıyla yokladı.</p>

  <p>Çingene kızı, yüzbaşının yapışkan ve inatçı ellerini yavaşça belinden çözerken:</p>

  <p>"Phoebus," diye sözlerini sürdürdü, "siz iyi yüreklisiniz, cömertsiniz, yakışıklısınız. Beni kurtardınız. Çingeneler dünyasında yitip gitmiş zavallı bir çocuk olan beni kurtardınız. Uzun zamandan beri hayatımı kurtaracak bir subayı düşlüyordum. Sizi tanımadan önce de düşlediğim sizdiniz, Phoebus'üm benim. Düşümdekinin de sizin gibi güzel bir üniforması vardı, kibar bir tavrı, kılıcı vardı. Adınız Phoebus, güzel bir ad bu. Adınızı seviyorum, kılıcınızı seviyorum. Phoebus, kılıcınızı çekin de göreyim."</p>

  <p>Yüzbaşı, "Çocuk!" dedi ve gülümseyerek kılıcını kınından çıkardı.</p>

  <p>Çingene kızı kabzaya, kılıcın keskin çeliğine baktı, son derece tatlı bir merakla kabzadaki markayı inceledi ve kılıcı öperek:</p>

  <p>"Siz bir yiğidin kılıcısınız. Yüzbaşımı seviyorum," dedi.</p>

  <p>Phoebus, bu fırsattan yararlanarak, onun öne doğru eğilmiş güzel boynuna bir öpücük kondurdu. Genç kız kiraz gibi kızararak doğruldu. Rahip zifiri karanlıklar içinde dişlerini gıcırdattı.</p>

  <p>Çingene kızı, "Phoebus," dedi, "bırakın da sizinle konuşayım. Şöyle biraz yürüyün hele de sizi boylu boyunca göreyim, mahmuzlarınızın şıkırtısını işiteyim. Ne kadar da yakışıklısınız!"</p>

  <p>Yüzbaşı mutlu bir gülümsemeyle onu hafifçe azarlarken, genç kıza hoş görünmek için ayağa kalktı:</p>

  <p>"Ne kadar da çocuk gibisiniz! Sırası gelmişken sorayım, tatlım, siz beni tören giysilerimle hiç gördünüz mü?"</p>

  <p>"Ne yazık ki göremedim!" diye yanıt verdi beriki de.</p>

  <p>"Asıl güzel olan odur işte!"</p>

  <p>Phoebus döndü geldi, onun yanına oturdu; ama öncekinden çok daha yakınına yerleşti.</p>

  <p>"Dinleyin, güzelim..."</p>

  <p>Çingene kızı güzel eliyle, çılgınlık, zarafet ve neşe dolu çocukça bir davranışla onun ağzına birkaç kez vurdu:</p>

  <p>"Hayır, hayır, sizi dinlemeyeceğim. Beni seviyor musunuz? Beni sevip sevmediğinizi söylemenizi istiyorum."</p>

  <p>Yüzbaşı onun önünde yarı diz çökerek haykırdı:</p>

  <p>"Seni sevmek mi, hayatımın meleği! Bedenim, kanım, canım, ruhum, hepsi senin, hepsi senin için. Seni seviyorum, senden başkasını asla sevmedim."</p>

  <p>Yüzbaşı bu cümleyi buna benzer nice durumlarda o kadar çok yinelemişti ki, şimdi de bir solukta, hiçbir şey unutmadan, bir çırpıda sıralayıverdi. Bu tutkulu aşk ilanı karşısında Çingene kızı meleksi bir mutluluk dolu bakışlarını gökyüzünün yerini tutan pis tavana kaldırdı:</p>

  <p>"Ah!" diye mırıldandı, "İşte insanın ölmesi gereken an!"</p>

  <p>Phoebus ondan yeni bir öpücük koparmak için o anı uygun buldu; bu da sefil Başdiyakoz'u köşesinde derin acılara boğdu.</p>

  <p>Tutkun Yüzbaşı, "Ölmek mi!" diye haykırdı. "Siz neler söylüyorsunuz öyle, güzel meleğim? Tam yaşanacak zamandayız ya da Jüpiter korkağın biri! Bu kadar tatlı bir şeyin başlangıcında ölmek mi! Yazıklar olsun, ne kötü bir şaka bu böyle! Olmaz öyle şey. Beni dinleyin, sevgili Similar... Esmenarda... Özür dilerim; ama öyle olağanüstü bir adınız var ki bir türlü içinden çıkamıyorum. Tıpkı bir çalılıkmış gibi takılıp kalıyorum."</p>

  <p>Zavallı kızcağız, "Ah! Ulu Tanrım," dedi, "ben de değişikliği nedeniyle bu adın güzel olduğunu sanıyordum! Ama madem ki sizin hoşunuza gitmiyor adımın Goton olmasını isterdim."</p>

  <p>"Yoo! Bu kadarcık şey için üzülüp gözyaşı dökecek değiliz ya, güzelim! Alışılması gereken bir ad, hepsi bu kadar. Onu bir kez ezberledim miydi, her şey yoluna girer. Bakın, beni dinleyin, sevgili Similar'çığım, derin bir tutkuyla tapıyorum size. Sizi öylesine seviyorum ki mucize gibi bir şey bu. Bu yüzden kıskançlıktan kuduran bir küçük kız tanıyorum..."</p>

  <p>Kıskanç genç kız onun sözünü kesti; "Kimmiş o?"</p>

  <p>"Ondan bize ne, canım?" dedi Phoebus. "Siz de beni seviyor musunuz?"</p>

  <p>Genç kız, "Ah!..." dedi.</p>

  <p>"Pekâlâ! İşte hepsi bu kadar. Benim de sizi ne kadar sevdiğimi anlayacaksınız. Eğer sizi dünyanın en mutlu yaratığı haline getirmezsem, beni de en büyük şeytan çarpsın! Bir yerlerde sevimli, güzel küçük bir odamız olur. Okçularıma sizin pencereleriniz altında geçit yaptırırım. Hepsi de at sırtında. Yüzbaşı Mignon'unkilere meydan okuyor. Kargılı piyadeler, okçu süvariler, el topçuları var. Parislilerin Rully Ambarı'ndaki büyük gösterilerine götürürüm sizi. Görülecek şeydir! Silahlanmış seksen bin baş; otuz bin beyaz koşum, cepken ya da zırhlı gömlek; meslek loncalarının altmış yedi bayrağı, Parlamento'nun, Sayıştay'ın, generaller hâzinesinin, mâliyenin sancakları; sözün kısası, bir şeytan debdebesi! Kral Konağı'ndaki aslanları seyretmeye götürürüm sizi, bunlar yırtıcı hayvanlardır. Bütün kadınlar bundan hoşlanırlar."</p>

  <p>Birkaç dakikadan beri tatlı düşüncelere dalan genç kız, erkeğin sözlerinin anlamına kulak vermeden sesinin ahengiyle düşler kuruyordu.</p>

  <p>Yüzbaşı genç kızın kuşağını yavaşça çözerken, bir yandan da:</p>

  <p>"Ah! Mutlu olacaksınız, bakın görürsünüz," diye sözlerini sürdürüyordu.</p>

  <p>Çingene kızı sertçe:</p>

  <p>"Ne yapıyorsunuz, kuzum?" diye haykırdı. Bu zor ve şiddet yolu, etkili eylem onu düşlerinden koparmıştı.</p>

  <p>Phoebus, "Hiiç," diye yanıt verdi. "Sadece diyordum ki, benimle olduğunuz zaman şu çılgınlık ve sokak giysisini çıkartmanız gerekecek."</p>

  <p>Genç kız derin bir sevecenlikle:</p>

  <p>"Seninle olduğum zaman, benim Phoebus'üm!" dedi.</p>

  <p>Yeniden düşüncelere daldı ve suskunlaştı.</p>

  <p>Onun bu yumuşaklığından yüreklenen Yüzbaşı, genç kızda hiçbir direnişle karşılaşmadan beline sarıldı, sonra da küçük fısırtılarla zavallı çocuğun giysisinin göğsündeki şeritleri çözmeye başladı ve yakalığını öylesine yerinden oynattı ki, soluğu kesilen rahip kumaşın altından Çingene kızının o güzel çıplak omzunun, yuvarlacık ve esmer, ufuktaki sis içinden yükselen ay gibi ortaya çıktığını gördü.</p>

  <p>Genç kız Phoebus'e engel olmuyordu. Olup bitenlerin ayırdında değilmiş gibiydi. Cüretli Yüzbaşının gözleri parlıyordu.</p>

  <p>Esmeralda birdenbire ona doğru döndü ve sonsuz bir sevgi ifadesiyle:</p>

  <p>"Phoebus," dedi, "bana dinini öğret."</p>

  <p>Yüzbaşı kahkahayla gülerek:</p>

  <p>"Benim dinim mi!" diye haykırdı. "Ben size dinimi öğreteyim, öyle mi? Hay kör şeytan! Ne yapacaksınız benim dinimi?"</p>

  <p>Genç kız, "Evlenmemiz için," dedi.</p>

  <p>Yüzbaşının yüzü şaşkınlık, hor görme, tasasızlık ve çapkınca tutku karışımı bir ifadeye büründü:</p>

  <p>"Adam sen de! Evleniyor muyuz ki?" dedi.</p>

  <p>Çingene kızı sapsarı oldu ve başını üzüntüyle göğsüne eğdi.</p>

  <p>Phoebus sevecenlikle:</p>

  <p>"Güzel sevgili, nedir bu çılgınlıklar böyle?" dedi. "Sanki önemli bir şeymiş evlilik! Bir rahibin tezgâhında Latince üç buçuk sözcük gevelemezse, insan daha mı az sever?"</p>

  <p>En tatlı sesiyle böyle konuşurken bir yandan da Çingene kızına iyice yaklaşıyordu, okşayıcı elleri gene o incecik, kıvrak belin çevresindeki yerlerini almıştı, bakışı gitgide alevleniyordu ve her şey Phoebus Efendi'nin, Jüpiter'in bile, o iyi yürekli Homeros'un bir bulutu imdadına çağırmak zorunda kalacağı kadar saçmalıklar yaptığı o anlardan birine yaklaşmış olduğunu gösteriyordu.</p>

  <p>Bu arada Claude Frollo her şeyi görüyordu. Kapı, onun yırtıcı kuş bakışlarına aralarında geniş yollar bırakan, baştan başa çürümüş fıçı tahtalarından ve çatı direklerinden yapılmıştı. O zamana kadar manastırın sert bekâretine mahkûm edilen bu esmer derili, geniş omuzlu rahip bu aşk, gece ve şehvet sahnesi karşısında hem tir tir titriyor, hem de fokur fokur kaynıyordu. Bu ateşli delikanlıya yaka paça bir yanda teslim olan genç ve güzel kız onun damarlarından erimiş kurşun akıtıyordu. İçinde olağanüstü bir şeyler kıpırdıyordu. Bakışı şehvetli bir kıskançlıkla, çözülen bütün kopçaların altına dalıyordu. Şu anda, bu zavallının kurt yenikli tahtalara yapışan yüzünü bir gören olsaydı, kafesinin dibinden, ceylan yutan çakalı seyreden bir kaplan sanırdı. Gözbebekleri kapının yarıkları arasında bir mum gibi parlıyordu.</p>

  <p>Birdenbire, Phoebus hızlı bir hareketle Çingene kızının yakalığını çıkardı. Sapsarı kesilen benziyle dalgın, düşünceli duran zavallı çocuk, âdeta sıçrayarak uyanmış gibi oldu. Sert bir tavırla, ansızın girişken subaydan uzaklaşıverdi; çıplak omuzlarına ve göğsüne bir göz atınca kıpkırmızı kesildi, mahcup oldu ve utancından dili tutularak, göğsünü saklamak için güzel kollarını kavuşturdu. Yanaklarını tutuşturan alev olmasaydı, onu böyle sessiz, kıpırtısız görünce insan bir utanma, sıkılma yontusu sanırdı. Gözleri hâlâ yere inik duruyordu.</p>

  <p>Bu arada, Yüzbaşının bir hareketi genç kızın boynunda taşıdığı gizemli muskayı ortaya çıkarmıştı. Ürküttüğü bu güzel yaratığa yaklaşmak için bu bahaneyi yakalayarak:</p>

  <p>"Bu nedir böyle?" dedi.</p>

  <p>Genç kız şiddetle:</p>

  <p>"Sakın ona elinizi sürmeyin!" diye atıldı. "O benim koruyucumdur. Ona layık kalırsam beni aileme kavuşturacak. Ah! Sayın Yüzbaşı, bırakın beni! Anneciğim! Benim zavallı anneciğim! Nerelerdesin! Yetiş imdadıma! Anneciğim! Ne olursunuz. Bay Phoebus, lütfen yakalığımı geri verin!"</p>

  <p>Phoebus geriledi ve soğuk bir sesle:</p>

  <p>"Oo! Küçükhanım! Görüyorum ki beni sevmiyorsunuz," dedi.</p>

  <p>Zavallı bahtsız yavrucak yanına oturttuğu genç adamın boynuna sarılarak:</p>

  <p>"Seni sevmiyor muyum!" diye haykırdı. "Seni sevmiyor muyum, Phoebus'üm benim! Hain, yüreğimi parçalamak için neler söylüyorsun sen öyle? Ah! Hadi öyle olsun! Al beni, her şeyi al! Bana ne istersen yap. Seninim. Ne umurumda muska! Ne umurumda annem! Mademki seni seviyorum, annem de sensin! Phoebus! Phoebus'üm, sevgilim, beni görüyor musun? Bu benim, bak bana. Senin geri çevirmemeyi kabul ettiğin şu küçük kız geldi, kendisi seni almaya geldi. Ruhum, hayatım, bedenim, kişiliğim, bütün bunlar size ait, Yüzbaşım. Pekâlâ, hayır! Evlenmeyelim, bu senin canını sıkıyor. Hem ben neyim ki? Sokakların zavallı bir kızı, oysa sen, benim Phoebus'üm, sen soylu kişisin. Güzel şey doğrusu ya, bir oyuncu kızın bir subayla evlenmesi! Ben çıldırmıştım. Hayır, Phoebus, hayır, senin kadının, eğlencen, isteğin olurum... istediğin zaman senin olan bir kız... ben ancak bunun için yaradılmışım, sadece buna yararım; lekelenmiş, onurunu yitirmiş; ama ne olursa olsun, gene de sevilen bir kız. Kadınların en gururlusu ve en neşelisi olacağım. Yaşlandığımda ya da çirkinleştiğimde, Phoebus, sizi sevebilecek durumdan çıktıktan sonra, değerli efendim, hizmetinizde bulunmam için bana katlanırsınız. Başka kadınlar size çevreler işler. Onları gözetecek, sakınacak hizmetçi benim. Mahmuzlarınızı parlatmama, giysilerinizi fırçalamama, süvari çizmelerinizin tozunu almama izin verirsiniz. Bu iyi yürekliliği, bu lütfü benden esirgemezsiniz, değil mi, Phoebus'cüğüm? O vakte kadar, şimdilik, al beni! İşte Phoebus, bütün bunlar sana ait. Yeter ki beni sev! Biz Çingene kızlarına sadece bunlar gereklidir: Hava ve aşk."</p>

  <p>Bunları derken, kollarını subayın boynuna atıyor, ona yalvararak, gözyaşlarına karışmış güzel bir gülümsemeyle, aşağıdan yukarı doğru bakıyordu. O narin, nefis göğsü çuha cekete, sert işlemelere sürtünüyordu. Yarı çıplak güzel vücudunu onun dizlerinin üzerinde kıvrandırıyordu. Sarhoşa dönen yüzbaşı ateşli dudaklarını bu güzel Afrikalı omuzlara yapıştırdı. Arkaya doğru devrilen, gözleri tavana dalan kız bu öpüşün altında heyecan içinde ürperiyordu.</p>

  <p>Birdenbire, Phoebüs'ün başının üzerinden bir başka baş lanetlenmiş bir bakışla mosmor, yemyeşil olmuş, kasılmış bir başka yüz daha gördü. Bu yüzün yanında hançer tutan bir el vardı. Rahibin yüzü ile eliydi bu. Kapıyı kırmış, orada duruyordu. Phoebus onu göremezdi.</p>

  <p>Genç kız o korkunç görüntünün karşısında, yusyuvarlak gözleriyle büyük deniz kartalının tam yuvasının içine baktığı anda başını kaldıran bir güvercin gibi, buz gibi donarak, sessiz ve hareketsiz kalakaldı.</p>

  <p>Bir çığlık bile atamadı. Hançerin Phoebüs'ün üzerine indiğini, dumanı tüterek kalktığını gördü.</p>

  <p>Yüzbaşı, "Lanet olsun!" dedi ve yuvarlandı.</p>

  <p>Genç kız bayıldı.</p>

  <p>Gözlerinin kapandığı, her türlü duygunun içinde dağıldığı anda, dudaklarının üzerine bir ateşin değdiğini, celladın kızıl demirinden daha yakıcı bir öpüşün yapıştığını hissetti.</p>

  <p>Kendine geldiğinde, çevresini devriye erleri kuşatmıştı. Kendi kanıyla ıslanan Yüzbaşıyı götürüyorlardı. Rahip ortadan kaybolmuştu, odanın dibinde, ırmağa bakan pencere ardına kadar açıktı, Yüzbaşıya ait olduğu sanılan bir pelerini yerden alıyorlardı, genç kız çevresinde:</p>

  <p>"Yüzbaşıyı bu büyücü kadın hançerledi," dediklerini işitiyordu.</p>
</body>
</html>
