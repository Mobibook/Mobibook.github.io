<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VI. Esmeralda">VI<br />
  Esmeralda</h2>

  <p>Bütün bu olaylar sırasında Gringoire'ın da, piyesinin de iyi dayandığını okuyucularımıza bildirmekle mutluyuz.</p>

  <p>Ozanın sıkıştırması üzerine, oyuncular komedisini okumayı sürdürmüşlerdi; o da yazdıklarını dinlemekten geri kalmamıştı. Gürültü patırtı karşısında kesin kararını vermiş, hiç istifini bozmadan, halkın ilgisinin yeniden temsile döneceği umudunu yitirmeden, sonuna kadar dayanmayı tasarlamıştı. Quasimodo'nun, Coppenole'ün, Çılgınlar Papası'nın patırtıcı kafilesinin müthiş bir şamatayla salondan dışarı çıktıklarını gördüğü zaman bu umut ışığı yeniden canlandı. Halk da kafilenin ardından dışarı fırladı.</p>

  <p>Gringoire, "İyi," diye düşündü. "İşte bütün arabozucular çekilip gidiyorlar."</p>

  <p>Ne yazık ki "bütün arabozucular" dediği seyircilerdi. Kaşla göz arası toplantı salonu boşalıverdi.</p>

  <p>Doğruyu söylemek gerekirse, hâlâ birkaç seyirci vardı; bir bölümü dağınık, bir bölümü sütunların çevresinde kümelenmiş, uğultudan, patırtıdan usanan kadınlar, yaşlılar, çocuklar görülüyordu. Birkaç öğrenci hâlâ pencerelerin girintisinde oturup kalmış, meydanı seyrediyordu.</p>

  <p>Gringoire, "Her neyse," diye düşündü. "Temsilimin sonunu duymak için bunlar bile yeterli. Sayıları az; ama seçme dinleyiciler, okumuş kimseler."</p>

  <p>Bir süre sonra, Hz. Meryem'in gelişinde en büyük etkiyi yapması gereken senfoninin yokluğu hissedildi. Gringoire orkestranın Çılgınlar Papası kafilesiyle birlikte götürüldüğünün ayırdına vardı. Büyük bir metanetle, kahramanca:</p>

  <p>"Aldırış etmeyin, devam edin," dedi.</p>

  <p>Kendi piyesinden söz ettiklerini sandığı bir öbek kentsoylunun yanına yaklaştı. İşte kulağına çalınan söyleşi kırıntıları:</p>

  <p>"Eskiden B. de Nemours'a ait olan Navarre Konağı'nı biliyor musunuz, Cheneteau Efendi?"</p>

  <p>"Evet, Braque Kilisesi'nin tam karşısındadır."</p>

  <p>"İşte onu Devlet Hazinesi, yıllığı altı lira sekiz Paris meteliğine, tarihçi Guillaume Alixandre'a kiraladı."</p>

  <p>"Aman canım, kiralar da ne kadar yükseldi!"</p>

  <p>Gringoire içini çekerek:</p>

  <p>"Eh neyse!" diye düşündü. "Hiç değilse ötekiler dinliyorlar." Penceredeki genç haylazlardan biri ansızın:</p>

  <p>"Arkadaşlar!" diye bağırdı. "Esmeralda! Esmeralda! Alanda!"</p>

  <p>Bu sözcük sihirli bir etki yarattı. Salonda arta kalanların hepsi görmek için duvarlara tırmandılar. "Esmeralda! Esmeralda!" diye yineleyerek pencerelere saldırdılar.</p>

  <p>O sırada dışarıdan şiddetli bir alkış sesi duyuluyordu.</p>

  <p>Gringoire derin bir üzüntüyle ellerini kavuşturarak: "Esmeralda da ne demek oluyor, kuzum?" diye söylendi. "Ah! Yarabbi! Galiba şimdi de sıra pencerelerde!"</p>

  <p>Mermer masaya doğru döndü ve temsilin büsbütün durduğunu gördü. Bu da tam Jüpiter'in, elinde yıldırımla, sahnede görüneceği andı. Şimdi ise Jüpiter, tiyatronun altında, hiç kımıldamadan duruyordu.</p>

  <p>Ozan öfkeyle:</p>

  <p>"Michel Giborne!" diye bağırdı. "Orada ne işin var? Senin rolün değil mi şimdi? Çıksana sahneye, be adam!"</p>

  <p>Jüpiter, "Ne yazık ki çıkamam," dedi. "Bir öğrenci merdiveni alıp götürdü."</p>

  <p>Gringoire baktı, adamın dedikleri gerçekten de doğruydu. Düğüm noktasıyla sonuç arasındaki bütün bağlantı kesilmişti.</p>

  <p>Gringoire, "Alçak" diye mırıldandı. "Peki, merdiveni ne diye aldı?"</p>

  <p>Jüpiter acıklı bir sesle:</p>

  <p>"Gidip Esmeralda'yı görmek için," yanıtını verdi. "Öğrenci, 'İşte, hiçbir işe yaramayan bir merdiven,' dedi ve alıp gitti."</p>

  <p>İşte bu artık son darbeydi. Gringoire onu da yazgıya boyun eğerek karşıladı. Oyunculara:</p>

  <p>"Hepinizin cam cehenneme!" dedi. "Ben paramı alırsam, siz de alırsınız."</p>

  <p>Bunun üzerine, Gringoire, iyi savaşmış bir general gibi, başı önünde; ama en sonuncu olarak savaş alanından geri çekildi. Adliye Sarayı'nın eğri büğrü merdivenlerini inerken:</p>

  <p>"Bu Parisliler de pek aptal ve ham ahlat insanlar, doğrusu ya!" diye ağzının içinde homurdanıyordu. "Buraya bir dinsel temsil görmeye geliyorlar, hiçbir şey dinlemiyorlar! Her şeyle, herkesle, Clopin Trouillefou ile. Kardinal ile, Coppenole ile, Quasimodo ile, kör şeytanla bile ilgileniyorlar! Ama Hz. Meryem'e gelince, ııh! Kesinlikle hayır! Ben bilseydim gösterirdim size Hz. Meryem'leri, budalalar! Ya ben! Herkesin yüzünü görmeye gelip de sadece sırtlarını görmekle yetinmeme ne dersiniz? Şair olup da sadece bir köy eczacısının başarısıyla yetinmek! Homeros'un eski Yunan kasabalarında dilendiği, Ovidius Nason'un Moskoflar arasında sürgünde öldüğü de bir gerçektir ya; ama beni şeytan çarpsın şu Esmeralda sözcüğünün ne demek olduğunu bilmiyorum! Bir kere bu sözcük ne demektir? Çingenece bir söze benziyor!"</p>
</body>
</html>
