<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_54">   54   <br class="chapter"/></h1>
				<p class="normal">Kit Fisto pürüzlü mağara duvarına yaslandı, dokunaçları müziğin ritmine uygun şekilde titriyordu. Yüzünün ifadesi değişmese de bu basit melodilere tepki vermek hoşuna gitmişti. Jedi'ların çoğu gibi Kit de ana vatanında değil de Tapınak'ta büyümüştü. Ama Glee Anselm geleneklerini öğrendiği için bu müzik onun ayrıca hoşuna gitmişti. Glee Anselm'de herkes en az üç farklı melodiye sahip şarkı bilmek zorundaydı ve onların melodileri bunlardan çok daha karmaşıktı. Yine de bunun çekici başka bir yanı vardı sonunda elini kaldırdı ve dedi ki: "Durun! Size katılacağım."</p>
				<p class="normal">Müzisyenler durdu, pek sesi çıkmayan Nautolan'ın bırakın katılmak istemesine konuşmasına bile şaşırmışlardı. Çalmak için enstrümanlardan bazılarını istedi. Telli ve nefesli bir çalgıyı seçmeden önce Kit iyice inceledi. "Bu uygun."</p>
				<p class="normal">Obi-Wan ve Doolb Snoil'in de dikkatle izlediğini görünce biraz daha fazla çaba harcamaya karar verdi. Obi-Wan kendini savaşçı olarak fazlasıyla ispat etmişti. O yüzden dostunu farklı bir yeteneğiyle yani müzikle etkilemek istiyordu.</p>
				<p class="normal">Enstrümanı eline aldı ve aynı anda hem çalıp hem de üflemeye başladı, her bir hareketi diğerini destekliyordu. Alışması için biraz süre geçmesi gerekti ve tüm maharetine rağmen kaçırdığı bazı notalar oldu. Önemli değildi. Ataları gibi Kit de su altında müzik yapmada ustalaşmıştı, dışarıda olması bir sorun teşkil etmese de ses burada daha farklı bir karaktere bürünüyordu. Akort yapması gerekliydi ve çevik zihni ve parmakları bunu kısa sürede halletti. Sonrasında yükselen melodiler neredeyse memleket hasreti çekmesine neden olacaktı. Bulundukları gezegen çorak olsa da bu Cestuslular gezegenleri gibi değildiler.</p>
				<p class="normal">Sonunda en büyük iltifat geldi, aralarında en cesur olanlar kalkıp dans etmeye başladı. İlk başta ritme uymakta güçlük çektiler. Nautolan müziğinde notaların arasındaki duruşları dinlemek notaların kendisinden daha önemliydi ve düzensiz bir yapıları vardı. Ama ayak uydurmayı başarıp keyfini çıkarmaya başlamışlardı. Snoil'in uzun boynu müziğin ritmiyle kıvrılıp duruyor, gözleri bir o yana bir bu yana gidiyordu.</p>
				<p class="normal">Kit birden havayı kokladı, zihni henüz tehdidi algılayamadan kara gözlerini kıstı.</p>
				<p class="normal">Mağaranın engebeli zemini titredi, sanki dağın bir bölümü çöküyormuş gibiydi.</p>
				<p class="normal">Clandes bölgesinden sakallı bir madenci mağaraların birinden koşarak geldi. "Saldırıya uğradık!" diye feryat etti. Ardından bir ışık parladı ve madenci tüten bir kumaş parçası gibi yere yığıldı. Artık sesi çıkmıyordu.</p>
				<p class="normal">"Bu da neydi böyle?" diye bağırdı Skot OnSon, omuzlarına dökülen sarı saçları savruldu.</p>
				<p class="normal">"Bu mümkün değil," dedi Fisto, şaşkınlıktan bir an olduğu yerde kaldı.</p>
				<p class="normal">Mağaranın arkasına uzanan tünelden bir şey göründü. Boynu yılan gibiydi ama mekanikti, ucunda hem sensör hem silah prob'u olan bir kafa taşıyordu. Bağlı olduğu beden iki insan boyundaydı ama bu cüssedeki bir makinede olabileceğinden çok daha fazla parçadan oluşuyordu, sanki parçaların toplanmasıyla yapılmış bir çocuk oyuncağı gibiydi. Lastikler üzerinde yürüyordu. Gövdenin üzeri ince bir plastine kılıfla kaplıydı. Düşünmeye başladı, bunun ne olduğunu biliyor olmalıydı.</p>
				<p class="normal">Ayaklarının dibinden gelenleri gördü, dört tane altın rengi JK droidi.</p>
				<p class="normal">"Kaçın!" diye bağırdı Skot. Bu tek cümle korkunun başaramadığı şeyi başarmıştı, hepsini harekete geçirmişti. Çıkışa doğru kaçtılar. Karmaşa yüzünden nişan almak zordu ve Desert Wind askerleri birbirlerini vurma riskine girmediler. Baskın droidi tekrar ateş etti ve iki Desert Wind savaşçısını daha vurdu.</p>
				<p class="normal">Askerler arkadaşlarına yardım etmeye çalıştığında ise daha küçük olan JK'lar devreye girdi. Durdurulamaz, kaçılamaz ve yok edilemezlerdi. Şok dokunaçları, elektrikli ağlar, bayıltıcı dartlar ve lazerler havada uçuştu.</p>
				<p class="normal">Hareketlerini tahmin etmek ya da onlardan kaçmak imkansızdı. JK'lar madencileri birer birer yakalayıp etkisiz hale getirdiler.</p>
				<p class="normal">"Bunlar da ne?" diye bağırdı Skot, girişe doğru kaçarken. "Bu imkansız!"</p>
				<p class="normal">Kit ışın kılıcını kaldırdı ve açtı. Tüm sinirleri tetikteydi. Obi-Wan haklıydı. En başından beri tüm operasyon koca bir fiyaskoydu.</p>
				<p class="normal">"İmkansız mı? Onların bundan haberi var mı?" diye bağırdı Sirty. Savaş alanı şakacılığı geldiği hızla yok olup gitmişti. "Ne yapacağız, Komutanım?"</p>
				<p class="normal">Kit, Obi-Wan'ı görmek için etrafına baktı. Eğer diğer Jedi iyi bir konumdaysa, belki de –</p>
				<p class="normal">Düşünmek için zaman yoktu. Droidlerden biri dört kişilik bir aileyi bir köşede sıkıştırmıştı. Lazer tendril'leri onlara doğru döndü.</p>
				<p class="normal">"Koru beni!" dedi Kit ve fırladı. Lazer gelmeden onu hissetti ve yana atladı. Çılgın gibi savaşarak ilerledi. Form I tarzını kaçınma için kullanacak şekilde yeniden yorumladı. Savuşturdu ve koştu ve mümkün olan en yüksek hızda zor durumdaki ailenin yanına vardı.</p>
				<p class="normal">Geldiği yerlerdeki kayaları un ufak eden lazerlerden kıl payı kurtuluyordu. Kalçasına gelen yoğun bir elektrik şokuyla bir an titredi ve yere düştü. Ama lazerler ona doğru gelmeye başlamadan çoktan toparlanmıştı bile. Kit, Jedi yetenekleri olduğuna bir kez daha memnun oldu ve hayatta kalmak için tek şansının menzil dışında durmak olduğunu anladı. Bunlar kişisel güvenlik droidiydi, muhtemelen taktik işlemcileri değiştirilmemişti. Bu da bir saldırı aracı olarak onların yeteneklerini kısıtlardı, yine de...</p>
				<p class="normal">Şimdi baskın droidine iyice yaklaşmıştı, ışın kılıcı havada savruldu ve droidin lastiklerini bir çırpıda doğradı. Baskın droidi sarsıldı ve diğerlerine doğru yanlandı. Diğer droid gafil avlansa da dik durdu ve Kit Fisto'ya nişan aldı.</p>
				<p class="normal">Sonunda Obi-Wan'ı gördü. Jedi gölgelerin içinde gizlenip droidlere arkadan yaklaşmıştı, azimli iki klon da hemen arkasındaydı. Silahları droidleri durdurmak için yetersizdi ama onları oyalamak için fazla bile gelirdi. Obi-Wan farklı bir açıdan yaklaşmayı başardı. Işın kılıcı parladı ve lastikleri kesip geçti. Droidlerden biri yere düşerken, Obi-Wan mesafeyi kapattı ve karnını yardı. Metal parçaları ve plastine her yeri kapladı.</p>
				<p class="normal">Mağarada yağlı dumandan göz gözü görmez oldu. Madenciler, askerler ve Jedi'lar hepsi bu dumana maruz kaldı. Duman zehirli değildi ve mağaralar her türden gürültüyle çınlamaya devam etti. Tüm olanlara rağmen JK'lar madencileri yakalamaktan vazgeçmedi. Hiçbir şey onları ne durdurabiliyor ne de yavaşlatabiliyordu. Her seferinde bir kişiye odaklanıyormuş gibi bir halleri vardı. Baskın droidlerinin zayıf tarafları vardı ama JK'larda hiçbir zayıflık görünmüyordu.</p>
				<p class="normal">Obi-Wan'ın sezgileri yeniden tetiklendi ve tam zamanında dönerek kendisine kilitlenmiş olan bir baskın droidini gördü. Kaçacak yer ya da zaman yoktu, kılıcını kaldırıp öldürücü ateşi bekledi.</p>
				<p class="normal">Ama gözleri kör eden bir patlamayla droid diğer taraftan bir darbe aldı. Sarsıldı ve bunu fırsat bilen Obi-Wan hemen yaklaşıp lastiklerini kesti. Mekanik canavar önce geriye yattı sona yana devrilerek düştüğü yerdeki dikitleri tuzla buz etti.</p>
				<p class="normal">Kendisini kurtaran ateşin nereden geldiğine baktı ve Doolb Snoil'in kendisine el salladığını gördü, güdük kolları taşınabilir toplardan birini tutuyordu.</p>
				<p class="normal">İçinde bulundukları duruma karşı Obi-Wan gülmeden edemedi. Şimdiye kadar Snoil, Jedi'a olan borcunu defalarca ödemişti, bunu emirlere karşı gelerek yapmış olsa da-</p>
				<p class="normal">Ardından gelen bir çatlama sesiyle dikkatini tavana yöneltti. Tavandaki sarkıtlardan biri aşağı düşmek üzereydi. "Snoil," diye bağırdı Obi-Wan ama çok geç kalmıştı. Hukukçu tam başını kaldırmıştı ki kayadan mızrak kabuğunu delip geçerek iç organlarını parçaladı.</p>
				<p class="normal">Obi-Wan hemen yanına gitti. Snoil'in kocaman kafasını elleriyle tuttu, Vippit'in hızla düşen vücut ısısı korktuğu şeyin olacağının habercisiydi. Arkadaşı ölüyordu. Snoil'in gözleri ona döndü. "Başardım, değil mi?"</p>
				<p class="normal">"Evet, başardın." Obi-Wan Snoil'in boynundaki renkli çizgileri daha önce hiç fark etmemişti. Kahverengi derisinin üzerinde parlak yeşil ve maviydiler ve gözlerinin önünde yavaşça soluyorlardı.</p>
				<p class="normal">"Eğer bu savaşa katılanlara bazı ayrıcalıklar tanınacaksa ailemin de... faydalanmasını sağla..." gözleri gittikçe ağırlaştı. "Vergiden de muaf olsun. Cumhuriyet'le imzaladığımız anlaşma... ki büyük babam imzalamıştır..." dedi gururla. Yeşil bir baloncuk öksürdü ve kımıldamadan kaldı.</p>
				<p class="normal">Obi-Wan, Snoil'in başını yavaşça yere yatırdı. "Harika bir soydan gelen harika bir hukukçu,"dedi.</p>
				<p class="normal">Sonra da savaşa geri döndü.</p>
				<p class="normal">Jangotat bir grup madenciyle JK'lar arasında sıkışıp kalmıştı. Ön mağaradan kaçmak mümkünmüş gibi görünüyordu ama içgüdüleri ona mağara ağzında dışarı çıkacak anarşistleri bekleyen düşman birlikleri olduğunu söylüyordu.</p>
				<p class="normal">Bu nasıl olmuştu? General Kenobi haklıydı, ortada dönen bilmedikleri başka bir şey vardı.</p>
				<p class="normal">Yine de emirlere uymak onun göreviydi ve onlardan biri de silahsız ve masum sivilleri korumaktı.</p>
				<p class="normal">Saklandığı büyük bir dikitin ardından tüfeğiyle ateş etti. Mavi lazerler dış kasadan sekiyor ve hasara yol açmıyordu. Resta ve diğer bir Desert Wind savaşçısı da ateş açtı. JK onlara doğru gitti, bayıltıcı kabloyla adamı yakalarken Resta beklenmedik bir çeviklikle yana kaçıp kurtuldu.</p>
				<p class="normal">Bu şeytani makinelerden kurtulmanın tek yolu bir arkadaşını feda etmek miydi?</p>
				<p class="normal">Diğer bir baskın droidi daha tüm mağarayı titreten bir gürültüyle çöktü. Mağara girişi başka bir parlamayla sarsıldı ve bunu çığlıklar takip etti. Enkaz ve cesetler mağaranın içine doğru uçtu ve her yeri duman kapladı. Enkazın altından hâlâ çığlıklar ve inlemeler yükseliyordu.</p>
				<p class="normal">İşte. Tuzak kapanmıştı ve baskı dayanılmazdı.</p>
				<p class="normal">"Yan mağaralara!" diye bağırdı birisi. Madenciler, çiftçiler ve Desert Wind olay yerinden son sürat uzaklaştılar. Diğerleri yan mağaralara kaçarken Jangotat sırtını mağara duvarına dayadı. Tüm dağ bu tünellerle örülüydü. Düşmanın tamamını kontrol etmesi imkansızdı. Silah arkadaşlarının çoğunun kaçıp ertesi günü de görebileceğini umut ediyordu.</p>
				<p class="normal">Bir droid daha yana yatıp devrildi. Bu düşen üçüncü baskın droidi miydi? Kaç tane kalmıştı? Eğer dışarıdan gelen ateş durmuşsa bir şansları olabilirdi ama durmamıştı.</p>
				<p class="normal">Doolb Snoil'in bedeninden fışkıran yeşil sıvı derin bir üzüntü dalgasını tetikledi. Hukukçu gerçek bir cevherdi. Kendi tarzında her zaman cesurca hareket etmişti.</p>
				<p class="normal">Savaşta korkusuz ve diğerlerine söz ve davranışlarıyla örnek olan Jedi'a bakmıştı. Savaşmakla ve diğerlerini korumakla o kadar meşguldü ki. Yüreği burkuldu. Belki de –</p>
				<p class="normal">Jangotat birden bire Sheeka Tull'u gördü. Ne zaman mağaraya girmişti? Neden onu daha önce görmemişti? Ana mağaradan diğerleriyle birlikte çıkması gerekirdi ama kaçış yolu kesilmişti. Bir molozun arkasına saklanmıştı, belki de nereye gideceğini bilmiyordu.</p>
				<p class="normal">"Sheeka!" diye seslendi ona. Bu karmaşada sesini duyması zordu. Yapabileceği tek şey vardı. Fırlayıp yanına gitti ve onu tuttu, son baskın droidi de onlara doğru ateş ederken ikisi birlikte molozların arkasına saklandılar. Kendi çığlığını duydu, önce tüm dünya bembeyaz oldu, sonra tüm görüntü ve sesler karanlığa gömüldü.</p>

		</body>
</html>