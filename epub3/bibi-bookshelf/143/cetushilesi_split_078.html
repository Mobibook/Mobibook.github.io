<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_76">   76   <br class="chapter"/></h1>
				<p class="normal">Bir saatlik diğer bir sürünmenin ardından, dış salonun duvarının dibine geldiler. Kısa bir inceleme duvarın sadece bir santimetre kalınlığındaki durasteel olduğunu gösterdi ve Jangotat bu durumun nasıl üstesinden geleceğini biliyordu. Savaş droidlerine karşı kullanmak için imal edilmiş olan zırh delici mayınların burada da işe yaraması gerekirdi. İki tanesini çıkarıp duvara yapıştırdı ve saatlerini kurdu. O ve Thak Val Zsing hemen kaçıp bir köşenin arkasına saklandılar ama yine de patlamanın şiddeti ikisini de sırtüstü yere devirdi.</p>
				<p class="normal">Şaşkın haldeki Jangotat, sarı ve kırmızı ikaz ışıkları yanarken, elde tüfek odaya daldı. Toz duman arasında çevreyi kolaçan ettiğinde etrafta iletişim cihazları ve yiyecek stoku olduğunu gördü. Arkasını döndüğünde bir insanla bir Wroonian'ın kubbe şekilli sığınağın içine koşup kapıyı da arkalarından çarptıklarını gördü.</p>
				<p class="normal">Geç kalmıştı, tüfeğinin kabzasıyla kapıya vurdu. Kapı en az beş santimetre kalınlığındaydı ve çantasında bunu delecek hiçbir şey yoktu.</p>
				<p class="normal">Sığınak vınladı, titredi ve sonra tümü kilitlenen kapılarıyla sessizliğe gömüldü.</p>
				<p class="normal">"Şimdi ne olacak?" dedi Thak Val Zsing, arkasından gelerek.</p>
				<p class="normal">"Odayı bir araştıralım," dedi Jangotat. "Belki işe yarar bir şey vardır."</p>
				<p class="normal">Oda aslında bir atriyumdu, sığınağın kalanıyla uyumlu olacak şekilde dizayn edilmişti. Jangotat'in Cestus'ta gördüğü tüm bölgelerden farklı olarak bir yağmur ormanı kadar sık örtüye sahipti. Her hareketi izleyerek dikkatle ve yavaşça ilerlediler.</p>
				<p class="normal">Döndüğünde Jedi Katili'nin onlara doğru geldiğini gördü. Düşünmedi, harekete geçti.</p>
				<p class="normal">JK'ları çok iyi hatırlıyordu. Hızları, güçleri ve uyum yeteneklerinin bir benzeri daha yoktu. Düşünmeye ve hatta kımıldamaya bile zaman yoktu. Dokunaçlar ona doğru uzandığında geri adım atmayı başardı ve aynı anda altlarındaki zemin titrerken Thak Val Zsing'in "Dikkat et!" diye bağırdığını duydu. Gizli bir dokunaç ona doğru yaklaşırken bir yandan da ortama göre rengini değiştiriyordu!</p>
				<p class="normal">Hayret verici. Dokunaçlardan biri ona değdi ve hissettiği şokla geri sıçradı. Bu bir anlık şok bile saçlarını diken diken etmeye yetmişti ama yine de tüfeğini çevirip yakın mesafeden dokunacı uçurmayı başardı.</p>
				<p class="normal">Thak Val Zsing de yandan ateş ediyordu ama lazerler JK'nın altın rengi gövdesine zarar veremeden sekiyordu.</p>
				<p class="normal">Val Zsing bağırarak kendini geri atıp son anda bir dokunaçtan kurtuldu. Jangotat ateş ederek kendini arkaya attı ve bir takla atıp yine ayağa kalktı, döndü ve tekrar ateş etti.</p>
				<p class="normal">Çok hızlı!</p>
				<p class="normal">JK tek kelimeyle mükemmeldi, zikzaklar çiziyordu ve dar tekerlekleri de takip edilemeyecek kadar hızlıydı. Ne kadar ateş ettiyse makine hepsinden sıyrılmış ve vurduğu ya duvar ya da yer olmuştu. Silahın güç kaynağı ısınmaya başlamıştı ve kapanmak üzereydi. Jangotat geri çekildi, geldikleri yöne doğru gitti.</p>
				<p class="normal">Thak Val Zsing ise karanlıkta sinmiş, sessizce titriyordu. JK onlara doğru bir metre yaklaştı, sonra durdu ve geri gitti. Açıkçası onu koruduğu yerden uzaklaştırmak hiç de kolay görünmüyordu.</p>
				<p class="normal">"Onu durduramayız!" dedi Thak Val Zsing, titreyerek.</p>
				<p class="normal">Jangotat onu tutup şiddetle sarstı. "Kendine gel, be adam! Kruvazör ateş açarsa binlerce kişi ölecek."</p>
				<p class="normal">Ama Thak Val Zsing o mağarada ne kaybettiyse anlaşılan onu bir daha yerine koyamamıştı ve geriledi.</p>
				<p class="normal">Jangotat küfrü basıp kararını verdi. Lazerle durduramıyor olabilirdi. Bakalım tavanı başına yıkınca ne yapacak?</p>
				<p class="normal">Deliğin içine atladı, yuvarlanıyor ve aynı anda da tavana ateş ediyordu. Tavandan düşen molozlar JK'yı gömerken, ki az daha Jangotat'i de öldürüyorlardı, sığınağın kubbesinin duracrete gövdesini de ortaya çıkardı. Öksürerek yerde uzandı, bacağından yaralanmıştı, JK molozları üzerinden atarak dışarı çıktı.</p>
				<p class="normal">"Thak Val Zsing!" diye bağırdı, bu şey üzerine doğru gelirken. "Val Zsing! Seni Korkak!" Artık yapacak bir şeyi kalmamıştı.</p>
				<p class="normal">JK yaklaştı, neredeyse uzansa ona dokunacaktı. Gözüne bir ışık yöneltti, belki de veri bankası için retina taraması yapıyordu. Tanımayınca da dokunaçlarıyla elektrik verdi.</p>
				<p class="normal">Jangotat vücudunda dans eden mavi alevler yüzünden kıvrandı. Onları görüyor, duyuyor ve hissediyordu.</p>
				<p class="normal">Yapamadığı tek şey ise hareket etmekti. Hem de hiç.</p>
				<p class="normal">"Thak Val Zsing! Korkak!"</p>
				<p class="normal">Desert Wind'in eski lideri bir zamanlar korku, utanç nedir bilmezdi. İnsanın ne olduğunu gösteren anlar vardır ve o anda yaşananlar bir daha geri alınamaz.</p>
				<p class="normal">Ama bazen kişi kaderini yeni baştan yazabilir.</p>
				<p class="normal">Val Zsing yapıştırıcının üzerindeki bandı çıkardı ve zırh delici mayını göğsüne yapıştırdı. Jangotat'i izlemişti ve patlayıcılarla ilgili bilgisi de fena değildi.</p>
				<p class="normal">Sığınağa girdi ve doğruca droide gitti. Kolları onu hemen kavradı, neredeyse saatini kurmaya bile fırsat bulamıyordu.</p>
				<p class="normal">JK bir an durdu, sanki Thak Val Zsing'in neden kaçmadığını anlamaya çalışıyordu. Haydi. Yaklaş biraz daha. Onu kendine çekti, bir metre yaklaştığında bir dokunaç göz seviyesine yükselip bir ışık yaktı.</p>
				<p class="normal">İşte tam zamanı, diye düşündü.</p>
				<p class="normal">Thak Val Zsing son bir ses duydu. Ding. Işık parıldadı ve bir anda siyaha döndü, sonrasındaysa hiçbir şey.</p>
				<p class="normal">Patlama tüm odayı titretti ve Jangotat'in sinir sistemini sarstı. Bedenini kuşatan mavi kıvılcımlar söndü ve yaşadığı felç sona erdi. Bacağını kontrol etti, kırılmıştı ve delik deşikti. Geriye kalan birkaç kumaş parçasından da arkadaşına ne olduğunu anlayabiliyordu.</p>
				<p class="normal">Demek ki Thak Val Zsing korkak değildi.</p>
				<p class="normal">JK, kan, toz ve isle kaplanmıştı ama hâlâ sağlamdı. Bu droidi hiçbir şey etkilemiyordu. Ama kendisi de onu patlamadan koruyan gövdesi sayesinde ölümden kurtulmuştu.</p>
				<p class="normal">Jangotat inledi. Artık bitmişti. Hiç umut yoktu...</p>
				<p class="normal">Ama birden JK garip hareketler yapmaya başladı. Jangotat'in gözleri önünde önce dikildi, sonra da yere düştü ve dönerek daireler çizmeye başladı, yine durdu titredi ve iç gıcıklatan bir ses çıkardı.</p>
				<p class="normal">Jangotat sonunda gerçeği fark etti. Harika, şaka gibi! Gelmiş geçmiş en iyisi hem de. Cestus'ta yaşananların nasıl büyük bir komediye dönüştüğünü diğer arkadaşlarına anlatabilecek miydi acaba? Acı içerisinde sığınağın kapısına bakarken histerik şekilde güldü. Hiçbir şey. Beş Aile yöneticileri içeride güvendeydi.</p>
				<p class="normal">Kimse güvende değil, diye söylendi. Küçük bir dersin zamanı geldi.</p>
				<p class="normal">Bu doğru muydu? Yanlış mı? Bu insanlar koca bir gezegeni ölüme mahkum etmişti ve onları durduracak kimse yoktu.</p>
				<p class="normal">JK artık onunla ilgilenmiyordu, önce ileri geri gitti, sonra bir köşeye çarpıp yine ileri geri gitmeye başladı.</p>
				<p class="normal">Jangotat bunun gördüğü en komik şey olduğunu düşündü.</p>
				<p class="normal">Sığınağın kapısına doğru süründü, tüfeğini kapıya dayayıp kapıyı kilitledi. Nihayet silah bir işe yaramıştı.</p>
				<p class="normal">Belki o içeri giremiyordu ama onlar da dışarı çıkamayacaktı.</p>
				<p class="normal">Acı zihnini bulandırmaya başladı. Koordinatlar neydi? Hatırlamıyordu. Şaka gibi. Hem de ne şaka. Sonra birden hatırladı, koordinatlar onun olduğu yerdi. Koordinat oydu.</p>
				<p class="normal">Telsizini çıkardı... Parçalanmıştı ve işe yaramazdı.</p>
				<p class="normal">Sonra tekrar gülmeye başladı. Burası tam teşekküllü bir sığınaktı, Beş Aile'nin herhangi bir saldırı ya da isyan sırasında kaçmayı planladıkları yer. Buralarda bir yerde mutlaka telsiz olmalıydı.</p>
				<p class="normal">Nexu'nun güvertesinde iletişim teknisyeni CT-9/85 kodlu asker bir sinyal tespit etti. "Komutanım," dedi yetkili subaya. "Telsizden öncelikli frekansta bir ARC hedefleme kodu geliyor."</p>
				<p class="normal">Komutan Baraka telsiz odasına geldi. "Mesaj nedir?"</p>
				<p class="normal">"İlk bombardıman koordinatlarını değiştiriyor... Kibo Lake'in biraz doğusunda bir yere. Gelecek talimatları bekliyor."</p>
				<p class="normal">"Bu geçerli görünüyor mu?"</p>
				<p class="normal">"Kesinlikle, Efendim. Asker koordinat olarak kendi bulunduğu yeri gösteriyor. Bundan daha ciddi olamazdı."</p>
				<p class="normal">Baraka keyifsizce homurdandı. Ne beyinsiz şeylerdi bunlar böyle? "Orada ne var acaba?"</p>
				<p class="normal">"Güç ağında bir nokta olarak görülüyor. Gizli bir üs olabilir."</p>
				<p class="normal">"O zaman hedefimiz orası," dedi Baraka ve emri verdi.</p>
				<p class="normal">Jangotat atriyumdaki sandalyelerden birinin üzerine yığılmıştı. On dakikadır ikinci bir mesaj gönderebilmek için uğraşıyordu. Mesajı göndermek için düğmeye basmasından birkaç saniye sonra sığınak titremeye başladı.</p>
				<p class="normal">Jangotat farkına varmadan bir şeyler mırıldanırken buldu kendini.</p>
				<p class="normal">Bir, bir chitlik güneşleniyor</p>
				<p class="normal">İki, iki chitlik güveçte pişiyor</p>
				<p class="normal">Üç, üç bana da biraz bırak...</p>
				<p class="normal">Bu şarkının adı neydi? Ne zaman öğrenmişti bunu? Oh, evet, bunu Zantay Hills'de Tarl, Mithail ve Tonote söylerken onlardan duymuştu. Umarım onlar güvendedir, diye düşündü.</p>
				<p class="normal">Sonraki patlama çok yakınındaydı.</p>
				<p class="normal">"Sudan doğduk ve ateşte öleceğiz," diye fısıldadı. "Bedenlerimizden yıldızlar doğacak."</p>

		</body>
</html>