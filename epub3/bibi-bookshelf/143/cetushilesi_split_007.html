<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_5">   5   <br class="chapter"/></h1>
				<p class="normal">Eğitim nihayet sona ermişti, Nate nakliye gemisinin ızgara şekilli zemininde sırt üstü yatmış elli kardeşiyle birlikte kışlaya geri dönüyordu. Vandor-3 onun şimdiye kadar denk geldiği en zorlu eğitim alanıydı. Söylentiye göre ölüm oranı yüzde ikiye yaklaşmıştı. Yine de bu istatistik onu rahatsız etmiyordu. Nate şu eski deyişi hatırladı: Eğitimde ne kadar çok ter dökersen savaşta o kadar az kan kaybedersin.</p>
				<p class="normal">O ve diğer askerler yorgun ve yıpranmıştı. Bazıları yaşadıkları heyecanın ardından hâlâ titriyordu. Bazıları sinir çubukları çiğniyordu; birkaçı bağdaş kurup oturmuş ve gözlerini kapatmıştı. Kimi uyuyor, kimi de kısık sesle sohbet ediyordu.</p>
				<p class="normal">Dışarıdan bakanlar için hepsi birbirinin aynıydı fakat klonlar farkı görebiliyordu: yara izleri, bronzluk derecesi, farklı eğitimler nedeniyle gelişen farklı vücut dilleri, farklı hizmet istasyonları nedeniyle aksanlarında görülen değişimler ve yedikleri yemeklerin farklı olmasının neden olduğu farklı vücut kokuları. Hepsinin aynı suni rahimden doğmasının bir önemi yoktu. Milyonlarca farklı şekilde şartlanmış ve deneyimler yaşamışlardı ve bu da performanslarının ve kişiliklerinin farklı olmasına neden oluyordu.</p>
				<p class="normal">Yan pencerelerin birinden dışarı, aşağıdaki Vandor-3'ün başkentinin dışındaki kasabalardan birine, baktı. Burası küçük bir sanayi kasabasıydı, rafineriyi andıran bir bina ve etrafı kilometrelerce öteye uzanan kurak araziyle çevrilmişti. Kışlanın inşa edileceği yer burasıydı, elli bin askerin konaklaması ve eğitimi için inşa edilecek geçici bir şehir.</p>
				<p class="normal">Kışlalar sökülüp takılabilirdi, hızlı şekilde inşa edilmek ya da sökülmek için parçalar haline yapılmışlardı ve kendisi geçen haftayı burada eğitimde sıranın kendilerine gelmesi için beklemekle geçirmişti.</p>
				<p class="normal">Bu eğitime daha önce katılmış olan klon askerlerinin başlarına gelenleri görmelerine rağmen onları neyin beklediğini bir türlü anlayamamışlardı. Vücutlarındaki vantuz yaralarını görmüşlerdi ama selenome'la karşılaşmış olan askerlerin hiçbirisi bu konuyla ilgili bir şey söylememeye dikkat ediyordu. Dışarıdan bakan birisi için ikaz etmenin nezaket icabı olacağı düşünülebilir ama neyle karşılaşacaklarını bilmek eğitimin zorluğunu ve duygusal baskısını azaltırdı, böylece de kardeşlerinin ileride hayatta kalma şansları da azalmış olurdu.</p>
				<p class="normal">Nakliye gemisi onları büyük gri prefabrik bir binanın önüne bıraktı, asker şehrindeki elli bin askerin en az üç bini bu binada kalıyor olmalıydı.</p>
				<p class="normal">Yorgunluktan ayakta zor duran Nate teçhizatını geminin koridorlarında peşi sıra sürükleyerek çekti, daha önce bu deneyimi yaşamış olup da şu an kendilerini karşılayan, alkışlayan ve başparmaklarını yukarı kaldıran diğer askerlere bakıp acı acı gülümsedi.</p>
				<p class="normal">Onlar biliyor ve o bilmiyordu ama artık o da öğrenmişti.</p>
				<p class="normal">Hepsi buydu.</p>
				<p class="normal">Asansörle üçüncü kata çıktı, kendisininkini bulana kadar ranzaların numaralarına baktı. Nate teçhizatını yatağının yanında yere bırakıp elbiselerini çıkardı ve kendini duşa attı.</p>
				<p class="normal">Yanından geçtiği aynalarda kendisine baktı. Sıradan insanlar gibi kibire kapılmak gibi bir sorunu yoktu, fakat vücudunun bir makine gibi olduğunu ve yolunda gitmeyen bir şey olduğunda hemen farkına varacağını biliyordu. En ufak bir kusurun bile performansını kötü yönde etkileyerek kendisinin ve kardeşlerinin hayatını tehlikeye atabileceğinin farkındaydı. Nate'in bedeni kas ve tendonların mükemmel bir karışımıydı, her ortama uygun şekilde dengelenmişti, gerektiği kadar kaslı, mükemmel eklem direnci ve bir chin-bretier'i bile gölgede bırakacak aerobik yetenekler. Derisi yeni kazandığı ezik ve sıyrıklarla kaplıydı, yeni yaralar tedavi görür ve iyileşirdi ama travma kaçınılmazdı.</p>
				<p class="normal">A-98 duşa girdi, üzerinden buharlar tüten duşun ıslak zemininin üzerinde yürüdü. Suyun altına girdi ve yeni yaraları ıslanırken o da nefesini tuttu. Okyanustan o sahile çıktıktan sonraki altı saati de bir tepedeki bayıltıcı silahın koruduğu bir sancağı ele geçirmekle harcamış, bunu da özel programlanmış savaş droidlerine karşı yapmışlardı. Tüm gün süren muhteşem ve dayanılmaz bir işkence.</p>
				<p class="normal">Kardeşlerinin birinin elinden fırlayan sabunu Nate kaptı. Sonra da diğerlerinin şaşkın bakışları arasında sabunu karnavalda gösteri yapar gibi bir kolundan diğerine aktardı.</p>
				<p class="normal">Bu hareket sanki tümünü tetiklemiş ve hepsi aynı sinir sisteminin bir parçasıymış gibi birbirlerine dahi bakmadan aynı hareketi yapmaya başlamışlardı.</p>
				<p class="normal">Bu olay birkaç dakika sürdü, sonra da hepsi birbirinden yorgun olduğu için sona erdi. Bedenlerini sabunladılar ve çürük ve kesiklere denk geldiklerinde de acıyla yüzlerini buruşturdular.</p>
				<p class="normal">Bu onun hayatıydı ve Nate diğer türlüsünü düşünemiyordu.</p>
				<p class="normal">Kaminolu klon yapımcıları askerlerin sıradan piyadeler olmamasına özen göstermişlerdi. Galaksideki sıradan askerlerin temel eğitimi altı ile on iki hafta arası sürerdi. Standart bir klon askerinin ise çocukluktan eğitimli bir asker haline gelişi dokuz yıl kadar sürerdi, tabii ki on binlercesi aynı anda.</p>
				<p class="normal">Klon Komandoları ise özel yetiştirilen bir türdü. Özel operasyonlar, yerli halkın askere alınması ve eğitilmesi için hazırlanırlardı. Seçkin Keşif Komandoları ise onların bir üstüydü.</p>
				<p class="normal">Banyosunu bitiren Nate duştan çıkıp ranzasına döndü. Mekan kullanımı açısından askerler son derece ekonomikti, oda bulamadıkları zaman pod'larda uyurlardı. Aynı anda hem çoğul hem de tekildiler, binlerce birbirinin aynısı insan savaş için mükemmel bir örnek kabul edilen tek bir kişiden, Jango Fett adındaki kelle avcısından klonlanmıştı.</p>
				<p class="normal">Hayatları basitti. Eğitim yaparlar, yerler, yolculuk ederler, savaşırlar ve dinlenirler. Nadiren özel stres atma imkanları onlara sunulurdu ve bu da hayatlarının en doğrudan deneyimi olurdu, diğer sıradan akıllı canlılarla iletişime geçmek. Onlar askerdi. Başka bir şey bilmezlerdi. Başka bir şeyi hayal de etmezlerdi.</p>
				<p class="normal">Nate, ranza kapsülünü buldu ve teçhizatını altındaki boşluğa itti. İçine girip bedenini termal çarşafla sardı. Otomatik olarak on yedi derece santigrada ayarlıydı, maksimum iyileşme ve beden huzuru sağlayacak ideal ısı, askerlerin bu hayattaki nadir lükslerinden biri.</p>
				<p class="normal">Ranzaya yatmasıyla gözlerine uykunun çökmesi bir olmuştu. Diğerleri de aynı onun gibi birer birer uykuya dalmaya başlamıştı, kimi yattığı yerde dönüp bir şeyler mırıldanıyordu. Nate gözlerini kapatıp dinlenme modundan rüya zamanına doğru devam etti. Eğer kendini bırakırsa hemen uykuya dalacaktı, eğitiminin diğer bir önemli parçası. İşini şansa bırakmak diye bir şey yoktu. Bir daha uyumaya fırsatının olup olmayacağını kimse bilemezdi. Gerekirse Nate yürürken bile uyuyabilirdi.</p>
				<p class="normal">Fakat uykuya dalmadan önce bilgiyi organize etmek için bilincinin kıyılarını kullanmak için eğitilmişti, uykuyla uyanıklık arasındaki bölüm. Bilinçaltında gün boyu yaşadıkları yeniden canlandı, Nexu'ya binip ilk görev brifingini almaları, iniş, selenome'la yapılan savaş, sahile çıkma mücadelesi ve sonrasında tepeye yapılan saldırı.</p>
				<p class="normal">Hatırladığı bilgiler depolanmak için önceden tahsis edilmiş zihinsel kalıplara aktarıldı, bu sayede hem hayatta kalma şansı hem de kendisine verilen görevleri başarıyla yerine getirme ihtimali artacaktı.</p>
				<p class="normal">Elli dakika bu şekilde kaldı, artık günün yorgunluğu dayanılmaz şekilde üzerine çökmüştü. Yorgunluğa çok uzun süre tahammül edebilirdi ama şu an bunun için bir neden yoktu. Görevini yerine getirmiş ve dinlenmeyi hak etmişti. Zaten gördüğü rüyalar sembolik şekilde yaşadıklarını değerlendirmeye ve organize etmeye devam edecekti. Bu da hiç yoktan iyiydi.</p>
				<p class="normal">A-98 bilincini serbest bırakıp kendisini uykuya teslim etti. Nihayetinde yarın yeni bir gündü.</p>
				<p class="normal">Hazır olmakta fayda vardı.</p>

		</body>
</html>