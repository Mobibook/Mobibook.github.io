<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_6">   6   <br class="chapter"/></h1>
				<p class="normal">Jedi Tapınağı'nın arşivinde Obi-Wan Kenobi ve Kit Fisto, görevleriyle ilgili, Ord Cestus olarak bilinen sanayi gezegeni hakkında araştırma yaptılar. Obi-Wan, Cestus'un tarım yönünden çok zayıf, kurak bir bölge ama bazı mineraller yönünden de zengin bir yer olduğunu öğrendi. Yüzeyinin büyük bölümü çöllerle kaplıydı. Yerli yaşam formları kovanda yaşayan ve X'Ting olarak bilinen böceksi bir halk ve çeşitli türlerde büyük ve ölümcül mağara örümcekleriydi.</p>
				<p class="normal">Şu anki nüfusu milyonlarla ifade edilse de birkaç gelişmiş şehrinin dışarıdan malzeme ithal edilmeden ayakta kalması mümkün değildi: gübre ve toprak zenginleştiriciler, ilaç ve yerli olmayanlar için suyun arıtılmasında kullanılan baharatlar.</p>
				<p class="normal">"Tehlikeli," dedi Kit yana bakarak, "basit bir yiyecek sorunu onları doğruca Kont Dooku'nun kucağına attı. Kendi kendine yeten bir halkın başına bunlar asla gelmezdi."</p>
				<p class="normal">Bu basit bir gerçekti. Savaşta güvenli ikmal yolları eğitimli askerler kadar gerekliydi.</p>
				<p class="normal">Üç yüz standart yıl önce nispeten ilkel olan X'Ting'ler –gezegenin çevresine yayılmış farklı kovanlarda yaşayan tek bir koloni– Coruscant'la anlaşma yapmış ve onlara galaksi hapishanesi için yer vermişlerdi.</p>
				<p class="normal">Cestus Hapishanesi tutukluların yeteneklerini geliştirmeleri için kurulmuştu. Bu durum, Cumhuriyet'in en büyük ikinci üreticisi Etti IV'ün bir dizi mali skandal ve sanayi trajedisi ardından Cybot Galacticalı bir düzine görevliyi yirmi yıllığına hapishaneye göndermesiyle daha da ilginç bir hal almıştı. Bu on iki kişi Cestus'a geleli iki yıl olmamıştı ki hapishane görevlileriyle droid üretimi ve araştırması için bir anlaşma yapmayı başardılar. Hammaddenin ve ucuz işçi gücünün bolluğu kısa sürede paranın su gibi akmaya başlamasını sağlamıştı.</p>
				<p class="normal">Onikiler çok geçmeden bu köhne atölyeleri gösterişli binalara çevirdiler. Korumalar ve görevliler zenginleşirken usulsüzlüğe gömülmüş bir şirket ortaya çıktı: Cestus Cybernetics, mükemmel güvenlik droidleri üreten bir kurum. Sonrasında yaşananları ise açıklamak güçtü. X'Ting'lerden büyük ölçekli araziler yok pahasına satın alındı. Ardından da X'Ting'ler arasında baş gösteren bir salgın sonrasında, Cestus Cybernetics gezegenin neredeyse tamamını ele geçirdi.</p>
				<p class="normal">Yine de yaşam, ortalama bir yabancı için bile, Cestus Cybernetics kârlı ve başarılı Baktoid zırh fabrikasını kurana kadar oldukça zordu. Sistemler arası bir markete teknolojinin son ürünü askeri bir ürün sunmuşlardı. Ekonomi gelişti ve Naboo fiyaskosunun ardından Ticaret Federasyonu bağlarını kesince de çöktü...</p>
				<p class="normal">Önce patladı ardından da çöktü. Ekonomi belli aralıklarla düzelip bozulmaya devam etti.</p>
				<p class="normal">Obi-Wan mevcut liderlerin listesini kontrol etti. Son yüzyıldaki salgının ardından kovanın neredeyse tüm nüfusu kırılmıştı ve Gezegen Meclisi'nde X'Ting soylularından geriye kalmayı başarmış sadece bir kişi vardı, G'Mai Duris. Buraya seçimle mi yoksa verasetle mi gelmişti? Duris kukla mıydı yoksa gerçekten iktidar sahibi biri miydi?</p>
				<p class="normal">Bir saat kadar sonra başka bir bilgi Obi-Wan'ın dikkatini çekti: Desert Wind olarak bilinen bir grup gerilla. Yüzey çiftçilerinin büyük bölümü fakirdi, cezalarını tamamlamış suçluların soyundan geliyorlardı. Yüz yıldır süren baskıya baş kaldıran Desert Wind yirmi yıl önce doğmuştu ve amaçları Beş Aile olarak adlandırılan Cestus'un idarecileri olan zengin sanayicileri müzakere masasına oturtabilmekti.</p>
				<p class="normal">Desert Wind geçen yıl ezilmişti, ama hâlâ şirket kervanlarına saldıran az sayıda üyesinin sağ kaldığı söyleniyordu.</p>
				<p class="normal">Obi-Wan ve Kit derine daldıkça Cestus'taki güç dengesi ve Coruscant'la olan ilişkileri hakkında çok daha fazla şey öğrendiler.</p>
				<p class="normal">"Mercan resifini kazmak gibi bir şey," dedi Nautolan, sekiz saatlik incelemenin ardından. "Bu şeylerden anlam çıkarabilmek için büyücüye ihtiyacımız var."</p>
				<p class="normal">"Tanıdığım pek büyücü yok," diye cevap verdi Obi-Wan. "Ama iyi bir hukukçu çok işimize yarar ve ben bir tane tanıyorum."</p>
				<p class="normal">"Harika," dedi Kit. "Diğer bir mesele daha. Eğer müzakereler iyi gitmezse belki de Duris denen bu kişiyi biraz... zorlamamız gerekecek."</p>
				<p class="normal">Obi-Wan'ın yüzü asıldı. Nautolan haklıydı ama Obi-Wan ihtiyatlı olmaktan yanaydı. "Bir önerin var mı?"</p>
				<p class="normal">"Evet. Sen ve hukukçu politikacılarla ilgilenin." Ekrandaki bilgilere baktı. "Cestus'ta iki adamımız var, Sheeka Tull adında bir dişi insan ve Trillot adında bir X'Ting. Bu arada bir orta nokta bulmayı başarabiliriz."</p>
				<p class="normal">"Eğer güvenilirlerse," dedi Obi-Wan.</p>
				<p class="normal">Kit güldü. "Kendi adamlarımıza da mı güvenemeyeceğimizi söylüyorsun?"</p>
				<p class="normal">Soru havada kalmıştı ve gerginlik her an artıyordu. Ardından Obi-Wan güldü. "Tabii ki hayır."</p>
				<p class="normal">"Güzel," dedi Nautolan. "Dediğim gibi ben bir ARC ve birkaç komando alacağım ve acil durumlar için de yerli askerleri eğiteceğim."</p>
				<p class="normal">Obi-Wan demek istediğini hemen anladı. Eğer Desert Wind'i tekrar ayağa kaldırırlarsa meclis ve Beş Aile daha gergin, daha güvensiz ve Cumhuriyet'in tekliflerine daha açık olacaklardı. Bir klon askerinin ele geçirilmesi riskine giremezlerdi. Askerin genetik kodu yüzünden bu işin arkasında Coruscant'ın olduğu hemen anlaşılırdı.</p>
				<p class="normal">Saatler boyunca iki arkadaş tüm eylem ve karşı eylemleri tek tek düşünüp kendilerini ikna edinceye kadar dosyalar içinde dolaştı ve ihtimalleri ve stratejileri tartıştı.</p>
				<p class="normal">Artık Cestus'a gitmekten başka yapacak bir şeyleri kalmamıştı.</p>

		</body>
</html>