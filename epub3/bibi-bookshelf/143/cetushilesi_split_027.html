<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_25">   25   <br class="chapter"/></h1>
				<p class="normal">Obi-Wan'ın resmi cübbesinin her gün giydiğinkinden pek bir farkı yoktu, demicot ipeğinden dokunmuş, omuzlarından yere kadar uzanan kahverengi bir giysi. Astromech'i botlarını ışıl ışıl yapmıştı ve yedek gömleği de temizdi.</p>
				<p class="normal">Snoil'in düz kabuğu parlamıştı ve derisindeki katmanların arasındaki salgılar temizlenmişti, en az Obi-Wan'ın botları kadar parlıyorlardı.</p>
				<p class="normal">Bir çift sade kutu getirildi. Açtıklarında ikisi için de bir maske olduğunu gördüler. Meyilli gözler, çıkık göz yuvaları, düz ve geniş ağızlarla tipik bir X'Ting karikatürüydü. Obi-Wan maskeyi alıp aynanın karşısında denediğinde gördüğü şey çarpıcıydı. "Bu da ne böyle?"</p>
				<p class="normal">Obi-Wan hazırlıklarını tamamlarken Snoil de kapının eşiğinde bekliyordu. Yüzünde muzip bir gülümseme vardı.</p>
				<p class="normal">"Üstat Jedi," dedi Vippit, "göz kamaştırıcı oldunuz."</p>
				<p class="normal">"Sen de ışıl ışılsın," dedi Obi-Wan. "Şimdi, Hukukçu Snoil, mevcut durumu anlamamız çok önemli."</p>
				<p class="normal">Snoil güdük ellerinden birini kaldırdı. "Üstat Jedi, hantal ve biraz da patavatsız olarak görüldüğümü biliyorum ama bu tür görevlerde daha önce de bulundum. Bu balo sosyal bir etkinlik değil bir taktik. Tetikte olmalıyız."</p>
				<p class="normal">Obi-Wan rahat bir nefes aldı. Arkadaşının dönen dolaplardan haberi vardı. Belki de kendisinden bile daha iyi biliyordu. Belki de Snoil'in ipleri ele alması daha uygun olurdu ve bu da kendisini fazlasıyla rahatlatırdı.</p>
				<p class="normal">"Bu bir kovan balosu," dedi Snoil, maskeyi inceleyerek. "Kovanın fazla etkisi olmayabilir, fakat dış dünyalılar anlaşılan öyleymiş gibi davranmaktan hoşlanıyorlar."</p>
				<p class="normal">"Pekala," dedi Obi-Wan, Snoil'e maskesini takması için yardım etti. Kolunu uzattı ve Snoil de kendi kısa ve güdük koluyla koluna girdi. Snoil'in kolu pürüzsüz ve serindi, nemli ama yapış yapış değildi. "Eğlence bizi bekliyor."</p>
				<p class="normal">Obi-Wan ve Doolb Snoil araçlarından inmeden müzik onları kuşatmıştı bile. Birkaç yüz davetli çoktan gelmişti. Çoğu insan ya da insansıydı ama diğer türlere mensup canlılar da yok değildi. Çoğu ikili ya da üçlü gruplar halindeydi, sadece aperatiflerin başında büyük gruplar vardı. Hizmet droidleri yiyecek ve içecek servisiyle meşguldü. Obi-Wan az sayıda X'Ting olduğunu fark etti, geri kalanlarsa X'Ting maskeleri takmıştı. Ya saygılı bir gelenek ya da kötü bir şakaydı. Emin değildi.</p>
				<p class="normal">Obi-Wan ve Snoil yürürken kalabalık onlara yol vermek için yarıldı. Kibar selamlar ve meraklı bakışlar arasında ikisinin geçmelerine izin verirken fısıldanmaya başlamak için biraz uzaklaşmalarını beklediler.</p>
				<p class="normal">Cestus toplumunun kaymak tabakası buradaydı, gerçekten de göz kamaştırıcı bir gruptu. Çok türlü bir müzik grubu farklı nefesli ve vurmalı çalgılar kullanırken biri de klavye başındaydı, ortaya çıkan müzik Alderaab Weaving klanının çiftleşme şarkısına benziyordu, dans için uygun şen şakrak bir müzikti.</p>
				<p class="normal">İçeri girdikten az sonra G'Mai Duris'i gördüler, Alderaan Reel'i hatırlatır şekilde müziğe tempo tutuyordu. Dans eden ikili ve üçlü gruplar durdu. Tüm maskeli davetliler yeni gelenleri alkışlamaya başladı.</p>
				<p class="normal">Acaba şu an burada olanların birden fazla mı anlamı vardı ve neden onları bu şekilde karşılamayı tercih etmişlerdi. Aklına tek cevap geldi, belki de tek amaçları çok uzaklardan bu özel konuklara, burada, Outer Rim'de bile, korumaya değer bir medeniyetin olduğunu göstermekti.</p>
				<p class="normal">Bu gülümsemeler, bu selamlar hepsi çok candan ve samimiydi. Cestuslular onun uzun yıllar içerisinde inşa ettikleri bu kırılgan ve güzel toplumu anlamasını ve kalbini onlara açmasını istiyorlardı. Eğer onları daha iyi tanırsa kritik kararları almak ya da uygun taktikleri geliştirmek daha kolay olacaktı.</p>
				<p class="normal">Öyle umuyordu.</p>
				<p class="normal">Bunu aklının bir köşesinde tuttu, Duris yüzünde maskeyle kendisine yaklaştığında kibarca elini tuttu. "Üstat Jedi," dedi. "Bu küçük toplantımıza iştirak etmek için zaman ayırmanız ne incelik."</p>
				<p class="normal">"Galaksinin diğer ucundan gelip de Cestusluların ünlü konukseverliğinden mahrum kalmak akıl kârı değildir," dedi Obi-Wan.</p>
				<p class="normal">Duris'in keyfi yerindeydi. Zeka ve enerjiyle nerdeyse kendi bedeninden taşıyordu. O tarihe kadar gördüğü en hayat dolu X'Ting oydu.</p>
				<p class="normal">Önde gelenlerden oluşan küçük bir grup arkasında toplanmıştı. Hepsi maskeliydi ve hatta bazıları tüm vücut hatlarını örtecek şekilde tepeden tırnağa farklı kostümler giymişti. "G'Mai," dedi kadınlardan biri. "Bizi konuklarınla tanıştırmayacak mısın?"</p>
				<p class="normal">"Tabii ki," dedi Duris. "Jedi Şövalyesi Obi-Wan Kenobi ve Coruscantlı Doolb Snoil, bunlar da Beş Aile'nin liderleri." Kısa, cılız bir adam eğilerek selam verdi. "Araştırmadan Debbikin." Sıradaki kadının yüzünün yarısı maskeyle örtülüydü ve dolayısıyla özenli makyajı ve dudaklarındaki dövmeler görülebiliyordu. "Enerjiden Lady Por'Ten." Sıradaki adam uzun, geniş ve soluktu, sanki hiç güneş yüzü görmemişti. "Üretimden Kefka," dedi Duris. Kefka muhtemelen insandı, belki de genetik yapısı karışıktı. Sıradaki adamın mavi renkli derisi onun Wroonian olduğunu gösteriyordu. "Satış ve pazarlamadan Llitishi," dedi Duris. Sıradaki diğer kişi ince uzun bir X'Tingti, koca salondaki beş altı X'Tingten biriydi. "Ve kuzenim madencilikten Caiza Quill." Duris'den daha uzun boyluydu, hemen hemen Obi-Wan'la aynı boydaydı. Quill sağ birincil elini saygı işareti olarak uzattı. Altın rengi ince böceksi bir bedeni ve kızıl kocaman gözleri vardı.</p>
				<p class="normal">İkisi de karşılıklı eğilerek selam verdiler. Kısaca konuştular. Sonra da sabah görüşmelerin başlaması yönündeki isteklerini belirttiler, sonra da Jedi ve Hukukçu Snoil'i gecenin keyfini çıkarmaları için rahat bıraktılar.</p>
				<p class="normal">Duris onları dans pistine yöneltti. "Dans etmeyi bilir misiniz?"</p>
				<p class="normal">"Pratikten çok teoride," dedi kibarca, bu durumdan kurtulabilmek için şu an partiyi bir grup suikastçının basmasını diledi.</p>
				<p class="normal">Ne yapacağını bilemez durumdaydı ki bir şey hissetti. Omurgasının üzerinden geçen dikenli tel gibi bir his, burada bir tehlike olduğunu biliyordu. Etrafına bakındı, dans edenlerden başka hiç kimse yoktu. Birden odanın en uzak köşesinde bir silüet fark etti. Kostümlü birisi. Erkek mi? Kadın mı? Emin değildi, hatta neden böyle hissettiğinden bile emin değildi. Ortada görünür bir tehdit yoktu ama emin olması gerekirdi. Duris önünde durmuş sabırsızlıkla sorusuna cevap vermesini bekliyordu. Obi-Wan kendini gülümsemek için zorladı. "Deneyelim mi?"</p>
				<p class="normal">Duris kahkahayı bastı. Obi-Wan omuzu üzerinden geriye baktı. Hukukçu Snoil üç maskeli dişi tarafından kuşatılmıştı, bir insan, bir Corthenian ve bir Wookiee, hararetli bir sohbete girişmişlerdi. Güzel. Snoil'in hantal bedeni dans etmemesi için güzel bir bahaneydi.</p>
				<p class="normal">Obi-Wan sol elini uzattı ve dişi birincil ve ikincil sağ elini onun ön kolunun üzerine koydu. Diğerlerine katıldılar, G'Mai'nin karşısında yerini aldı ve Güç tendril'lerini açık tuttu.</p>
				<p class="normal">Orkestra Cestus'a özgü bir dans müziği çalmaya başladı.</p>
				<p class="normal">Orijinal versiyonu Alderaan Weaver Reel kadar evrensel olsa da onu kendi tarzlarında yorumlamışlardı. Misafirlerin onun bu konudaki hünerini merak ettiklerini biliyordu. Böylece ona sadece kendi sosyal kabilelerinden olduklarını değil, ileride nasıl davranmasını istediklerini de gösteriyorlardı.</p>
				<p class="normal">Obi-Wan'ın iki görevi vardı, bu dansı en kısa sürede öğrenmek ve şu kim olduğu belirsiz kişiden gözünü ayırmayıp hislerinin neden böyle alarm çaldığını öğrenmek. Bir terslik vardı. Tehlike!</p>
				<p class="normal">Orada. Beyaz giysili, cinsiyeti belirsiz. İki insan ve bir Cestuslu uşağın arasından geçiyor. İnsan mı? Hayır. Hareketleri çok akıcı.</p>
				<p class="normal">Birden Duris kolunu sıktı. "Üstat Jedi! Bir savaşçı ve diplomat olduğunuz kadar bir nedim olduğunuzdan da haberim yoktu. Harika dans ediyorsunuz."</p>
				<p class="normal">İçinden güldü. Yüzlerce yıldır dans Jedi Tapınağı'nda ritmi ve zamanlamayı geliştirmek için kullanılırdı. Galaksinin herhangi bir köşesinde erkek ya da kadınları dans ederken gördüğünde bunun aslında çoğu durumda şekil değiştirmiş savaşçı sanatı olduğunu bilirdi. Obi-Wan çok sayıda güzel ve vahşi geleneğin hareketlerini bilirdi.</p>
				<p class="normal">"Sadece size ayak uyduruyorum, hanımefendi." Hâlâ omzunun üzerinden meçhul kişiye bakarken gülümsedi.</p>
				<p class="normal">Gitmişti!</p>
				<p class="normal">Odayla birlikte dönmeye başlasa da Jedi refleksleri ve koordinasyonu sayesinde aynı anda pek çok şeyi kontrol edebiliyordu.</p>
				<p class="normal">Tapınak'taki çocukluğunu hatırladı. Üstat Yoda onlara hayati dersleri öğretmek için pek çok farklı yol geliştirmişti. Büyük Jedi'ın karmaşık dans figürlerini sergileyişini hatırladı, onun genç öğrencilerinin nasıl olup da usta hareket sanatçılarına döndüğünü düşündü. Dans edemeyen bir savaşçı sakardır hem barışta hem de savaşta.</p>
				<p class="normal">Nihayetinde Alderaan Reel'i bilmeyen bir büyükelçi tam bir elçi sayılmazdı.</p>
				<p class="normal">Ortalıkta şüphelenecek bir şey olmadığı gibi tehlike hissi de geçmişti.</p>
				<p class="normal">"Herkesin gözü üzerinde," diye fısıldadı Duris, yaklaşarak. "Çoğumuz daha önce hiç Jedi görmedik."</p>
				<p class="normal">Obi-Wan içinden güldü ve müziğin değişmesiyle ondan uzaklaştı. Döndü ve sıradaki diğer bayana gitti, yeni bir dans başlamıştı.</p>
				<p class="normal">İlk fırsatta sıradan çıktı ve bir şeyler atıştıracakmış gibi davranarak tabandan tavana her yeri kontrol etti.</p>
				<p class="normal">Hiçbir şey yoktu.</p>
				<p class="normal">Sanki hiçbir şey de olmamıştı.</p>
				<p class="normal">Asaj Ventress tünelden onu bekleyen hovercar'a koştu, giderken X'Ting maskesini de bir kenara fırlattı. Fizzik orada şoför kıyafetinde bekliyordu, davetlilerin hiçbiri onlara dikkat etmemişti.</p>
				<p class="normal">"Gördünüz mü?" diye sordu Fizzik.</p>
				<p class="normal">Güldü. "Tabii ki," dedi. "Beni neredeyse seziyordu." Kont Dooku aylardır ona Quy'Tek meditasyonlarını öğretiyordu. İşe yaradığını görmek güzeldi. Sırıtması bir krakenin duygusuz gülümsemesinden farklı değildi. "Obi-Wan Kenobi," dedi, koltuğuna yerleşip gözlerini kapattı. "Bu benim oyunum."</p>
				<p class="normal">"Riskli değil mi?" dedi Fizzik.</p>
				<p class="normal">Gözlerini açıp ona baktı, belki de şu an onu oracıkta öldürse nasıl olur diye düşünüyordu.</p>
				<p class="normal">"Yaşam risktir," dedi, sonra da dönüp camdan dışarı baktı. Derin düşüncelere daldığında yüzüne alışılmadık bir hassaslık geldi. "Ölüm de öyledir belki de."</p>
				<p class="normal">Fizzik tek laf etmedi.</p>
				<p class="normal">Ventress tekrar gözlerini kapadı, plan yapıyordu.</p>
				<p class="normal">Jedi. Pek çok Jedi öldürmüştü ama yine de onlardan nefret etmiyordu. Aslında onların yolunu kaybetmiş olmasından nefret ediyordu, bu dünyadaki asıl amaçlarını unutmuşlardı, çürümüş ve eskimiş ve Cumhuriyet'in kuklaları haline gelmişlerdi.</p>
				<p class="normal">Jedi'ların çoğu küçükken keşfedilip Tapınak'ta yetiştirilse de Asajj Ventress ıssız Rattatak gezegeninde Üstat Ky Narec tarafından keşfedilmişti. Savaşta harap olmuş bir şehrin harabeleri arasında açlıktan ölmek üzere olan bir yetim, Ventress ona bir fırsat sunan ilk kişiye yapışmıştı ve sonraki yıllarda güçlü Narec'i baba figürü olarak kabullenip ona göre davranacaktı. Güce hassas bir çocuk olarak yetişti, yeteneğini ortaya çıkarıp geliştirdi. O zamanlar bir gün gelince Coruscant'a gideceğini, Konsey'in önünde durup bu kadim Tarikat'ın bir parçası olacağını hayal ederdi.</p>
				<p class="normal">Sonra Üstat'ı öldürüldü. Ky Narec'i kaderine terk etmiş olan Jedi Konseyi böylece onun kör nefretinin ana hedefi haline geldi. İntikam saplantısıyla yolunu kaybederek Jedi Üstadı'nın hayal bile edebileceğinden daha büyük bir yıkıcı güç haline geldi.</p>
				<p class="normal">Onu Outer Rim'de keşfeden ise Kont Dooku olmuştu. Kon Dooku'ya saldırmış, yenilmiş ve yakalanmıştı. Ama onu öldürmek yerine yanına almış, eğitimini tamamlamış ve ona bir amaç vermişti. Şu anda sadece Kont Dooku'ya sadıktı çünkü zavallı Jedi'lara ölümden başka bir borcu yoktu.</p>
				<p class="normal">Evet. Jedi'larla savaşıyordu. Pek çoğunu öldürmüştü. Üstat Windu'yla karşılaşmıştı ve neredeyse onu bile öldürüyordu. Skywalker'la ikisinin de unutmayacağı bir düelloları olmuştu. Obi-Wan iki kez elinden kaçmıştı ama tekrarı olmayacaktı. Kont Dooku'ya böyle söz vermişti. Ölen Üstat'ı Ky Narec'e de böyle söz vermişti.</p>
				<p class="normal">Kendisine de sırf böyle canı istediği için söz vermişti.</p>
				<p class="normal">Asajj Ventress'in kapalı göz kapakları titredi ve dudaklarında bir gülümseme belirdi.</p>

		</body>
</html>