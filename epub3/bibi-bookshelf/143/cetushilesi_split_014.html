<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_12">   12   <br class="chapter"/></h1>
				<p class="normal">Talimi sona eren Obi-Wan banyo yapıp yeni bir cübbe giydi. Ardından da alt güvertedeki salona gitti. Orada geminin baş tarafındaki resmi yemek salonundan daha rahat bir ortam vardı ve oraya vardığında Avukat Snoil'i iki bilgisayarda çalışırken buldu, her gözü ayrı bir holografik görüntüye bakıyordu.</p>
				<p class="normal">"Faydalı bir yetenek," dedi Obi-Wan, avukatın sağ kulağının tam arkasında. "İkisini de aynı anda anlayabiliyor musun?" İrkilen Snoil döndü. "Üstat Kenobi! Geldiğinizi fark etmedim. Sorunuza gelince... evet, bizim türümüz beyinlerini iki ayrı noktaya odaklayabilir," dedi. "Tümüyle yeniden tek noktaya odaklanabilmem için ise uyumam gerekecek." Snoil'in parıltılı yüzünde endişeli bir ifade vardı. "Aslında gelmenize memnun oldum. Ben de sizinle görüşmek istiyordum."</p>
				<p class="normal">"Ne hakkında?"</p>
				<p class="normal">"Bu anlaşmalar!" Sesi bir anda yükselip tizleşmişti. "Tam bir kâbus! Ord Cestus asla büyük bir sanayi gücü olmamalıydı. Başta Coruscant çok avantajlı bir ticaret anlaşması yapmış. Amaç hapishanenin kendi ihtiyaçlarını karşılayıp Cumhuriyet'e yük olmasını önlemekmiş."</p>
				<p class="normal">"Ya şimdi?"</p>
				<p class="normal">"Şimdi hapishane sadece hukuki bir kurgudan ibaret ve tanım tüm gezegeni kapsayacak şekilde genişletilmiş. Düzenleme lisansıyla Cestus pazarı oldukça iyi durumdaymış."</p>
				<p class="normal">Snoil durdu, gözleri hipnotize olmuş gibi döndü. Aklında yeni bir şey varmış gibi başını bir yanına çevirdi. Tekrar konuşmaya başladığında sesine yeni bir heyecan hakimdi. "Alâ. Alâ. Eğer durumları yeniden değerlendirilirken onları askıya almakla tehdit edersek paniğe kapılırlar."</p>
				<p class="normal">"Doğruca Dooku'nun kollarına koşarlar," dedi Obi-Wan ve başını iki yana salladı. "Pek isteyeceğimiz bir şey değil."</p>
				<p class="normal">"Doğru," diye cevapladı Vippit, sonra da sesini alçalttı. "Aslında ben başka bir konuyla ilgileniyorum."</p>
				<p class="normal">"Neymiş o?"</p>
				<p class="normal">"Aslında... şimdi sıra bende," dedi Snoil.</p>
				<p class="normal">"Çocuklar için mi?"</p>
				<p class="normal">Snoil başını salladı. "Oh, evet, Üstat Obi-Wan. Beni aramanıza çok sevindim. Yıllardır size olan borcumu bir türlü ödeyememiştim."</p>
				<p class="normal">Obi-Wan güldü. "Biz arkadaşız. Bana bir şey borçlu değilsin."</p>
				<p class="normal">"Hayatımı kurtardın," dedi hararetli şekilde ve gözleri kocaman açıldı. "Klanlar ayaklandığında Rijel-On iki adına çalışıyordum. Eğer beni de Cumhuriyet birimleriyle birlikte tahliye etmeseydin boş kabuğum hâlâ orada duruyordu."</p>
				<p class="normal">Obi-Wan'ın orada bir şeyler yaptığı inkar edilemezdi fakat...</p>
				<p class="normal">Snoil devam etti. "Sana olan borcumu ödeyene kadar evlenemem."</p>
				<p class="normal">Obi-Wan bunun nedenini duymak için can atıyordu. Galaksinin harikaları onu şaşırtmaya asla bir son vermeyecekti. "Hayır mı? Neden?"</p>
				<p class="normal">Snoil'in sesine samimi bir ton hakimdi. "Çünkü sen beni istediğin zaman göreve çağırma hakkına sahipsin. Hiçbir soylu dişi bu borcu ödeyene kadar benimle birlikte olmaz, çünkü ona tam olarak kendimi adayamam."</p>
				<p class="normal">"Halkının âdeti bu mu?"</p>
				<p class="normal">Snoil başını salladı.</p>
				<p class="normal">Obi-Wan kahkahayı patlattı. "Öyleyse, dostum, görevimize olan inancım bir kat daha arttı. Anlaşılan senin bu işleri düzeltmek için benden daha önemli bir sebebin var."</p>

		</body>
</html>