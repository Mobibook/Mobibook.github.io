<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_39">   39   <br class="chapter"/></h1>
				<p class="normal">Magcar, gücünün kesilmesinden bir saat kadar sonra şaft zeminine oturdu, yolundan çıkarılan araçtaki moraller gittikçe düşmeye devam etti. Beş Aile'nin kaçırılan liderleri, onları kaçıran kişiye katılan üç Desert Wind hakisi giymiş haydudu korkuyla izlediler. Yabancılar kendi aralarında bir şeyler konuştular, sonra da gittiler. Anlaşılan yakaladıkları kişileri en kısa sürede buradan götürmek istiyorlardı.</p>
				<p class="normal">"Bize ne yapmayı düşünüyorsunuz?" diye fısıldadı Leydi Por'Ten.</p>
				<p class="normal">"Bekle," dedi maskeli bir Desert Wind askeri. "Göreceksin." Kara gözlü Nautolan bir şey söylemedi.</p>
				<p class="normal">Başta kurtarılacaklarını zannetmişlerdi ama yabancıların tünel sensör ve monitörlerini karıştırmak için elektronik karıştırıcılar yerleştirdiklerini görünce bulunma ihtimallerinin ne kadar zayıf olduğunun farkına vardılar.</p>
				<p class="normal">Adamlardan biri aracın dışında devriye geziyordu, ikisi de aracın içinde Nautolan'la birlikteydi. Genç Debbikin dışarıdaki adamı izledi. Aracın etrafında ileri geri yürüyordu... sonra çekip gitti. Bir an karışıklık oldu ve ardından adam geri geldi. Peki... acaba aynı adam mıydı? Yanılıyor muydu yoksa dışarıda kısa süren bir mücadele mi yaşanmıştı?</p>
				<p class="normal">Umutlanmalı mıydılar bilmiyorlardı. Yine de...</p>
				<p class="normal">"Ve şimdi -" diye söze başladı en uzun boylu Desert Wind haydudu. Ama sözünü bitirmeye fırsatı olmayacaktı. Kara bir ilmik aniden boynuna dolandı. İp gerildi ve adamı acil çıkış kapısından aracın çatısına doğru çekti, adam parmakları boynunda çırpınıp çığlık atıyordu. Nautolan aniden döndü, hırlıyordu.</p>
				<p class="normal">Pelerini çevresinde yırtıcı bir kuşun tüyleri gibi savrulan Obi-Wan Kenobi aracın içine girdi. Esmer Desert Wind askeri onu ilk gören oldu, dolayısıyla ışın kılıcıyla ilk tanışan da o olmuştu. Sendeledi, ceketinin omuz kısmı tütüyor ve kıvılcımlar saçıyordu.</p>
				<p class="normal">Nautolan rakibine baktı, rehineleri çoktan unutmuştu bile.</p>
				<p class="normal">"Jedi!" diye gürledi Nautolan.</p>
				<p class="normal">Obi-Wan gözlerini kıstı, saraydaki kibar hali çok gerilerde kalmıştı. Bir anda büyükelçiden ölümcül bir savaşçıya dönüşmüştü. "Nemonus," dedi ve devam etti, "Kanla diplomasi yapmaya kalktığını ilk görüşüm değil."</p>
				<p class="normal">"Son da olmayacak," diye bağırdı Nautolan. "Ama son kez işime burnunu sokuyorsun."</p>
				<p class="normal">Tek kelime daha etmeden ikisi birbirine saldırdı ve düello başladı.</p>
				<p class="normal">Hayatta oldukları müddetçe bu araçtaki kadın ve erkekler bu şahit olduklarını asla unutmayacaklardı. Nautolan elindeki parlak kırbacını maharetle kullanıyordu, sanki canlı bir varlık gibiydi. Ama ne yapmaya kalkarsa kalksın Jedi ondan bir adım öndeydi.</p>
				<p class="normal">Jedi'ların tabanca yerine neden kılıç kullandıklarına dair pek çok yorum yapılmıştı. Böyle kısa menzilli bir silahın dezavantajları herkesçe biliniyordu. Ama önlerinde cereyan eden bu çatışmayı izleyenler başka bir şeyin de farkına varmıştı, Obi-Wan'ın ışın kılıcı sanki onun bedeninin bir parçasıymış gibi hareket ediyordu, gizemli Güç'le kutsanmış ışıldayan bir kol ya da bacak gibi.</p>
				<p class="normal">İki rakip sanki birbirinin tam dengiydi. Işın kırbacının daha uzun olmasının avantajlı olduğu düşünülebilirdi ama böyle kapalı bir alanda bu geçerli değildi. İlginç olan Nautolan'ın kırbacı oradan buradan kıvılcımlar çıkarır, duvarlardan levhaları söküp vurduğu yeri kavururken izleyenlerden hiçbirine en ufak bir zarar gelmemesiydi. Nautolan çok saldırgandı. Yüzü çatışmanın stresiyle iyice gerilmişti, garip dillerde küfürler ediyordu, bedeni sanki kemiksizmiş gibi ve imkansız şekilde hareket etmekteydi.</p>
				<p class="normal">Jedi sonunda pes edecekti. Kaçıp kendisini kurtaracaktı. Kimse böyle bir saldırgana uzun süre direnemezdi.</p>
				<p class="normal">Ama Üstat Kenobi yılmadı. Işın kılıcı bir çöl yıldırımı gibi çakıyor ve kırbacın her hamlesini savuşturuyordu. Nautolan'ın hızı ve vahşeti Jedi'ın soğukkanlılığı ve kararlılığıyla dengeleniyordu. Sıçradılar, çömeldiler, dar alanda birbirlerinin etrafında döndüler, öyle ters taklalar attılar ki sanki tavanda baş aşağı yürüyormuş gibi göründüler izleyenlere.</p>
				<p class="normal">Diğerinin savunmasını ilk çökerten Üstat Kenobi oldu. Kırbaç, ışın kılıcını son anda güçlükle engelleyebilmişti. Nautolan'ın kolundaki kumaşta bir yanık izi belirdi. Yabancının yüz ifadesindeki ani değişimin farkına vardılar. Nautolan hırladı ama bu sefer yüzünde korku vardı. Jedi kazanıyordu! Üstat Kenobi artık ışın kırbacı meselesini çözmüş ve sonuca doğru gidiyordu.</p>
				<p class="normal">Nautolan geri çekildi, tekrar saldırmak için enerjisi topluyor gibiydi. Sonra da hayret edilecek bir hızla sanki bir çocuğu kaldırır gibi yaralı Desert Wind askerini kaldırdı. Nautolan tavana sıçradı ve gözden kayboldu. Önce uzaklaşan ayak seslerini duydular, sonra da sessizlik.</p>
				<p class="normal">Üstat Kenobi onlara döndü, yüzündeki savaş maskesi kaybolmaya başlamıştı. Eğer o söze başlamasa diğerlerinin en az bir saat daha çıtı çıkmazdı. "Yaralı var mı?" diye sordu.</p>
				<p class="normal">Quill güç bela kelimeleri bir araya getirdi. "Hayır! Bu inanılmazdı! Jedi'larla ilgili çok şey duymuştum ama... Size teşekkür etmek istiyorum! Çok teşekkürler."</p>
				<p class="normal">Üstat Kenobi onu görmezden geldi ve her birini tek tek kontrol edip iyi olup olmadıklarına baktı. Sonra da araçtaki kontrol cihazını inceledi ve ardından da kapattı. Droid sanki uykudan uyanmış gibi kendine geldi. Kenobi'ye baktı. "Ah! Üstat Jedi! Sanırım beni çalıştıran sizsiniz."</p>
				<p class="normal">"Doğru."</p>
				<p class="normal">"Emirleriniz."</p>
				<p class="normal">"Başkente geri dön."</p>
				<p class="normal">"Derhal, Efendim."</p>
				<p class="normal">Droid işinin başına geçti. Kurtulan rehineler sevinç içerisindeydi – hatta Quill'in bölmeli gözleri bile hayranlıkla ışıldıyordu. Genç Debbikin kurtarıcısının cübbesinin ucunu çekti. "Üstat Jedi," diye sordu. "Size borcumu nasıl ödeyebilirim?"</p>
				<p class="normal">Jedi gülümsedi. "Babana görevinin ne olduğunu hatırlamasını söyle," dedi.</p>

		</body>
</html>