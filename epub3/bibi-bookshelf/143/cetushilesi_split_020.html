<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_18">   18   <br class="chapter"/></h1>
				<p class="normal">Sonraki durakları Dashta Dağları'nın batısındaki ovada yer alan ve Jedi'ı dinlemek için bir araya gelmiş iki farklı çiftçi topluluğuydu. Hepsini alacak büyüklükte tek bir bina yoktu. General Fisto, Nate'i kenara çekti. "Talim öğretmenliği yaptın mı?"</p>
				<p class="normal">"Evet," dedi Nate. "Yerel halkın askere alınması ve eğitilmesi."</p>
				<p class="normal">"Güzel. Daha küçük bir grup kurmanı istiyorum. İşlerin nasıl gittiğini bana bildir." Jedi elini uzattı.</p>
				<p class="normal">Nate de uzatılan eli sıkıca sıktı. "Emredersiniz, Komutanım."</p>
				<p class="normal">Nate'in grubu, mantar tarlalarına gidiş gelişte kullanılan yük gemilerinin konulduğu, prefabrik binada bir araya geldi. Bir düzine farklı türden oluşan bin beş yüz erkek ve dişi, kubbe şeklindeki metal tavanın altında bir araya geldi. Hepsi galaksinin merkezinden gelen temsilciyi görmek için toplanmıştı.</p>
				<p class="normal">ARC yüzbaşı geçici kürsüye çıktı, bir yandan da üzerindeki zırhın tam oturacağı bedene sahip olan genç insan erkekleri gözledi. Dişiler ve insan olmayanlar için gereken eğitim malzemelerini tedarik etmekte zorlanıyordu. Bir Juzzian'ın formda olup olmadığını nasıl bilebilirdi ki? Yerleşik miydi yoksa dağlarda gezen türüne mi mensuptu? Aralarındaki fark belki de sadece dişlerindeki farklılıktı.</p>
				<p class="normal">Tümüyle klonlardan oluşan bir ordunun değeri büyüktü, fakat aynı zamanda bu kişilerin yaşadıkları çiftlikle bağlarının da güçlü olduğunu hissediyordu. Eğer doğru şekilde teşvik edilirlerse ailelerini ve topraklarını korumak isteyen şeytanlar gibi savaşabilirlerdi. "Cumhuriyet vatandaşları!" elinden geldiğince anlaşılır şekilde konuştu, sesi sanki çatışma sırasında sesini duyurmak istermiş gibi yüksekti. Soluna baktı. Sheeka orada durmuş onu izliyordu. Acaba General Fisto'ya rapor mu verecekti? Ya da...?</p>
				<p class="normal">"Bugün size boş sözler ve vaatlerle gelmedim. Sizi rahatlatacak yalanlarım da yok." Hepsi tedirgin olmuştu. Güzel. Demek ki dikkatlerini çekmeyi başarmıştı.</p>
				<p class="normal">"Kimin yanında olacağınızı seçmenin zamanı geldi," dedi. "Liderlerinizin hırsı sizi bir felakete sürüklüyor ama cesaretiniz bu gidişatı değiştirebilir. Cumhuriyet'in yanında yer alacak olanlar ödüllendirilecek ve yeteneği olanlara askeri kariyerin yolları açılacak." Son söylediği doğruydu ama biraz havada kalıyordu. Büyük Cumhuriyet Ordusu yüzde yüz klonlardan oluşuyordu ama desteklemek için sürekli olarak yerel milis birlikleri kurulurdu.</p>
				<p class="normal">Söyledikleri, kalabalıkta bir çalkantıya neden olmuştu. Nate başarısının devam edeceğini umuyordu, daha etkili olması için kısa bir süre bekledi.</p>
				<p class="normal">"Cestus halkı! Dürüstçe çalışmak onurludur, fakat hayatını riske atıp değer verdiğin ilkeler uğruna savaşmak da o derece onurludur. Bırakın da olduğunuz değil de hep olma hayalini kurduğunuz şeyi, sözle değil de eylemlerinizle ifade edin."</p>
				<p class="normal">Gençlerin birbirlerine baktıklarını fark etti, Cestus'un geniş ve ıssız yüzeyinde korkaklara yer olmadığını biliyordu. Zorlu yaşam zorlu adamlar yetiştirirdi, tabii kadınlar da. Birkaç genç kadının omuzlarını şişirdiğini fark etti. Burada, bu uzak gezegende keyif içerisinde bir yaşam sürmedikleri muhakkaktı. Adımlarını dikkatli atmalı, yaşlılara saygısızlık etmemeli ve seçeceği kelimelere çok dikkat etmeliydi.</p>
				<p class="normal">"Sizin yanınızda kalıp atalarınızın törelerini öğrenmesi gereken çocuklarınızı sizden koparmaya gelmedim. Sadece kendi seçimini yapacak yaşta olanlar, farklı bir yaşam sürmek ve iliklerini sömürüp boş vaatlerden başka bir şey sunmayan bu açgözlü şirketten kurtulmak isteyenler."</p>
				<p class="normal">Bir çiftçi genç etrafına bakındı, omuzlarına uzanan sarı saçları her hareketiyle dalgalanıyordu. Onun yanındaki adamın yüzü de onunki gibi küt ve genişti ve o da sarı saçlıydı, ama en az yirmi yaş daha büyüktü. Yıllardır ağır işte çalışmaktan omuzları çökmüş, gözleri yere bakıyordu. Babası. O yıpranmış olabilirdi ama oğlu öyle değildi. "Benim için çok uygun," dedi genç ve yere tükürdü. "Adım OnSon. Skot OnSon. Beş Aile yöneticileri Kibo Sands'te suyumuzu kestiğinde çiftliğimizi kaybetmiştik."</p>
				<p class="normal">Bu son yorum homurtulara neden oldu ama onların lehine. Anlaşılan OnSon bunları yaşayan tek kişi değildi. "Benim bu kadar nedene de ihtiyacım yok," dedi bir diğeri. "Anne babam geçen sene gölge hummasından öldü. Çiftlikte tek başıma çalışıyorum. Bu kayalıktan kurtulmak için bir mağara örümceğini bile öperim."</p>
				<p class="normal">Nate elini kaldırdı. "Vatandaşlar!" diye seslendi. "Size randevu verilecek. Orada gerektiği zaman Cumhuriyet'e hangi ölçüde yardımcı olacağınızı belirleyeceğiz."</p>
				<p class="normal">Kürsüden aşağı indi ve onların aralarındaki konuşmalarını dinledi. Bu gazla bu tartışmalar saatlerce sürebilirdi. Orada o ilk kıvılcımı ateşlemişti. Onu alev haline getirmek artık diğerlerinin göreviydi.</p>

		</body>
</html>