<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_71">   71   <br class="chapter"/></h1>
				<p class="normal">Endişeli olduğu kadar bu endişenin kaynağını bulmaya da kararlı olan Obi-Wan hasarlı ekipmanları tamir etmekle meşgul olan Sirty'yi izledi. Büyük çabalar nihayetinde askerler mesajı gizlemeyi başarmış ve Resta'nın Kibo Lake çiftliğinden dar ışınlı bir ticari gübre siparişi olarak gönderilmişti. Bu hileyi bir kez daha kullanabileceklerinden şüpheliydi. Karşılarındakiler gerçekten de güçlü ve zekiydi. Güvenli olarak varsaydığı tek şey ise aynı yoldan tekrar benzeri bir mesaj alıp göndermenin gerektiğiydi.</p>
				<p class="normal">Sirty'nin telsizi cızırdadı. "Başardık, Komutanım!"</p>
				<p class="normal">"Şans mı?" diye sordu Obi-Wan.</p>
				<p class="normal">"Azim. Yedek devrelerden birini çalıştırmayı başardım. Askeri ekipmanlar böyle imal edilir."</p>
				<p class="normal">"Şaşırtıcı."</p>
				<p class="normal">İletişim cihazı çalışırken Obi-Wan da konumunu aldı. Saniyeler içerisinde uzaktaki bir istasyondaki Falleen teknisyenin görüntüsü karşısında belirdi.</p>
				<p class="normal">Yüksek yakalı, yeşil derili hologram görüntüsü bir kaşını kaldırdı. "İletişim protokolünüz tanıdık değil."</p>
				<p class="normal">"Otomatik tanıtım sistemi hasar gördü," dedi ve ardından da ilgili kodları bildirerek şu cümleyle tamamladı: "- Ben Obi-Wan Kenobi, Cumhuriyet görevindeki Jedi Şövalyesi. Bağlantıya geçmemi sağlarsan karşılığını alırsın."</p>
				<p class="normal">"Pekala."</p>
				<p class="normal">Altı dakika süren parazitin ardından Obi-Wan ilk tercihi olan Üstat Yoda'nın hazır bulunmadığını öğrendi, bir operasyonu denetlemek için arazideydi. Çabuk bir karar verdi, giriş kodlarını değiştirdi ve Palpatine'in kendisi belirdi. "Şansölye?"</p>
				<p class="normal">Politikacının yaşlı ve bilge yüzünde bir gülümseme belirdi. "Üstat Kenobi. Ben ve Konsey endişe etmeye başlamıştık."</p>
				<p class="normal">"Nedeni var," diye itiraf etti. "İşler beklediğimiz gibi gitmedi."</p>
				<p class="normal">"Lütfen açıklayın."</p>
				<p class="normal">Obi-Wan derin bir nefes alıp devam etti. "Cestus tehlikeli makineleri üreten bilinmez bir gezegen değil. Çok tehlikeli bir oyunun tam ortasında kalmış durumdalar. Kont Dooku buraya sızmayı ve hâlâ ne olduğunu bilemediğimiz kaynaklarıyla bizi engellemeyi başardı."</p>
				<p class="normal">"Sonuç olarak?" diye cevap veren Şansölye'nin sakinleştirici sesini duydu.</p>
				<p class="normal">"Sonuç olarak görevimiz daha karmaşık hale geldi ve saklanmak zorunda kaldık. Fırsat bulduğumuzda alt yapıya saldırıyoruz."</p>
				<p class="normal">Şansölye cevap vermeden önce düşündü. "Bu taktiğin işe yarayacağını düşünüyor musunuz?"</p>
				<p class="normal">"Bilmiyorum. Ama denemek için daha fazla zaman talep ediyorum."</p>
				<p class="normal">Şansölye başını iki yana salladı. "Sonuca ihtiyacımız var, General Kenobi. Size yardım etmesi için bir süper kruvazör göndermek niyetindeyim."</p>
				<p class="normal">Obi-Wan'ın kalbi deli gibi çarpmaya başladı. "Fakat, Efendim, sizce -"</p>
				<p class="normal">"Bence yörüngelerinde duran bir savaş gemisi Cestusluları daha mantıklı düşünmeye yöneltecektir."</p>
				<p class="normal">"Ama Konfederasyon bunu bahane ederek kendi gemileriyle karşı saldırıya geçebilir ve Cumhuriyet'in saldırganlığına karşı masumları koruduğunu iddia edebilir."</p>
				<p class="normal">"O zaman gemiler varmadan evvel bu sorunu bir çözüme kavuşturmanız gerekecek, öyle değil mi?"</p>
				<p class="normal">Şansölye iletişimi kesti.</p>
				<p class="normal">Obi-Wan küplere binmişti. Başta sadece bir gemiyken cümlenin sonunda birden gemiler olmuştu. Şansölye'nin demek istediği şuydu, eğer Kont Dooku müdahale ederse Palpatine onu mahcup etmekten memnun olacaktı. Aslında Konfederasyon güçlerini tespit etmekte yaşadıkları tüm sıkıntılar dikkate alındığında Obi-Wan tüm bu yaşananların da bir aldatmaca olabileceğini düşünmeye başlamıştı, saldırgan bir tepkiyi tetiklemek için düzenlenmiş sahte bir eylem.</p>
				<p class="normal">Fakat hayır. Asıl düşünmesi gereken, acaba Palpatine sırf zafer kazanmak uğruna hepsinin hayatını feda edebilecek birisi miydi?</p>
				<p class="normal">Siyasetçilere güvenmemesine rağmen bunu da bir türlü kabul edemiyordu.</p>
				<p class="normal">Ama ya niyeti buysa o zaman ne olacaktı?</p>
				<p class="normal">Eğer meseleyi kısa sürede çözemezse ölüm onlara pek çok yoldan ulaşabilirdi: dost ateşiyle, güvenlik güçlerince, bombardımanla...</p>
				<p class="normal">Hatta gizemli rakibinin görünmez elleriyle.</p>
				<p class="normal">Ertesi gün güneş doğduğunda tekrar disiplinli bir birlik olarak bir araya gelmişlerdi. Nate'in dönüşüyle Obi-Wan verimliliklerinin artacağını düşünüyordu.</p>
				<p class="normal">Ayrıca... Obi-Wan bu askerde bir şeylerin değiştiğini seziyordu. Eti ve kemiğinin iyileşmesinin yanı sıra ruhunda da önemli değişimler gerçekleşmişti.</p>
				<p class="normal">"Jangotat, sen tam olarak neredeydin?" sordu, askere özet raporunu verirken.</p>
				<p class="normal">"Tam yerini bilmiyorum, Komutanım, ve bu bilgiyi iletmemeyi de tercih ederim." Bir an durup devam etti. "Tabii Generalim ısrar ediyorsa başka. Israr ediyor musunuz, Komutanım?"</p>
				<p class="normal">"Hayır," dedi Obi-Wan, iyice düşündükten sonra. "Senin bu operasyonun faydasına yönelik her şeyi kendiliğinden bildireceğinden eminim."</p>
				<p class="normal">"Emredersiniz, Komutanım," dedi Jangotat ve silah temizleme işine geri döndü.</p>
				<p class="normal">Yaklaşık yirmi saat kadar önce yaşanmıştı bu. Şu anda Obi-Wan askerlerin kendi aralarında yaptığı silahsız yakın dövüş talimini izliyordu. Şık hareketler yoktu, hepsi olması gerektiği şekildeydi ne az ne fazla. Acemiler de izliyor olsa da bu sadece bir gösteri değildi. Hepsi kan ter içinde kalsa da bir eğitim de değildi.</p>
				<p class="normal">Hayır, bu bir tür teşhis eylemiydi, askerlerin, her üyelerinin sonuna kadar Talimat'a bağlı olduklarını anlamasının bir yolu.</p>
				<p class="normal">Başka bir şeyin daha farkına vardı. Böyle seri şekilde üretilmiş bir savaşçıdan beklemeyeceği bir akıcılık ve vakar. Eğer yanılmıyorsa...</p>
				<p class="normal">Evet. Topuk tekmesiyle sonuçlanan bir kalça hareketi vardı ki kas ve tendonlardaki elastik enerjiyi depolardı ve daha ileri eğitim tekniklerinin ürünüydü.</p>
				<p class="normal">Aslında bu bilgiyi kimden edindiklerini de tahmin etmesi güç değildi.</p>
				<p class="normal">"Affedersiniz," dedi, eğitimi tamamladıklarında. "Jedi tekniklerinin izlerini gördüm gibi geldi bana. Üstat Fisto size eğitim mi verdi?"</p>
				<p class="normal">Hem memnun olmuş, hem de utanmışlardı ve Obi-Wan kendisi için gösteri yaptıklarının farkına vardı.</p>
				<p class="normal">"Evet. Biraz. Sadece temel birkaç numara, Komutanım," dedi Forry aceleyle, sanki Obi-Wan'ın güceneceğinden endişe etmişti.</p>
				<p class="normal">Güldü. "Hayır, lütfen. Sorun yok. İzninizle ben de size katılabilir miyim?"</p>
				<p class="normal">Askerler büyük bir keyifle bir daire oluşturdu ve Obi-Wan da yüzü Jangotat'e dönük şekilde dairenin içine girdi.</p>
				<p class="normal">Bu adamın güçlü, çevik ve iyi eğitimli olduğunu biliyordu. Obi-Wan onların bir şeyler öğrendiğini görmekten mutluydu ve mücadelenin birkaç dakika sürmesine izin verdi. Tabii ki bu sadece onlara dengelerini nasıl sağlayacaklarını öğretecek bir oyundu yoksa rakibinin hakkından gelme girişimi değildi. Ama klonun kurnazlık ve doğaçlama yeteneğini hafife almıştı ve basınçtaki ve hızdaki küçük değişimleri algılaması müthişti.</p>
				<p class="normal">Obi-Wan bu teorisini diğer komandolarla da bire bir mücadele ederek test etti. Yetenekli ve çeviktiler ama... Jangotat'te bir gariplik vardı. Duygusal empati. Öngörü. Rakibinin ne yapabileceğini ya da ne hissedebileceğini sezmekten çok öte bir şey. Bunun birkaç gün önce yaralanan adamla aynı kişi olduğuna inanmak çok güçtü. Nereye gitmişti? Ne yapmıştı?</p>
				<p class="normal">Obi-Wan yüzünü Jangotat'e döndü. "Haydi bakalım, şu işi bitirelim."</p>
				<p class="normal">Jangotat başını sallayıp dövüş konumuna geçti.</p>
				<p class="normal">Jangotat'in ilk hamlesiyle dövüş başladı. Obi-Wan gelen hamleyi yana kaçıp dönerek dengeledi.</p>
				<p class="normal">Toz toprak yatıştığında yüzbaşı yerdeydi, Obi-Wan kolunu arkadan kıvırıp onu yere yapıştırmıştı. Bir bacağını Jangotat'in omzuna o pes edene kadar bastırdı.</p>
				<p class="normal">Onlara egzersiz için teşekkür etti ve dönüp uzaklaşırken askerlerden birisi arkasından seslendi. "Üstat Kenobi!"</p>
				<p class="normal">Durdu ve askerin yanına gelmesini bekledi. "Evet?"</p>
				<p class="normal">"Ben -" bir şey diyecekti ki son anda vazgeçti. "Bizler size kıyasla çok zayıfız."</p>
				<p class="normal">Söyleyeceği şey bu değildi. Yine de Obi-Wan cevap verdi. Mücadelenin son dakikaları ona ARC askerleriyle ilgili çok çok önemli şeyler öğretmişti ve hepsi de olumluydu. "Hayır! Hayır! Cesur, temkinli ve dayanıklısınız... Bunlar herkesin hayranlık duyduğu niteliklerdir." Gülümsedi. "Benim hayranlık duyduğum niteliklerdir." Obi-Wan iç çekti. ARC askerinin içinde bir şey uyanmıştı. Genelde Obi-Wan bireysel bilinçlenmeyi desteklemiş olsa da eğer asker Obi-Wan'ın bireysel erdemi bulmada kendisine yardımcı olacağını düşünüyorsa gerçekten de bunun için en talihsiz zamanı seçtiğini itiraf etmesi gerekecekti.</p>
				<p class="normal">Bir hafta sonra belki de hepsi ölmüş olacaktı. Yine de bu, sorunlu birini rahatlatmaktan geri durmak için yeterli bir bahane değildi. Nihayet asıl sormak istediği soruyu sordu, verilecek resmi cevabı bilse de üzerinde durmadı. "Askerlerin itaat etmesi gerektiğini biliyorum. Ama içinden dahi olsa hiçbir emri sorgulamadın mı?"</p>
				<p class="normal">Jangotat anında hazır ola geçip önceden programlanmış olduğu cevabı yapıştırdı. "Askerler sorgulamaz. Askerler itaat eder." Durdu ve Obi-Wan askerin maskesinin düştüğünü hissetti. O, buraya beraberinde getirdiği adamdan farklıydı artık. "Öyle mi?"</p>
				<p class="normal">Bir sorunun ardına gizli bir soruydu bu. Onun ardında da başka bir soru gizliydi. Obi-Wan Jangotat'le birlikte birkaç dakika yürüdü. Küçük bir açıklık bulup bir kayanın üzerine oturdu, askere de yanına oturmasını söyledi. "Pek çok kişi askerlik için gönüllü olur. Diğerleriyse bir süreliğine askere alınır ve alarmlar sustuğunda da yuvalarına ve ailelerine dönerler. Ama ya savaş için doğmuş ve eğitilmiş bir kişi ne yapar? Sendeki çelişkiyi hissedebiliyorum, Jangotat. Cevabını aradığın sorular var kafanda. Zihninin nasıl şekillendirildiğini bilen biri olarak bu noktaya gelebilmen beni gerçekten etkiledi." Obi-Wan iç çekti ve JK droidiyle son karşılaşmasından kalma bir yara izini kaşıdı. "Sen özgür olamazsın. Sonunda bir kazanç sağlayamayacağın başkalarının savaşlarını yürütmek için doğdun."</p>
				<p class="normal">Sustu, söylemesi gerekenden bile fazlasını söylemişti. Obi-Wan daha önce klonlar ve diğer insanlarla ilgili hiç yorum yapmamıştı. Onu ilgilendiren bir konu değildi. Belki şu anda Jangotat bile bunları sorduğuna pişman olmuştu.</p>
				<p class="normal">İlginçtir, Obi-Wan'ın söyledikleri Jangotat'i yıldırmamıştı. "Ya duygular?" diye sordu. "Jedi'lar gördüğüm en iyi savaşçılar. Ama sizin duygularınız var."</p>
				<p class="normal">Obi-Wan cevap verdi. "Eğer olmasaydı onları kontrol altında tutabilecek seviyeye gelemezdik." Obi-Wan onun da diğerleri gibi her askerin birbirinin aynı harcanabilir varlıklar olduğunu düşündüğünden korkuyordu.</p>
				<p class="normal">Ama Jangotat bu varsayımı boşa çıkardı. "Eviniz var mı?" diye sordu.</p>
				<p class="normal">"Jedi Tapınağı benim evimdir. Çocukluğumdan beri."</p>
				<p class="normal">"Jedi olmayı siz mi seçtiniz?"</p>
				<p class="normal">"Evet. Çocukluğumdan itibaren Tapınak'ta yetiştirildim. Jedi Şövalyesi olmak için resmen karar verdiğim bir zaman var ama ben daha yürümeye başlamadan önce ayaklarım bu yola konulmuş."</p>
				<p class="normal">"Böyle bir kararı vermek için çok küçük değil miydiniz?"</p>
				<p class="normal">Obi-Wan bu soruyu dikkatle düşündü. Acaba bir zamanlar olduğu küçük çocuğun ilerideki yaşamının nasıl olacağını bilmesine imkan var mıydı? Tüm bu tehlikeleri ve meşakkati? Ya da mükafatları? Bir çocuk bunları nasıl bilebilirdi ki?</p>
				<p class="normal">Samimiyetle cevap verdi. "Eğer kendi aklıma göre karar versem belki."</p>
				<p class="normal">"Ya kalbiniz?"</p>
				<p class="normal">"Bazıları öyle diyebilir," dedi Obi-Wan. "Ama işin gerçeği biz Güç'ü tüm bedenimizle hissederiz. Bedenimin her parçası aslında benim kaderimin bu olduğunu biliyordu. Bunun sıradan insanların eğlence ve konfor olarak adlandırdığı şeylere uygun düşmediğini biliyorum ama daha küçük yaştayken bile bu gerçeği kabul ettim." Obi-Wan elini klonun omzuna koydu. "Kararımı kendim verdim."</p>
				<p class="normal">"Aynı karar benim adıma verildi," dedi Jangotat.</p>
				<p class="normal">Demek ki şu anda çizginin karşı taraflarındaydılar, bir tarafta hizmet ve macera için hayatın kendisine sunduğu diğer şeyleri terk adam bir adam; diğer tarafta ise hepsinin yüzü birbirinin aynı olan, harcanabilir, doğuştan itibaren tek amaç için şekillendirilmiş birisi.</p>
				<p class="normal">Seçimi Obi-Wan mı yapmıştı yoksa onun midi-chlorian'ları mı? Son tahlilde ne onun ne Jangotat'in hür iradesiyle seçim yaptığı söylenebilir miydi?</p>
				<p class="normal">Peki, bunu gerçekten yapabilen var mıydı?</p>

		</body>
</html>