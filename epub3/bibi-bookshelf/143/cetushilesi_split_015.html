<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_13">   13   <br class="chapter"/></h1>
				<p class="normal">Cumhuriyet'e katılmasından sonra geçen üç yüz yıl içerisinde Cestus'un yerli nüfusu yüzde doksan azalırken göçmen nüfusu birkaç milyon artmıştı. Göçmenlerin ihtiyaçları gezegenin yerlilerinden çok farklıydı ve sistemler arası ticaret olmadan ya tekrar göç edecekler ya da açlıkla karşı karşıya geleceklerdi.</p>
				<p class="normal">Yüzyıllar önce Cestus sarı kumlar ve kızıl-kahverengi tepelerle kaplı, yüzeyinde az miktarda su olan dağlık ve kayalık bir gezegendi. Verimsiz toprağında yaşayan bin kadar farklı türdeki dayanıklı bitki kök asitleriyle sürekli olarak kayaları yarıp beslenebilecekleri mineralleri bulmak için mücadele ederlerdi. Bu bitkilerin içerisinde en dikkat çekici olanlar yenilebilen ya da ilaç yapımında kullanılan sekiz yüz kadar çeşidi olan mantarlardı ve bu türlerden hiçbiri o tarihe kadar ihraç edilmemişti.</p>
				<p class="normal">Bir zamanlar verimsiz olsa da Cestus'un sularının sürekli arıtılması ve farklı türdeki gübrelerin denenmesiyle gezegenin toprağı yiyecek olarak kullanılabilecek iki düzine kadar bitkinin tarımı için elverişli hale gelmişti. On beş kuşaklık tarımın ardından yeşil tarlalar gezegenin kahverengi coğrafyasında göze çarpmaya başlamıştı, bazılarını uzaydan bile görmek mümkündü.</p>
				<p class="normal">Üst yörüngeden bakıldığında Baktoid zırhını ya da tehlikeli biyo-droidleri üreten sanayi bölgesini ve bu gezegenin galakside sergilenen bu oyunda ne denli önemli bir rolü olduğunu görmek gerçekten zordu. Maalesef ne kadar acı olsa da bu inkar edemeyecekleri bir gerçekti.</p>
				<p class="normal">Nakliye kruvazörü inmek için, elektromanyetik yoğunluğun azlığından dolayı, Dashta ovasındaki bir sektörü seçmişti, bölgede ya çok az kişi yaşıyordu ya da tümüyle ıssızdı. Dış dünyadan gelenler meraklı gözlerden uzak durmak istiyordu. Ne kadar gizli olurlarsa işlerini o kadar kolay yaparlardı.</p>
				<p class="normal">Bir saat boyunca askerler içleri dolu kasa ve sırt çantalarını gemiden dışarı taşıdılar. Kit kendi eşyalarını taşımakta ısrar etmiş, askerler de buna ses çıkarmamıştı. Jedi en az onların ikisi kadar güçlüydü. Yolculuğun yarısında Obi-Wan şu an Kit'in belinde olan silahla uğraşmıştı. Kit doğaçlama yeteneğiyle bilinirdi ve birkaç saat içerisinde ışın kırbacını sanki onunla doğmuş gibi kullanmaya başlamıştı.</p>
				<p class="normal">Obi-Wan, Kit'e dönüp elini uzattı. "İşte," dedi, "burası yollarımızın ayrıldığı yer."</p>
				<p class="normal">"Şimdilik," dedi Kit. "Buranın güneyindeki mağaralarda bir üs kuracağız ve bir gün içerisinde operasyona hazır hale geliriz. Sonrasındaysa bizi her ne bekliyorsa ona karşı hazır oluruz."</p>
				<p class="normal">"Bundan eminim," dedi Obi-Wan. "Astromech'in uzaktan bakım kanalları üzerinden yapılacak iletişim dikkatlerini çekmez. İletişimi temel taşıyıcı frekansı üzerinden yaparak gizleyebiliriz."</p>
				<p class="normal">Kit başını salladı ama dudaklarındaki gülümsenin gözlerinde karşılığı yoktu.</p>
				<p class="normal">"İyi fikir. Güç seninle olsun."</p>
				<p class="normal">Artık yapmaları gereken şeyler belli olduğundan işe koyuldular. Obi-Wan rüzgarda savrulan kum bulutlarına aldırmadan ufka baktı. Ötede pas rengi bulutlar yere doğru açılmış, uzaktan huzurlu ve sevimli görünüyordu, Cestus'ta yüzeyde rastlanabilecek en büyük felaketlerden biri olan bir kum fırtınası. Obi-Wan Cestus'un neden hapishane olarak seçildiğini şimdi daha iyi anlıyordu.</p>
				<p class="normal">Dört klon askeri Kit'le birlikte kalmıştı. Obi-Wan tekrar gemiye döndü ve kapı da ardından kapandı.</p>
				<p class="normal">CT-X270'in yanındaki boş koltuğa oturup kemerini bağladı, Doolb Snoil'i de kontrol edip başını salladı. "Gidelim, Xutoo," dedi.</p>
				<p class="normal">Kit, modifiye edilmiş bir savaş aracı olup bir şahin-yarasa kadar çevik ve saatte 550km hıza erişebilen bir araç olan, Aratech 74-Z speeder bike'taki alet takımını kontrol etti. Bu araca binmek Nautolan'a en sevdiği sporlardan biri olan fırtına-yüzücülüğünü hatırlatmıştı.</p>
				<p class="normal">Dört yönlendirici kanatçığı hassastı ve iyi ayarlanmıştı. Kaldırıcı motorları demicot'lar gibi hırlıyordu ve her iki yanına yüklenmiş ağır yükü taşırken de hiç zorlanmamıştı. Tüm yakıt hücreleri doluydu ve tüm göstergeleri çalışıyordu. Güzel. Elini kaldırdı ve klon askerleri sanki bir aydır bunun tatbikatını yapıyormuş gibi aynı anda kendi spedeer'larına bindiler. Derin bir nefes aldı. Çift kalbinin ritmi hafifçe bozulurken vücudunu da ateş basmıştı, harekete geçmeye hazırlanıyordu. Hep bu an için yaşamıştı, fırtına öncesi sessizlik. Glee Anselm'in görülmemiş kasırgalarında yüzeyde yüzmek ya da Form 1'in talimini yapmak, fırtınanın kendisi sınavken zorluk da girdaplar arasında dengesini koruyabilmekteydi. Hiç düşmemişti. Ama tüm ölümlüler gibi onun da günü gelecekti. Ama bugün değil, yüzü asıldı, bugün değil.</p>
				<p class="normal">Spedeer'ı çalıştırdı. Motorun hırıltısı araç yükselirken kükremeye dönüştü.</p>
				<p class="normal">Beşi vadilerden ve nehirlerin üzerinden alçaktan mükemmel bir düzende uçtular.</p>
				<p class="normal">Yakınlarındaki nesneleri yüksek hızları nedeniyle göremeseler de uzaktakileri rahatlıkla görebiliyorlardı. Kit ileriye baktı ve kayalık zeminde yol alan uzaktaki bir kervanı fark etti. Speeder bike'lar görülemeyecek kadar alçaktan uçuyordu, o yüzden de geriden gelen speeder'ın tarayıcıları öndeki aracın neden olduğu toz bulutu yüzünden düzgün çalışmıyordu.</p>
				<p class="normal">Bir zamanlar gezegenin yegane hakimi olan böceğe benzer göçebe X'Ting'lerin yanından geçtiler. Hâlâ bir ölçüde siyasi güce sahip olsalar da sayıları artık ancak on binlerle ifade ediliyordu. Göçebeler kızıl kollarını kaldırıp kendilerini geçip giden speeder bike'ları işaret ettiler.</p>
				<p class="normal">Endişe edecek bir şey yoktu. Kendisini bunun kötü bir alamet olmadığına ikna etti. Böyle ıssız bir bölgenin orta yerinde Cestuslularla karşılaşmak sadece bir tesadüftü. Göçebe yerli Cestuslular teknolojiden habersizdi ve elektronik sinyal yayacak hiçbir cihaz kullanmazlardı. Endişe edecek bir şey yoktu...</p>
				<p class="normal">Cestus, Kit'e seslendi. Bu arazide, affetmeyen bir doğaya karşı verilen bir yaşam mücadelesini hissetti. Ona kendi ana vatanının arazisini hatırlatmıştı, tarifsiz bir cesarete sahip bir halk dışında kimsenin yaşamayı başaramadığı zorlu topraklar. Eğer büyük ve bulanık okyanusları da olsa burada kendisini evinde hissederdi.</p>
				<p class="normal">Arkasındaki speeder bike'ın üzerinde Nate de araziyi incelerken düşüncelere dalmıştı. ARC yüzbaşı her yeri inceliyordu. Muhtemel pusu noktaları, mevziler... Gördüğü ve düşündüğü her şey görevinin bir parçasıydı. Aklında başka bir şeye yer yoktu. Başka bir şeye ihtiyacı da yoktu.</p>
				<p class="normal">Kilometreleri kat ederek son sürat hedeflerine, batıdaki Dashta Dağları'na doğru yollarına devam ettiler.</p>

		</body>
</html>