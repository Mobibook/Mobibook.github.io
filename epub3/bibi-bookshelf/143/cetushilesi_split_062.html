<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_60">   60   <br class="chapter"/></h1>
				<p class="normal">Acıyla inleyen Jangotat artık iyice kendine gelmişti. İçindeki her şey acıyordu sanki ve bu hiç de hayra alamet değildi. Ölmek böyle bir şey miydi acaba?</p>
				<p class="normal">Gözlerini açmayı denedi. Göz kapaklarını açmış olsa da hâlâ görmeye başlamamıştı. Hissettiği acıya körlük de eklenince reaksiyonu hiç de hoş olmayan bir panik oldu. Kalkıp oturdu, bunu yaparken sanki belindeki derinin yattığı yerden soyulup çıktığı gibi bir şey hissetti. Acıdan dolayı küfrü bastı ve el yordamıyla etrafını kontrol edip nerede olduğunu anlamaya çalıştı...</p>
				<p class="normal">Hapishanede miydi?</p>
				<p class="normal">"Sakin ol, sakin ol," dedi kibar bir erkek X'Ting sesi. "Her şey yolunda ve senin de dinlenmen gerek."</p>
				<p class="normal">Sesinin tonunda tehdit unsuru yoktu ama Jangotat'in içi bir türlü rahat etmemişti. Tüm sinir sistemi ayağa kalkmıştı, sanki tüm duyuları aynı anda tetiklenmiş gibiydi. Yine de...</p>
				<p class="normal">Ama yine de...</p>
				<p class="normal">Bilinçaltı ona tehlikede olmadığını söylüyordu. Şiddetli acıyla tehlike hissinin bir araya gelip sonunda huzur verici bir duyguya dönüşmesi onun aklını iyice karıştırmıştı.</p>
				<p class="normal">"Ne... ne yapıyorsun?" diye sordu, onlar kibarca onun ellerini tutarken. Kendini bu şefkatli kollara teslim edip huzura ve rahatlığa kavuşmayı istedi. Bunu o kadar çok istemişti ki bu bile onu korkutmaya yetmişti. "Durun. Rapor vermem gerek -"</p>
				<p class="normal">"Önce iyileşmen gerek," dedi tanıdık bir ses.</p>
				<p class="normal">Bu dışarıda Sheeka'nın gemisini karşılayan cübbeli X'Ting'in sesiydi. Evet. Gemi. Bu yaratığı tanıyordu. Onu daha önce nerede görmüştü...? Kimsin sen?</p>
				<p class="normal">"Bana Kardeş Fate diyebilirsin?"</p>
				<p class="normal">"Sheeka nerede?" diye sordu.</p>
				<p class="normal">"Çocuklarla," diye cevap verdi cübbeli X'Ting. Etrafında başka sesler de yükselmeye başladı.</p>
				<p class="normal">"Onun çocukları mı?"</p>
				<p class="normal">"Evet. Burayı kendi evi kabul etti."</p>
				<p class="normal">"Kocası da burada mı yaşıyor?"</p>
				<p class="normal">"Evet." Kardeş Fate durdu. "Son ayrılışından önce bizden çocuklarıyla özel olarak ilgilenmemizi istedi. Sanırım hayatının tehlikede olduğundan şüpheleniyordu." Ses tekrar durdu. "Anlaşılan haklıymış."</p>
				<p class="normal">"Evet ama... iyi bir amaç içindi."</p>
				<p class="normal">"Evet," dedi ses. "Hepsi öyle söyler."</p>
				<p class="normal">"Gitmem gerek," dedi Jangotat. "Ya da en azından rapor vermeliyim."</p>
				<p class="normal">"Henüz değil. İyileşmeyi yarıda bırakırsan ölürsün."</p>
				<p class="normal">"Bir askerin öncelikli görevi tümünün çıkarlarını gözetmektir. Bizler kısa süre yaşarız ama GAR ebediyen yaşar..."</p>
				<p class="normal">Aklı sözleri düşünmese bile sanki dudakları hareket ediyordu, sanki otomatik olarak bedeni bu ezberi tekrar etmeye başlamıştı. Sonra takati kesildi ve yeniden yatağa gömüldü.</p>
				<p class="normal">"Ebediyen mi?" Brother Fate başını iki yana salladı. "Eğer rahat durup yaralarına bakmama izin vermezsen bir saat bile gitmezsin."</p>
				<p class="normal">Jangotat homurdandı. Sonra da kokulu ve serin bir şey burnuna geldi ve yeniden uyumaya başladı.</p>
				<p class="normal">Olağan şartlar altında Jangotat rüyalarını sadece taktiksel verilerin onlara uykuda öğretildiği zamanlarda hatırlardı. Daha sonra da dış dünyadaki bir olay onunla ilişkili olan bilginin rüyasını tetiklerdi. Bunun dışında hiçbir şey.</p>
				<p class="normal">Tüm yaşamını klon askerleri ve savaş araçları arasında geçirmişti. Burası ise farklıydı. Bu onun için yeni ve bilinmeyen bir şeydi. Burada, bu yabancı yerde, karanlık garip silüetlerle kaynıyordu; hiç gitmediği yerler, hiç görmediği insanlar. Hepsi değişikti ve uykusunda bile bu değişikliği sezebiliyordu.</p>
				<p class="normal">İki kez... belki de üç kez, bir şişe mantarının mürekkepli bir suda yükselmesi gibi, zihninin yüzeyine doğru yükseldi. İki sefer de hiçbir şey görememişti ama bir seferinde bir şey hissetmişti, sanki göğsünün üzerinde ağır, dikdörtgen şeklinde bir nesne vardı. Onun altında hareket etmeye başladığında o da kaydı ve kendisi de tekrar bilincini yitirdi.</p>
				<p class="normal">Jangotat doğan güneşle ilgili bir rüyadan uyandı ve bir kez daha göğsünün üzerindeki süngerimsi, nefes almasını zorlaştıran düz nesneyi hissetti. Bu sefer farklı hissediyordu. Sanki bedenine hafif tüy gibi bir şey değiyordu, sanki tüm sezgilerini bu ince elekten geçirerek eliyorlardı.</p>
				<p class="normal">Ama ağırlık hâlâ oradaydı. Elini bu sefer daha ağır hareket ettirdi, milim milim.</p>
				<p class="normal">Göğsüne konan şey her neyse daha hızlı şekilde nabız gibi atmaya başladı ama kımıldamadı. Parmak uçları katı fakat jöle gibi bir kütleye değdi. Serindi ama soğuk değildi. Sanki kauçuk bir meyve gibi hissettiriyordu. Ellerini iki yönde de hareket ettirdi. Neredeyse bir metre kadar uzundu ve...</p>
				<p class="normal">Gücü ancak bu kadarına yetmişti. Kollarını iki yana saldı. Birisinin bu şeyi üzerinden alması için seslenmeye çalıştı ama içinden bir ses ağrıyı zihninden uzak tutan şeyin bu olduğunu söylüyordu. O yüzden hiçbir şey demeyip yeniden gevşedi. Gözleri bandajlarla sarılmıştı, kendini bıraktı. Şu an için yapabileceği hiçbir şey yoktu. İyileşmekten başka.</p>
				<p class="normal">Jangotat mağaradaki savaşı hatırladı. Acemilerin nasıl dağılıp kaçıştığını, katil droidlerce öldürülüp JK'larca yakalandığını hatırladı, ya da mağaradan kaçmaya çalışırken dışarıdan gelen ateşe hedef oluşlarını.</p>
				<p class="normal">Xutoo yörüngede ölmüştü. Ona güvenmiş olan kadın ve erkekler de mağaralarda ölmüştü. Bu da ödenmesi gereken bir borç olduğunu gösteriyordu ve askerler borçlarını nasıl ödeyeceklerini çok iyi bilirlerdi. Evet, bu onun çok iyi anlayabildiği bir şeydi.</p>
				<p class="normal">Karanlıkta Jangotat'in yüzünde soğuk ve ölümcül bir gülümseme belirdi.</p>

		</body>
</html>