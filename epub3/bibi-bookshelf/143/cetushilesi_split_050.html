<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_48">   48   <br class="chapter"/></h1>
				<p class="normal">Jangotat ve arama timinin geri kalanı Hukukçu Snoil'in işaret sinyalinin gösterdiği yere speeder bike'larıyla gitmekteydiler. Hedeflerine üç kilometreden az kalmıştı ki ChikatLik'ten gelen kurtarma aracını tespit ettiler.</p>
				<p class="normal">"Bir sorunumuz var, Yüzbaşım," dedi Sirty.</p>
				<p class="normal">"Bence de, Çavuş." Obi-Wan'ın gemiden kaçacağı tahmin edilmişti ve işlerini şansa bırakmak istemiyorlardı. Kapsülü tarayıcılarla tespit edememişlerdi. Snoil'in beklenmedik inişi ise başlı başına bir meseleydi. Vippit'in kurtarma sinyali acil durum frekansı açık her tarayıcı tarafından rahatlıkla tespit edilebilirdi. Ama askerlere bir emir verilmişti: Snoil'i geri getirmek. Onu bulmaya gelen kişilerin kim ve niyetlerinin ne olduğunu bilmeye imkan yoktu. Cestus'ta eğitimli Cumhuriyet birlikleri olduğunu hâlâ gizli tutmaları mı gerekiyordu? Ne yapacaklardı?</p>
				<p class="normal">Birbirinden kötü seçenekler arasından en az kötü olanı seçti. "Forry ve Desert Wind yollarını kesmek için kuzeye gidin. Mevzilenin ve kendinizi daha kalabalık göstermek için gerekenleri yapın. Böyle bir şeyi beklemedikleri için geri çekileceklerdir."</p>
				<p class="normal">"Emredersiniz, Komutanım."</p>
				<p class="normal">"Görev başına!"</p>
				<p class="normal">Speeder bike'lardan ikisi kuzeye yöneldi. Onunla kalanlara şifreli bir mesaj gönderdi. "Hızınızı arttırarak beni takip edin."</p>
				<p class="normal">Cumhuriyet gemisinin başına gelenler Beş Aile üyelerinin dikkatini çekmişti. Quill, Duris'in taht odasına dönmüştü ve Llitishi'nin de yolda olduğu söylenmişti. Quill nefret ve zafer duygusuyla doluydu. Onu öldürmek için bir yol bulması ne kadar sürerdi acaba? Bir ay mı? Bir hafta mı? Birkaç gün mü?</p>
				<p class="normal">"Vekil Duris," dedi Shar Shar, üzgün şekilde bir o yana bir bu yana sallandı. "Güvenlik güçlerimiz kaçış kapsülünün işaret sinyaline yaklaşıyor ama bir sorun var."</p>
				<p class="normal">"Nedir?"</p>
				<p class="normal">Küçük mavi top dikkatle baktı. "Bakın." Projeksiyon alanında Dashta Dağları'nda kapsüle doğru giden birkaç küçük nokta belirdi.</p>
				<p class="normal">"O da ne?"</p>
				<p class="normal">"Normalde yerli göçebeler derdim, Hanımefendi. Fakat bunlar çok hızlı."</p>
				<p class="normal">Quill homurdandı, öfkeyle kanatlarını çırptı. "Desert Wind'in Jedi'yla iş birliği içinde olduğunu biliyoruz. Gördüğümüz de bu iş birliğinin ürünü olan silahlar, Vekilim."</p>
				<p class="normal">"Yani şimdi de Vippit'i kurtarmaya mı gidiyorlar?" başını çevirdi.</p>
				<p class="normal">"Saldırıdan bile onlar sorumlu olabilir."</p>
				<p class="normal">"Ellerinde böyle bir imkan yok." Duris dilini ısırdı. Her geçen saniye işler daha da karışıyordu. Desert Wind'in parmağı olabilir miydi? Fakat eğer başka dostları varsa, bu tür bir saldırı için gerekli teknolojiyi sağlayacak dostlar, anarşistler iki tarafı da birbirine karşı kullanıp kendilerine kim silah sağlarsa ona mı destek oluyorlardı? Madem öyle Quill o holo videoyu nereden bulmuştu? Üstelik bu nasıl bir tuzaktı ve gerçekte bu tuzağa düşen de kimdi?</p>
				<p class="normal">Duris, Obi-Wan'ın zannettiğinden çok daha dürüst olduğunu düşünmeye başlamıştı. Peki, öyleyse neden kendini savunmamıştı? Eğer güvenlik söz konusuysa neden onunla özel olarak görüşmek istememişti? Hayır, onun yüz ifadesi göz önüne geldi: sürpriz, şok, dehşet... ve utanç.</p>
				<p class="normal">"Hanımefendi," dedi Shar Shar. "Kurtarma timine ateş açıldı."</p>
				<p class="normal">Duris koltuğundaki ayarları kurcaladı ama görüntüyü bulamadı. "Görüntü nerede?"</p>
				<p class="normal">Shar Shar da dron uydularını ayarlamayı denedi ama görüntüyü yeterince yaklaştırmayı başaramadığı için çöldeki birkaç parlamadan başka bir şey göremediler. "Hayır," dedi Zeetsa. "Ama Desert Wind'in kullandığına benzer silahlar kullanıyorlar."</p>
				<p class="normal">Tabii bu hiçbir şeyi ispatlamazdı. Ama belki de tam tersiydi. Başı ağrıyordu. "Geri çekilmelerini söyle. Bölgeye daha küçük bir güvenlik timi gönder."</p>
				<p class="normal">Diğer noktalar hareket ediyordu. Kapsüle varıp kazazedeyi kurtarmışlar mıydı?</p>
				<p class="normal">"Çekiliyorlar!" dedi Shar Shar. Haritadaki noktalar yanıp sönmeye başladı. "Dağlara varmış olmalılar. Artık dron uydularımız hiçbir şey göremez."</p>
				<p class="normal">Snoil kurtarılmış mıydı? Kaçırılmış mıydı? Öldürülmüş müydü? Bilgi almak için işkence mi edilmişti? Dost olarak mı karşılanmıştı? Şu anda bunlara cevap vermek imkansızdı. Ama bu cevaplar arasındaki farklılık G'Mai Duris'e koltuğuna mal olabilirdi.</p>
				<p class="normal">Daha önemlisi Cestus'taki her canlının hayatı bu soruların cevaplarına bağlıydı.</p>

		</body>
</html>