<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_57">   57   <br class="chapter"/></h1>
				<p class="normal">Yüzeye çıkabilmek için yan tünellerde yolunu arayan Sheeka bir saat daha boş yere dolaşmıştı. İlk on dakika uzaklardan gelen bağırış ve patlamaları duyuyordu ama şimdi... hiçbir şey. Sarı saçlı genç madenci hep onun yanındaydı ama nihayet yüzeye çıkmaya başardıklarında "Geri dönmem gerek," dedi.</p>
				<p class="normal">"Hayır," diyerek kolundan tuttu. "Ölürsün."</p>
				<p class="normal">"Belki, belki." OnSon yaralı klonu kontrol etti. "Ona iyi bak. Cesurca savaştı." Sonra dönüp gitti.</p>
				<p class="normal">Sheeka eliyle toz toprak kaplı yüzünü sildi. Kendini toparlayabilmek için bir süre durdu. Dağ sırtının diğer tarafındaydı. Güzel. Spindragon'u buraya gizlemişti. Güney göğünde bir ışık aydınlandı, mağaradaki savaş sürüyordu. Güvenlik saldırı gemilerinin uzaktan gelen gürültüleri kulaklarında uğuldadı.</p>
				<p class="normal">Bu mağaraların derinliklerinde kaos hükmünü sürdürmeye devam ediyordu. Bir an için ne yapacağını bilemedi. Yapabileceği bir şey var mıydı? Arkadaşlarının akıbeti ne olmuştu ve yardımlarına gitmesi sonucu değiştirecek miydi? Sonra Jangotat'in inlediğini duydu ve tüm seçenekler teke indi, derhal bu asker için tıbbi yardım bul. Onu kendi hayatı pahasına koruyan kişiye yardım etmek için elinden geleni yap. Onu kayalardan aşağı çekti. Jangotat şu an yarı baygındı. Bir süre acıyla titredi, sonra da el yordamıyla kemerinin altında bir şey buldu. Sanki bir anda bedeni rahatlamıştı. Sheeka başta paniğe kapıldı ama sonra onun ayağa kalkmaya çalıştığını görünce onun bir tür ağrı kesici ilaç kullanıp kendini toparlamaya çalıştığını anladı.</p>
				<p class="normal">Ona yardımcı oldu, yaralarına dokunmamaya özen gösterdi. Elinden geldiğince onu taşıyabilmek için gayret etti, sonra da yavaş yavaş kendi ağırlığını taşımaya başladığını görünce sevindi.</p>
				<p class="normal">Bir dağ geçidine doğru devam ettiler. Orası Spindragon'un saklı olduğu yerdi. Sırtı ve bacakları yorgunluktan sızlıyordu ama yine de durmadan Jangotat'i gemiye doğru taşımaya devam etti.</p>
				<p class="normal">"Beni... bırak..." diye fısıldadı ve içinden bir ses de onu bırakıp kendi canını kurtarması gerektiğini söyledi. Ama ona uçmayı öğreten kişi olan Sheevis Tull ona zihninin içindeki zayıf ve hain fısıltılara kulak asmamayı öğretmişti. Nefes al, çek, dinlen. Nefes al, çek, dinlen...</p>
				<p class="normal">Çekme ve nefes alma döngüsünün ipinin ucunu çoktan kaçırmıştı. Sonunda Spindragon'un otopilotunun yakınlık sensörü varlığını tespit edip otomatik olarak rampayı indirdi, pahalı ama işe yarayan bir modifikasyon. Son gücüyle Jangotat'i rampadan yukarı çekti. Her çekişte kasları bir öncekinden daha fazla sızlıyordu.</p>
				<p class="normal">Birkaç adım sonra nihayet geminin içindeydiler. Sheeka Jangotat'i koltuğa yerleştirdi ve geminin motorlarını ısıtmaya başladı.</p>
				<p class="normal">"Dert etme," dedi ona. "Buradan gidiyoruz."</p>
				<p class="normal">Belli belirsiz gülümsedi ona ve diğer klonlarla birbirlerine yaptıkları yumruk işaretini yaptığını gördü. Bu işaretin, "sorun yok" anlamına geldiğini düşündü. Dişlerini sıkan Sheeka kontrollere döndü. Onunla ilgilenmesi gerekse de ilk yapması gerekenin bu dağdan tek parça olarak uzaklaşmak olduğuna karar verdi.</p>
				<p class="normal">Tarayıcıları dört düşman gemisinin ona doğru geldiğini gösteriyordu. Gitme zamanıydı.</p>
				<p class="normal">Tüm sistemler hazırdı, Sheeka motorları ateşleyip Spindragon'u yerden havalandırdı ve olduğu yerde döndüğünde yaklaşan gemilerden ilkini ufukta gördü.</p>
				<p class="normal">Onlara doğru gelip yakınlarındaki kayaları parçalayan ilk lazerle niyetleri de belli olmuştu zaten.</p>
				<p class="normal">Yüzünde bir savaşçının ifadesi belirdi. Sheevis Tull'un kızı o kadar kolay ölmezdi. Hepsi birbirinden tehlikeli olan vadilerde alçaktan uçmaya alışıktı. Geçmişte tutuklanma ve uçuş izninin iptali gibi konular yüzünden kaçtığı olmuştu. Bu sefer farklıydı. Bu sefer ölüm kalım meselesiydi.</p>
				<p class="normal">Daha da oyalanmadan güneye doğru yola çıktı, kimlik işaretini de tanınmamak için karıştırdı. Şimdi endişe etmesi gereken tek şey düşürülmeden kaçabilmekti.</p>
				<p class="normal">Tabii ki şimdilik.</p>
				<p class="normal">Keşke silahı olsaydı. Spindragon sürekli şehirler arası yolculuk yaptığından ve Beş Aile de diğer bir ayaklanmadan çok korktuğundan yörüngealtı araçların silah taşımasını yasaklamışlardı.</p>
				<p class="normal">Takip eden araçlar çift kişilik güvenlik üniteleriydi, uzun mesafe keşif ve takip için üretilmişlerdi. Ama yine de onları atlatmanın bir yolunu bulmayı başarabilirdi...</p>
				<p class="normal">Takipçilerinden farklı olarak Sheeka Tull madenleri biliyordu.</p>
				<p class="normal">Yükseldi, ilerledi ve çöl zeminindeki bir yaraya benzeyen bir açıklığa doğru daldı. Yürek hoplatan bir hızla dimdik aşağı doğru indi, sonra aracı doğrultup sağa keskin bir dönüş yaptı.</p>
				<p class="normal">Güvenlik gemileri saniye farkıyla peşindeydi. Amacı olabildiğince arayı açıp görüşlerinden çıkabilmekti. Mineral zengini madenler tarayıcıların etkisini azaltıyordu. Ayrıca tünellerde kafalarının karışması gibi bir ihtimal de vardı ki bu da onun yararına olurdu.</p>
				<p class="normal">Ama önce –</p>
				<p class="normal">Gözleri kör etmeye yetecek parlak bir ışık tünelin duvarlarını yıkadı. Sheeka bir çığlık atıp eliyle gözlerini örttü ve bu refleksi yüzünden az daha gemi kontrolden çıkıyordu. İki devasa yer altı sütununa çarpmamak için Spindragon'u yana kaydırdı sonra da köşeyi dönüp tüm ışıkları kapatarak mağara zeminine gömüldü.</p>
				<p class="normal">O onları duyabiliyordu ama onlar onu duyamıyordu. Arama ışıkları pürüzlü kayalık duvarları yaladı.</p>
				<p class="normal">"Neredeyiz?" diye sordu Jangotat.</p>
				<p class="normal">Sheeka koltuğundan kalkıp sessizce yanına yürüdü. "Shhh," dedi. "Sesimizden yerimizi bulabilirler."</p>
				<p class="normal">"Bu sorun olabilir," dedi.</p>
				<p class="normal">"Neden?"</p>
				<p class="normal">"Çünkü sanırım bağıracağım." Tüm acısına rağmen yüzünde silik bir gülümseme belirdi. "Ağrı kesicilerim bitti."</p>
				<p class="normal">Ona sarılmak geldi içinden. Onun yerine dedi ki: "Başaracağız. Dayan."</p>
				<p class="normal">Sheeka birkaç numara bilirdi ve bunlardan biri de yanlış yönlendirilen tarayıcılardı, hem onu hem de takip eden gemileri körleştirecek bir numara.</p>
				<p class="normal">Ama o daha önce buraya gelmişken diğerleri ilk kez geliyordu.</p>
				<p class="normal">Daha doğrusu öyle umuyordu.</p>
				<p class="normal">"Bir şey deneyeceğim," dedi. "Eğer işe yaramazsa o zaman -"</p>
				<p class="normal">"Dene," dedi ve gözlerini kapatıp bir kez daha titredi.</p>
				<p class="normal">"Ne kadar şanslıyız görelim," dedi. Eğilip çenesindeki kanı sildi ve onu dudaklarından öptü. Gözleri şaşkınlıkla kocaman açıldı, Sheeka ona gülümseyip koltuğuna geri döndü.</p>
				<p class="normal">Onları bekleyen bölümün tehlikeli olmasını engellemeleri mümkün değildi. Bir çift sarkıtın arasından yansıyan uzaktaki arama ışınını görebiliyordu ve bunun en uygun zaman olduğunu düşündü. Sheeka yakıtı olabildiğince zenginleştirdi ve Spindragon arkasından zift gibi kara bir duman saldı.</p>
				<p class="normal">Saniyeler içinde ışıklar bulunduğu yere döndü ve o da paniğe kapılmamak için tüm gayretini sarf etti. Sonra da derin bir nefes aldı ve yerden birkaç metre yükseldi, tavan alçak olduğu için daha fazlası imkansızdı. Yola devam etti. Işıklarını yakmasa da diğer ışıklar sayesinde yolunu görebiliyordu. Tıpkı hatırladığı gibiydi. Keşke yolun kalan kısmı da hatırladığı gibi olsaydı...</p>
				<p class="normal">Köşeyi tam zamanında döndü, bir lazer hemen ardındaki duvarı vurdu. Geçit yoğun ve yağlı bir dumanla kaplandı. Takip eden gemi onu geçip gitti ve o hızla karşısındaki duvara bindirip geceyi bir anda gündüze çevirdi.</p>
				<p class="normal">Tıpkı düşündüğü gibi olmuştu; gemiler hızlıydı, manevra yetenekleri yüksekti ama zırhları güçlü değildi ve çarpışma kalkanları da yoktu. Gemi infilak ederken tüm mağara da ışıl ışıl oldu.</p>
				<p class="normal">Daha fazla duman saldı. Fırsatı değerlendirip alçaktan yoluna devam etti, diğer gemilerin de peşinden geleceğini biliyordu. İşte bir yırtıcı gibi fırsat kollayan bir diğeri geliyordu. Spindragon'un motoru zengin karışımı koyu bir dumana çevirip püskürttü, bu dumanın onu örtecek kadar yoğun olduğunu biliyordu.</p>
				<p class="normal">Yaklaşan geminin önünde çift ışık vardı ve onu pusudaki bir yırtıcı gibi gösteriyordu. Bir lazer koyu dumanı yararak geçti ve duvara isabet etti, Sheeka yuvarlanan kayaları duyabiliyor ama göremiyordu. Diğer lazerin de geçişiyle iyice gerildi ama kımıldamadı. Arama gemisi rastgele ateş ediyordu. Nerede olduğunu bilmiyordu.</p>
				<p class="normal">Ama Sheeka biliyordu. Tam olarak değil ama biliyordu. Yükseldi ve gemiyi döndürdü. Diğer çıkışın nerede olduğunu biliyordu ve eğer dikkatli olursa başarabilirdi.</p>
				<p class="normal">Ön ve arka ekranlarında hiçbir şey yoktu. Arada bir belli belirsiz bir ışık görüyordu ama köşeyi döndüğünde daha önceden gördüğü çift ışığı gördü ve çıkışa doğru hızını arttırdı, ne peşindekileri ne Jedi'ları ve onların planlarını düşünmemeye gayret etti.</p>

		</body>
</html>