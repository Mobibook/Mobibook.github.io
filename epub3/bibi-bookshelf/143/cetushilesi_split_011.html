<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_9">   9   <br class="chapter"/></h1>
				<p class="normal">Jedi Tapınağı Coruscant'ta kilometrelerce uzaktan görülebilen ihtişamlı bir yapıydı, beş yüksek kulesi sanki bir titanın parmakları gibi gökyüzüne doğru uzanırdı. Sayısız salonu ve koridorları, sınıfları ve eğitim alanları, kütüphaneleri ve meditasyon bölmeleri son derece titizlikle dizayn edilmişti. Onun içerisinde en duyarsız olanlar bile tüm evrenin Güç tarafından tek bir organizma gibi bir arada tutulduğuna inanabilirlerdi.</p>
				<p class="normal">Konsey'in toplandığı salon ise Şansölye'ninki kadar zihin çelici olmasa da en az onunki kadar görkemliydi. Kemerli duvarları ve süslemeleri galaksinin en mahir zanaatkarlarınca yapılmıştı. Böyle bir yapı bir servete mal olabilirdi ama bunların çok büyük bir bölümü Jedi'ların bin yıldır koruduğu barışın sayesinde refah içerisinde yaşayan idareciler ve tüccarların hediyeleriydi.</p>
				<p class="normal">Obi-Wan'ın tüm bunlara gözü fazlasıyla alışık olduğundan vereceği raporu bekleyen Konsey'e doğru aceleyle giderken etrafındakilere pek de dikkat etmiyordu.</p>
				<p class="normal">Obi-Wan Kenobi ve Kit Fisto kendilerine danıştığında Üstat Yoda'nın başı hafifçe yana döndü.</p>
				<p class="normal">"Zor bir dönemden geçiyoruz," dedi Obi-Wan. "Pek çok açıdan eskisi gibi her şey kontrol altında değil ve otoritemiz büyük ölçüde azaldı."</p>
				<p class="normal">"İhtilaflar değiştirir pek çok şeyi," dedi Yoda. "Bilinmez sonunun nereye varacağı Klon Savaşları'nın."</p>
				<p class="normal">"Fakat şu anda hassas bir diplomatik göreve gönderiliyorum, pek çok kademe anlaşma yapmayı gerektiriyor – böyle karmaşık bir durumu kolaylaştırmak için bir hukukçunun büyük faydası olacaktır." Obi-Wan sıradaki cümlesini dikkatlice seçti. "Ben asla bir görevi reddetmem fakat size dürüstçe söylemeliyim ki buna pek hazır olduğumu zannetmiyorum... bu karmaşık ticaret ve siyaset ilişkileri."</p>
				<p class="normal">Üstat Yoda'nın kaşları çatıldı. "Etme endişe. Geride kaldı Jedi'ların onlara kılavuzluk etmesi için Üstat'larının sözüne baktığı günler. Değişti artık devir." Odadaki diğer Jedi'lar da başlarını sallayarak onayladılar. Konu enine boyuna tartışılmıştı ve nihayetinde Jedi'lar, Senato'nun ve Şansölye'nin isteklerini yerine getirmek zorunda kalmışlardı.</p>
				<p class="normal">Şu anda Mace Windu'nun suratı akik duracrete'ten oyulmuş bir maskeyi andırıyordu. Tüm Jedi'ların içerisinde konum olarak Yoda'ya en yakın olan Üstat Windu'ydu. "Aynı fikirdeyim fakat Cumhuriyet hiç böyle çetin bir sınavla karşı karşıya kalmamıştı. Eğer Cumhuriyet'i gerektiği gibi koruyamazsak bu sorumluluk kimin omuzlarına yıkılır?"</p>
				<p class="normal">"Palpatine hâlâ diplomatik çözüm peşinde," dedi Kit.</p>
				<p class="normal">"Neden o zaman diplomat göndermiyoruz?" diye sordu Obi-Wan, o anda aslında cevabı bildiğinin farkına vardı, diplomasi Şansölye'nin çözüm arayışlarının ilk seviyesiydi. Palpatine bir Jedi'ın varlığının yumuşak bir eldiven içerisindeki durasteel bir yumruk gibi olduğunu bilirdi.</p>
				<p class="normal">"Savaş lehimize devam ediyor," dedi Üstat Windu, "fakat pek çok alışık olmadığımız şeyi yapmak zorunda kalıyoruz. Eğer dikkatli olmazsak amaç ve niyetimizin saflığını kaybedebiliriz. Çoğu zaman sözlerin yetersiz kaldığı yerde ışın kılıçlarının devreye girmesi gerekebiliyor."</p>
				<p class="normal">Yoda başını salladı. "Sessiz duran seyircilerdik bizler bir zamanlar. Ama olduk dahil biz de bu şamataya."</p>
				<p class="normal">"Antar Dört ve hatta Jabiim Muharebesi'nde olduğu gibi," dedi Windu. Bu acı hatıralar pişmanlıkla dolu bir mırıltıyı da tetikledi.</p>
				<p class="normal">"Yenilgiden daha çok zafer var," diye hatırlattı Obi-Wan onlara.</p>
				<p class="normal">"Bence de," dedi Üstat Windu, "fakat sosyal düzenin korunması için hem mit hem de gerçeklik gerekir." Bir zamanlar Obi-Wan için Üstat Windu'nun sözlerini anlamak zor bir işti. Üstat Jedi'ın uyguladığı meditasyonlar, onu çok az kişinin değil tecrübe etmek ancak hayal edebileceği apayrı bir dünyaya taşımıştı. Ama şu son yıllarda Obi-Wan onun sözlerini sadece takdir etmeye başlamakla kalmamış, üstelik tahmin etmeye de başlamıştı. "Ve mit yok olup gittiğinde geride sadece gerçeklik kalır. Cestus'taki durum çok hassas ve işin içerisinde Güç'e hassas droidler var. Nihayetinde hızlı ve kesin bir çözüm pek çok yaşamı kurtarabilir." Öne doğru eğildi ve gözlerini elması bile kesecek bir bakışla Obi-Wan'a dikti. "Endişelerin her ne olursa olsun," dedi Üstat Windu, "her zamanki bağlılığın ve dürüstlüğünle bu görevi yerine getirmen senden istendi. Üstat Kenobi, Üstat Fisto, neden ne olursa olsun, başarısızlık gibi bir şansınız yok."</p>
				<p class="normal">Kit Fisto başını eğdi ve sensör tendril'leri de coşkuyla dalgalandı, görünmez bir akıntıdaki deniz yosunları gibi. "Memnuniyetle kabul ediyorum."</p>
				<p class="normal">"Ben de kabul ediyorum," dedi Obi-Wan ve ekledi. "Ord Cestus'u yeniden yola sokacağım. Böylece Jedi Katilleri'nin de sonu gelecek."</p>
				<p class="normal">Yoda'nın gözleri ışıldadı. "Oldukça Güç rehberimiz, hâlâ umut var savaşın barışa dönüşmesi için."</p>

		</body>
</html>