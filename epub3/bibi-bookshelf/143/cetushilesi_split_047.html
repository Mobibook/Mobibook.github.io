<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_45">   45   <br class="chapter"/></h1>
				<p class="normal">Obi-Wan ve Doolb Snoil'i uğurlamak için şeref kıtası havalimanında hazır değildi. Fakat kısa süre önce yaşanan gelişmeler dikkate alındığında Jedi gezegenden ayrılmasına izin verildiği için bile şanslıydı.</p>
				<p class="normal">Onlara hava limanına kadar eşlik eden muhafızlar gidecekleri yere varana kadar tek kelime etmemişlerdi. İçlerinden biri konuşacakmış gibi döndü, sonra da durup yere baktı. Başını iki yana sallayarak uzaklaştı.</p>
				<p class="normal">Obi-Wan rampadan yukarı Cumhuriyet gemisine çıktı. Arkasından Snoil yerde ince bir sümük izi bırakarak geliyordu. "Obi-Wan," dedi. "Ne oldu?"</p>
				<p class="normal">"Emin değilim, dostum," dedi, kapı arkasından kapanırken, sonra da oturup kemerini bağladı. Aklı hâlâ başka yerdeydi. Bir terslik vardı, buraya geldikleri ilk andan beri bir şeyler ters gidiyordu. Hayır. O zamandan değil. Ama her şey varmalarından kısa süre sonra dağılmaya başlamıştı. Bunu başlatan neydi? Bilmiyordu. Keşke o görüntünün kaynağının kim olduğunu bilebilseydi. Hukukçuya döndü. "Coruscant'ta," dedi, "bildiğin her şeyi anlat. Elinden geleni yaptın. Tüm hataların sorumlusu benim -" durdu, birden aklına bir şey geldi. "Ya da belki de -"</p>
				<p class="normal">"Ne?"</p>
				<p class="normal">Obi-Wan iç çekti. "Bilmiyorum ama bir şey hissediyorum. En başından beri benim idrakimin dışında bazı faktörler söz konusu. Bir şeyi kaçırdım ve o, her şeyin gidişatını değiştirdi."</p>
				<p class="normal">"Olur şey değil," dedi Snoil. "O kadar emek ve plan. İşlerin bu kadar ters gidebileceğini hayal bile edemezdim."</p>
				<p class="normal">Obi-Wan başını iki yana salladı ama bir şey söylemedi. Keyifsiz arkadaşını rahatlatacak bir sözü yoktu. Bu her yönüyle tam bir felaketti.</p>
				<p class="normal">Xutoo gerekli hazırlıkları yapar yapmaz gemi havalandı. Gemi yükselirken Obi-Wan da Snoil'e döndü. "Kararımı verdim," dedi. "Artık Cestus senin için güvenli bir yer değil. Sen gideceksin ama ben kalmalıyım. Buradaki işim henüz bitmedi. Üstat Fisto'nun yanına gideceğim."</p>
				<p class="normal">Snoil kaçış pod'undaki listeyi kontrol etmeye başlayan Jedi'a hayretle baktı. "Fakat sana ayrılman söylendi. Bu direk bir emirdi ve bunun aksini yapman Dört-Dokuz-Yedi nokta Sekiz numaralı kuralın ihlali demektir."</p>
				<p class="normal">"Bu tip inceliklere önem verecek noktayı çoktan geçtim," dedi. "Düşünmemiz gereken başka şeyler var." Son bir çabayla gülümsedi. "Elveda, Doolb. Sen iyi bir dostsun. Şimdi eve git. Artık burada hukukçuya ihtiyaç yok."</p>
				<p class="normal">"Fakat... Efendim!"</p>
				<p class="normal">Obi-Wan Xutoo'ya dönüp omzunu tuttu. "Onu güven içerisinde eve götür."</p>
				<p class="normal">"Emredersiniz, Efendim."</p>
				<p class="normal">Ardından Obi-Wan bir grup düğmeye bastı ve kapsülün kapısı kapandı. Arkasındaki duvarın içine gömülmüş gibi görünüyordu. Kısa süre sonra hafif bir shoosh sesi duyuldu ve Jedi yola çıktı.</p>
				<p class="normal">Gemi üst atmosfere çıkmış uzay boşluğuna girmek üzereydi. Yerdeki ve yörüngedeki tarayıcılar gelen ve giden tüm gemilerin hareketlerini takip ediyordu, fakat bu noktada iki veri seti üst üste çakıştığından izlerini gizlemek kolay olacaktı.</p>
				<p class="normal">Önündeki kırmızı ikaz ışığı yandı, acil durum sisteminin talimat safhasına geçeceğinin işaretiydi bu. Obi-Wan sistemi kapattı, bilgisayarın sesi dikkatini dağıtmaktan başka işe yaramazdı. Aracı yeteneği ve içgüdüleriyle yönetmeye niyetliydi. Kaçış kapsülleri hem elle hem de otomatik olarak idare edilebilirdi ve yerdeki işaret noktasına göre manevra yapabilirdi, Obi-Wan dikkat çekmemek için motorları ateşlemek istemiyordu, yaydıkları radyasyon kolayca tespit edilebilirdi.</p>
				<p class="normal">Düşmeye devam etti, kapsülün ısı kalkanları ve basit aerodinamiklerine güvenerek aracın burnunu Dashta Dağları'na doğru çevirdi.</p>
				<p class="normal">Zamanlamayı doğru yapmak zorundaydı, tarayıcıların onunla elçilik aracı arasında bir bağlantı kuramayacağı mesafeye kadar alçalması gerekiyordu. Kapsülü lisansız bir araca ait olarak düşünmelerini sağlamak zorundaydı.</p>
				<p class="normal">Obi-Wan saniyeleri sayarken ısı da artmaya devam etti. Pod'un içi omzuna kadar çarpışmalardan korumak için kullanılan bir sıvıyla doldu. Kalkanın dışında sıcaklık binlerce dereceye yükselirken Obi-Wan da kaderinin hiç tanımadığı bir pod teknisyeninin yaptıklarına bağlı olduğunu düşündü. Bu bağlılıktan uçmaktan bile daha çok nefret ediyordu. Güç'e olan bağlılığıyla hareket etmeyi her zaman tercih ederdi. Ama kaçış yoktu. Bu sefer güvenmek zorundaydı.</p>
				<p class="normal">Zamanı geldi. Parmakları motorları ateşleyecek düğmeye gitti ve...</p>
				<p class="normal">Hiçbir şey olmadı.</p>
				<p class="normal">Yer ona doğru hızla yaklaşırken o da altimetreye baktı, paniğe kapılmamak için kendini kontrol etti. Bir terslik vardı. İçinde bulunduğu metal tabut yere doğru öyle bir hızla iniyordu ki eğer çarpacak olursa geriye bir Jedi amibe yetecek kadar bile midi-chlorian kalmayacaktı.</p>
				<p class="normal">Obi-Wan kılıcına ulaşmaya çalıştı ama kapsülün içini dolduran yoğun sıvı hareketini engelliyordu. Nihayet kılıcın kabzasını kavramayı başardığında onu vücuduna dik şekilde tutup tetiğe bastı. Sıvıdan buharlar yükseldi, onu kıvılcım ve dumanlar takip etti. Kapsül titredi, ışın kılıcının ucunun aerodinamiklere zarar verdiği yerden rüzgar gelmeye başlamıştı. Aracın dış kabuğu sıyrılırken değerli saniyeler de akmaya devam etti. Ama istediği şeyi yapmayı başardı, motorların tetik bağlantıları onun omzunun yakınındaki kapsülün gövdesinden geçiyordu. Eğer düğmeye basarak sinyal gönderemiyorsa o da ışın kılıcının enerji alanını kullanarak doğrudan tetiklerdi.</p>
				<p class="normal">Yine bir şey olmamıştı. Tamam öyleyse... birkaç santim sola.</p>
				<p class="normal">Tekrar denedi, kapsülde ikinci bir delik açtı. Dış kaplamanın bir bölümü de uçup gitti ama neyse ki bu sefer çalışmıştı.</p>
				<p class="normal">Önce bir akım sonra diğeri. Neyse ki hasarlı dış kalkan sorunsuzca ayrılmıştı. Kapsül bir kabuk gibi ortadan ikiye yarıldı ve Obi-Wan küçük, saydam ve kanatlı bir kapsülün içinde kalmıştı, neredeyse hasar almaz olan mono filamanla yapılmıştı ve dış kabuktan daha sağlamdı.</p>
				<p class="normal">Biraz sonra artık serbestti. Etrafında uçuşan metal parçalarına bakan Obi-Wan otomatik motor devreleri, kapsülü bir planör gibi sakince süzüleceği bir rotaya oturturken nefesini tuttu. Biraz sarsıntının ardından artık uzun süzülüşü başlamıştı. Hızı azalmaya başladı. Etrafında rüzgar uğulduyordu. Altında sonsuz gibi görünen çöl kahverengi ve yeşil noktalarla bezeli her yöne doğru uzanıyordu. İleride bulutların altındaki Dashta Dağları'nı görebiliyordu. Birkaç dakika içinde detayları görecek kadar yere yaklaşmış olacaktı. Düşünmek, plan yapmak ve yaşadığı hayal kırıklığını enerjiye dönüştürmek için harcayacağı dakikalar. Obi-Wan kopup giden birkaç kapsül parçasına daha baktı. Kapsülün dışı yavaş yavaş parçalanmaya devam etti. Artık tarayıcılarda görünse de pek bir şey değişmezdi. Kötü bir şey olmayabilir de, diye geçirdi içinden. Eğer bunun arkasında biri varsa ve bilerek kaçış pod'larını bozdularsa o zaman muhtemelen gökyüzünü de tarıyorlardır. Eğer metal parçalarını görürlerse belki de numaralarının işe yaradığını düşünürler...</p>
				<p class="normal">Her kimlerse. Ve her ne istiyorlarsa.</p>
				<p class="normal">Doolb Snoil gemisi yükselirken ekranı kontrol etti. Cestus'un çekim gücünden kurtulduklarında rota bilgisayarları hiperuzaya atlamak için hesapları yaparken bekledi. Arkadaşı Obi-Wan'ı şimdiden özlemişti ve Şansölye'ye bu olanları nasıl anlatacağını düşünüyordu. Ne diyecekti? Bu felaketi hafif gösterecek iyi bir taraf var mıydı? Hiç sanmıyordu ama...</p>
				<p class="normal">Xutoo'nun sesiyle düşünceleri dağıldı. "Ah, Efendim, bir sorun var." Sesinin tonunda Snoil'e tanıdık olan bir şey vardı: kontrollü panik.</p>
				<p class="normal">"Sorun mu? Sorun mu? Üstat Kenobi sorun olmayacağına söz vermişti!"</p>
				<p class="normal">"Bunu hesaba kattığını zannetmiyorum, Efendim."</p>
				<p class="normal">"Ne?"</p>
				<p class="normal">Cestus'un iki ayı arasından küçük bir gemi yırtıcı bir kuş gibi onlara yaklaştı. Küçük ve karaydı ve yapısına bakıldığında ne için yapıldığı anlaşılabiliyordu. Bir savaş dronu. Avcı-katil.</p>
				<p class="normal">Telaşa kapılan Snoil geminin varlığına bir bahane bulmaya çalıştı. Belki de Cestus'a geliyordur ve rotalarımız birbirinin yakınından geçiyordur –</p>
				<p class="normal">Birden tüm bu iyimser yorumların ne kadar aptalca olduğu anlaşıldı. Yeni gemi onlara bir prob droidi fırlattı. Zeki silah dönerek hedefine kilitlendi ve hızla yaklaşmaya başladı. Beş Aile'den sevgilerle herhalde.</p>
				<p class="normal">Snoil avazı çıktığı kadar bağırmaya hazırken Xutoo sesini sakin tutmayı başararak konuştu. "Kaçınma manevrası uygulayacağım, Efendim, ama bilemem. General Kenobi gibi davranıp gemiyi tahliye etmenizi öneririm."</p>
				<p class="normal">Snoil'in tek dediği bu olmuştu. "Aiyee!"</p>
				<p class="normal">Gemi kaçınma manevralarına başladı. İlkine başka droidler de katışmış olmalıydı çünkü Xutoo'nun tüm maharetine rağmen aldıkları isabetlerle sarsılmaya başladılar.</p>
				<p class="normal">"Efendim," diye tekrarladı Xutoo. "Gitmenizi öneririm."</p>
				<p class="normal">"Hayır, kalacağım. Üstat Kenobi güvende olacağıma söz verdi."</p>
				<p class="normal">"Sizi gitmeye zorlayamam, Efendim, ama füzeleri yanıltmak için kaçış pod'larını fırlatabilirim."</p>
				<p class="normal">Xutoo'nun makineyi andıran sakin sesi patlamaların bile aşmayı başaramadığı Snoil'in savunma mekanizmasını aşmayı başardı. Kaçış pod'larından mahrum kalmak mı? Kendine geldi. "Hayır! Hayır! Bekle!"</p>
				<p class="normal">Snoil panik içerisinde olabildiğince hızlı hareket ederek kaçış kapsülünün içine yerleşti. Otomatik sekans düğmesine bastı, üzgündü. Çarpışma sıvısı aracı doldurdu ve görüşünü kapattı. Bir an için güçlükle nefes aldı. Ardından dudakları acil durum borusunu buldu ve ciğerlerine hava dolmaya başladı.</p>
				<p class="normal">Pod geminin gövdesinde içe doğru ilerlerken her yer karardı. Önce bir hız, sonra sarsıntı hissetti, sonra ortalık sakinleşti. Sanki suyun üzerinde duruyor gibiydi.</p>
				<p class="normal">Snoil'in kontrolünde olan bir şey yoktu – her şey otomatik acil durum programı tarafından idare ediliyordu. Gözünün önünde bir ekran açıldı, görüntüde içinde bulunduğu pod'un dış görüntüsüyle birlikte ayrıldığı gemiyi terk eden diğer altı kaçış pod'unun da yola çıktığını görebilmişti.</p>
				<p class="normal">Onlardan ikisi prob drodilerinin dikkatini çekip atmosfere doğru gitmekte olan Snoil'den uzaklaştırmayı başardı, ekranda geminin sırasıyla üç droidi de atlatmayı başardığını gördü ve morali yerine gelmeye başladı.</p>
				<p class="normal">Ardından ekran bakılamayacak kadar aydınlandı. Işık kaybolduğunda geride sadece duman ve enkaz kalmıştı. Xutoo ve gemi yok edilmişti.</p>
				<p class="normal">Dehşet içerisinde geri kalan pod'ların peşine düşen füzeleri izledi.</p>
				<p class="normal">İçinde bulunduğu pod alçalmaya devam ederken Snoil korkudan donup kalmıştı. Kaçınma programı devreye girince pod'lar deli gibi dönmeye başladı. Droidlerden biri dönen pod'lardan birinin yanından geçerek doğruca onun içinde bulunduğuna doğru gelmeye başladı.</p>
				<p class="normal">Pod'ların birer birer yok edilip atmosferde alçaldıkça mavi rengi belirmeye başlayan gökyüzünden silinişlerini izledi. Arkadan gelen bir ses duydu ve daha sonra korku içerisinde bunun kendi sesi olduğunun farkına vardı, malum sona doğru giderken saçma sapan konuşmaya başlamıştı. "Hepinizi dava edeceğim. Ya da benim vekillerim yapacak o işi. Neden olduğunuz maddi ve manevi hasar yüzünden..." Sol tarafından burnunun dibinden bir prob geçti, yanıltmaya programlanmış başka bir kapsülün peşine düşmüştü. Meydana gelen patlama gökyüzünü sarıya boyayarak kendi pod'unu da sağa doğru savurdu ve tesadüfen onu peşindeki başka bir droidden kurtarmış oldu. "Az kalsın gidiyordum ya -" diğer bir kan donduran patlama daha. "Olamaz!"</p>
				<p class="normal">Yukarı bakmak için döndü –nerenin yukarısı olduğuna karar vermeyi başardığı zaman– ve diğer bir füzenin doğruca kendisine doğru geldiğini gördü. "Hayır! Hayır! Şaka yaptım! Şikayetimi geri alıyorum! Durumla ilgili bir rapor hazırlayıp.... Aiyee!"</p>
				<p class="normal">Tarihe karışmasına saniyeler kalmıştı ki araya giren diğer bir kaçış pod'u füzenin yolunu kesti.</p>
				<p class="normal">Snoil gözlerini kapamış, ruhunu teslim etmeye hazırdı ve meydana gelen diğer bir patlama hem boyut hem de etki olarak diğer tümünü gölgede bırakmayı başardı, Snoil eğer buradan sağ çıkabilirse kabuğunu yıkamasının şart olduğunun farkındaydı.</p>
				<p class="normal">Birden bire her şey sustu. Nasıl olup da sağ kalabildiğini hâlâ aklı almıyordu. Geriye sadece sağ salim yere iniş yapmak kalıyordu.</p>
				<p class="normal">Kontrol panelindeki kırmızı ikaz ışığı yandı, bir seri elle kumandanın yapılması gerekiyordu. Uyarı sesi sakin bir dişinin sesiydi "Patlamalar nedeniyle kapsülün otomatik sistemleri devre dışı olmuştur. Lütfen endişe etmeyin. Elle kumanda sistemi mükemmel şekilde çalışmaktadır. Lütfen aşağıdaki işlemleri size söylenen sırayla gerçekleştirin."</p>
				<p class="normal">Kendisinden istenen şeyleri birbiri ardına yaparken bir yandan da hızla yaklaşmakta olduğu gezegenin yüzeyini izliyordu. Altimetre büyük bir hızla sıfıra doğru geri sayıyordu. "- Şimdi de dış kalkanları kapatın -" Bir düğme. "Lütfen şimdi de beş saniye içerisinde güçlerini ikinci bölüme aktaran tüm birinci güç kaynaklarını devre dışı edin -" Hangi düğme? Altimetre başını döndürüyor ve ona bakmaya bile cesaret edemiyordu. Aynı şekilde onu gökyüzünden söküp almak için ona doğru yaklaşan bir eli andıran yere de bakmayı başaramıyordu.</p>
				<p class="normal">"Ve şimdi de lütfen motoru açın."</p>
				<p class="normal">Sonu gelmişti. Ne yapsa akıbeti değişmeyecekti. Son anlarını yaşadığı kesindi. Kuşkusuz –</p>
				<p class="normal">Kapsülün yan tarafına inen ani bir darbeyle neredeyse Snoil'in midesi ters döndü. Motorun ateşlenmesiyle kapsül olduğu yerde sarsıldı ve dış gövdesindeki hava pembe renge çaldı. Snoil tekrar nefes almayı başardı, gözleri de deli gibi dönmeyi bırakıp normal haline gelmeye başlamıştı.</p>
				<p class="normal">Onun aşağısında ve batısında Obi-Wan Kenobi kaçış pod'unu gölgeye çekti ve üstünü kum ve taşlarla örttü. İçgüdüsel olarak başını kaldırıp gökyüzüne baktı, bulutların arasında beyaz ve kırmızı şeritleri görebiliyordu. Şekillerden bir anlam çıkarmaya çalıştı ve sonunda ne olduklarını anlayabildi, dağılan geminin parçaları atmosfere giriyordu. Bu görevin Xutoo ve zararsız ve zeki Snoil'in yaşamlarına mal olduğunu düşününce yüreği burkuldu. Bu nasıl olmuştu? Burada karşılarında olan gizli güç neydi...?</p>
				<p class="normal">Ardından egzozun pembe alevini gördü ve biraz da olsa rahatladı. Birisi gemiden kaçmıştı. Snoil şanslıydı ama hayatta kalabilmesi için şanstan fazlasına ihtiyacı olduğunu biliyordu.</p>
				<p class="normal">Aslında bu çok iyi olmuştu, Cestus'taki işe yarar tek gelişme de buydu belki de, gelecek saatlerde her güçlü kol ve parlak zekaya ihtiyaçları olacaktı.</p>

		</body>
</html>