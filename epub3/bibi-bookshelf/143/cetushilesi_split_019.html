<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_17">   17   <br class="chapter"/></h1>
				<p class="normal">Klon askerleri Dashta Dağları'nın serin ve derin gölgelerinde saatlerce çalıştılar. Bağladılar, yapıştırdılar, kaynak yaptılar, yüzlerce prefabrik durasteel parçayı birbirlerine eklediler. Doğal materyalleri birbirlerine bağlayıp komuta merkezlerinin çekirdeğini tesis ettiler.</p>
				<p class="normal">"Peki, ilk hedefimiz neresi?" diye sordu Forry Nate'e, çalışmaya devam ederlerken.</p>
				<p class="normal">Cevap olarak omuz silkti. "Şuraya bir kaynak yap." Astromech'leri bir kaynak ucu uzattı. "Öncelikle," dedi, gözlerini ellerini siper ederek kaynağın parlak ışığından korudu, "belki de bizim hiç devreye girmeyeceğimiz bir çözümün olabileceğini unutma. General Kenobi'nin mevcut siyasi ve ekonomik dengeyi korumak ana amacıdır."</p>
				<p class="normal">"Evet, öyle," dedi Sirty.</p>
				<p class="normal">"Ama ya olmazsa?"</p>
				<p class="normal">Nate homurdandı. "O zaman sanırım ilk hedefimiz Cestus Cybernetics olur."</p>
				<p class="normal">"Güzel bir plan."</p>
				<p class="normal">Telsizleri bipledi; bir dakikadan kısa süre içerisinde bir ziyaretçileri olacaktı ve onlar da güç kullanmayacaklardı. Bu işaretin gelmesinin ardından swoosh diye bir ses duydular. Birkaç saniye sonra da General Fisto'nun speeder bike'ı görüldü.</p>
				<p class="normal">Nate iniş pistine koştu; tehlikeli, başıboş ve memnun hissediyordu. Birkaç saat içerisinde bu mağarayı orta karar bir karargaha çevirmişlerdi.</p>
				<p class="normal">Nautolan'ın speeder'ının kuzeye doğru uzanan kayalık zemine inişini izledi. Nate yaya olarak devam etti ve ikinci iniş bölgesi olarak seçtikleri alana inen kargo gemisinin inişine de yetişti.</p>
				<p class="normal">Kapı açıldı ve rampa alçaldı. Kara derili bir dişi insan dışarı çıktı, peşinden gelen Kit'le birlikte mağaraya doğru indiler. Kit geçerken, Nate selam verdi. Kadın, o ve Kit mağaraya girerken merakla askere baktı. Diğer askerler de Jedi'ı selamladılar. Yaptıkları işe bir göz gezdirdi, ardından kadını bir tarayıcıya götürüp ona bazı eşyaları gösterdi. Kısa süre konuştular ve Kit dedi ki: "Yüzbaşı Forry, bize eşlik etmenizi istiyorum."</p>
				<p class="normal">"Emredersiniz, Komutanım," dediler hep bir ağızdan.</p>
				<p class="normal">Spindragon yörünge altı, YT-1200 orta boy bir yük gemisiydi. Eskiydi, diğer modellerden alınan parçalarla donatılmıştı. Gövdesi yuvarlak ve uzundu, kokpiti tüp gibiydi. Nate birkaç dakika kaynakları inceledi. Bir düzineden fazla lehim karışımının kullanıldığı belli olsa da yüksek g dönüşlerine dayanabilecek sağlamlıkta görünüyordu ve onayladı.</p>
				<p class="normal">İçi ise sadece kullanıma uygun şekilde dizayn edilmişti. Kullanımı azaltıp estetiği artıracak hiçbir şey yoktu. Kadın başını bir tarafına eğip ARC askerinin miğferine baktı. "İsmini duyamadım," dedi.</p>
				<p class="normal">"Asker A-Dokuz-Sekiz."</p>
				<p class="normal">Sırıttı. "Bunun daha kısa versiyonu yok mu?"</p>
				<p class="normal">"Bana Nate deyin," dedi. Kara gözleri merakla ışıldadı, soru sormak için kıvransa da Sheeka Tull bu dürtüsüne teslim olup da soru sormadı. Ama yine de Nate onun kendisini pek çoklarının klonları gördüğü gibi hiç kimse kategorisine koymadığını hissetti.</p>
				<p class="normal">Birkaç dakika içinde hepsi yerlerine oturmuş ve kemerlerini bağlamıştı. Gemi iniş pistinden kalktı ve gökyüzüne doğru yükseldi. On beş dakika kadar güneydoğuya uçup sonra da on dakika kuzeye doğru uçtu.</p>
				<p class="normal">Küçük bir üretim kompleksi önlerinde uzanıyordu. Nate çabucak taktik bir değerlendirme yaptı. Birkaç kulübe ve bina, küçük bir rafineri, birkaç yükleme doku, iniş pistleri, su arıtma tesisi ve haberleşme kuleleri. Bir sıra yoğunlaştırma bobininin yanında mavi bir küre duruyordu ve görünüşünden bir sera olduğunu tahmin etmişlerdi, korumalı plastiği kullanarak güneşin spektral aralığını değiştirip çok çeşitli bitkilerin yetiştirilmesini mümkün hale getiren bir alan. Tipik bir yerleşim bölgesi. Kırılgan. Yok edilmesi kolay.</p>
				<p class="normal">Ama sessizliğini korudu. Görevinin büyük bir bölümü zaten etkileyici görünmekten ibaretti. Çoğu vatandaş hiç klon askeri görmemişti ama onlardan bahsedildiğini duymayan yoktu.</p>
				<p class="normal">Rampa açıldığında ilk inenler o ve Forry oldu, arkalarından da Sheeka Tull ve Jedi geldi.</p>
				<p class="normal">Aşağıda rastladıkları kalabalığın arasında çok az X'Ting olduğunu fark ettiler. Çoğu insandı, birkaç Wookiee vardı ve kalanlar da diğer ırklardandı. Çoğunun mahkumların soyundan geldiğine şüphe yoktu. Çiftçiler ve madenciler özellikle Sheeka'yı gördüklerinde rahatlamış görünüyorlardı, o da onlara el salladı. Burada tanınıyordu. Güzel. Güvenlerini kazanmak ya da idareleri altına almak istiyorlarsa bu işlerini fazlasıyla kolaylaştıracaktı.</p>
				<p class="normal">"Hepinize selamlar," dedi kadın onlara. "Sizi gördüğüme sevindim ama yine de bunu yapmak istediğimden emin olduğumu söyleyemem. İşte bunlar size bahsettiğim kişiler. Onlara kefil olamam. Gözlerinizi ve kulaklarınızı dört açın ve tetikte olun."</p>
				<p class="normal">Başlarını salladılar ve Nate konuşmasından dolayı ona saygı duydu. Tull onları buraya getirmiş olabilirdi ama Cumhuriyet bunu yapması için ona karşı neyi koz olarak kullansa da yine de arkadaşlarıymış gibi davranıp onursuzluk yapmamıştı. Güzel. Ona kanı kaynamıştı.</p>
				<p class="normal">General Fisto rampanın dibinde durdu ve ellerini kaldırdı. Dokunaçları titredi ve hipnotize eder gibi sarmal hale geldi.</p>
				<p class="normal">"Madenciler!" diye seslendi. "Topraktan maden filizi çıkarıp taşır, rafine eder ve işlersiniz. Sizler bu dünyanın kalbisiniz."</p>
				<p class="normal">Yüzlerdeki ifadeler şaşkın ve şüpheliydi. Nate birkaç gencin kendisine baktığını fark etti, sanki miğferi şeffafmış gibi onu süzüyorlardı.</p>
				<p class="normal">"Ticaret sizin sayenizde sürüyor," diye devam etti general. "Aleti, yeteneği, hammaddeyi ve ekipmanı bir araya getirip ürünü ortaya çıkaran sizin elleriniz."</p>
				<p class="normal">Aralarından birkaçı başlarını salladı, General Fisto'nun onların dilinden konuştuğunu biliyordu. Asıl mesele bu sözleri duymayı gerçekten isteyip istemedikleriydi.</p>
				<p class="normal">"Peki, bu gerçeğe rağmen karar alırken size danışıyorlar mı?"</p>
				<p class="normal">"Asla," diye cevap verdi birisi.</p>
				<p class="normal">"Onlar kaç kez sahip olduklarını sizlerle paylaştılar? Droidlerinin galaksinin en pahalı ürünlerinden biri olduğunu biliyor musunuz? Zengin olmakta bir sorun yok ama bu zenginlik en tehlikeli ve pis işleri yapanların arasında dağıtılmalıdır." Devam ettikçe sesindeki duygunun oranı da yükseldi. "Atalarınız buraya zinciri vurulmuş olarak geldiler. Sahip olduğunuz güç ne olursa olsun hâlâ o zincirlerden kurtulmuş değilsiniz."</p>
				<p class="normal">Nihayet dikkatlerini çekmeyi başarmıştı ama bu oyunun başarılı olması için daha çok nefes tüketmesi gerekecekti.</p>
				<p class="normal">"İdarecileriniz yetmezmiş gibi bir de Cumhuriyet'le savaşmaktalar."</p>
				<p class="normal">Bu cümle bir seri öfkeli mırıltının yükselmesine neden oldu. Aralarından bazıları Cumhuriyet'ten haz etmiyor olabilirdi – bin gemilik bir filonun karşısında derhal Cestus'un yanında yer alacak olanlar. Diğerlerinin böyle bir cesareti olduğu söylenemezdi, gergin şekilde ağırlıklarını bir o bir bu bacaklarına aktarıyorlardı, sanki ağzı kapanmakta olan bir bantha kapanının içerisindeydiler.</p>
				<p class="normal">"Neden böyle yapıyorlar?" diye sordu yaşlı bir kadın. Gri saçlarının uçları rüzgarla titriyordu.</p>
				<p class="normal">"Bu ölümcül droidleri Konfederasyon'a satıyorlar. Modifiye edilip Cumhuriyet'e karşı kullanılabilirler." Bu noktada Nate hiç kıpırdamadan durdu. Forry de onun gibi yapmıştı. Gözler onların üzerindeydi. Acaba akıllarından ne geçiyordu? Askerleri potansiyel düşman olarak mı görüyorlardı? Onları ölürken mi öldürürken mi hayal ediyorlardı? Yoksa onların gözünde potansiyel müttefik miydiler? Belki de bir ARC askeriyle omuz omuza savaşmanın nasıl bir şey olacağını hayal ediyorlardı. Aralarından bazılarının böyle bir maceraya atılacak kadar kanının kaynadığına şüphe yoktu.</p>
				<p class="normal">"Aslında bu droidleri büyük miktarlarda gezegen dışına satmayı planladıkları yönünde bir bilgi var elimizde."</p>
				<p class="normal">"Ne? Olamaz. Rehberler -" kadın bir madenci söze başladı ama Nate'in sağındaki bir çiftçi, kadının karnına dirseğiyle vurup onu susturdu.</p>
				<p class="normal">İlginç.</p>
				<p class="normal">"Evet," diye devam etti Kit, sanki Nate'in ve az önce konuşan kadının zihnini okumuş gibiydi. "Size onlardan birkaç yüzden daha fazla üretmenin mümkün olmadığı söylenmiştir, dashta yılan balıkları yüzünden."</p>
				<p class="normal">Grubun keyfi iyice kaçmıştı fakat Nate bu meselenin farklı yönleri olduğunu hissediyordu. Bazıları korkmuş, bazıları öfkeliydi ve... bir çift gözde de çok iyi bildiği bir ifade vardı: bir şeyler biliyordu.</p>
				<p class="normal">"Ama kendi servetlerine servet katmak için sizin hayatlarınız üzerine kumar oynamaktan da çekinmiyorlar."</p>
				<p class="normal">"Bunu nereden biliyorsun?" dedi genç, sarı saçlı bir adam. "Beş Aile burada yaşar. Sense bir kum vagonunun yarısını bile boşaltamazsın Nautolan."</p>
				<p class="normal">"Evet, burada yaşarlar ama yaşamaya mecbur değiller. Zenginlik pek çok şeyi mümkün kılar. Onlar gittikçe zenginleşecek. Kendinize şunu sorun, zaten sizi bu şartlarda yaşamaya mahkum etmiş kişiler daha da beter hale gelmenizi umursarlar mı?" Kalabalıktan nahoş bir mırıldanma yükseldi. "Siz söyleyin, geçen yıllar içerisinde size davranışlarını dikkate aldığınızda size, ailenize ve sizin ihtiyaçlarınıza önem verdiklerini söyleyebilir misiniz?"</p>
				<p class="normal">Baş sallamalar ve onaylamalar arttı.</p>
				<p class="normal">Gövde ve çenesi arasında kızıl kıllardan bir öbek olan, gövdesi iç yumurta kesesiyle genişlemiş, bir X'Ting dişi öne çıktı. Bu sıra dışı bir görüntüydü. Bu gezegende bir zamanlar milyonlarca X'Ting varken şimdi sayıları elli bine inmişti. Çevresini kaplayan insan erkeklerin çoğundan daha iriydi. "Bizden ne istiyorsun?" Konuşmasından alt tabakadan olduğu belliydi. Esmer yüzü kızarmıştı ve ikinci kolları kıpır kıpırdı. "Bu kadar nutuk çekmek yeter. Bunları daha önce de duyduk. Bize ne teklif ediyor ve bizden ne istiyorsun?"</p>
				<p class="normal">"Cumhuriyet'in galaksideki her gezegene önerdiğinden başka bir şey önermeyeceğim: Senato'da temsil edilme hakkı, binlerce yıldız sistemiyle sahip olunan kaynakların ortak paylaşımı ve hükümetinizi zenginliği onu kazananlarla paylaşması için zorlayacağımıza dair söz. Karşılığında istediğimize gelince, eğer dediklerimi ispat edersem, eğer liderlerinizin sizin doğuştan gelen haklarınızı satmaya çalıştığını, Cumhuriyet'e ihanet etmeye hazırlandıklarını, onların sizi bu gezegenin pisliği içerisinde bırakıp başka sistemlere yerleşmeyi planladıklarını ispat edebilirsem – tüm bunları ispat edebilirsem -"</p>
				<p class="normal">General Fisto kırpmadığı gözlerini kalabalığın içindeki bir grup genç erkek ve kadına dikti. Nate, onların omuzlarını geri çektiğini, öne çıkma isteğiyle ileri geri sallandıklarını ve birbirlerine baktıklarını fark etti.</p>
				<p class="normal">Nate ve Forry miğferlerini çıkarıp daha ciddi bir tavırla durdular. Aynı yüzleri her zaman ilgi çekerdi, bazıları onları ikiz zannetmişti; diğerleriyse klon ordusundan haberdardı ve tek ihtiyaçları olan şey gözlerinde canlandırabilmek için birinin yüzünü görmekti.</p>
				<p class="normal">Sheeka Tull'un gözleri kocaman oldu. Sanki tokat yemiş gibi bir adım geri attı. Önce Nate'e sonra da Forry'ye baktı, üç kez, sonra da artık onları göremeyeceği bir yere gelene kadar geri gitti.</p>
				<p class="normal">"- aranızdaki en iyi ve zekilerin eğer onlar da isterlerse bize katılmalarına izin verecek misiniz?" diye tamamladı cümlesini general.</p>
				<p class="normal">"Hepsi bu mu?" diye sordu X'Ting dişi.</p>
				<p class="normal">"Bu yeterli. Sözlerimi hiç düşünmeden reddetmeyin. Buradan bizi destekleyecek kişileri aramamıza izin verin. Sizin vermek istemeyeceğiniz hiçbir şeyi sizden istemiyoruz."</p>
				<p class="normal">Kalabalık kendi arasında konuştu, sonra da yeni sorular yönelttiler. Nate, asıl önem verdikleri meselenin bu konuda kesin bir karar vermek zorunda kalıp kalmayacaklarını görmek olduğunu anlamıştı. Generalin bu hakları gasbedilmiş insanların dikkatini çekmek için kullandığı taktiğin doğruluğunu düşünerek onu bu seçiminden dolayı takdir etti. Az önceki gençlerden oluşan grubun hâlâ dikkatle dinlediğini gördü, General Fisto'nun sözlerini sanki çakılların içindeki altın parçalarıymış gibi eliyorlardı.</p>
				<p class="normal">General, çiftçileri gelişmelerden haberdar edeceğine söz verdi ve onlar da diğer gruba yöneldiler. Gemiye dönerlerken Sheeka Tull alelacele Jedi'ın yanına gelip ona bir şeyler söyledi, iki klon askerinden bahsettiğini beden dilinden anlamak kolaydı. Nate konuşmayı duyamıyordu ama kadın şok geçiriyor gibiydi. Nate ve Forry'nin yanından onlara bakmadan geçti ve tek kelam etmeden pilot koltuğuna yerleşti.</p>
				<p class="normal">Günün kalanında aynı şeyleri yapmaya devam ettiler. Kara derili kadın onları takdim etti, General Fisto nutuk çekerken Nate ve Forry de orada öylece dikildi. General, klon askerlerinden bahsetmese de diğerlerinin onların hep bahsi geçen askerler olup olmadıklarını düşündüğünü biliyordu. Acaba galaksinin her köşesinde kurulmaya başlanan gezegen milislerinde onların da bir rolü oluyor muydu?</p>
				<p class="normal">Nate bu sorunun cevabını biliyordu, medeniyetin başlangıcından beri tüm komutan ve fatihlerin bildiği bir şeydi bu, istekli bir savaşçı için her zaman yer vardı.</p>
				<p class="normal">Üçüncü nutkun ardından Nautolan, galaksinin merkezinden gelmiş bu yabancıya hayran olan bir grup madenciyle ilgilendi. General grupla özel olarak konuştu ve sonunda dördü birden akşam yemeğine davet edildiler. Guruldayan bir mide Nate'e fiziksel yeteneklerini uzun zamandır göz ardı ettiğini hatırlattı. Hem alışkanlık hem de olaya biraz gizem katmak için o ve Forry diğerlerinden ayrı yedi. Madencilerin çocukları onları işaret edip kıkırdadı.</p>
				<p class="normal">Şaşırtıcı olansa Sheeka Tull'un yanlarına oturmasıydı. Nate birkaç dakika sessizce yemeğini yedikten sonra kendisini kadının siyah boynunu ve orada pilot ceketinin bıraktığı kırmızı ve beyaz izleri incelerken buldu.</p>
				<p class="normal">Sohbet etme riskini göze aldı. "Güzel et," dedi. "Ne eti bu?"</p>
				<p class="normal">"Et değil," dedi. "X'Ting'lerin yetiştirdiği ve insan midesi için değiştirilmiş mantar. Onun tadını istedikleri şeye benzetebilirler."</p>
				<p class="normal">Sandviçe baktı. Mantarın et gibi çizgileri vardı. Tadı et gibiydi. Aminoasit profilinin de mükemmel olduğundan emindi. Önce yavaşça çiğnedi, sonra da incelemeyi bırakıp keyfini çıkardı. "Burada ne işin var?" diye sordu.</p>
				<p class="normal">"Ne demek istiyorsun?"</p>
				<p class="normal">"Burada doğmadın," dedi.</p>
				<p class="normal">"Bunu nereden biliyorsun?" çok merak etmiş görünüyordu.</p>
				<p class="normal">"Lehçen farklı. Temel lisanı ana dilinden sonra öğrenmişsin."</p>
				<p class="normal">Kadın güldü, içten ve uzun bir gülüştü. "Böyle düşünmeyi nereden öğrendin?"</p>
				<p class="normal">"Zeka eğitimi. Asker olmak tetik çekmekten ibaret değildir."</p>
				<p class="normal">"Tamam, tamam, bu kadar alıngan olma." Sırıttı.</p>
				<p class="normal">Sandviçinden büyük bir ısırık kopardı. Mantar baharatlı ve acıydı ve Kamino fanteel bifteği kadar da suluydu. ARC tayınları genelde tatsız tuzsuz şeyler olurdu, sanki genetik yönden farklı olmamaları farklı lezzetleri hak etmedikleri anlamına geliyormuş gibi. "Soruma geri dönelim. Nasıl oldu da buraya geldin?"</p>
				<p class="normal">Kadın başını arkasındaki ağaca yasladı. Saçları kabarıktı ama omuzlarına dökülmüyordu. Yıpranmıştı, sanki başında bir çalı yetişmişti. "Kimi zaman sanki her yerde her şeyi yapmışım gibi hissediyorum," dedi.</p>
				<p class="normal">Bir dakikalık bir sessizlik oldu ve Forry ikinci kez bardağını doldurmaya gitti. Nate, Sheeka'nın kendisine baktığını fark etti, anladığı kadarıyla onu kabullenmişti, ama sanki hâlâ ona söylemediği bir şeyler vardı. Hâlâ yüzünü inceliyordu, sanki...</p>
				<p class="normal">Sanki...</p>
				<p class="normal">Düşüncelerine odaklanmayı başardı. "Ailen nerede?" Bunu da niye sormuştu şimdi? Onu ilgilendirmezdi ve daha da kötüsü daha kişisel sorulara giden yolu da böylece açmış oluyordu.</p>
				<p class="normal">"Gerçek anne babam mı?"</p>
				<p class="normal">"Klon değilsin, değil mi?" aklınca şaka yapmıştı.</p>
				<p class="normal">Yüzü asıldı. "Hayır. Anne babam var."</p>
				<p class="normal">"Onları kaybettin." Bu bir soru değildi. Tepeden aşağı baktığında yaşlıların onlara bir şeyler anlatan General Fisto'nun etrafında toplandığını görebiliyordu.</p>
				<p class="normal">Bir dakikadan uzun bir süre kadın bir şey demedi ve o da onu sözleriyle kırmadığını umdu. Sonra da kadın konuşmaya başladı, o kadar yumuşak bir sesle konuşuyordu ki Nate başta onun sesini rüzgarın fısıltısıyla karıştırdı. "Atrivis-Yedi'de süren bir savaş," dedi. "Kötü bir dönemdi." Başını eğip yere baktı. Nate, savaş kapısına dayanan kişilerin silaha sarılıp kendisini korumayacak durumda olmasının nasıl bir duygu olduğunu hayal bile edemiyordu. Nasıl bir şey olduğunu öğrenmek de istemezdi zaten.</p>
				<p class="normal">Kadın devam etti. "Ord Cestus'a gelmemin nedeni belki de... her şeyden ayrı olması. Merkezden çok uzakta. Ama anlaşılan o kadar da uzak değilmiş. Biriyle tanıştım."</p>
				<p class="normal">Sesindeki bir şey dikkatini çekmiş ve daha dikkatli dinlemesine neden olmuştu. "Bir erkek mi?"</p>
				<p class="normal">Omuz silkti. "Böyle şeyler olur," dedi. "Yander adında bir madenci."</p>
				<p class="normal">"Ona aşık mı oldun?" diye sordu.</p>
				<p class="normal">Yüzüne ışık gelmişti. "Evet, o duyguyu böyle adlandırırlar. Aşkın ne olduğunu bilir misin?"</p>
				<p class="normal">Kaşlarını çattı. Bu da ne biçim bir soruydu böyle? "Tabii ki," dedi, sonra da tekrar düşündü. Belki de kadın onun kendi tanımlarının dışında bir soruyu ona yöneltmişti.</p>
				<p class="normal">"Sadece o değildi," diye devam etti kadın, artık kendi özel anılarından oluşan dünyaya dalmıştı bile. "Üç tane de çocuğu vardı, Tarl, Tanote ve Mithail. Onun tüm çevresi." Bir saniyeliğine uzaklara baktı ve başını tekrar çevirdi. "Hepsine aşık olmuştum. Evlendik. Yander'le dört güzel yıl geçirdim. Pek çok insanın birlikte olabildiğinden daha uzun bir süre."</p>
				<p class="normal">Nate sesinde fark ettiği bir şey yüzünden bu konuları ona hatırlattığı için, içinden kendisine küfretti. Sonra da bu kadar acı verdiği halde neden hiç de zorunda olmadığı halde bu soruları cevaplamaya başladığını merak etti. Sonunda ancak bu cümleyi toparlayabildi. "Üzgünüm."</p>
				<p class="normal">"Ben de öyle." Sheeka Tull iç çekti. "Neyse, ben de onun çocuklarını büyüttüm. Fazla akrabam olmamıştı ve ben de elimde kalanlara sahip çıktım. O yüzden size yardım etme fırsatını değerlendirmek istiyorum. Sicilimi temizlemek için."</p>
				<p class="normal">"Sana karşı neyi koz olarak kullanıyorlar?"</p>
				<p class="normal">Başını iki yana salladı. "Belki birbirimizi daha iyi tanıdığımızda."</p>
				<p class="normal">Ne zaman? Ya hiç olmazsa? İlginç.</p>
				<p class="normal">"Yeni ailen yakınlarda mı yaşıyor?"</p>
				<p class="normal">Kadının mimiklerinden tekrar hassas bir konuya değindiğini anladı. "Hayır. Burada değiller. Hala ve amcalarının yanındalar. Bir mantar çiftçisi topluluğu. Sadece bir sıyrık ama seviyoruz."</p>
				<p class="normal">"Sıyrık mı?"</p>
				<p class="normal">"Ancak kendilerini doyurup az da olsa takas etmelerine yetecek kadar üretebiliyorlar ama satmaya yetecek kadar değil."</p>
				<p class="normal">Yani bu kadın madencinin kardeşleriyle kalan üvey çocuklarına bakabilmek için çalışıyordu, ama bu konularda konuşmaya pek de hevesli değildi... Çocuklar? Onların yerleri? Söylemesi zor. İlginç.</p>
				<p class="normal">Düşüncelerinden sıyrıldığında onun yine kendisine baktığı hissine kapıldı ve bu sefer bundan rahatsız oldu. "Bana neden öyle bakıyorsun?"</p>
				<p class="normal">Kadın başını iki yana salladı. Sonra da sanki kendisinin galaksideki en büyük aptal olduğunu düşünmüş gibi bir kahkaha patlattı. "Sanırım sürekli olarak senin beni hatırlamanı bekliyorum. Saçmalık olduğunu bildiğim halde." Tekrar güldü, Nate'in kafası iyice karışmıştı. "Beni mazur gör."</p>
				<p class="normal">"Anlamadım."</p>
				<p class="normal">"Aslında sana daha önce söylemeliydim. Ben Jango Fett'i tanırdım."</p>
				<p class="normal">Duyduklarına pek inanamamıştı. Daha da kötüsü nasıl tepki vereceğini de bilmiyordu. "Öyle mi?"</p>
				<p class="normal">Kadın başını salladı. "Evet, yirmi yıl önce bambaşka bir yaşam sürerken. Seni görünce şok oldum. O miğferleri çıkardığınız zaman – vay be!" Gülmeye devam etti. "Onu ilk gördüğüm zamanki yaş ve haliyle karşımda duruyordu."</p>
				<p class="normal">Nate başını çevirdi. "Sanırım bunu tahmin etmeliydim. Tabii ki kardeşlerimden bazıları da onu önceden tanıyan kişilerle karşılaşıyor... ama ben hiç denk gelmemiştim."</p>
				<p class="normal">"Vay." Kadın parmağını toprağa uzatarak küçük simgeler çizdi, sonra yeniden karıştırdı. "Mucizelerin sonu gelmiyor. Bu nasıl oldu? Ya diğer askerler... hepsi küçük Jango'lar mı?" Nate bozulmuştu, kadın elini kolunun üzerine koydu. "Sadece şaka. Şaka tamam mı?"</p>
				<p class="normal">Nate başını salladı, onun ciddi olmadığını fark etmişti. "Cumhuriyet klon ordusu istedi," dedi ve daha önceden bin kez duyup söylediği cümleleri tekrarladı. "Bir savaşçı için mükemmel bir modele ihtiyaçları vardı. Koca galakside de sadece bir tane bulabildiler, Jango Fett."</p>
				<p class="normal">"Oh, mükemmel değildi ama fena da sayılmazdı." Gülümsemesi iyice afacan bir hal almıştı. "Şimdi bebek klonlardan oluşan koca bir ordunun babası ha. Peki, o bu konuda ne düşünüyor?"</p>
				<p class="normal">"O öldü."</p>
				<p class="normal">Sonrasında gelen sessizlik orta boy bir yıldız kruvazörünü yutacak kadar derindi.</p>
				<p class="normal">"Nasıl oldu?" diye fısıldadı. "Hep Jango'nun sonsuza kadar yaşayacağını sanırdım. Ama yine de..." sesi alçalıp kayboldu.</p>
				<p class="normal">"Yine de ne?" diye sordu Nate.</p>
				<p class="normal">"Hep yenilmez gibi dururdu. Sanki hiçbir şey ona zarar veremezdi." Başını iki yana salladı. "Aptal. Kalbim, beynimin çoktan bildiği şeye bir türlü inanmak istemedi."</p>
				<p class="normal">Mutlu çocukların söyleyip çaldığı şarkı ve müzikler aklına geldi.</p>
				<p class="normal">Bir, bir chitlik güneşleniyor</p>
				<p class="normal">İki, iki chitlik güveçte pişiyor</p>
				<p class="normal">Üç, üç bana da biraz bırak...</p>
				<p class="normal">Garip bir şarkıydı çünkü genç klonlar Kamino lisanında söylüyordu. Mnemonik ritimlerde söyleyerek farkında olmadan patlayıcıları, silahların seri numaralarını ve yüzlerce türün anatomik zayıflıklarını ezberliyorlardı. Tabii ki şarkı ve oyunlar vardı. Fakat bu mısralar belki de onları hayatta kalma sınavına tabi tutmadan sadece eğlence olsun diye yazılmıştı. Hiç böyle bir şey duymamıştı ve bu da dikkatini çekmişti.</p>
				<p class="normal">"Onun hakkında ne biliyorsun?" diye sordu Sheeka.</p>
				<p class="normal">Duruşunu düzeltti ve tekrar önceden yüzlerce kez söylemiş olduğu şeyleri tekrarladı. "Galaksinin en büyük kelle avcısı, büyük savaşçı ve onurlu bir adam. Bir iş kontratını kabul etti ve ölümüne kadar da ona sadık kaldı."</p>
				<p class="normal">"İyi de tam olarak nasıl öldü?"</p>
				<p class="normal">Nate boğazını temizledi ve zannettiğinden de fazla kurumuş olduğunu gördü. "Müşterilerinden biri haindi ve Jango Fett kontratı kabul ettiğinde bunu bilmiyordu. Kontratı kabul ettikten sonra da geri dönüş imkanı kalmamıştı. Onu ancak bir düzine Jedi öldürebildi." En azından Nate'in kulağına böyle gelmişti. Duyduğu gururla damarlarındaki kan hareketlendi. Jango'nun yaptığında utanılacak bir şey yoktu. Aksine verilen sözlerin bantha tükürüğü kadar kıymetinin olmadığı bu bozulmuş evrende, o ölümü bile göze alarak sonuna kadar sözüne sadık kalmıştı.</p>
				<p class="normal">Nate, kadına dik dik baktı, söylediklerine karşı çıkmasını bekledi.</p>
				<p class="normal">"Demek Jango, Jedi'lar tarafından öldürüldü." Sonra da parmağıyla Kit Fisto'yu işaret etti. "Şimdi de ortalıkta dolaşıyorlar. Bu canını sıkmıyor mu?"</p>
				<p class="normal">Yavaşça başını iki yana salladı. "Hayır," dedi. "Hayır. Biz de bir kontrat imzaladık, hem de kanımızla yazılmış bir kontrat. Bizler hizmet etmek için doğduk ve bu hizmet sırasında da yaşamın sunabileceği en büyük hediyeye kavuştuk: anlamlı bir varoluş."</p>
				<p class="normal">Kadın başını iki yana salladı, ama yüz ifadesinde alaycılık yoktu. "Jango olsa gürlerdi. Pek düşünebilen bir tip sayılmazdı."</p>
				<p class="normal">Merak onu iyice sarmıştı. Aslında Jango'yla karşılaşmıştı, eğitim maksatlı ondan bayağı bir sopa yemişti. Ama bir insan olarak nasıl biri olduğuna dair hiçbir fikirleri yoktu. Bu tür bir bilgi Nate'i daha iyi bir asker yapar mıydı? "Başka söyleyeceğin bir şey var mı?" diye sordu.</p>
				<p class="normal">Sheeka Tull bir kaşını kaldırıp onu süzdü. "Belki daha sonra," dedi. "Eğer iyiysen."</p>
				<p class="normal">"Ben en iyinin en iyisiyim."</p>
				<p class="normal">"Bunu hepimiz göreceğiz," diye cevap verdi kadın.</p>

		</body>
</html>