<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_20">   20   <br class="chapter"/></h1>
				<p class="normal">Askere alma girişiminde temel mesele kaçının bu iş için gönüllü olacağıydı. Gençleri konuşma yaparak gaza getirmek işin sadece bir yönüydü; gece sabaha kadar kabus gördükten sonra sabah kalkıp, giyinip Cumhuriyet için hayatlarını feda edebilmeleri için eğitilecekleri yere gitmeleri ise diğer yönü.</p>
				<p class="normal">İlk adaylar ertesi gün daha gün doğmadan eğitim sahasına ulaşmıştı, Nate ve komandolar yaktıkları ateşte sabah kahvaltılarını pişirmekle meşguldüler. İlk gelen uzun boylu, geniş yüzlü ve sarı saçlı OnSon adındaki gençti. Birkaç adım gerisinden daha kısa ama daha geniş omuzlu bir çocuk geliyordu. Onlara beraberlerinde yiyecek getirmeleri söylenmişti ve sırt çantaları kuru et ve sebzeyle tıka basa doluydu. Nate'in aklına bir anda yeni gelen ürünleri birbirinden güzel yemeklere dönüştürecek bir düzine tarif geldi.</p>
				<p class="normal">Yeni gelenler de ateşin başına davet edildi ve pişenden onlara da ikram edildi. Yanlarından geçen bir speeder bike'ın gürültüsünü duyduklarında, daha konuşmaya henüz başlamışlardı. Sert görünümlü bir X'Ting dişi miğferini çıkardı. Birincil elleriyle üst göğsündeki kızıl tüyleri düzeltti, speeder'dan indi, onlara doğru yürüdü ve kalın kumaştan bir keseyi yere fırlattı. Konuşmaya başladığında sesinin de en az ifadesi kadar sert olduğunu gördüler. "Adım Resta," dedi. "ChikatLik'in yaklaşık yüz kilometre güneyinde çiftliğim var. Masraf o kadar arttı ki kocam madenlerde çalışmak zorunda kaldı." Alev alev gözlerinde kendine acımadan eser yoktu. "Kocam madenlerde öldü. Çiftliğimi de kaybettim. Beş Aile her şeyimi elimden aldı. Sömürülmekten bıktım. Artık yeter." Sonra da etrafındaki çiftçi ve madencilere bakarak ekledi. "Problemi olan?" İfadesinden meydan okuma, bir çöl serabından yayılan sıcak hava gibi yayılıyordu.</p>
				<p class="normal">Nate ne diyeceğini bilememişti. Beş Aile yüzünden ortada kalanlara Resta da eklenmişti.</p>
				<p class="normal">"O buraya ait değil," diye homurdandı madencilerden biri, bunu diğer mırıldanmalar izledi.</p>
				<p class="normal">Nate dişiye yaklaştı ve onun kızıl derili ellerini tutup sırayla dört avucuna da baktı. Elleri nasırlı tırnakları kırıktı. Bu dişi uzun yıllardır Cestus'un verimsiz toprağıyla mücadele ediyordu. Onun halkından hayatta kalanların çoğu bozkıra sürülmüştü ama o değil. Yeterince sağlam ve iyiydi ve sınavı geçebilme ihtimali de yüksekti.</p>
				<p class="normal">Bu dişinin bir sorunu kibarlıktan nasibini almamış olmasıydı. Tek dediği, "Alışırsınız," oldu.</p>
				<p class="normal">Nate şikayet edene döndü. "Tek kelime daha edersen çantanı alır ve gidersin. Bu mücadele kalbi olan tüm Cestuslular içindir. Burası sizin olduğu kadar onun da yuvası."</p>
				<p class="normal">Adam Nate'e dik dik bakarak etkilemeye çalıştı ama boşa uğraştığının farkında değildi. Sonunda o da özür dileyerek başını öne eğdi.</p>
				<p class="normal">Eğitim için gönüllüler gelmeye devam ettikçe onların da umudu arttı, sayıları iki yüze yaklaşmıştı. Güzel. Nate, General Fisto'nun nutuk çekmeye devam ettiğini biliyordu. Bu çiftçi ve madencileri savaşçıya dönüştürmek ise onların göreviydi.</p>
				<p class="normal">Son günlerde askerler bir engelli koşu pisti hazırlamışlardı. Sabahın gölgeleri kısalıp onların boyuyla aynı uzunluğa gelirken, askerler acemileri birbirleriyle rekabet edebilsinler diye dört gruba ayırdılar. Koşup, engellerin üzerinden tırmandılar, yorgunluktan bitip tükenene kadar sırtlarında taş taşıdılar. Acemiler standart bir asker nasıl eğitiliyorsa öyle eğitiliyorlardı.</p>
				<p class="normal">Güneş batmaya başladığında Forry eğitimlerine daha fazla koşma, zıplama ve taşımayla devam etti. Nate acemilerin ne kadar istekli olduğunu görmekten son derece memnundu.</p>
				<p class="normal">Nedendir bilinmez Resta'nın dış dünyalılara ayak uydurmaya çalışmasını görmek de onu mutlu etmişti. Biraz yavaş olabilirdi ama en az bir Noghri kadar kuvvetliydi ve göründüğü kadarıyla da acıya karşı tahammülü de fazlaydı.</p>
				<p class="normal">Dinlenmek ve yemek için ara verdiklerinde sadece aralarından on tanesi vazgeçip başları önde evlerine dönmüşlerdi. Gidenlerden birinin de Resta'dan şikayet eden madenci olduğunu gören Nate mutluydu.</p>
				<p class="normal">Güzel. İlk günkü yorucu eğitimde gurubun yarısının terk etmesi beklenirdi. Geride kalanlar artık kendilerini yenilmez, ateş püsküren varlıklar gibi göreceklerdi. Bu bir savaş ünitesinde olması gereken en önemli nitelikti.</p>
				<p class="normal">Yemek molasının ardından kardeşleri acemileri küçük gruplara bölmeye başladı, onları tekrar tekrar sınadılar. Daha hiçbirine silah verilmemişti. Henüz erkendi.</p>
				<p class="normal">General Fisto'yu kampa geri getiren Spindragon döndüğünde günün ortası geçmişti. Nautolan kaç gönüllünün geldiğini ve kaçının ilk eğitimden sonra devam etmeye karar verdiğini sordu, sonra da mağaraya gidip Jedi'lara özgü gizemli şeylerle ilgili planlar yapmaya başladı.</p>
				<p class="normal">Sheeka acemilerin gayretini görüp kaşlarını çattı. "Bütün bu uğraş neden?" diye sordu. "Jango birisinin şekle girmesi için aylar geçmesi gerektiğini söylerdi."</p>
				<p class="normal">Nate gülümseyerek alçak sesle cevap verdi. "Bize onları gözlemleme fırsatı sunuyor. Kimin uygun olup kimin olmadığını görüyoruz. Hangileri fiziksel acıya dayanabilir? Korkar? Yorulur? Hevesli amatörlerle uğraşacak zamanımız yok."</p>
				<p class="normal">Sheeka sanki böyle bir cevabı beklermiş gibi başını salladı. İlginç bir kadındı: pilot, üvey anne, galaksi gezgini, ölümsüz Jango'nun eski kız arkadaşı.</p>
				<p class="normal">Sheeka düşüncelerini böldü. "Bana ordunun Jango hakkındaki düşüncelerini söyledin. Ama bir hikayenin her zaman bir de diğer yüzü vardır, değil mi?"</p>
				<p class="normal">"Evet."</p>
				<p class="normal">"O zaman farklı şeyler söyleyen başka insanlar da olmalı."</p>
				<p class="normal">Tabii ki vardı. Her zaman. Onların küçümseyen yorumlarını duymuş, yanlarından bir klon askeri geçerken gözlerini kısarak bakıp dudak büktüklerini görmüştü. "Evet," dedi.</p>
				<p class="normal">"Peki, onlar neler söylüyorlar?"</p>
				<p class="normal">"Ne mi söylüyorlar? O bir suçlu, kelle avcısı, suikastçı ve Cumhuriyet'e ihanet etmiş birisi." Fısıldanmaları yeniden kulağında çınladı ve sadece bunları hatırlamanın bile kendisini rahatsız ettiğini hissetti. Kendisine ait söyleyebileceği düşünceleri yok muydu? "Bu lekeyi silmek bizim görevimizdir."</p>
				<p class="normal">"Bu konuda böyle mi hissediyorsun?" diye sordu. "Tüm diyeceğin bu mu?" Kısa bir kahkaha attı. "O dünyalar arasında gezinen bir adamdı. Onu tanıdığım kadarıyla şerefliydi, cesurdu ve büyük bir... savaşçıydı. Kelle avcısı." Omuz silkti. "Her neyse. Düşmanından, birisiyle ilgili fikir almak çok da akıllıca bir şey değildir."</p>
				<p class="normal">Cevap vermeden bu konuyla ilgili biraz düşündü. "Onun gibi olabilmek için başka ne yapmam gerekiyor?"</p>
				<p class="normal">Kadın onu tepeden tırnağa süzdü. Gülümsemesi daha sevecen bir hal aldı. "İnsan olmaktan korkma," dedi. "Duygulardan korkma. O da duygularını nadiren gösterirdi ama onlara her zaman sahipti. Korkulacak bir şey değil."</p>
				<p class="normal">Nate'in tüyleri diken diken oldu. Bu kadın ne anlatıyordu böyle? "Ben hiçbir şeyden korkmam."</p>
				<p class="normal">Kadın kahkahayı patlattı. Ne kadar kızsa da açık sözlülüğünden etkilenmişti. "Palavra," dedi. "Seni ve kardeşlerini izliyorum. Her şeyden korkuyorsunuz. Yanlış şeyi söylemekten. Yanlış şeyleri hissetmekten. Yanlış yerde ölmekten."</p>
				<p class="normal">Neyse ki kloncular sayesinde bu askerin fazla önyargısı yoktu. "Benim yaşamım ya da ölümüme dair bildiğiniz bir şey yok. Tabii ki bu sivilleri yorum yapmaktan alıkoymuyor, öyle değil mi?" Son cümlesi biraz çıkışır gibi olmuştu.</p>
				<p class="normal">Kadın yine de rahatsız olmuş görünmüyordu. "Peki, şimdi genelleme yapan kim?"</p>
				<p class="normal">Nate ona bakmadı ve tek kelam etmedi.</p>
				<p class="normal">"Hayır mı?" diye sordu kadın. "O zaman meydan okumayı kabullen."</p>
				<p class="normal">"Meydan okuma mı?" Ne kastediyordu acaba? Diğerlerinin çabalarken çıkardığı sesler uzaktan geliyordu kulağına. Sanki gidip de başkalarına yardım etmesinin zamanı gelmişti.</p>
				<p class="normal">"Evet," dedi kadın. "Nasıl asker olunacağını biliyorsun. Bunu gördüm. Benim öğrenmek istediğim bir insan olarak dünyaya nasıl tepki vereceğin? Güneşin batışını gördüğünde gece görüş gözlüğünden başka bir şey düşünüyor musun? Bir sunblossom çiçeği gördüğünde sadece ondan çıkarılacak zehri mi düşünürsün? Bir bebek gördüğünde sadece onun ne tür bir rehine olarak kullanılacağını mı hesaplarsın?"</p>
				<p class="normal">Nate'in yüzü beş karış oldu. "Seçkin Keşif Komandoları rehin almaz," dedi.</p>
				<p class="normal">Sheeka'nın güzel yüzü biraz daha sertleşti. "Bu kadar kitabına uygun hareket etmeyi bırak!" dedi bıkkınlıkla. "Seninle iletişime geçmeye çalışıyorum ama zırhını bir türlü aşamıyorum. Kimsin sen?"</p>
				<p class="normal">Oynayan çocukların sesleri sanki daha uzaktan geliyordu. "Kim olduğumu biliyorum." Durdu. "Her birimizin bilebileceği kadar," dedi, doğruldu. "Bu mantarların tadı toprak gibi," diye yalan söyledi. "Gidip biraz et bulayım." Yiyeceğini bir çöp kutusuna attı ve yorgunluktan bitmiş acemilerin yanına gitti.</p>
				<p class="normal">Günün geri kalanında Nate dikkatini acemilere odaklamaya çalıştı. Engelli parkurda neler yaptıklarını izledi, fiziksel ve zihinsel olarak en iyi durumda olanları tespit etti, hangileri duygularını kontrol edebiliyordu, hangisi liderlik niteliklerine sahipti.</p>
				<p class="normal">Ama her birkaç dakika da bir kontrolünü bölerek protokolde belirtildiği gibi araziyi tarıyordu. Böyle yaparken de gözlerinin ister istemez sinir bozucu Sheeka Tull'u aradığını fark etti. Onu bazen bir kaya çıkıntısının üzerinde, bazen de yiyeceklerle ilgilenirken buldu. Bir seferinde de General Fisto'yla konuştuğunu ve gemisini işaret ettiğini gördü. Onu hiç göremediği zaman ise büyük bir hayal kırıklığına uğramıştı.</p>
				<p class="normal">Bu hissi uzun sürmedi. Nate tekrar dikkatini toplayıp işine geri döndü.</p>
				<p class="normal">Zaman ilerliyor ama acemilerin çilesi bir türlü bitmiyordu. Her aşamayı önce klonlar onların gözleri önünde inanılmaz bir çeviklik ve kolaylıkla tamamlıyor ve acemiler de ağızları bir karış açık onları izliyordu.</p>
				<p class="normal">Çocukluğunu Kamino kloncularının eğitim salonlarında geçiren biri için bunlar çocuk oyuncağıydı.</p>
				<p class="normal">Gün sona erdiğinde gönüllülerin yüzde kırkı vazgeçmişti. Geri kalanlar ise bıyık altından klon askerlerine küfreden, önemli olan grup halinde küfretmeleriydi, sert ve dayanıklı bir gruptu. Coruscant'tan gelen bu zırhlı sadistler ellerinden geleni yapmış ama onları vazgeçirememişlerdi. Sonraki aşama için hazırdılar.</p>
				<p class="normal">Nate düşüncelerini organize edip General Fisto'ya tekmil vermeye hazırlandı. Mağaranın ağzına yaklaşırken içeriden bir metre uzunluğunda bir ışığın parlayıp havada döndüğünü ve az sonra da söndüğünü gördü. Bu garip olay yeniden tekrar etti. Burnuna yanık metal kokusu geldi ve güçlü ışık kafasını çevirmesine neden olacak kadar onu rahatsız etti.</p>
				<p class="normal">General Fisto, onun yaklaştığını duyduğunda ışık kayboldu, öyle maharetli şekilde hareket ediyordu ki sanki içi dışına dönmüş ve ışık da içinden çıkıp gelmişti.</p>
				<p class="normal">"Evet?"</p>
				<p class="normal">"Bugünkü eğitim tamamlandı."</p>
				<p class="normal">"Ve?"</p>
				<p class="normal">"Sanırım elimizde kırk sekiz iyi acemi var."</p>
				<p class="normal">Generalin kapaksız gözlerinde bir ışık belirdi. "Güzel. Ya yarın?"</p>
				<p class="normal">"Bir grup daha seçeceğiz. İsterseniz size eşlik eder ya da eğitime devam ederim."</p>
				<p class="normal">"Eğitime devam et," dedi General Fisto, kısa süre düşündükten sonra. "Onları teslim oldukları gün ve saatlere göre gruplara böl. Önce teslim olanlar en yüksek statüye sahip olsun."</p>
				<p class="normal">"Emredersiniz, Komutanım," dedi Nate. Eğer böyle bir hiyerarşinin onların komuta yapısında olmadığını düşünüyorsa, General ARC'yi hafife alıyor demekti. Diğer taraftan bir Jedi'a akıl vermek onun haddi değildi.</p>
				<p class="normal">Nedendir bilinmez bu düşünce ona Sheeka'yı ve onun kendisini nasıl yargıladığını hatırlattı. Ondaki bir şey, anlayamadığı bir şekilde onu fazlasıyla rahatsız ediyordu. Mağaradan dışarı çıktı ve ayaklarına ne yapacağını söylemeden Sheeka Tull'un gemisinin bulunduğu tarafa doğru gitti. Nihayetinde bu gün için görevi sona ermişti. Üç kardeşi silah temizliği ya da engelli parkurun düzenlenmesi işinin üstesinden gelebilirdi. Birkaç dakika kendisine ayırabilirdi. Sadece bir gezinti, diye yalan söyledi kendisine.</p>
				<p class="normal">Sheeka'yı gemisinin dışındaki portatif bir masada buldu, Spindragon'un paslı flux dönüştürücülerinden birindeki pası temizliyor ve yıldızların keyfini çıkarıyordu. Onu gördüğüne şaşırmamıştı ama kendisine yaklaşana kadar selam vermedi. "Nate," dedi.</p>
				<p class="normal">"Diğerlerinden biri değil de benim olduğumu nereden biliyorsun?" diye sordu.</p>
				<p class="normal">Güldü. "Sen biraz farklı yürüyorsun. Acaba bacağından mı yaralandın?"</p>
				<p class="normal">Bir an durdu. Bir broca, Altair-9 adındaki rezil yerdeki bataklıklarda yaşayan iri sürüngenler, neredeyse kalçasını koparıyordu. Yarasının iyileştiğini zannetmişti. İlginç. Bu kadın bir asker kadar iyi gözlemciydi.</p>
				<p class="normal">"Evet," dedi ama düşüncelerinin kalanını kendine sakladı.</p>
				<p class="normal">Kadın ona gülümsedi ve temizliğe geri döndü. "Günün nasıl geçti?"</p>
				<p class="normal">"Bir grup iyi acemi. Onların burunlarından getirdik ve sadece yüzde kırkı terk etti. Cestuslular sağlammış."</p>
				<p class="normal">Sheeka tekrar gülümsedi, anlaşılan duydukları hoşuna gitmişti. O temizlemeye devam ederken Nate de oturup yıldızları izledi. Bu yıldızların pek çoğunun gezegenleri olduğunu biliyordu ve Klon Savaşları'nın acaba kaçına sıçrayacağını merak etti.</p>
				<p class="normal">Bir süre sonra dikkati yeniden Nate'e yöneldi. Sadece beklemekten de memnundu. Konuşmaya başladığında ise sorduğu şey onu şaşırttı. "Bana baktığında ne görüyorsun?" O noktada biraz esneyip gerinmişti ve Nate ilk kez onun bir kadın olarak etkisini hissetti ve tepkisinin şiddeti onu bile şaşırttı. Hiçbir erkek onun bu güçlü ve etkileyici haline kayıtsız kalamazdı, ince uzun bacakları, boynunun itinayla yapılmış gibi duran kıvrımı...</p>
				<p class="normal">Nate kendisine sorduğu soruya odaklanmaya çalışarak kendisini toparladı. Düşündü, aklında verebileceği bir cevap toparlamaya çalıştı. Sonunda, "Derisinin rengi General Windu'yla benzer olan bir insan dişi."</p>
				<p class="normal">"Kim?" diye güldü. Onun ilk seferinde kendisiyle dalga geçtiği hissine kapılmasının yersiz olduğunu anlamıştı. Gülüşüne hayran olduğunu fark etti; o kadar sıcaktı ki birkaç dakika için duygusal kontrolünü azaltmak zorunda kalmıştı. İlginç.</p>
				<p class="normal">Farkında bile olmadan bir anda ağzından bu soru çıktı: "Peki ya sen bana baktığında ne görüyorsun?"</p>
				<p class="normal">Der demez bunu dediğine pişman olmuştu, o gülümseme yüzünden yumuşamış istekli ve biraz da üzgün hale gelmişti. "En iyinin gölgesi -" kadın durdu sanki cümlenin ortasında kelimeleri değiştirmek istiyordu. "tanıdığım en iyi savaşçının." Elini uzatıp çenesini sıvazladı, rüzgarda savrulan bir çiçek gibi doğrulup gemisine döndü.</p>

		</body>
</html>