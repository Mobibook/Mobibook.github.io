<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_21">   21   <br class="chapter"/></h1>
				<p class="normal">İlk birkaç günden sonra eğitim için akın eden çaylakların sayısı büyük ölçüde azalmıştı. Bu nedenle Nate bir grup, toz toprak içinde erkek ve kadının yaklaştığını görünce şaşırdı. Onları taşıyan hovercart'ların da pislikte onlardan aşağı kalır yanları yoktu. Liderleri olduğu her halinden belli olan uzun boylu, yaşlı, kızıl sakallı, geniş omuzlu insan erkek yıpranmış ve yorgun görünüyordu. "Liderinizle görüşmek istiyorum," dedi.</p>
				<p class="normal">Sirty onu tepeden tırnağa süzdü. "Peki, bunu isteyen kişi kim?"</p>
				<p class="normal">"Adım Thak Val Zsing," dedi adam.</p>
				<p class="normal">"Aradığınız benim," dedi Nate öne çıkarak.</p>
				<p class="normal">Thak Val Zsing bakışlarını Sirty'den Nate'e çevirdi ve ardından yüzüne bir gülümseme yayıldı. Dişleri geniş, çatlak ve kahverengiydi.</p>
				<p class="normal">"Eğitime mi geldiniz?" diye sordu Sirty.</p>
				<p class="normal">Val Zsing'in yüzü bozuldu. "Öyle demedim."</p>
				<p class="normal">"Ne o zaman?"</p>
				<p class="normal">"Bizler Desert Wind'iz ve gördüğümüz hoşumuza giderse buraya savaşmaya geldik."</p>
				<p class="normal">Aylar önce Cestus güvenlik güçlerinin duman ettiği anarşistler bunlardı demek. Eğer önceki güçlerinin çeyreği kadarlarsa ben de Jawa'yım diye geçirdi içinden. Ama yine de tekrar savaşmaya hazırdılar. Zeki olmasalar da cesurdular. "Cesaretiniz Coruscant'ta bile duyuldu."</p>
				<p class="normal">Thak Val Zsing başını salladı, cevap hoşuna gitmişti. "Kim olduğumuzu biliyorsun. Ama biz sizin kim olduğunuzu bilmiyoruz." Arkasındaki kadın ve erkekler de başlarını salladı. Nate kıyafetlerine ve silahlarına bir göz attı. Eski ve berbattı. Derileri bakımsızlık ve kötü beslenmeden yıpranmıştı. Sanki silahları onlardan daha iyi durumda gibi duruyordu. Ama ne kadar yorgun ve perişan olsalar da hâlâ azimli oldukları da inkar edilemezdi.</p>
				<p class="normal">"Bu çürümüş sistemi devirmek için her birimiz ölmeye hazırız."</p>
				<p class="normal">Demek öyle. Yaşadıkları sıkıntılar için hükümeti suçlamakta haklıydılar fakat Desert Wind şu anki haliyle bir işe yaramazdı, çok dağılmış ve öfkeliydiler. Kritik bir andı ve dikkatli adım atılmalıydı. "Belki de niyetimizi yanlış anladınız," dedi. "Biz buraya resmi hükümeti yıkmaya gelmedik. Biz buraya hükümetin Cumhuriyet'in kural ve düzenlemelerine uymasını sağlamaya geldik. Cumhuriyet'in vatandaşları olarak şikayetlerinizi dile getirme hakkına sahipsiniz."</p>
				<p class="normal">Thak Val Zsing kızıl sakalını sıvazladı ve yere tükürdü. "Aile sizin kurallarınızı sallamaz. Güzel konuşuyor ama hiçbir şey söylemiyorsun."</p>
				<p class="normal">Çok güzel bir cevaptı ve Nate biraz bocaladı.</p>
				<p class="normal">Jedi bir anda arkasında belirdi. "Sizlere Cumhuriyet'e hizmet etme fırsatı sunuyorum," dedi General Fisto. Nate, Desert Wind'in üyeleriyle öylesine meşguldü ki geldiğinden haberi olmamıştı.</p>
				<p class="normal">Nautolan'ın gözlerinin karanlık havuzu anarşistleri içine çekmişti. Bu transtan ilk kurtulan Thak Val Zsing oldu, diğerleri de yavaş yavaş mırıldanmaya başladı. "Hizmet mi? Nasıl?"</p>
				<p class="normal">"Gelin," dedi General. "Bizimle birlikte savaşın."</p>
				<p class="normal">"Diğer bir deyişle emrinize girelim."</p>
				<p class="normal">"Silah arkadaşımız olun."</p>
				<p class="normal">Sözlerindeki samimiyet etkileyiciydi, Nautolan karizmasının etkisi bu çöl dünyasında ikiye katlanmıştı. Desert Wind'in perişan üyelerinin büyük bölümü sanki göğüslerine bir darbe yemiş gibi olmuşlardı.</p>
				<p class="normal">Çoğu ama hepsi değil. Thak Val Zsing başını iki yana salladı. "Hayır. Hoşuma gitmedi. Yeterince söz duyup emir aldık. Kendi özgürlüğümüzü kendimiz kazanırız."</p>
				<p class="normal">"Eğer kendi başınıza hareket ederseniz sıradan suçlular konumuna inersiniz," dedi Fisto. "Eğer bizimle birlikte hareket ederseniz vatansever olursunuz." Ağır sözlerdi ama bu kalabalık zaten yolun sonuna gelmişti. Kaybedecek bir şeyleri kalmamıştı.</p>
				<p class="normal">Desert Wind'in bitkin üyeleri Thak Val Zsing'den gözlerini çevirip Kit Fisto'ya sonra da tekrar ona baktılar. Biri tanıdıkları diğeri ise tanımadıkları şeytandı. Çoğu yaratık gibi onlar da tanıdıklarının yanında olmayı tercih ettiler. Yakalanana, hapsedilene ya da idam edilene kadar hükümetle uğraşmaya devam edeceklerdi.</p>
				<p class="normal">Sanki her şey bitmiş kimsenin söyleyecek lafı kalmamış gibiydi.</p>
				<p class="normal">General Fisto elini Thak Val Zsing'e uzattı. "Dur," dedi.</p>
				<p class="normal">"Ne?" dedi yorgun ama gururlu Val Zsing.</p>
				<p class="normal">"Eğer bizimle birlikte hareket ederseniz sizlere özel af sözü veriyorum. İşimiz bittiğinde suçlarınız affedilecek ve hepiniz önceden ne iş yapıyorsanız ona dönebileceksiniz. Hayatlarınızı kendi işim için kullanacak değilim."</p>
				<p class="normal">Nate, Val Zsing'in çelişkiye düştüğünün farkındaydı ama iyimser olamayacak kadar bitap haldeydi; kendisine daha önce o kadar çok yalan söylenmişti ki artık hiç kimseye güveni kalmamıştı. Yaşlı adamın aklından geçenleri sanki yüksek sesle konuşurmuş gibi duyuyordu.</p>
				<p class="normal">"Diğerleri bu konuda ne diyor?" diye sordu General Fisto.</p>
				<p class="normal">"Bana güvendiklerini söylüyorlar," dedi Thak Val Zsing, göğsünü şişirerek. "Ben de sana güvenmiyorum. Buraya sadece benden öyle yapmam istendiği için geldim. Fakat göreceğimi gördüm..."</p>
				<p class="normal">General, Desert Wind'in üyelerinin yüzlerine göz gezdirdi, sonra da Thak Val Zsing'e döndü. "Bunlar genç insanlar. Onların desteğini nasıl kazandın?"</p>
				<p class="normal">"Kanımla," dedi. Nate bunu Thak Val Zsing'in gözlerinde görebiliyordu. Adam inanmak istiyor ama inanamıyordu.</p>
				<p class="normal">"Anlıyorum," dedi Nautolan.</p>
				<p class="normal">"Başka bir yolu olabilir," dedi Thak Val Zsing yavaşça. Bitkin savaşçıları toparlanıp ona baktı.</p>
				<p class="normal">Birbirlerine sanki karşılaşma nahoş olaylara dönüşecekmiş gibi baktılar ama Thak Val Zsing'in omuzları çöktü.</p>
				<p class="normal">Bu yaşlı adam belki bir zamanlar büyük bir savaşçıydı ama o günler çok gerilerde kalmıştı. Yine de grup üyeleri ona saygıyla bakıyor ve onu babaları gibi görüyordu. Onları nice badireden kurtardığına hiç şüphe yoktu.</p>
				<p class="normal">Bu durum nasıl değiştirilebilirdi? Nasıl bir çözüm bulunabilirdi?</p>
				<p class="normal">Thak Val Zsing herkesten daha çok koşulları öğrenmek istiyordu. Son bir hamle. Son bir karar. Belki de bu yığının hayatta kalıp kalamayacağına karar verebilirdi. Ama ne yapmalıydı?</p>
				<p class="normal">"Bu grubun komutasını otuz yıl önce aldım," dedi Thak Val Zsing, gözlerini General'e dikmişti. "Eğer aynı sınavdan geçmeye razı olursan onlara komuta edebilirsin?"</p>
				<p class="normal">"Sınav mı?"</p>
				<p class="normal">Başını salladı. "Brother Fate?" dedi sakince.</p>
				<p class="normal">Kahverengi cübbeli, gri derili, yaşlı bir X'Ting yaklaştı. Yanında yine kahverengi cübbeli ve daha iri dişi bir X'Ting vardı. İkisinin arasında duran kamışlardan örülmüş bir sepet taşıyorlardı.</p>
				<p class="normal">Sepet bir insan çocuğun sığacağı kadar büyüktü ve Nate de ilk başta içinde bir çocuk olduğunu zannetmişti. Bazı aşırı grupların, tanrının yeryüzüne inmiş şekli ya da kimi önemli kişilerin tekrar dünyaya gelmiş halleri olarak gördükleri, çocuklara taptıklarını duymuştu.</p>
				<p class="normal">Ama düşündüğünün yanlış olduğunu anladı. Sepette her ne varsa insan değildi. Bir çocuktan da daha ağırdı, belki de on kilo. Tıslıyordu. Sepet sallandı ve onlar da sepetin dengesini korumak için gayret etti. İçinde yılan gibi bir şey vardı herhalde.</p>
				<p class="normal">"Bizden sana güvenmemizi istediğin gibi sen de bize güvenebilecek misin?" dedi ihtiyar X'Ting dişi.</p>
				<p class="normal">"Ne yapmamı istiyorsunuz?"</p>
				<p class="normal">"Elini içine sok," dedi.</p>
				<p class="normal">"Sonra?"</p>
				<p class="normal">"Sonrasını göreceğiz."</p>
				<p class="normal">General Fisto önce ona, sonra da Thak Val Zsing'e baktı.</p>
				<p class="normal">Nate nefesini tutmuştu. Bu hem cesaret hem de sezgi sınavıydı. Güven ve sağduyu. Sepette ne vardı? Bu büyüklükte bir sepete sığabilecek binlerce zehirli yaratık türü vardı. Ya General'i sokarsa ne olacaktı? Kit Fisto mucizevi bir şekilde zehri bedeninde dönüştürebilir miydi? Belki de yaratığı büyüler ve o da onu sokmazdı? Belki de bunların hepsi ince düşünülmüş bir suikast planının parçalarıydı? Ne olursa olsun endişe etmeden duramıyordu. Bir Jedi ne yapardı?</p>
				<p class="normal">General Fisto yüzünün ifadesi hiç değişmeden başını salladı. "Evet."</p>
				<p class="normal">Yaşlı X'Ting çift, sepeti yere koydu. Üzerinde kapağı olduğundan içinde ne olduğu hâlâ belli değildi. General cübbesinin kollarını sıvadı ve bir elini sepetin içine uzattı. Nate, elini uzatırken ne hızlı ne yavaş davranmadığını fark etmişti.</p>
				<p class="normal">General Fisto gözlerini yaşlı kadının gözlerinden ayırmadı. Kolunu dirseğine kadar sepetin içine soktu ve herkes dikkatle izledi.</p>
				<p class="normal">Ve hâlâ... bir şey mi kaçırmıştı? Orada anlatılamayacak bir şeyler oluyordu.</p>
				<p class="normal">Sonunda diğer yaşlı dişi başını salladı ve general elini sepete soktuğu hızda sepetten çıkardı. Kolu ıslaktı ve ışıldıyordu. Kolundaki sıvıyı silmeden cübbesinin kolunu indirdi. Nautolan'ın yüzünde herhangi bir ifade yoktu.</p>
				<p class="normal">İki kahverengi cübbeli X'Ting geri çekildi ve birincil ve ikincil kollarını dua eder gibi birleştirdiler, alınlarını birbirlerine doğru eğmişlerdi. Diğerleri de klonlar, General Fisto ve sepetin çevresinde bir çember oluşturdu. Sanki bir şeyleri kavramaya çalışıyor gibiydiler.</p>
				<p class="normal">Sonra da döndüler. "Doğruyu söylüyor," dedi kadın. Diğerleri de başını salladı.</p>
				<p class="normal">Thak Val Zsing derin bir nefes verdi. Nate, rahatladığını görebiliyordu ama gururu konuşmasını önlüyordu.</p>
				<p class="normal">"Tamam öyleyse," dedi Thak Val Zsing. "Rehberler... daha önce hiç yanılmadı. Tamam. Desert Wind'in komutasından feragat ediyorum." Durdu. "Umarım hayatımın en büyük hatasını yapmıyorumdur."</p>
				<p class="normal">Kit Fisto mağaraya geri dönerken Nate de peşinden koşup alçak sesle sordu. "Sepette ne olduğunu hissettiniz?" diye sordu. "Kaya engereği falan mı?"</p>
				<p class="normal">"Bilmiyorum," dedi Kit, dudaklarını fazla oynatmadan. "Bana zarar vermeye çalışmadı. Ama... bir şey hissettim. Daha önce hissettiğim bir şeyin varlığı." Kit susunca Nate de geri dönüp tekrar kardeşlerine katıldı.</p>
				<p class="normal">Thak Val Zsing mağaraya doğru yürürken başını iki yana salladı. "Buna kanmamalıydım," dedi. Gözleri alev alevdi. "Sana güvenen kişi ben değilim, Jedi. Bunu unutma."</p>
				<p class="normal">"Unutmam," dedi Kit.</p>
				<p class="normal">"Neyse," dedi kafasını kaşıyarak. "Söz sözdür."</p>
				<p class="normal">"Sözünde duran biri olduğunu görmek güzel."</p>
				<p class="normal">"Bazen tek sahip olduğun şey verdiğin sözlerdir," dedi Thak Val Zsing, omuzlarını eğerek.</p>
				<p class="normal">"Sözden fazlasını getirdin," dedi Kit. "Bizimle yer misin?"</p>
				<p class="normal">Thak Val Zsing ve adamları itiş kakış derme çatma masada kendilerine yer buldular. Taze et, mantar ve sıcak ekmeklerle dolu, tüten tabaklar önlerine gelirken tekrar Kit'e döndü. "Bir haftadır adam gibi bir yemek yemedik. Sakıncası var mı...?"</p>
				<p class="normal">"İstediğiniz kadar yiyin," dedi Kit.</p>
				<p class="normal">Thak Val Zsing ve adamları tabaklara aç Huttlar gibi saldırdılar. Sonunda hızları kesildi, geğirip gülmeye başladılar. Artık onlarla konuşmak mümkün hale gelmişti.</p>
				<p class="normal">"Dosyaları okudum," dedi Kit, "ama senin de görüşlerini almak istiyorum. Cestus'ta neler oldu?"</p>
				<p class="normal">"Bu biraz eski bir hikaye," dedi Thak Val Zsing. "Şimdi madenciye benzesem de önceden tarih profesörüydüm. Hükümet dış bölgelere yönelik sosyal programları ve yardımları kesince işsiz kaldım."</p>
				<p class="normal">"Seçilmiş hükümet mi? Vekil G'Mai Duris mi?"</p>
				<p class="normal">Homurdandı. "O sadece göstermelik, bir yetkisi yok. Neyse ben de çalışmaya madenlere gittim. Kalanı da dedikleri gibi tarih oldu zaten." Sırıttı. "Bak. Her zamanki hikaye. Ezenler ve ezilenler. Cumhuriyet bu halkla temasa geçmeden önce bu doğruydu. X'Tingler örümcekleri dağlara sürdü ve muhtemelen biz gelmeden var olan bazı türleri de ortadan kaldırdılar. Biz geldik, onlardan çok ucuza arazi satın aldık ve birkaç yüzyıl sonra gizemli bir veba nüfuslarının yüzde doksanını ortadan kaldırdı. Ne tesadüf."</p>
				<p class="normal">"Yani sence veba tesadüf değil mi?"</p>
				<p class="normal">Val Zsing sırıttı. "Kıymetli Şansölye'ne sunabileceğin bir delil yok. Ama her türden yaratığın bulunduğu bir hapishanede bulunmayacak hastalık türü yoktur. Beş Aile'nin sadece fırsatı değerlendirdiğini söylesek fena olmaz."</p>
				<p class="normal">Thak Val Zsing önündeki kızarmış kuştan iri bir parça kopardı ve sularını akıta akıta keyifle çiğnemeye başladı. "Belki benim büyük büyük babam buna gülerdi ama artık komik tarafı kalmadı. Beş Aile her şeyin sahibi oldu. Biz alt tabakadan olanlar ise yiyecek ekmeği bile zor buluyoruz. Bebeklerimiz geceleri açlıktan ağlıyor."</p>
				<p class="normal">"Cestus Cybernetics'in zengin olduğunu sanıyordum," dedi Kit.</p>
				<p class="normal">"Evet. Ama değerli kredilerinden çok azı aşağılara ulaşır."</p>
				<p class="normal">"Bunu değiştireceğiz," dedi Skot OnSon. "Hükümeti devirip dünyamızı geri alacağız."</p>
				<p class="normal">Dünyamız, diye düşündü Kit. Acaba kimin dünyası? Beş Aile'nin mi? Göçmenlerin mi? X'Tinglerin mi? Ya askerlerin karanlığa sürdüğü o örümceklerden ne haber? Onların mağaralarını aldığı için üzgündü ama askerlerin onları takip etmelerine engel olduğu için de mutlu olmuştu.</p>

		</body>
</html>