<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_64">   64   <br class="chapter"/></h1>
				<p class="normal">Yirmi beş kilometre uzakta Kit Fisto su havzası istasyonunun beyaz dikdörtgen şekilli duvarlarının gölgesinde çömelmişti, bekliyordu, nöbetçiler yirmi saniyede bir turlarını tamamlayacak şekilde devriye geziyorlardı – bulunduğu yerde özel cihazları olan ya da Güç'e hassas olan kişiler dışında görülmesi imkansızdı. Onları enerji labirentinden her seferinde bir seviyeyi aşacak şekilde yavaşça geçirmiş ve sonunda istasyonun duvarının gölgelerine erişmeyi başarmışlardı. "Şimdi sizden ayrılmak zorundayım. Eğer gücü kesebilirseniz siz de içeri gelin."</p>
				<p class="normal">"Ya sen?" dedi Thak Val Zsing.</p>
				<p class="normal">"Sizinle orada buluşuruz," dedi. Kit duvarın dışındaki tabanı duracrete kaplı bir dere yatağına baktı. Tek kelime daha etmeden sıçradı ve taşlık bayırdan dere yatağına doğru indi. İnişini yavaşlatıyordu ama duvarın olduğu yere bir daha çıkamayacağını da biliyordu. Eğer planları işlemezse gerçekten de başı dertte demekti.</p>
				<p class="normal">Elde ettikleri bilgiye göre Dashta barajından gelen su saatte bir hendekten aktarılıyordu. Başka bir çıkış yolu yoktu ve kendisini hazırlamıştı. Daha görmeden uğultuyu duymuştu. Büyük bir su kütlesi dere yatağının kıyılarını süpürüp zemini titreterek geliyordu. Kit su kendisine çarpmadan önce top şeklini almıştı, böylece su kendisini kanaldan suyun döküldüğü tünel ağzına kadar taşıyacaktı. Akıntıya kapılmış gidiyordu, sanki Glee Anselm'den hiç ayrılmamıştı. Bang. Dalga Kit'i duvara vurdu, ama bu akıntıyı kullanarak ve basıncını ve yoğunluğunu hissederek yoluna devam etti. İleride bir ızgara vardı. Birbirine bağlanmış metal çubukların arasında ancak yumruk büyüklüğünde boşluklar vardı. Kit'in ışın kılıcı parladı, suyun içi kabarcıklarla doldu bir anda. Izgarada geçebileceği genişlikte bir bölümü kesti, kafasını dayayarak itti ve kesilen bölümü hâlâ bağlı durduğu yerden kopardı. Delikten geçtiğinde kendisini daha dar bir kanalda buldu, hem su basıncı hem de akıntının hızı artmıştı.</p>
				<p class="normal">İleride su, ısıtıcı bir ışının içinden geçiyordu, suyu diğer boru sistemlerine aktarmadan saniyeler içinde kaynatıyordu.</p>
				<p class="normal">Işın derisini kavurdu ve Kit'in sinirleri şokla feryat etti. Hayır!</p>
				<p class="normal">Yüzmeye devam etti ve buz gibi suyla yakıcı ışın arasında kaldı. Ateş ve buz, diye düşündü ve aniden soğuğun bedenindeki kuvveti filtre ettiğini fark etti.</p>
				<p class="normal">Akıntı onu kaynar suya doğru itiyordu, kendini kanalın kıyısına çekti ve yukarı çıkmaya çalıştı. Tutacak yer yoktu.</p>
				<p class="normal">İlk panik işaretleri zihninde kendisini göstermeye başlarken Kit Fisto derhal bunları aklından uzaklaştırdı, kendisine odaklandı ve Güç'ün tutunabileceği bir merdivene, ki iki metre uzaktaydı, giden yolu kendisine göstermesine izin verdi. Kit odaklandı ve daldı, bir yarım daire çizip sudan fırladı ve merdivenin son basamağını tutup kendisini yukarı çekti. Titredi, kar sularıyla beslenen akıntı donduracak kadar soğuktu. Bedeninin kendini toparlaması ve titremesinin azalması için biraz zaman geçmesi gerekti. Tarayıcılardan uzak olan bu noktada güven içerisinde duvara tırmanabilir ve ikinci seviyedeki bağlantı kutusuna ulaşabilirdi. Duvara yapışmış şekilde bekledi.</p>
				<p class="normal">Ve bekledi.</p>
				<p class="normal">Bir terslik vardı. Val Zsing ve adamları şimdiye kadar içeri girmiş olmalıydı. Saatini kontrol –</p>
				<p class="normal">Sonra aniden altında akmakta olan suyun durduğunu gördü. Enerji kesilmişti! Yedek alarm devreye girdi. Uzaktan bağrışmalar yükseliyordu. Enerjinin geri gelmesi uzun sürmezdi ama adamları, alarmı ve bu bağırışları duyup çoktan harekete geçmiş olmalıydı. Yolu temizlemek ise onun göreviydi.</p>
				<p class="normal">Kit parmaklıklı bir pencereye gelene kadar duvara tırmandı ve ışın kılıcıyla parmaklıkları kesip içeri girdi.</p>
				<p class="normal">Kapının dışında aşağı yukarı koşturanları duyabiliyordu. İkinci bir alarm durmadan çalmaya devam etti, belki de Desert Wind'in görüldüğünü haber veriyordu. Ayak sesleri susana kadar bekledi, sonra da koridora çıktı.</p>
				<p class="normal">Pompalama istasyonunun giriş katı on bin kilometre kare kadardı, tavanı ise dört katlı bina yüksekliğindeydi. Suni dere yatağı tam ortasından geçiyordu, bu noktadan geçen her damla su arıtmanın ilk safhası olan ısıtıcı ışın ve ışığa tabi tutuluyordu. Henüz içmeye hazır hale gelmemiş olsa da bu ilk savunma hattı, sudaki mikroorganizmaların yüzde seksenini öldürüp pek çok toksini de etkisiz hale getiriyordu.</p>
				<p class="normal">Tüm tesisi sarsan bir patlamayla zemin ayağının altından kaydı. Patlama dış kapılardan birinden geliyordu. Nöbetçilerin oraya doğru koştuğunu gören Kit Fisto gülümsedi.</p>
				<p class="normal">Ortamın loş olması ve sürmekte olan saldırı sayesinde görevini tamamlaması çok daha kolay olacaktı. Kolay değil belki ama daha kolay. Yan iskelelerden birine tırmandı. Parmakları ve omuzlarındaki yorgunluğu dinledi. Kit elleri üzerinde odanın etrafında dolandı ve on beş metre ileride sessizce yere indi.</p>
				<p class="normal">Kit odaya daldığında oradaki tek nöbetçi ne olduğunu bile anlamadı. Elini silahına atıp çekti ama Kit silahı ikiye böldü. Nautolan durmadı ve Cestusluyu kimseyi ikaz etmesine fırsat vermeden etkisiz hale getirdi.</p>
				<p class="normal">Döndü, kontrol panelini inceledi ve Clandes'e su akışını kesti. Sıradaki iş daha kolaydı, ayarların değiştirilmesini engellemek için kontrol panelini imha edecekti. Kit'in ışın kılıcı parladı ve saniyeler içerisinde panelden geriye tüten bir enkaz kaldı.</p>
				<p class="normal">Hasarı çabucak kontrol etti, bu istasyonu tekrar çalışır hale getirmek günler sürerdi. Altındaki zemin tüm binayı titreten ikinci bir patlamayla sarsıldı.</p>
				<p class="normal">Güzel. Daha çok karışıklık. Daha çok hasar. Neyse ki daha fazla can kaybı değil.</p>
				<p class="normal">Kaçmanın zamanı gelmişti.</p>
				<p class="normal">Kit Fisto odadan çıktı ve geri dönen güvenlik timiyle burun buruna geldi. Hemen önündeydiler, ışın kılıcı tekrar ışıldadı ama bu sefer kendisini savunmak için. Öldürücü hamleler yapmamaya özen gösterdi. Sadece görevlerini yapmaya çalışıyorlar. Ama artık daha fazla engelleyemeyeceğini anladı ve kısa süreli bir çatışmanın ardından ilk adam yerdeydi. Üçüncüsü tekrar nişan alacakken Jedi korkuluğun üzerinden sıçradı ve iki kat aşağıda çömelmiş şekilde yere indi.</p>
				<p class="normal">Daha fazla nöbetçi. Işın kılıcı kendi ritmine göre hareket ediyor gibiydi. Önce ateşlerini kesti, az sonra da gözlerini kısıp dudaklarını sıkmış şekilde aralarındaydı zaten.</p>
				<p class="normal">Nöbetçilerin feryatları çınlattı her yanı.</p>
				<p class="normal">Cestus meselesi her geçen dakika daha çirkin bir hal alıyor, diye geçirdi Kit Fisto içinden. Pişmanlıklar ve keşkeler ışın kılıcının etrafında ördüğü ışıktan ağda kaybolup gitti ve nöbetçiler yere yığıldı. Savaş coşkusuyla, zihninde disiplinin parmaklıklarının arkasında hapsedilmiş uluyan iblisle flört etmiş ama onu Form I'in kesin kenarlarını kullanarak hizada tutmayı başarmıştı.</p>
				<p class="normal">Daha durmadan siren seslerini duydu ama bu sesin onu o kadar etkilemediğini fark etti, öylesine odaklanmıştı ki dışarıda olan her şeye karşı ilgisi büyük ölçüde zayıflamıştı.</p>
				<p class="normal">Sekiz nöbetçi inleyerek yerde yatıyordu. Kit'in yüzü asılmıştı, Jedi Konseyi bunu duysa hiç de memnun olmazdı. Bu en başından beri yapmaktan kaçındığı şeydi.</p>
				<p class="normal">Dışarı.</p>
				<p class="normal">Giderken iri bir teknisyen ona metal bir çubuk fırlattı. Jedi kendisine atılan şeyi savuşturup saldırganı duvara yapıştırdı, sinirlerine indirdiği bir darbeyle adamı bayılttı. "Uyu," diye fısıldadı Kit Fisto, teknisyen kendisinden geçerken. "Yaşam bir rüyadır zaten."</p>
				<p class="normal">Ya da kabus diye düşündü. Artan sayıda Cestuslu artık ikisinden birinden hiç uyanamayacaktı.</p>

		</body>
</html>