<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_53">   53   <br class="chapter"/></h1>
				<p class="normal">Yüzlerce yıldır Dashta Dağları'nın koyu gölgeleri kaçakçılara, kaçaklara, hırsızlara, siyasi muhaliflere ve genç sevgililere sığınak olmuştu. Kimse buralardaki karmaşık yolların tam olarak nerede başlayıp nerede bittiğini bilmezdi. Bu nedenle kutlama yapmak için en uygun yer olarak bu dağlardaki mağaraların derinlikleri seçilmişti.</p>
				<p class="normal">Her ne kadar ilk stratejileri yoldan çıkmış olsa da ikinci planları gayet iyi gidiyordu. Eğer Jedi'lar yaşanan can kaybı için üzülmeseydi toparlanmış Desert Wind kuvvetleri nihayetinde Beş Aile'ye iyi bir darbe indirmiş gibi hissedebileceklerdi.</p>
				<p class="normal">Düzenledikleri altı baskının ardından Doolb Snoil'in parlak zekasıyla birleşen Sirty'nin haberleşme yetenekleri ChikatLik'in holovid şebekesine girmeyi başarmış ve hayati öneme sahip bir veriyi ele geçirmişlerdi, droid üretimi yüzde 30 azalmıştı. Eğer böyle devam ederlerse Beş Aile ve hükümet, istedikleri şeyleri alabilecekleri, pazarlık masasına oturmak zorunda kalacaktı.</p>
				<p class="normal">Obi-Wan bu tür eylemlerin onları istedikleri şekilde yönlendireceğinden bu kadar emin olmasa da pek çok çatışma yaşandığı da bir gerçekti, çoğu kıl payı kurtulurken üç silah arkadaşları da hayatını kaybetmişti. Sinirleri o kadar gerilmişti ki bir kutlamayla onları biraz rahatlatmak fena fikir sayılmazdı.</p>
				<p class="normal">Eğlence saatlerdir sürüyordu, mağara girişine nöbetçiler yerleştirilmişti. Herkes genel olarak tetikte olsa da Desert Wind şu an için fazlasıyla yeme, içme, oyun ve dansla meşguldü.</p>
				<p class="normal">Resta Shug Hai çoğu zamanını yalnız başına geçirmiş, insanlarla Cestuslular üzerindeki etkisi aynı olan likörünü yudumlamıştı. Eğitimin ilk gününden beri yalnızdı, insanlar arasındaki tek X'Ting'di. İki tarafta birbirinden çekiniyordu, toprakları ve kimliği için bir ömür boyu savaştıktan sonra dış dünyalılara karşı içinde çok az sevgi kalmıştı. Askerler zaferlerini kutlamaya başladığı zaman bile, hepsi ortak coşkuyla bir araya gelmiş olmasına rağmen, o yine bir şekilde dışarıda kalmıştı. Ama sonunda öne çıktı, sanki likör etkisini göstermeye başlamış gibi sağa sola sallanıyordu. "Ben şarkı söylerim," dedi.</p>
				<p class="normal">Doolb Snoil neşeyle ellerini çırpıp onu destekledi.</p>
				<p class="normal">"X'Ting şarkıları Thak Val Zsing'in tarih dersleri gibidir," diye açıkladı. "Her klanın kendi şarkısı vardır. Halklarının hikayesini anlatır. Şarkı öldüğünde halk da ölür. Resta, klanının şarkısını bilen son kişidir."</p>
				<p class="normal">Ve şarkıya başladı. Obi-Wan o lisanı bilmiyordu ama bilmesine de gerek yoktu. Bu yabancı cümlelerin ardındaki duyguyu hissedebiliyordu. Eğer hissettikleri doğruysa şarkı cesareti, çalışmayı, aşkı, umudu ve rüyaları anlatıyordu.</p>
				<p class="normal">Obi-Wan'ı en çok etkileyen ise Resta'nın açıkça görülen gurur ve cesaretiydi. Eğer Resta ve G'Mai Duris halklarının tipik örnekleriyse X'Tingler son derece güçlü bir halk olmalıydı. Salgına, topraklarının çalınmasına ve görünürde hiç umutları kalmamasına rağmen hayal kurmaya devam ediyorlardı.</p>
				<p class="normal">Şarkısı bittiğinde kayalık duvarlar alkışlarla çınladı.</p>
				<p class="normal">Jangotat dış mağaralardaki devriyesini tamamladı, her bir kardeşiyle tek tek konuştu, hiçbiri içki içmek istememişti. Sonra da kayaların arasındaki görev yerlerinde monitörleri izleyen acemileri kontrole gitti. Ne kadar iyi gizlendiklerini düşünürlerse düşünsünler eninde sonunda saklandıkları yer ortaya çıkacaktı. Yine de dağlar onları düşmanın bombardımanından koruyabilir, düşmanın ateş altında yamaçlardan inmesi saatler sürerdi, tüm arka çıkışlar ya kapatılmıştı ya da nöbetçiler tarafından korunuyordu.</p>
				<p class="normal">Savaş söz konusu olduğunda bu kadar güvenceye sahip olmak sık rastlanır bir şey değildi.</p>
				<p class="normal">Üçüncü devriyesine başlarken Jangotat'e bir rahatlık çöktü. General Kenobi'nin ilk planı başarısız olmuştu ama bu yeni operasyon gayet iyi gidiyor gibi görünüyordu: enerji hatlarını kesmek, su arıtma tesislerini vurmak ve savaş harcamaları için maaş araçlarını yağmalamak. Yerel birlikler de ateş altında gayet iyi iş görüyorlardı.</p>
				<p class="normal">Bilinmeyen düşmanlar ilk girişimlerini başarısızlığa uğratmıştı. Jangotat artık tüm bu diplomatik dalaverelerin bir asker için uygun olmadığını düşünüyordu, ona göre Jedi olarak adlandırılan bu garip ve büyüleyici varlıklara da uygun değildi. İlginç. Jedi'lara sadece saygı duymuyor, onları sadece GAR üyelerine karşı hissetmiş olduğu gibi kardeşi olarak görüyordu. Kendilerinden üstün olduklarını biliyor ve bunu da kabul ediyordu. Ama son eylemler tüm varlıklar gibi kendilerinin de kusursuz olmadığını göstermişti. Kaynar suya dalmak geçici de olsa fazlasıyla canının yanmasına neden olmuştu. İlk yardım çantalarındaki sentetik derilerle yaralarını kapatmış ve kızarıklıkları azaltmıştı.</p>
				<p class="normal">Ama en önemlisi kazanmış olmalarıydı.</p>
				<p class="normal">Jangotat nadiren hissettiği bir duygu olan huzuru hissediyordu şu anda. Ana görevini yerine getirmiş, iki mükemmel hocadan ders alma fırsatına erişmişti. Başka ilginç gelişmeler de vardı.</p>
				<p class="normal">Sheeka Tull'u görme umuduyla etrafına baktı ama göremedi. Muhtemelen gemisiyle yük taşımakla meşguldü. Bu düşünceler kalbini ısıtmaya yetmişti bile.</p>
				<p class="normal">Şerefini kaybetmeden önceki son dakikalarda yaşlı Thak Val Zsing memnun ve mutluydu. Yıllarca halkının kazanması için savaşmıştı ve tüm bu yorgunluk felaketten farkı olmayan son birkaç yıldan bile önce etkisini göstermeye başlamıştı. İhanetler ve cinayetler Desert Wind'i eski halinin bir gölgesi haline getirmişti.</p>
				<p class="normal">Baştaki tereddütlerine rağmen Jedi'ların dualarına karşılık geldiklerini düşünmeye başlamıştı; belki de torunları kendilerinden önce onun yaşamış olduklarını yaşamak zorunda kalmayacaklardı.</p>
				<p class="normal">Eğlenceyi izledi, ayık haldeki Jedi'ların belli ölçüde kendilerini dışarıda tutup araya mesafe koyduklarını gördü, rahatsız ediciden ziyade kibar bir davranıştı.</p>
				<p class="normal">Bu Jedi'lar sorumluluk sahibi ve saygılıydılar. Ama hepsinin içerisinde en garip olanı şu Vippit'ti. Arama timi kapsülünü bulduğunda korkudan ne yapacağın bilemiyordu ama kampa getirilir getirilmez hemen istihbaratı koordine etmek için çalışmaya girişmişti. Çok zeki birisiydi.</p>
				<p class="normal">Son tahlilde, Thak Val Zsing, Desert Wind'in liderliğini kaybetmişti ama savaşı kazanıyordu. Madenci ve anarşist olmak zorunda kalmış bir tarih öğretmeninin garip ve uzun yaşamı için kötü bir son değildi.</p>
				<p class="normal">Sonunda Thak Val Zsing kendisini elinde bir şişe Chandrilan kanyağıyla arkadaki mağaralardan birinde dolaşırken buldu – ana vatanından kalma bir daha asla tadamayacağı bir lezzet. Thak Val Zsing'in sevdiği iki şey vardı: savaşmak ve içmek.</p>
				<p class="normal">Geçici olarak gözleri karardığında şişenin dörtte üçü boşalmıştı, mağaranın duvarına yaslandı ve dönen sarkıtları izledi. Onlar döndükçe o da neşeyle bağırıp şişenin kalanını da dikti. Sıcak ve karanlık tünelde sızmak üzereyken garip bir ses duydu. Ses devam etti. Sonra da altındaki zemin titremeye başladı.</p>
				<p class="normal">Merakla baktı, ona ilginç gelmişti. Uzaktan gelen dans müziği mağaranın duvarlarında yankılanıyordu. Mutlu sesleri duyamasa da Val Zsing orada olduklarını biliyordu. Bunu hissedebiliyordu, belirsiz bir başlangıcın ardından Jedi'lar planı rayına oturtmuş ve çok uzun süre önce başlamış olan Desert Wind'in sabotaj ve taciz programı nihayet meyve vermeye başlamıştı.</p>
				<p class="normal">O tam düşüncelere dalmıştı ki o garip ses geri geldi. Thak Val Zsing karnının üzerinde yuvarlandı, mağara duvarı sağ tarafında kalmıştı. Kızarmış gözlerini kırptı.</p>
				<p class="normal">Ona doğru bir kaya yuvarlandı ve yerdeki bir çatlak ortaya çıktı. Belki de tüm dağda bulunan çok sayıdaki mikro tünellerden biriydi. Çoğu, insanlar için çok küçüktü ve o yüzden de endişelenecek bir şey yoktu. O zaman neydi bu? Bir tür volkanik aktivite mi? Belki de bir erkek chitlik tünel kazıyordu...?</p>
				<p class="normal">Aniden ilk biçimsiz şeyin görüntüsü belirdi.</p>
				<p class="normal">Dört plastidroid ve onların JK eskortları ortalama saatte on kilometre hızla yüz kilometre uzaktan gelmişlerdi. Hedeflerine varmaları yarım gün sürmüştü. Yılmadan avlarına doğru tünel kazmaya devam etmişlerdi. Droidler hep düz bir yol takip etmemişlerdi, tüneller kollara ayrıldığında bazıları alternatif yollara sapmıştı, kazarak ya da tırmanarak olabilecek en mantıklı yolu seçerek devam etmişlerdi. Aşamayacakları bir engelle karşılaştıkları zamansa geri dönüp etrafından dolaşmışlardı. Sensörleri müziğin sesini tespit ettiği zaman tüm alternatif rotaları iptal edip tek bir noktaya yönelmişlerdi. Makineler rahat bir nefes almazlardı ama mağara zeminine çıkarken her zamankinden daha bir istekli davranır gibiydiler.</p>
				<p class="normal">Plastoid baskın droidi önüne çıkan kayaları parçalayıp eritirken onu diğerleri takip etti.</p>
				<p class="normal">Onların ardından da JK droidleri mağaraya girdi, ortalıkta şaşkın şaşkın onlara bakan sarhoş bir ihtiyardan başka kimse yoktu.</p>
				<p class="normal">Dört plastidroid tek hücreli hayvanlara benziyordu, çekirdek ve organeller yerine mekanik parçalar bulunuyordu. Gitmek istedikleri yere vardıklarında her birinin içindeki manyetik olarak kodlanmış bölmeler birbirlerini bulup bir araya geleceklerdi. Yavaşça metal ve plastine parçalar birbirini buldukça saydam derilerinin altında yeni organlar meydana gelecekti.</p>
				<p class="normal">Dört bölme şişip titrerken sanki JK'lar da onları izliyordu. Sırayla hepsi içindeki metal parçaları dışarı kustu, sonunda artık orada dört şekilsiz nesne yerine dört tam teçhizatlı baskın droidi duruyordu, üç adam yüksekliğindeydiler, gövdeleri kalın zırhlarla kaplıydı ve uzun ve esnek bir boyunları vardı.</p>
				<p class="normal">Thak Val Zsing izlemeye devam etti, hâlâ neler döndüğünü anlamış değildi, hayal gördüğünü sanıp gülüyordu. Geçmişte de sarhoş olduğunda buna benzer şeyler yaşamıştı. İlk baskın makinesi tümüyle bitene kadar izlemeyi sürdürdü. Şekli bir anda ona tanıdık gelmişti, beş yıl önce bir madenci sendikası grevini dağıtan katil droidin aynısıydı.</p>
				<p class="normal">Bu görüntü ve ölümün yerin altından çıkıp kendisini bulduğu gerçeği karşısında ne yapacağını şaşırmıştı. Duvara yapışıp kaldı. Sonunda gördüklerinin halüsinasyon olmadığını anlamıştı, olup bitenlerin hepsi gerçekti.</p>
				<p class="normal">İnsan hayatında kritik anlar vardır, harekete geçilip geçilmeyeceğine karar verilen anlar. Bir kez yapıldı mı bazı şeyler geri alınamazdı. Thak Val Zsing sarhoştu, belki de bu bir mazeret olarak görülebilirdi. Ayrıca yaşlıydı ve sayabileceğinden fazla Desert Wind eylemine katılmıştı. Belki de hayat herkese belli bir görev tahsis ederdi ve bu görevi yerine getirdikten sonra da artık yapacak bir şey kalmazdı.</p>
				<p class="normal">Son günlerine kadar Thak Val Zsing kendisine bir kayanın altına saklanmaktan başka hiçbir şey yapmadığı için bahaneler uydurmakla geçirdi. Orada korku içerisinde titreyip kalmıştı.</p>
				<p class="normal">Katil makinelerin dikkatini kendisine çekmemek için de diğerlerini uyarmamıştı.</p>
				<p class="normal">Bu herkesin kolay kolay yapamayacağı bir seçimdi, ruhunu satarak kendi hayatını kurtarmak.</p>
				<p class="normal">JK'lar sabırla beklerken, plastine derilerin sıvıları emildi ve son şeklini almış olan baskın droidlerinin üzerine gergin şekilde yapıştılar. Deriler metalin üzerini kapladı ve sonra da çatladı, sanki içlerinden metal yavrular doğuyormuş gibi bir görünümleri vardı.</p>
				<p class="normal">JK'lar sanki canlıymışlar gibi havayı kokladılar, görevlerini yerine getirmek için sabırsızlanıyor gibiydiler.</p>
				<p class="normal">Kendi çaplarında belki de öyle düşünüyor olabilirlerdi.</p>

		</body>
</html>