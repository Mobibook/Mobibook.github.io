<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_10">   10   <br class="chapter"/></h1>
				<p class="normal">Üç saat boyunca Obi-Wan odasındaki sert yatağında uzanmış, yenileyici etkileri maksimum seviyeye çıkarabilmek için bedeninin ritmini yavaşlatmak ve senkronize etmekle meşguldü. Sıradan bir zihin ve bedenin, yıpranacağı iyileşmenin zihinsel ve fiziksel, iç ve dış bölgelerinde harcanan her dakika, üç dakikalık mükemmel bir uykuya değerdi. Dinlenmişti ve hazırdı, eşyalarını topladı ve Cestus'a doğru yola çıkmak için Kit'le buluşmaya gitti.</p>
				<p class="normal">Tapınak'ın yemek salonunda iki Jedi thrantcill eti ve şahin yarasa yumurtasından oluşan yemeklerini yediler. Yemek yerken önemsiz meselelerden bahsettiler, önlerinde onları bekleyen zor günler olduğunu biliyorlardı. Böyle huzur dolu anları çok arayacaklardı.</p>
				<p class="normal">Bir hava taksisiyle Centralia Memorial Uzay Limanı'na gittiler. Liman, Coruscant'ın en eski yerlerinden biriydi ve kimi eski pistleri tarihi eser olarak korunurken genişletilen uzay limanı da galaksinin en modern tesisi haline getirilmişti. Jedi'lar orada modernize edilmiş bir Cumhuriyet kruvazörünü beklediler, kıç tarafındaki kırmızı panelleri açıktı ve oradaki teknisyenler yakıt atomlayıcı konisi ve radyasyon siperlerinin son dakika ayarlarını yapmakla meşguldüler.</p>
				<p class="normal">Geminin yükünün yarısını teftiş etmişlerdi ki bir askeri mekik geldi ve doka yanaştı. Parlak beyaz zırhları içerisinde beş asker araçtan indi.</p>
				<p class="normal">Eğer Obi-Wan kendisine karşı tam anlamıyla dürüst olsaydı, çok sayıda klon askerinden oluşan grupların kendisini rahatsız ettiğini itiraf ederdi. Anlaması ve açıklaması kolaydı. Nedenlerden biri hepsinin kötü şöhretli, üç olayda kendisini öldürmesine ramak kalmış olan, kelle avcısı Jango Fett'in bire bir kopyaları olmalarıydı. Daha rahatsız edici olanı ise genetik olarak insan olsalar da insan gibi bir yaşam sürmemiş olmalarıydı. Klon askerleri savaşmak için doğar ve büyütülürdü, ne anne sevgisi ne de baba disiplini bilirlerdi.</p>
				<p class="normal">İnsana benziyorlardı... İnsan gibi güler, yemek yer, savaşır ve ölürlerdi. Peki, eğer insan değillerse neydi onlar?</p>
				<p class="normal">"General Kenobi," diye selam verdi asker. "CT-Üç-Altı/Yedi-Üç-İki emir ve görüşlerinize hazırdır. Sizin eşyalarınızı da alalım mı, Komutanım?" Davranış ve tavırları açık ve net, yüz ifadeleri samimiydi. Birden bir şey hatırladı. CT-36/732, JK ile savaşan asker değil miydi? Genç adamın sağlığı yerinde görünüyordu. Herhangi bir fiziksel ya da ruhsal yaralanmanın belirtisinden eser yoktu. Harikulade.</p>
				<p class="normal">"Evet, lütfen odalarımıza götürün." Hayret edilecek bir rahatlıkla asker eşyaları sol omzuna atıp başıyla selam verdi.</p>
				<p class="normal">Obi-Wan az da olsa rahatsız olmasına şaşırmıştı. Bu tıpkı klon askerlerine sanki droidden bir üstüymüş gibi davranan diğer insanların sahip olduğu önyargının bir benzeriydi. Bu bir Jedi'a yakışmazdı. Bu genç adamlar, kökenleri ne olursa olsun, Cumhuriyet'e hizmet etmek için ölmeye hazırdılar. Onlardan daha ne istenebilirdi ki? İlk örnekleri kötü olsa bile (Obi-Wan bu cümlenin gizemli ve karmaşık Jango Fett'i tanımlamak için yetersiz olduğunu da biliyordu) klonlarının binlercesi çoktan hayatlarını feda etmişlerdi bile. Bir suikastçının lekesini temizlemek için kaç kişinin daha ölmesi gerekecekti?</p>
				<p class="normal">"Öldüm, bittim." Arkalarından gelen bir sızlanma duydular. Obi-Wan arkasını döndü ve geleni tanımasıyla tüm düşünceleri bir anda uzaklaşıp gitti. Yavaşça yaklaşan nemli bedenini kaplayan büyük, düz, turkuvaz rengi kabuğu olan bir canlıydı. Yaratık çok tırnaklı tek bacağının üzerinde sürünerek geliyordu. Peşinden de zeminin üzerinde sarı renkte sümüksü bir iz bırakıyordu.</p>
				<p class="normal">Obi-Wan gülümsedi, tüm sıkıntısını unutmuştu. Eski bir tanıdıktı. "Hukukçu Snoil!" dedi samimi bir sevinçle. Obi-Wan politikacılara güvenmezdi ve onların adamları onlardan da beter olurdu. Yine de Doolb Snoil tanıdığı en iyi hukukçulardan biriydi ve Rijel-12'deki hassas müzakereler sırasında ne kadar güvenilir birisi olduğunu da ispatlamıştı. Nal Hutta gezegeninden ayrılan Snoil Mrlsst'in hukuk alanındaki önde gelen üniversitelerinden birine devam etmiş, ardından da staj için Gevarno Cluster'a gitmişti. Çalışkanlığı ve güvenilirliğiyle ün salması sonucu Snoil bu görev için seçilen kişi olmuştu. Cestus'taki karmaşaya bir çözüm bulabilecek kişi varsa o da Snoil'in ta kendisiydi.</p>
				<p class="normal">"Üstat Kenobi!" dedi, göz bebekleri keyifle titredi. "Neredeyse on iki yıl oldu."</p>
				<p class="normal">Obi-Wan turkuvaz kabuğundaki yeni halka ve tortulara baktı, anlaşılan Doolb yerel viptiel bitkileriyle düzenli olarak bakım görüyordu. Halkı kendilerini gündelik hayatın sıkıntılarından bu besleyici değeri yüksek bitkilerle korurdu. Hatırladığı kadarıyla birkaç yıl içerisinde Snoil evlenmek için geri dönecekti. Eğer Nal Hutta'nın ekonomisi hâlâ Obi-Wan'ın hatırladığı gibiyse Snoil istediği dişiyi seçmekte hiçbir güçlük yaşamayacaktı. "Kabuğuna bakılırsa işlerin iyi anlaşılan."</p>
				<p class="normal">"Fena değil." Göz bebekleri döndü. "Üstat Fisto! Sizin de bizimle geleceğinizi bilmiyordum."</p>
				<p class="normal">Kit, Snoil'in elini sıktı. "Sizin de bizimle gelmeniz çok hoş. Yurdunuzu biliyorum. Bir zamanlar Nal Hutta'da hendek dalışı için bir hafta kadar kalmıştım."</p>
				<p class="normal">"Delirdiniz mi? Çok tehlikeli! Ateş krakeni -"</p>
				<p class="normal">"Artık bir mesele değil." Kit gülümsedi ve rampadan tırmanmaya devam etti. Snoil güdük ellerinden birini kaldırdı, sonra diğerini ve sonra da ovuşturdu. "Korkmayın!" diye bağırdı. "Zamanı geldiğinde Hukukçu Snoil hatalı bulunmayacaktır."</p>
				<p class="normal">Snoil iniş rampasından sürünerek çıkmaya devam etti. Vippit'i silah ve ekipmanları taşıyan beş asker takip etti. İki Jedi'a tekmil verip görevlerine devam ettiler.</p>
				<p class="normal">Yüzbaşı rütbesi taşıyan asker bir selam çaktı. "General Kenobi?"</p>
				<p class="normal">"Evet?"</p>
				<p class="normal">"Yüzbaşı A-Dokuz-Sekiz emrinizdedir. Bu da aldığım emirler." Obi-Wan'a tırnak büyüklüğünde bir veri çipi uzattı.</p>
				<p class="normal">Obi-Wan çipi datapad'ine taktı ve bir hologram belirdi. Görevle ilgili bilgileri inceledi ve memnun oldu. "Sorun yok gibi görünüyor," diye başını salladı. "Bu da arkadaşım, Üstat Kit Fisto."</p>
				<p class="normal">Asker, Kit'e, Obi-Wan'ın kolayca fark ettiği bir duyguyla baktı: Saygı. "General Fisto size hizmet etmek bir şereftir." Obi-Wan askerin bu kibarlığına hayret etmişti. Beden dili Kit'e duyduğu saygının daha büyük olduğunu gösteriyordu ve sebebini anlaması da zor değildi, asker Kit'în droidle karşılaşmasını görmüştü. Bir askerin en çok saygı duyacağı şey diğer bir savaşçının yetenekleriydi.</p>
				<p class="normal">"Yüzbaşı," dedi Kit. Obi-Wan bir şey söylemedi ama Kit ve klon askeri arasında duygusal bir bağ oluştuğu da gözünden kaçmamıştı. Bu iyi bir şeydi. Kit her zaman gitmeye can atardı. Obi-Wan'sa sürekli gideceği görevlerin amacını anlamaya çalışırdı. Kit'e tek gereken şey hedefti. Nautolan'ın bu sadeliğine gıpta etmişti.</p>
				<p class="normal">Asker dört adamına döndü. "Teçhizatı gemiye taşıyın," dedi. Adamlar hızla denileni yaptılar.</p>
				<p class="normal">Kit, Obi-Wan'a döndü. "Çok itaatkarlar," dedi, belki de yine Obi-Wan'ın düşüncelerini tahmin etmişti.</p>
				<p class="normal">"Çünkü bunun için eğitildiler," dedi, "bağımsız bir yargı ya da seçimin sonucu değil."</p>
				<p class="normal">Kit merakla ona baktı, sensör tendil'leri titredi. Sonra da Obi-Wan ve Nautolan gemiye girip yolculuk için hazırlandılar.</p>
				<p class="normal">Dakikalar içerisinde tüm eşyalar yerleştirildi, gerekli kontroller yapıldı, protokoller uygulandı. Gemi uğuldadı, sonra da yükseldi, ardından ani bir hızlanmayla Coruscant'ın yer çekiminden kurtulup bulutlara doğru fırladı.</p>
				<p class="normal">Obi-Wan'ın yüzü asıldı. Forscan VI'dan dönüş yolculuğunun üzerinden pek bir zaman geçmemişti ama geminin levyesinde bir yabancının olması daha iyiydi. Tabii şu an yerde olmak çok daha iyiydi o başka.</p>
				<p class="normal">Obi-Wan geminin burnuna gidip gemi yükselirken hızlanma kanepesine yerleşti. Bulutlar yerlerini açık maviye bıraktı. Sonra mavi de kaybolmaya başlayarak uzayın derinliklerine doğru yol alırlarken siyahla yer değiştirdi.</p>
				<p class="normal">Uzak ufukta on iki devasa nakliye gemisi görünüyordu, Coruscant'taki korugan'lardan, Coruscant sistemindeki ikinci en kalabalık gezegen olan, Vandor-3'e sürekli klon askerleri taşıyorlardı. Vandor-3'ün okyanusunun klonların eğitildiği amansız bir yer olduğunu duymuştu. Görevliler onlardan bahsederken sanki gelir gider evraklarından bahseder gibiydiler. Obi-Wan bunu rahatsız edici bulsa da başka çareleri var mıydı ki? Şu anki durumlarında doğru ve yanlış olan neydi? Ayrılıkçılar fabrikalarında hiç durmadan üretime devam ediyorlardı. Cumhuriyet onlarla başa çıkabilecek büyüklükte bir ordu için gereken askeri toplayabilir miydi? GAR'ın orijinal genetik modeli olan Jango Fett hayal edilebilecek en tehlikeli görevlere kendi rızasıyla gitmiş oluyordu. O gerçek bir savaş adamıydı. Onun "çocuklarını da" aynı yola sevk etmek yanlış mıydı?</p>
				<p class="normal">Kit arkasından geldi. "Savaşa hazırlanmaktan başka bir şey yapmıyorlar," dedi, bir kez daha Obi-Wan'ın düşüncelerine tercüman olarak.</p>
				<p class="normal">Obi-Wan gülümsedi. Bu Jedi ileri görüşlülüğü kendisini tümüyle farklı bir alanda sergiliyordu. Rahatladığının farkına vardı, Kit gibi o da yaklaşan olayları heyecanla bekleyerek endişelerini silmeyi umuyordu. "Ne biçim bir yaşam bu böyle?"</p>
				<p class="normal">"Bir askerin yaşamı," diye cevap verdi Kit, sanki tek mümkün ya da beklenen cevap buymuş gibi.</p>
				<p class="normal">Belki de öyleydi.</p>
				<p class="normal">Acaba Kaminolu klon ustaları bu farklı orduya savaşmaktan başka şeyler de öğretmişler miydi ve öğrettilerse bundaki amaçları ne olabilirdi?</p>
				<p class="normal">Düşündüklerine güldü. Nautolan bir kaşını çatmış dikkatle baksa da şimdilik bu düşüncelerini kendine saklamaya devam etti.</p>

		</body>
</html>