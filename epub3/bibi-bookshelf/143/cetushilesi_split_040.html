<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_38">   38   <br class="chapter"/></h1>
				<p class="normal">Yük vagonları ve mekikleri, yolcu araçları, kazı makineleri ve tamir droidleri sanki büyük bir organizmanın yaşayan parçalarıymışlar gibi bu labirenti andıran yolların arasında vızır vızır işliyorlardı. Cestus bedeninin hücreleri ve teknoloji kovanının dron'larıydılar.</p>
				<p class="normal">Ve bu araçlardan birinin üzerinde, yıllarca süren eğitimin sağladığı kaslar ve sinirle orada çömelmiş olan Jedi Şövalyesi Obi-Wan Kenobi duruyordu. Tüm keskin ve ani dönüşlere, hızlanıp yavaşlamalara rağmen evrenin ritmini ve görünmez akıntılarının dalgalarını bilerek bulunduğu yeri korumayı başarabiliyordu.</p>
				<p class="normal">Odasına dönen Obi-Wan, uzun süren uykusuz gece boyunca tüm mekik sistem görüntüsünü ezberlemişti. G'Mai'nin huzurunda bu araştırmasını sunarken birkaç dakikadan fazla harcamamıştı. Onu çalışırken saatlerce izlemiş olmalarına rağmen yine de yapmaya kalkıştığı bu şey onlar için çok etkileyiciydi. Gizli pratik ve bilgiyle sonraki eylemleri mucize gibi görünecek ve duygusal olarak –özellikle de Quill'in– dengesini bozacaktı.</p>
				<p class="normal">Ama önce gerçekten bunu yapması gerekiyordu, bunu yaparken diğer araçlardaki sensörlerin de kendisini takip ettiğini biliyordu.</p>
				<p class="normal">Araç yavaşlamaya başladı ve sola döndü. Bilinçli düşüncenin çok ötesindeki içgüdülerine kulak vererek sonraki aracı görmeyi bile beklemeden sıçradı.</p>
				<p class="normal">Bir an için Obi-Wan tünelin duvarına yapışık kaldı, sonra da diğer bir magcar kendisine doğru gelirken oluşan hava şokunu fark etti.</p>
				<p class="normal">Saydam çelik duvarları bir an için de olsa bir tür yer altı canavarının büyük ve parlak gözlerine benzemişti. Datapad'leriyle uğraşan ya da başkalarıyla sohbet ederken bir anda tünelin tavanındaki adamın farkına varan yolculara baktı, onlara doğru inerken hepsi nefesini tutmuştu. Sarı derili Xexto panikle dört kolunu da sallamış, zavallı insanın intihar etmeye çalıştığını zannederek çığlık atmıştı.</p>
				<p class="normal">Özür dilerim, dedi Obi-Wan kendi kendine ve sonra da aracın önüne atıldı, virajı dönerken yavaşlayan araca tutunmayı başarsa da çarpışmanın etkisi nefesini kesmişti.</p>
				<p class="normal">Tüm gücünü kullandı. Bir sonraki noktaya erişmesi on sekiz saniye sürmüştü, geçen zamanı içinden sayarken hayretle ona bakan yolculara gülümsemeyi de ihmal etmedi.</p>
				<p class="normal">Herhangi birinin şaşkınlıktan başka bir tepki vermesine fırsat tanımadan uzaklaşmıştı bile.</p>
				<p class="normal">Obi-Wan ellerini ve ayaklarını dayayarak tavan ve duvar arasındaki köşede durdu. Burada ana yolu kesen bir kargo tüneli vardı ve on saniye sonra uğuldayarak kendisine gelen şeyi duydu, sonra da kendisine ulaşmasından sadece birkaç saniye önce parlayan tek bir göz gördü. Yük vagonunun içine atladı. İçindeki kaya yığını öylesine dikti ki az daha kayıp altlarındaki rayın üzerine düşüyordu. Tutacak bir şey aradı, buldu, kaybetti ve tekrar buldu. Suni tornado Obi-Wan'ın bacaklarını dışarı doğru savuruyordu ve çok geç olmasından hemen önce onları içeri çekmeyi başardı. Sağ topuğu duvara vurdu, sırtüstü araca yapıştı, bir elini bırakmak zorunda kaldı, sonra toparlanıp yeniden tutundu.</p>
				<p class="normal">Rüzgar şiddetliydi ve bunun için elinden gelen bir şey yoktu. Cestus bilgisayarlarının onun sistem kinetiklerinin Güç temelli analizlerini biçimlendirdiğini biliyordu ve doğru olduklarını da görmüştü. Şimdiye kadar sistem boyunca araçtan araca zıplayarak giden kişiyi takip etmelerini mümkün kılacak kendi programlarını da aktif hale getirmiş olmalıydılar.</p>
				<p class="normal">O ve baş üstü monitörleri onun kritik ve şüpheli hareketler yaptığını açıkça göstermişti.</p>
				<p class="normal">Araçtan araca zıplayarak bir kavşağa kadar geldi ve sonunda metal rayların üzerine indi. Nefes aldı, konsantrasyonunun hemen arkasında pusuya yatmış bekleyen korkusuna fırsat vermedi.</p>
				<p class="normal">Zamanlama. Zamanlama.</p>
				<p class="normal">Obi-Wan eğildi ve magcar'ın üzerinde normal hızda yol aldığı metal yola dokundu. Araç geliyordu. Başka plan yapacak zamanı yoktu. Devam etmekten başka şansı yoktu. Hava basıncı bir dalga gibi ona çarptı, itinayla inşa ettiği zihinsel bariyerleri yıkıp geçti.</p>
				<p class="normal">Şimdi. Obi-Wan döndü ve tünel boyunca elinden geldiğince hızlı şekilde koşmaya başladı; ikaz sirenlerini duyabiliyordu. Son anda zıpladı, son gücünü de bedenini hızlandırmak için kullandı ve havada takla attı.</p>
				<p class="normal">Bir an için bedeni Güç'ün akıntısında yol alan etten ve kemikten bir vasıta gibi hızlı gitmişti. Obi-Wan'ın hızı magcar'ın hızına yakın hale gelmişti. Kendini toparladı, nefes alışını dengeledi ve çarpışmanın etkisini absorbe etmek için kollarını açtı. Sanki vücudundaki tüm nefesi bir anda verdi, ama bu nefes verme onu çarpışma etkisinden koruyup hayatta kalmasını sağlayan yegane şeydi. Eğer magcar'ın hızına erişemeseydi...</p>
				<p class="normal">Tutmak için dönmeseydi...</p>
				<p class="normal">Eğer nefes verişinin zamanlaması mükemmel olmasıydı...</p>
				<p class="normal">Araca yapışır ve küçük parçalara ayrılmış olurdu. Obi-Wan hâlâ aracın üstüne doğru çıkmak için mücadele ediyordu, sonunda başardı ve dinlenmek için bu fırsatı değerlendirdi.</p>
				<p class="normal">Konsey salonunda kaçırılmamış olan Beş Aile üyeleri tüm bu gösteriyi hayretle izlediler. "Bu Jedi'lar ne tür yaratıklar böyle?" diye fısıldadı Llitishi, kırışık ve terli mavi kaşlarını çatarak.</p>
				<p class="normal">"Bilmiyorum... ama bizim tarafımızda olmalarına gerçekten sevindim," dedi yaşlı Debbikin, oğlunun güvende olduğunu umarak. "Sanırım konumumuzu tekrar ciddi şekilde gözden geçirmeliyiz." Aynı fikirde olan mırıldanmalar yükseldi, ardından da daha fazla bilgi edinebilmek için sensörleri kurcalamaya başladılar.</p>

		</body>
</html>