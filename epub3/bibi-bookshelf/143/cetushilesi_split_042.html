<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_40">   40   <br class="chapter"/></h1>
				<p class="normal">Başkentin yüz kilometre güneydoğusunda, dağların derinliklerinde çılgın bir kutlama yapılıyordu. Herkes coşmuş dans ediyor ve kahkaha atıyordu.</p>
				<p class="normal">Nate keyfi yerinde bir kayaya yaslanmıştı. Operasyon sorunsuz sona ermiş, can kaybı olmamıştı. General Kenobi'nin attığı kement yüzünden boğazı biraz yanıyordu ama boynuna daha önce koydukları gizli destek harika iş görmüştü. OnSon'un Desert Wind üniformasının omzundaki ilave korumada onu General Kenobi'nin savurduğu ışın kılıcından koruma görevini gayet iyi yerine getirmişti. Suç lordu Trillot'tan istihbarat elde edilip iletilmesi, bilginin değerlendirilip bir plan oluşturulması, taşıma, güvenlik sistemine sızılıp aracın yönünün değiştirilmesi, Beş Aile'nin gösterdiği direnişi bastırmak için bitmiş durumdaki Desert Wind'in yeniden canlandırılması ve sonuçta gerçekleşecek kaçısın daha etkili görünmesi için General Kenobi'yle sergilenen sahte düello...</p>
				<p class="normal">Her adım pürüzsüz şekilde ifa edilmişti.</p>
				<p class="normal">Üstelik bir avantajı daha vardı, aracın tepesinde dururken iki Jedi arasındaki düelloyu görme şansına da erişmişti. Nate önceden silahsız dövüşle ilgili her şeyi bildiğini sanırdı. Ama şimdi onlarla kıyaslandığında kendisinin bir sokak serserisinden farkı kalmadığını düşünüyordu.</p>
				<p class="normal">Nate, Jedi'larda askerleri hayatta tutan bir şey olduğunu biliyordu. Keşke onun hakkında daha fazla şey öğrenebilseydi.</p>
				<p class="normal">Ama nasıl? Bu düşünce aklını karıştırıyordu, arkasına yaslanıp yıldızlara baktı, zihninde ışın kılıcı ve kırbacının her hareketini büyük bir keyifle tekrar tekrar canlandırdı.</p>
				<p class="normal">Sheeka Tull Spindragon'u güvenli uzaklıktaki bir yere indirdi ve çift ayın ışığı altında kampa yürüdü. Cestus'un altı büyük şehrinden üçünü birbirine bağlayan kavşak noktalarına yaptığı yorucu yolculuğu henüz tamamlamış, yer altı tünellerinden taşınması yasak olan uçucu maddeleri ulaştırmıştı.</p>
				<p class="normal">Tanıdık, koyu yeşil gözlü ve miğfersiz bir yüz ona doğru yaklaştı ve el salladı. "Ah, Sheeka. Seni görmek ne güzel."</p>
				<p class="normal">Koyu derisinden kaslı vücuduna kadar her şeyi tanıdıktı ama yine de ona şüpheyle baktı. "Sen Nate değilsin," dedi, oysaki askerin günlük giysisinin üzerinde herhangi bir rütbe ya da işaret yoktu.</p>
				<p class="normal">Forry şaşırdı, sonra da en masum haliyle sordu.</p>
				<p class="normal">"Başka kim olabilirim ki?"</p>
				<p class="normal">Sırıttı ve işaret etti. "İyi deneme. Onun çenesinde bir yara izi vardı. Senin yok."</p>
				<p class="normal">Sirty, Forry'nin ardından çıkageldi, kardeşinin başarısız girişimine gülüyordu.</p>
				<p class="normal">Forry de gülmeye başladı. "Tamam, tamam. Oynamayı sevdiğimiz bir oyundur bu." Başparmağını kaldırdı. "Nate kampın diğer ucunda."</p>
				<p class="normal">"İyi deneme." Kadın onun sırtına vurdu ve yeni arkadaşını görmeye gitti. Arkadaş mı? Onlar arkadaş mıydı? Aralarındaki ilişki için herhalde bu kelimeyi kullanabilirdi. Ölü sevgilisinin klonuyla arkadaşlık. Rahatsız edici bir şey gibi görünse de bir o kadar da heyecan vericiydi.</p>
				<p class="normal">Onu bir kayaya sırtını dayamış halde buldu, düşüncelere dalmıştı. Yaklaştığını görünce gülümsedi ve elindeki Cestus spor likörü bardağını kaldırdı.</p>
				<p class="normal">"Neyi kutluyoruz?" diye sordu, cevabı belki de zaten biliyordu.</p>
				<p class="normal">"Umduğumuzdan çok daha iyi sonuçlanan bir operasyonu. Hiç kimse ölmedi."</p>
				<p class="normal">Yüzüne baktı. "Hayal kırıklığına mı uğradın?"</p>
				<p class="normal">Nate ona baktı. "Kesinlikle. Bu gece insan barbeküsü yapmayı bekliyordum."</p>
				<p class="normal">Sheeka da gelip onun yanına oturup sırtını kayaya yasladı. "Güzel cevap. Eğlendiğiniz için sizi suçlayamam. Sonuçta bunun için eğitildiniz."</p>
				<p class="normal">"Çok doğru," dedi. Bu savaş makinesinin espri yeteneğinin de olduğunu görmek onu rahatlatmıştı.</p>
				<p class="normal">"Siz her yönüyle bir asker gibi davranacak şekilde eğitildiniz, değil mi?"</p>
				<p class="normal">"Tümüyle."</p>
				<p class="normal">Durdu ve ona daha dikkatlice baktı. "Peki, askerler dans eder mi?"</p>
				<p class="normal">Yüzündeki gülümseme gitmiş ve yerine daha düşünceli bir ifade gelmişti. "Tabii ki. Jakelin bıçak dans mesafe, zamanlama ve ritim için mükemmel bir eğitimdir."</p>
				<p class="normal">Homurdandı. "Hayır. Dans diyorum dans. Hani şu kadınla erkek birlikte."</p>
				<p class="normal">Omuz silkti. "Birlikler dansta birbirleriyle rekabet eder. Takım ve birey olarak."</p>
				<p class="normal">Sheeka umudunun yavaş yavaş tükenmeye başladığını fark etti. "Hiç eğlenmek için dans ettiğin oldu mu?"</p>
				<p class="normal">Gözlerini kıstı. "Bu eğlence zaten."</p>
				<p class="normal">"Pes ettim," dedi sonra da kolunu uzattı. "Haydi."</p>
				<p class="normal">Önce duraksadı, sonra da ona katıldı.</p>
				<p class="normal">Çalgıcılar flüt ve davulla oynak bir müzik çalıyorlardı. Acemiler sırıtıyor, gülüyor, konuşuyor ve partnerlerini kendi etraflarında çevirerek stres atıyorlardı. Askerler izliyor ve ayaklarıyla müziğe tempo tutuyorlardı. Arada bir aralarından birisi, yer jimnastiğiyle zenginleştirilmiş, müziğe uygun yakın dövüş hareketlerinden birini yapıyordu. Acemiler de tempo tutuyor, alkışlıyor ve tezahürat yapıyorlardı.</p>
				<p class="normal">Bugün tam olarak ne olmuştu? Sheeka sormaya çekindi. Nate'in koordinasyonu mükemmeldi ama partneriyle uyumlu olarak nasıl hareket edeceğini bilmiyordu. Yine de hoşuna gitmişti. Hem de çok.</p>
				<p class="normal">"Tarayıcıyla ilgili bazı şeyleri duydum," dedi masumane.</p>
				<p class="normal">"Öyle mi?" diye sordu. "Ne dediler?" Onu sıkıca tuttu ve çevirdi. Birkaç çift daha aynısını yaptı ve ortalık daha da şenlendi.</p>
				<p class="normal">"Beş Aile tiplerinden bazıları önce kaçırılmış, sonra da kurtarılmış."</p>
				<p class="normal">"Kaçırma ve kurtarma mı?" dedi gözlerini açarak. "Bak sen. Heyecanlı bir şeye benziyor."</p>
				<p class="normal">Anlaşılan bir şey söylemeyecekti. Bilmesi gerektiğini düşündü. Yine de eğlenenlerin sayısına bakılırsa işler yolunda gitmişti ve detayları herhangi bir çiftçi ya da madenciden sızdırabileceğini düşündü.</p>
				<p class="normal">Yüzündeki düşünceli ifadeyi fark etmiş olmalıydı ve anlaşılan nedenini yanlış tahmin etmişti. "Görevimizden hoşnut olmadığını seziyorum," dedi.</p>
				<p class="normal">"Bunu da nereden çıkardın?"</p>
				<p class="normal">"Ama öyle. Peki, neden bize yardım ediyorsun?"</p>
				<p class="normal">"Gönüllü olarak değil."</p>
				<p class="normal">"Peki, neyi sana karşı koz olarak kullanıyorlar?"</p>
				<p class="normal">Cevaben gülüşü istediğinden biraz daha sert olmuştu. "Coruscant'ta bir yerlerdeki bir bilgisayarda nasıl oluyorsa galakside olmuş her şey yazıyor herhalde. İhtiyaç varmış, benim adım önlerine gelmiş, kıyak yapmak bir çalışma gezegeninde on yıl geçirmekten daha iyidir."</p>
				<p class="normal">"Demek senin adın da listedeymiş."</p>
				<p class="normal">Başını salladı. "Senden de bir şey gizlenmiyor."</p>
				<p class="normal">"Umarım bu iğnelemedir."</p>
				<p class="normal">"Bak sen," diye cevap verdi. "Her geçen dakika insanlaşıyorsun. Bir dahaki sefere de ironiyi deneyelim istersen?"</p>
				<p class="normal">Nate ters ters bakarken o da kahkahayı bastı. "Eee... ne yaptın?"</p>
				<p class="normal">"Kız kardeşim Devon Dört'te dini bir tarikata katıldı. Coruscant'a vergi ödemeyi reddettiklerinde onlara ambargo uygulandı. Kolonide salgın baş gösterdiğinde hiçbirinin ölmekten başka bir çıkar yolu kalmamıştı. Kimse bir şey yapamıyordu. Ben de..."</p>
				<p class="normal">Nate başını salladı. "Sen de onlara ve kardeşine ilaç götürdün."</p>
				<p class="normal">Sevindi. "Outer Ring'de bir yerlerden hiç susmayan bir grup velet aldım. Yine olsa yine yaparım."</p>
				<p class="normal">"Buraya gelmene neden olsa da."</p>
				<p class="normal">Gariptir ki sadece huzurlu hissetmiyordu ve nedense "buraya" kelimesinden hem gezegen hem de kollarına manasına geldiğini düşündü. Hmmm. "Öyle olsa da."</p>
				<p class="normal">"Benimle, kardeşlerimle konuştuğundan daha fazla konuşuyorsun," dedi, dudakları kulaklarına yakındı. "Neden?"</p>
				<p class="normal">"Benim ilgimi çeken sensin."</p>
				<p class="normal">"Neden?"</p>
				<p class="normal">"Bilmiyorum," dedi dürüstçe. "Belki de emir vermek için eğitilmiş olan sen olduğun için. Bu seni daha çok Jango gibi yapıyor."</p>
				<p class="normal">Dikkatini çekmişti. "Onun yalnız olduğunu söylerler."</p>
				<p class="normal">"Evet," dedi. "Fakat doğal bir liderdi de. Diğer zamanlarda görünmez olurdu ve anlayacağın gibi onu gören az sayıdaki kişi de bundan pek hoşnut olmazdı."</p>
				<p class="normal">Nate'in yüzünde acı bir ifade belirdi. Aslında haklıydı.</p>
				<p class="normal">"Ama eğer isterse bir yere girdiğinde herkes dönüp ona bakardı." Bir an için durdu. "Özellikle de ben." Sesi inceldi. "Bunlar uzun zaman önceydi. Ben on sekiz yaşındaydım. Jango da yirmi beş yaşındaydı."</p>
				<p class="normal">"O zaman da mı kelle avcısıydı?"</p>
				<p class="normal">Gözlerini kapattı ve anıları arasında bir yolculuğa çıktı. "Sanırım geçiş dönemindeydi. Mandalorianlar yok edildikten sonra bir iki yıl boş geçirmiş olabilir. Onunla Meridian sektöründe karşılaştım. Zırhını kaybetmişti ve onu arıyordu." Gülümsedi. "Bir yıl boyunca birlikteydik. Sonra işler tehlikeli hale geldi. Uzay korsanlarının saldırısına uğradık. Gemimizi yok ettiler ve şiddetli bir uzay savaşının ortasında bizler ayrı tahliye pod'larıyla kaçmak zorunda kaldık. Onu bir daha görmedim." Durdu. "Hayatta kaldığını ve zırhını geri aldığını duydum. Beni arayıp aramadığını bilmiyorum." Sheeka omuz silkti. "Hayat kimi zaman böyledir işte." Sesine gittikçe bilge bir ton hakim oldu.</p>
				<p class="normal">Sonra da gülümsedi, Nate geri çekilip şaşkın bir şekilde ona baktı. "Neden gülüyorsun?"</p>
				<p class="normal">"Bana Jango'yu hatırlatıyorsun. O da hep duygularını gizlerdi. Ama onları kafesinden çıkardığı zamanları da hatırlarım."</p>
				<p class="normal">"Mesela?"</p>
				<p class="normal">Daha çekici ve hoş tarafları kendini göstermeye başlamıştı ve Sheeka da bundan memnundu. Bu duyguyu bir daha hiçbir zaman hissedemeyeceğinden korkmuştu. "Eğer şanslıysan sana zamanı geldiğinde söylerim."</p>
				<p class="normal">Meraklandığını biliyordu ve biraz da abartmıştı. Gerçekte Jango duygularını dizginleyen ve çok az konuşan bir adamdı. Seçtiği yaşam tarzı hayatta kalabilmesi için gerekliydi.</p>
				<p class="normal">Yaptıkları az sayıdaki konuşmadan, tüm pratik ve öldürücü bilgisine rağmen, Nate'in sıradan bir insanın yaşamına dair hiçbir bilgisi olmadığını anlamıştı. Şu ana, onu kollarının arasına aldığı ana kadar kendisine belli bir saygıyla ve mesafeyle yaklaştığını düşünmüştü, bir kız kardeş gibi. Muhtemelen iki tür kadın tanıyordu: korunması ya da itaat edilmesi gereken siviller, nezaketle davranılması gerekenler; diğer tarafta da para ya da korunma karşılığı kendilerini askerlere sunan kadınlar, kullanılıp atılanlar. Her şeyi böylesine basite indirgemek son derece hatalı bir davranıştı aslında.</p>
				<p class="normal">Ama bu sert kabuğunu bulup içinde neler olduğunu öğrenmeyi istediğini de inkar edemiyordu.</p>
				<p class="normal">Acaba aralarındaki bağın daha da derinleşmesine izin verirse nasıl tepki verirdi? Ya da ilişkinin yönünü değiştirirse? Onu dans ve eğlenceden uzaklaştırdı. "Ya şimdi?" diye sordu Sheeka.</p>
				<p class="normal">"Sabaha kadar bir görevimiz yok, neden sordun?"</p>
				<p class="normal">Elini tuttu. "Haydi, "dedi. "Sana bir şey göstermek istiyorum." Şaşırmıştı.</p>
				<p class="normal">"Hazır durumda olmam -"</p>
				<p class="normal">"Görevinin olmadığını söylemedin mi? Üsten çıkman yasak mı?"</p>
				<p class="normal">"Hayır." Durdu. "Eğer çağrılırsam yirmi dakika içerisinde geri dönmem gerek. Bunu garanti edebilir misin?"</p>
				<p class="normal">Sheeka mesafeyi ve hızlarını kafasında hesapladı. "Evet."</p>
				<p class="normal">Engebeli arazide beş dakika süren yolculuğun ardından Spindragon'a vardılar. Nate kemerini bağlarken Sheeka da kalkış öncesi kontrollerini yapıp havalandı. On iki dakika içerisinde yüz kilometre kadar güneydoğuya gitmişlerdi. Önce görünmemek için alçaktan uçtu ve yeterince uzaklaştıktan sonra da, yolcu pod'ları ve yörünge vergisi ödemek istemeyen müşteriler arasında yük taşıyan kargo gemilerinin olduğu, standart rotaya yerleşti.</p>
				<p class="normal">Nate altlarında dönen yüzeyi izledi, Sheeka'nın aracı uçuruş tarzı hoşuna gitmişti. Aracı, onun her zaman takdir ettiği bir şey olan maharetle idare ediyordu. Bu kadın tanıdığı diğerlerinden farklıydı ve bu fark onun biraz dengesini bozmuştu. Bu duygu aslında hoşuna da gitmişti. Nate yolculuğun keyfini çıkardı, testere dişli tepelerin üzerinden uçup geçtiler ve kamptan ayrılmalarından on sekiz dakika sonra tekrar yere indiler.</p>
				<p class="normal">Kamp bir tepenin yamacına inşa edilmişti, birkaç farklı mağara ağzıyla yüzeye doğal ve suni olarak bağlıydı. İnerken bir düzine dış dünyalı ve iki X'Ting onları karşılamaya geldi. Hepsi gülümsüyor, selam veriyor ve el sallıyordu.</p>
				<p class="normal">"Burası da neresi?"</p>
				<p class="normal">"Bunlar benim geniş ailem," dedi. "Doğuştan değil, seçimden gelen ailem."</p>
				<p class="normal">"Burada mı yaşıyorsun?"</p>
				<p class="normal">Gülümsedi. "Hayır. Daha birbirimizi o kadar iyi tanımıyoruz. Ama... evim buraya fazlasıyla benzer."</p>
				<p class="normal">Şimdi daha fazla binanın farkına varmaya başlamıştı. Kamuflajlıydılar ve bu yüzden de havadan görülmeleri zordu. Yerden bakıldığında da gölgelerin ve kayaların arasında görülmeleri kolay değildi.</p>
				<p class="normal">"Neden saklanıyorlar?"</p>
				<p class="normal">Güldü. "Saklanmıyorlar. Bizler dağları severiz ve elimizden geldiğince onunla bir olmak isteriz."</p>
				<p class="normal">Her zamanki gibi her şeyi bir askerin gözünden görme meselesi yine karşısına çıkmıştı.</p>
				<p class="normal">Bayırdan yüksek ve sevimli sesler gelmeye başladı. Nate döndüğünde bir grup insan kız ve erkek çocuğun gülme ve keşfetmeyle ilgili bir oyun oynadıklarını gördü. Ortalıkta isimler söyleyerek koşuyor, bağırıyorlar ve uzun gölgelerin keyfini çıkarıyorlardı.</p>
				<p class="normal">Kaya renkli evlerin civarlarında yaşı daha büyük gençler vardı. Bazıları ona Kaminoluları hatırlatan narin ve iri gözlü X'Tinglerdi. Gençler anladığı kadarıyla yetişkinlerle birlikte çalışarak inşaat ve tamir işlerine yardım ediyorlardı.</p>
				<p class="normal">Onları düşünürken ve hissederken izledi. Çevre onu biraz şaşırtmıştı. Yoksa onu şaşırtan Sheeka'nın kendisi miydi? Hangisi olursa olsun tüm bunlar ona hızlandırılmış çocukluğunu ve oynadıkları eğitici oyunları hatırlattı...</p>
				<p class="normal">Bir kez daha Sheeka Tull sanki zihnini okumuştu. "Çocukken nasıldın?" Zekice. Buraya onu çocukları görüp hafızasını tazelemesi için mi getirmişti acaba?</p>
				<p class="normal">Omuz silkti. "Eğitim. Büyüme. Serpilme. Diğerleri gibi."</p>
				<p class="normal">"Bir sürü gezegene gittim. Çocuk oyunlarının büyük çoğunluğu çocukların kendi güçlerini keşfetmesine yarar. Bunu nasıl yapıyorsunuz? Hepinizin aynı olması gerekmez mi?"</p>
				<p class="normal">Yine mi onunla oynuyordu? Aslında öyle yapsa da fark etmezdi. "Pek değil. Hepimizin uzmanlaşması gereken bir ana müfredat var ama onun dışında farklı alanlarda uzmanlaşıp farklı şeyler öğreniyor ve farklı eğitimler alıp farklı savaşlara giriyoruz. Asla iki klon tamamıyla aynı çevrede bulunmamıştır ve bizi güçlü kılan da bu. Böylece bizler milyonlarca yaşamı aynı anda yaşıyor gibi oluyoruz. Bu ortak tecrübe bizimle birlikte büyüyor. Biz GAR'ız ve o canlıdır."</p>
				<p class="normal">"Biraz gevşemek ister misin?" dedi, elini ona uzattı. Önce tereddüt etti, sonra telsizini kontrol edip gerektiğinde geri dönebileceği bir durumda olduğundan emin olduktan sonra onu takip etmeye karar verdi.</p>

		</body>
</html>