<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_36">   36   <br class="chapter"/></h1>
				<p class="normal">Daha en başından nasıl uygulanacağı belli olan protokole uyulmuştu; Beş Aile'nin temsilcileri o gün yapılacak müzakere, konuşma ve tartışmalar için saraya gelmişlerdi. Bazıları şahsi aircar ya da railcar'ları ile gelmişlerdi. Üçte biri ise ChikatLik'in altındaki yer altı şebekesini kullanan magcar sistemine bağlı güvenli bir mekikle gelmeyi tercih etmişti. Burası şehrin en güvenli yoluydu ve hiç kimse zorla buraya girmeyi başaramamıştı, Desert Wind'in ortaya çıktığı Başkaldırı'da bile.</p>
				<p class="normal">Bugün Lord ve Leydi Por'Ten, genç Debbikin ve Quill yer altı magcar'ına binmişti ve bunu fırsat bilerek yolculuk sırasında gelişmeleri değerlendirdiler.</p>
				<p class="normal">"Jedi'ın kendine tanınan ayrıcalıkların sınırına vardığına mı inanıyorsun?"</p>
				<p class="normal">Genç Debbikin başını bir yana çevirdi, babasının düşünceli ifadesini taklit etmeye çalışıyordu. "Söylemesi güç. Babamın Coruscant'taki casusu genel havanın müzakereden yana olmadığını bildirdi. Palpatine kesin kararlı; sadık olmayan bir gezegene savaş açabilir." Sanki duyulmaktan çekinirmiş gibi diğerlerine doğru eğildi, oysa hareket halindeki aracın gezegendeki en güvenli yerlerden biri olduğuna şüphe yoktu. "Aslında herkesin gözünün Cestus'un üzerinde olmasının pek çok avantajı olduğuna inanıyorum. Birincisi, doğrudan müzakerelerde rahatlıkla droid üretmek için yasal haklarımız olduğunu savunabiliriz. Ayrıca savaş yüzünden ikmal sorunu yaşadığımızı ve canımızın da güvende olmadığını iddia edebiliriz. Dolayısıyla bizler ekonomik durumumuz için değil de halkımızın geleceği için mücadele ediyor olacağız."</p>
				<p class="normal">Por'Ten'in üç kemikli çenesi sanki ağzındaki bir şeyi çiğnermiş gibi oynadı. "Aç çocuklar," dedi üzgün şekilde.</p>
				<p class="normal">"Dinle şimdi," diye devam etti Debbikin. "Bu demektir ki eğer kartlarımızı doğru oynarsak Şansölye'nin cömertliğinden bile istifade edebiliriz."</p>
				<p class="normal">Beş Aile'nin liderleri gülümseyip başlarını salladı, hepsine makul gelmişti. "Ama başka bir şey daha olduğunu söylemiştin...?"</p>
				<p class="normal">"Evet, öyle," genç Debbikin'in sesi alçaldı. "Bu savaş sonsuza kadar sürmeyecek. Sona erdiğinde kazanan Cumhuriyet olursa son derece avantajlı bir konumda oluruz, elimizdekilerin değeri kat be kat artar."</p>
				<p class="normal">"Evet..." dedi Quill. Yolculuğun başından beri çok az laf etmişti, sanki aklı başka bir yerde gibiydi. "Ne olursa olsun sonunda biz kazanacağız."</p>
				<p class="normal">"Cestus'tan ayrılsak bile Cestus Cybernetics'teki haklarımız bizde kalacak. Böylece hâlâ veto yetkisine sahip olduğumuz halde istediğimiz gezegende de yaşamaya devam edeceğiz. Beş Aile'yi tüm galaksi tanır hale gelecek."</p>
				<p class="normal">"Evet," diye tısladı Quill. "Ama bir ihtimal daha olduğunu görmüyor musunuz? İster Palpatine ister Kont Dooku'yla anlaşalım, ileride elimizde daha fazla kontrol olmasını sağlamak zorundayız. Duris yok edilmeli."</p>
				<p class="normal">Hayretle ona baktılar. "Bu sorunu kontrol altına aldığını sanıyorduk," dedi Debbikin. "Seni Aile'ye bu sözün karşılığında kabul ettik. Yetmezmiş gibi kovan konseyinden uzaklaştırılmışsın. Artık ne işimize yararsın ki?"</p>
				<p class="normal">"Bu meseleyi çözeceğim," diye çıkıştı Quill. "Sizinle bozmaya cesaret edemeyeceğiniz bir anlaşmamız var. Madenler benim kontrolümde, Debbikin. Kovan konseyi beni uzaklaştırmış olabilir ama o kadar çabuk pes edecek değilim." Bakışları durasteel'i bile eritirdi. "Duris'i alaşağı edeceğim ve onun yerine daha... uygun bir kukla bulacağım, bana güvenin."</p>
				<p class="normal">Thump.</p>
				<p class="normal">Aniden yüzlerindeki güven ifadesinin yerini şaşkınlık aldı. "Bu da neydi?"</p>
				<p class="normal">Sesi duymadan önce hissetmişlerdi, magcar'ın tavanına bir şey çarpmıştı ve yön değiştirirken savruluyordu.</p>
				<p class="normal">Aracın dışında tünelin duvarları hızdan net görünmüyordu ama burada yıllardır gördüklerinden farklı bir şey de yoktu zaten, evleriyle saray arasındaki kaya katmanları. Şimdi her şey daha da belirsizdi ve bu onları rahatsız etmeye yetecek bir değişiklikti ve yönleri değişti.</p>
				<p class="normal">"Bu da ne?" dedi Lord Por'Ten yüksek sesle. "Kondüktör?"</p>
				<p class="normal">Aracın önündeki droid ona döndü, metalik yüzü ifadesizdi. "Üzgünüm, kontrollerim bilmediğim bir kaynak tarafından ele geçirildi."</p>
				<p class="normal">Temsilciler birbirlerine baktılar, hiçbiri ne yapacağını bilemiyordu.</p>
				<p class="normal">"Güvenlik birimlerini aradın mı?"</p>
				<p class="normal">"Üzgünüm," dedi droid, sadece canlı olmayanlara özgü bir sakinlikle. "Size tüm aracın bir tür önleyici enerji alanıyla kuşatıldığını söylemek zorundayım."</p>
				<p class="normal">"Olmaz öyle şey!" dedi Leydi Por'Ten ve telsizini çıkardı. Biraz kurcaladıktan sonra başını kaldırdı; yüzünün rengi gitmişti. "Haklı," diye mırıldandı.</p>
				<p class="normal">"Bizi nereye götürüyorlar?" diye sordu Debbikin.</p>
				<p class="normal">Droid cevap vermeden önce bir süre durdu. "Artık kullanılmayan tünellerden birine doğru götürülüyoruz ve şu anda da maden raylarına geçiş yaptık. İstikametimiz, diğer cinayet ve adam kaçırma örneklerini referans alırsak -"</p>
				<p class="normal">"Cinayet mi?" diye bağırdı Leydi Por'Ten.</p>
				<p class="normal">Panik havasını umursamayan droid devam etti. "Sizlere üzülerek bildiririm ki bu eylemin amacının bu araçtakilerin tamamının ölümüyle sonuçlanma ihtimali yüzde on üçtür."</p>
				<p class="normal">Beş Aile yöneticileri ağızları açık halde birbirlerine baktılar.</p>
				<p class="normal">Araç bir süre daha devam etti, sonra da sağa keskin bir dönüş yaptı. Durdu, sonra da yavaşça aracın battığını hissettiler.</p>
				<p class="normal">"Evet, tahmin ettiğim gibi maden raylarından biri. Bu hiç hoş değil, çünkü bunlar merkezi sistemin parçası değildir ve dolayısıyla da haritada görülmezler. Eğer verici de kapatılmışsa, ki muhtemelen öyledir, bulunma şansımız on iki de bir."</p>
				<p class="normal">"On iki de... bir mi?"</p>
				<p class="normal">"Evet. Tabii eğer hepimizin sağ olarak kurtarılması ihtimalini öğrenmek istiyorsanız bu durumda oran, kaçırma ve cinayet istatistiklerini referans alırsak, altı yüz elli de bire yükseli -"</p>
				<p class="normal">"Kes sesini," diye gürledi Lord Por'Ten. Araç nihayet durmuştu. Şimdi de tavandan ayak sesleri geliyordu, gözleriyle gelen sesleri takip ettiler, sesler geriye doğru devam edip durdu.</p>
				<p class="normal">Birbirlerine baktılar ve Quill tam bir şey diyecekken kafasında dokunaçlar olan birisi çatıyı delip aralarına indi. Aralarına inişi çatıdan gelen ayak seslerinin aksine son derece sessizdi ve tavanın parçaları ortalığa dağılmıştı.</p>
				<p class="normal">Bir Nautolan. Ama ne istiyor?</p>
				<p class="normal">Gözleri iri ve siyahtı, irisleri yoktu ve ışığın açısına göre zar gibi bir perde belirli aralıklarla üzerinde hareket ediyordu. Elleri boştu ama belinde bir kabza vardı ve Debbikin bunun bir tehdit olduğunu anlamakta gecikmedi.</p>
				<p class="normal">"Sen de kimsin?" diye sordu Quill.</p>
				<p class="normal">"Adım Nemonus. Kont Dooku'nun selamlarını getirdim," dedi Nautolan.</p>
				<p class="normal">"Ne istiyorsun?"</p>
				<p class="normal">"Anlaşmayı değiştirmek istiyorsunuz," dedi yabancı.</p>
				<p class="normal">"Ne? Ne anlatıyorsun sen?"</p>
				<p class="normal">Yabancı döndü, sanki düşük hızdaki bir makine gibiydi ve çatıyı delişinde sergilediği inanılmaz hızla da çelişiyordu. "Saklanabileceğiniz bir yer olmadığını anlamalısınız. Anlaşma kuralları belli. Fiyatlar üzerinde oynamayı düşünenler buna bağlı olarak diğer şeylerin de değişeceğini bilmeli."</p>
				<p class="normal">Aslında son derece otoriter biri olsa da Por'Ten yabancının alev gibi gözleri karşısında erimişti. "Neden bahsediyorsun?"</p>
				<p class="normal">Yabancı yaklaştı. Dudakları inceldi. Başının çevresindeki dokunaçlar yavaşça kıvrıldı, o konuşurken enerjisine göre onların hareketi de değişiyordu. Fısıldadı ama nasıl oluyorsa bu fısıltı haykırıştan bile daha yüksekti. "Efendim, sizi savaşın dışında tutacağına söz verdi. Ama bu durum değişebilir. Her şey değişebilir, dostlarım."</p>
				<p class="normal">Genç Debbikin diğerlerine baktı, paniğe kapılmasına ramak kalmıştı. "Hayır. Hâlâ size sadığız. Hepimiz."</p>
				<p class="normal">Yabancı küçümseyerek baktı. "Öyleyse neden fiyatları yükseltip para yoksa mal da yok durumuna getirdiniz işi?"</p>
				<p class="normal">Birbirlerine bakarken sanki bir an için rahat nefes almışlardı. Onlar başta Jedi Kenobi'yle yapılan görüşmelerden bahsedildiğini zannetmişlerdi. Oysa bu tümüyle farklı bir meseleydi, Cestus Cybernetics yüzde 10 ek bedel istemişti. Satış ve pazarlamadan sorumlu Llitishi eğer taviz vermezlerse Kont Dooku'nun kabul etmek zorunda kalacağına yemin etmişti.</p>
				<p class="normal">"Savaş yüzünden, savaş," dedi Debbikin, yaklaşarak bir tür samimi bağ kurmaya çalıştı. "İkmal hatlarımız kesildi..."</p>
				<p class="normal">Yabancı etkilenmemişti. "Sizin için bazı düzenlemeler yaptık."</p>
				<p class="normal">"Evet ama zamanlamanız kötü. Bizler tüm ekipmanımızın birbirine uygun olması için yeni ürünler almak zorundayız. Devam ediyoruz ama her şey daha uzun sürüyor ve bu yüzden fiyatı artıyor -"</p>
				<p class="normal">Yabancı avucunu kaldırdı. Onlara dokunmamış olsa da hepsi ürkerek geri gidip koltuklarına yapıştı."Size güven olmaz."</p>
				<p class="normal">Quill ikincil ellerini kullanarak fark ettirmeden cüzdanındaki küçük tabancasına erişmeye çalışıyordu. Kendisi bir suikastçı klanından gelmişti ve bu yetenekleri yarım milenyumdur dededen toruna aktarılıyordu. Eğer onları kaçıran kişi tek bir hata yaparsa silahı çekip Nautolan'ın işini bitirecekti. Böylece belki aracın kontrolünü tekrar ele alabilirlerdi. Üstelik Quill önceki hatasını da bir şekilde affettirmiş olurdu.</p>
				<p class="normal">"Bunu nasıl söylersin! Sizinle yaptığımız anlaşma yüzünden Cumhuriyet'i karşımıza aldık. Size asla ihanet etmeyiz. Eğer edersek işimiz biter zaten." Yabancının sırtı Quill'e dönüktü. Tabancasına neredeyse erişmişti...</p>
				<p class="normal">Ortam çok gergindi. Debbikin gözlerini yabancıdan ayırmıyor ve sesi ya da bakışlarıyla en ufak bir falso yapmamak için büyük çaba harcıyordu.</p>
				<p class="normal">İlk kez yabancının yüzünün ifadesi değişmiş gibiydi. Gözlerinin üzerindeki ince zar döndü. "Aile'nin bir derse ihtiyacı var. Bence en iyi ders kanla yazılandır -"</p>
				<p class="normal">Quill silahını çekip doğrulttu, minik parlak namlusu yabancının sırtına çevrildi. Ama yabancı dönmeden elini hareket ettirdi. Kemerindeki kabza sanki bir anda kayboldu. Tele benzeyen bir şey aniden geriye, Quill'in tabancasına doğru uzadı. Uzunluğu üç metre kadardı ve iplik kadar da inceydi. Yabancının bileğindeki hafif bir hareketle tabanca ikiye bölündü, kabzası da beyaz ateşle parladı. Quill bir çığlıkla tabancayı atıp elini ağzına götürdü ve parmaklarını emmeye başladı.</p>
				<p class="normal">"Şimdi," dedi Kit Fisto sırıtarak. "Görüşmeye hazır mısınız?"</p>

		</body>
</html>