<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_58">   58   <br class="chapter"/></h1>
				<p class="normal">Obi-Wan mağaradaki kıyımdan sağ kalmayı başarabilen gruba baktı. Kayalık bir geçitte bir araya gelmişlerdi, tepelerindeki gemiler tarafından olduğu gibi hayatta kalmış diğerleri ve olası müttefikleri tarafından da görülmeleri imkansızdı.</p>
				<p class="normal">Güçlerinin yarısının öldüğünü ya da yakalandığını hesap etmişti ve kalanların çoğu da dağılmıştı. Şansölye'ye vereceği raporun ne olacağını çok merak ediyordu.</p>
				<p class="normal">Tabii rapor vermeyi başarabilirse.</p>
				<p class="normal">Düşmanına görünmemeye dikkat ederek dağ sırtının tepesine tırmandı, yeni nakliye gemilerini, başkentin güneybatısındaki bir çiftlikten satın aldıkları küçük bir kargo aracı, görebilmek için aşağı baktı.</p>
				<p class="normal">Geminin yerinde dumanı tüten bir krater vardı şimdi. İletişim araçları ve astromech üniteleri de gitmişti. Doolb Snoil kahramanca Obi-Wan'ı kurtarmaya çalışırken hayatını kaybetmişti. En az iki klon kurtulmayı başarmıştı – üçüncüsünün nerede olduğunu bilmiyordu. Bir ARC'nin, Tull adındaki kadını korumak için geri döndüğünü görmüştü ve tüm bildiği bundan ibaretti.</p>
				<p class="normal">Eğer bir şeyler hemen değişmezse bu görev kariyerinin en berbat görevi olarak tarihe geçecekti.</p>
				<p class="normal">Kit Fisto arkasından geldi. Kit'in insan avutma yönünde bir yeteneği olmasa da Obi-Wan dostunun kalbini biliyordu. Ters gidebilecek her şey ters gitmişti ama bunlar Nautolan'ın hatası değildi. Belki kendi hatası da değildi. G'Mai Duris onu bazı gizli güçlerin iş başında olduğu yönünde uyarmıştı.</p>
				<p class="normal">Baştan beri başarmaları mümkün değil miydi acaba? Eğer öyleyse bu ne anlama geliyordu?</p>
				<p class="normal">"Anlamıyorum," dedi Kit. "Bütün eylemlerimiz sırasında hiçbir sorun yaşamadık."</p>
				<p class="normal">Obi-Wan bu kelimeleri zihninde bir daha tekrar etti ve tarttı. Haklı olduğu ortadaydı. "Yine de her seferinde bizden bir adım önde olmayı başarabiliyorlar," dedi. "Sanki başından beri yanlış oyunu oynuyoruz."</p>
				<p class="normal">Obi-Wan taht odasında kayıp aracın yerini sezgileriyle buluyormuş gibi yaptığı zamanı hatırladı. Bunu düşünmesinin nedeni uzun zaman önce ona Qui-Gon Jinn tarafından öğretilmiş daha basit bir egzersizdi. Birden uykudan uyanırmış gibi kendine geldi. Bir şeyi görmesi gerekirdi. Bir şeyi fark etmek zorundaydı. Tüm parçalara bak. Hangisini rahatsız ettin? Hem görüp hem de göremediğin ne? Sezemeyip aynı zamanda sezdiğin ne? Dalgalanmalar nerede olup nerede olmamalıydı? Eğer biri tüm planlarını boşa çıkarıyorsa... eğer bir şey seni öldürmeye kalkıyorsa... bu Duris'in tarzı mı? Ya da Beş Aile böyle bir felakete yol açabilecek güce sahip mi? Eğer değillerse geriye başka kim kalıyor?</p>
				<p class="normal">"Obi-Wan?" diye sordu Kit ve Obi-Wan aniden transa girmiş gibi uzaklara baktığını fark etti. Kit onu inceliyordu ve Nautolan'ın ifadesiz yüzünde endişe alametleri belirmişti.</p>
				<p class="normal">Cevaben fısıldadı. "Başka biri daha var. En başından beri bu trajedinin başka önemli bir oyuncusu daha var. Tüm bunların içinde bir yerlerde."</p>
				<p class="normal">"Ama nerede?"</p>
				<p class="normal">Obi-Wan başını iki yana salladı. "Bilmiyorum. Ama korkarım ki bu iş bitmeden bu sorunun cevabını öğreneceğiz ve bence bunu istediğimize de pişman olacağız."</p>
				<p class="normal">Klonlardan biri arkalarından yaklaştı. Kendi kendine söylendi. Eğer onlar bile yönlendiriliyorsa bu doğuştan beri emir komuta zincirine göre hareket etmeye alışmış adamlar ne yapacaktı? Bu düşünceleri kafasından atıp güvenlerine layık olmalıydı.</p>
				<p class="normal">"Emirleriniz, Komutanım," diye sordu Sirty.</p>
				<p class="normal">"Teçhizatı toparlayın," dedi. "Hayatta kalanları bir araya getirin. İkinci yerimize gidiyoruz. Bize kimin ihanet ettiğini bilmiyorum. Ama bu sefer gafil avlanmayacağız."</p>
				<p class="normal">Sirty başını salladı. "Çok güzel, Komutanım."</p>
				<p class="normal">"Ya kayıplar?"</p>
				<p class="normal">"Bildiğim kadarıyla on altı ölü ve esir, Komutanım."</p>
				<p class="normal">Obi-Wan birkaç kişinin daha dikkat çekmeden kendilerine katıldığını gördü. Güzel. Disiplin, cesaret ve yaratıcılığın olduğu yerde hâlâ umut var demekti. "Kayıplar?"</p>
				<p class="normal">"Yüzbaşı A-Dokuz-Sekiz, Nate kayıp ve öldüğünü zannediyoruz."</p>
				<p class="normal">Bu Obi-Wan'ı sarsmıştı. Garip. Yüzlerce, binlerce klon, hepsi birbirinin aynı. Yine de aralarından birinin öldüğünü duymak insanı bu kadar üzebiliyordu ve neden böyle olduğundan da emin değildi.</p>

		</body>
</html>