<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_3">   3   <br class="chapter"/></h1>
				<p class="normal">Şansölye'nin brifing salonu dört Wookiee yüksekliğindeydi, mermer tavanını büyük duracrete sütunlar taşıyordu. Geniş pencerelerinden Coruscant'ın muhteşem manzarasını görmek mümkündü: Bonadan Elçiliği ve bulvarın tam karşısındaki dönen Skysitter Restoranı. Bu duracrete'ten yapılma sık ormanlık, ihtişamıyla Outer Rim'den gelen devlet adamlarının gözlerini kamaştırsa da Obi-Wan her zaman bu alanın daha verimli şekilde kullanılabileceğini düşünmüştü.</p>
				<p class="normal">Şu anda pullu ve yeşil gözlü devlet adamları Şansölye ve cübbeli görevlileriyle vedalaşmakla meşgullerdi. Elçiler ayrılmadan önce başlarını eğerek selamlarken İki Jedi da salonun bir köşesinde durmuş bekliyordu.</p>
				<p class="normal">Beklerlerken Obi-Wan, Kit'in biraz rahatsız olduğunu fark etti. "İyi misin?" diye sordu sessizce. "Droid keyfini mi kaçırdı?" Aslında Kit'in soğukkanlı olmadığı bir anı hatırlamıyor gibiydi.</p>
				<p class="normal">"Keyfin benim için bir anlamı yok," dedi Nautolan. "Yine de insanların dediği gibi ‘kıl payı kurtuldum.'"</p>
				<p class="normal">Bu cümle Obi-Wan'a JK'nın ne kadar zorlu bir rakip olduğunu göstermekle birlikte, son cümle de Nautolan'ın şimdiye kadar hiç görmediği bir yönünü göstermişti.</p>
				<p class="normal">Diplomatlar salonu terk ederken Şansölye Palpatine de sonunda onlara yöneldi, geniş ve güçlü alnı endişeyle kırışmış, dudakları da incecik bir çizgi halini almıştı.</p>
				<p class="normal">"Bu rahatsızlık ve gizlilik için özür dilerim, dostlarım," dedi. "Umarım yakında ikinizi de boş yere çağırmadığımı anlarsınız."</p>
				<p class="normal">"Şansölye," dedi Obi-Wan, resmiyetle uğraşacak havada değildi. "Bu ‘Jedi Katili'nin' sırlarını bizimle paylaşacak mısınız?"</p>
				<p class="normal">Şansölye biraz ürktü. "Şaşırdığımı itiraf etmeliyim. En sıradan insanlar bile böyle bir ismin yakışıksız olduğunu bilir." Bir süre durdu ve devam etti. "Konuyu açıklayabilmek için biraz uzatmam gerekebilir. Mazur görün." Palpatine bir çift sandalyeyi işaret etti. Şansölye de masasına oturdu, yüzüne düşen ışık ve gölgeler onu birkaç parçaymış gibi gösteriyordu. Şansölye konuşurken salona giren kısa saçlı dişi teknisyene döndü. "Lido Shan?"</p>
				<p class="normal">"Nasıl isterseniz, Efendim," dedi. "Bu cihazın ilk farkına vardığımızda ilk işimiz nasıl böyle sıra dışı bir şekilde çalışabildiğini öğrenmeye gayret etmek olmuştu. Sıradan taramalar işleyişiyle ilgili bize fazla bilgi sunmadı, sadece korumalı bir merkezi işlemcisi olduğunu gördük."</p>
				<p class="normal">"Doğal olarak siz de çalışmalarınızı bu işlemciye yoğunlaştırdınız," dedi Obi-Wan.</p>
				<p class="normal">"Doğal olarak," diye cevapladı Lido Shan, soluk dudakları gülümsedi. "İşlemciyi açmak garantisini geçersiz kılacaktı ama bu riske girdik."</p>
				<p class="normal">Kit başını eğdi. "Peki, ne buldunuz?"</p>
				<p class="normal">"Lütfen," dedi Lido Shan, Şansölye'nin lafı dolandırma tekniğini taklit ederek. "Zamanı gelince. Önce sergilediği yeteneklerinden yola çıkarak devam edelim." Durdu ve kendini toparladı. "JK, daha önceden imkansız olduğunu düşündüğümüz Güç'e hassas bir biyo-droiddir. Geçtiğimiz yılın büyük kısmında tüm galakside satıştaydılar. Fiyatı son derece yüksek olsa da üretildiğinden çok daha hızlı satıldı."</p>
				<p class="normal">"Güç'e hassas mı?" dedi Kit. "Saçma! Bu droidlere neden daha önce rastlamadık?"</p>
				<p class="normal">"Çünkü," diye cevap verdi teknisyen, "piyasadaki en pahalı ve özel güvenlik droidleri oldukları için."</p>
				<p class="normal">"Tam olarak tanesi kaça?" diye sordu Kit.</p>
				<p class="normal">"Seksen bin kredi," dedi Shan ve bir anda droidin devrelerini gösteren bir hologram belirdi. Parmaklarıyla bazı noktaları işaret edip derin bir nefes aldı.</p>
				<p class="normal">"Ve şimdi," dedi sonunda, "meselenin özüne geldik. Başarılarının temeli eşsiz canlı devre dizaynları. İşlemciye organizma eklemeyi başarmışlar ve bu sayede de hem sahibine yakınlık duyup hem de yabancılara karşı gelişmiş taktikler uygulayabiliyor."</p>
				<p class="normal">"Canlı devreler mi?" diye sordu Kit.</p>
				<p class="normal">Lido Shan, Nautolan'ın göz kırpmama yeteneğini taklit etmeye çalışır gibiydi, ama Obi-Wan gözünü kaplayıp hızla kaybolan sarı mukozayı fark etti. "İşlemci aslında kökeni bilinmeyen bir canlının yaşam destek ünitesi."</p>
				<p class="normal">Hologram titreyerek kayboldu. Sarmal, yılana benzeyen, gözleri olmayan bir görüntü belirdi. Ölçek göstergesi bu canlının Obi-Wan'ın yumruğu büyüklüğünde olduğunu gösteriyordu. "Yani droidin özel yeteneklerinin sırrı bu mu?" diye sordu.</p>
				<p class="normal">"Evet," dedi Lido Shan. "Öyle olduğuna inanıyoruz. Üreticisinden bize bilgi vermesini istedik ama sırlarını bizimle paylaşmayı reddettiler."</p>
				<p class="normal">"Kimmiş bu üreticiler?"</p>
				<p class="normal">"Cestus Cybernetics. Ord Cestus'u bilir misiniz?"</p>
				<p class="normal">Obi-Wan hafızasını yokladı. "Baktoid zırhının ana vatanı değil mi?"</p>
				<p class="normal">"Harika," dedi Şansölye.</p>
				<p class="normal">Lido Shan başını salladı. "Cestus'taki adamlarımız bize bunun dashta yılan balığı adında bir hayvan olduğunu söyledi. Bu dashta'lar akıllı canlılar değiller ama diğer taraftan çok daha çarpıcı bir özellikleri var. Bildiğimiz şekilde akılları olmadığı halde Güç'e hassas olan canlılar bunlar."</p>
				<p class="normal">"Dashta yılan balığı mı?" Obi-Wan başını iki yana sallayan Kit'e baktı.</p>
				<p class="normal">"Muhtemelen Cestus'taki Dashta sıradağlarında yaşıyorlardır," dedi Şansölye. "JK'nın eşsiz donanımıyla bir araya geldiklerinde droide savaşta büyük bir avantaj sağlıyorlar. Onu pek çok rakibe karşı denedik ve Üstat Fisto'dan başka kazanan olmadı."</p>
				<p class="normal">Kit başını eğdi, memnuniyetinden mi yoksa onaylamak için mi belli değildi.</p>
				<p class="normal">"Bu nedenle," dedi Şansölye, "Üstat Fisto'nun görüşleri çok değerlidir."</p>
				<p class="normal">Kit Fisto bir an için ağzını açmadı, sanki düşünmeden konuşmak istemiyor gibiydi. "Yaşam her zaman herhangi bir makineden çok daha fazla Güç'le uyumlu olmuştur," dedi. "Diğer taraftan..."</p>
				<p class="normal">Diğer taraftan Nautolan'ın hızlı ve endişeli bakışları düşüncelerini açıkça ortaya koyuyordu.</p>
				<p class="normal">"Bu Jedi Katilleri ne zaman satışa çıktı?" diye sordu Kit.</p>
				<p class="normal">"Bir yıl kadar önce," dedi Palpatine. "Klon Savaşları'nın başlamasından hemen sonra. Ticaret Federasyonu'nun, Baktoid zırhı fabrikalarının taşeronluğunu almasının ardından Cestus'ta ekonomik patlama yaşanmıştı. Naboo Savaşı'nın ardından Ticaret Federasyonu bu fabrikalardan elini çekti ve ekonomik gelişme durdu. Mali açıdan sıkışan Cestus, Cumhuriyet'ten yardım istedi. Bir anlaşma yaptık ama ne yazık ki ekonomik olarak biraz fazla açılmıştık ve gerekli ödemeyi zamanında yapamadık. Ekonomileri daha da kötüye gitti. Bu küçük gezegenin önemini takdir edememişiz. Lido Shan," dedi, "Gabonna'ları anlat."</p>
				<p class="normal">Lido Shan iç çekti. "Savaş başlar başlamaz önemli teknik parçalara sınırlama getirildi. Bunlardan biri de Ord Cestus tarafından yüksek teknoloji ürünü, JK'ların üretimine başlanmadan önce en ünlü gayriaskeri ürün olan, Cesta güvenlik droidlerinin üretiminde kullanılan Gabonna hafıza kristalleriydi."</p>
				<p class="normal">"Peki, mevcut durumun ortaya çıkmasına neden olan ne?" diye sordu Obi-Wan.</p>
				<p class="normal">"Sınırlamalar yüzünden," dedi Shan, "Cestus'un ekonomik dengesi bozuldu. Beşinci seviye bir kişisel güvenlik droidine güç verecek hızdaki yegane hafıza kristalleri Gabonna'lardı." Bunu öylesine söylemişti, belki de herkesin bildiği yaygın bir bilgi olduğunu düşünüyordu. "Savaş droidlerinin büyük bölümü dördüncü seviyedir ve daha basit donanımlarla çalışabilirler."</p>
				<p class="normal">Şansölye başını iki yana salladı. "Cestus biraz... şanssızdı ve belki de tüm yumurtalarını aynı sepete koymakla hata ettiler."</p>
				<p class="normal">"Anladım," dedi Obi-Wan.</p>
				<p class="normal">Kit Fisto her ikisinin adına da konuştu. "Kısacası durum gayet istikrarsız. Cestus artık bize güvenmiyor."</p>
				<p class="normal">Şansölye başını salladı. "İkinize de bu görev verilecek, Jedi dostlarım. Senato ve Jedi Konseyi'ne danıştım ve sizlerin Cestus Vekili, G'Mai Duris'le görüşmenize karar verdik. Mevcut sosyal düzenlerini korumak için gerekenleri yaparak güvenlerini yeniden kazanın. Bu Jedi Katilleri'nin ortalıkta dolaşmasını engellemek için onları yeniden aramıza katmamız şart." Dudakları aşağı kıvrıldı, sanki son cümle ağzında kötü bir tat bırakmıştı.</p>
				<p class="normal">"Yani," dedi Obi-Wan, aklında zaman çizgisini toparlamaya çalıştı. "Cestuslulara göre Cumhuriyet iki kez onların ekonomisinin çökmesine neden oldu. Sanırım Ticaret Konseyi'ne başvurmuşlardır?"</p>
				<p class="normal">"Evet ve onlarla uzlaşmaya çalıştık, hatta onlara başka bir kârlı askeri anlaşma önerdik."</p>
				<p class="normal">"Sonra?" diye sordu Kit.</p>
				<p class="normal">"Müzakereler sona erdi."</p>
				<p class="normal">"Neden?"</p>
				<p class="normal">"Bize ödemeyi baştan yapmamızı istediklerini söylediler." Şansölye'nin yüzü asıldı. "Bu büyüklükteki bir kontratta bu söz konusu bile değildi."</p>
				<p class="normal">"Belki de sadece ticari cehaletimdir," diye gürledi Kit, "Fakat Cestusluların neye bulaştıklarını bilmeleri gerekirdi. Birkaç bin droidin satışı böyle bir riske girmeye değer mi?" Öne doğru eğildi, koyu renkli gözleri yoğunlaştı. "Açıklar mısın?"</p>
				<p class="normal">Lido Shan bir an için gözlerini kapattı ve ardından söz aldı. "JK'lar Cestus'un ekonomisinin küçük bir bölümünü teşkil ediyor. Fakat çok revaçta ve önemli ürünler oldukları için tüm ürünlerinin değerini arttırıyorlar."</p>
				<p class="normal">"Tabii ki başka sorunlar da var," diye itiraf etti Palpatine. "Alt tabakadan olanların ataları, Cestus'un toplam nüfusunun yüzde doksan beşi, uygun şekilde nasıl söylesem?" Düşündü ve sonra da siyasi doğruluktan vazgeçti. "İlkel yerliler ve suçlular ve anti sosyal eğilimlerini de onlardan miras almışlar. Zengin aileler ve seçilmiş hükümet eğer kısa sürede bir çözüm bulunmazsa bu karmaşanın kurbanı olacaklar."</p>
				<p class="normal">Obi-Wan başını salladı, hâlâ söylenmemiş bir şeyler olduğunu düşünüyordu. "Durum neden bu kadar ciddi?"</p>
				<p class="normal">"Çünkü Cestus kurak bir gezegen ve nüfusunun ihtiyaç duyduğu yiyecek, ilaç ve erzakı dışarıdan ithal etmek zorunda. Tüketilen her su damlası dikkatlice arıtılmak zorunda."</p>
				<p class="normal">"Anlıyorum."</p>
				<p class="normal">"Demek ki ilk JK piyasaya çıktığı gün büyük rağbet gördü. Bu dikkat çeken ama paniğe yol açmayan bir durumdu. Sonra da diğer bir istihbarat bilgisi bize ulaştı."</p>
				<p class="normal">"Neymiş o?" diye sordu Kit.</p>
				<p class="normal">"Konfederasyon onlardan binlercesini almak için teklif götürmüş. Belki de on binlercesini."</p>
				<p class="normal">Obi-Wan şok olmuştu. "Kont Dooku bu kadar zengin mi?"</p>
				<p class="normal">"Demek ki öyleymiş," dedi Palpatine üzüntüyle.</p>
				<p class="normal">Kit Fisto'nun kara gözleri kısıldı. "Bu tür biyo ürünlerin seri üretiminin yapılamayacağını düşünürdüm."</p>
				<p class="normal">"Biz de öyle düşündük, Üstat Fisto. Anlaşılan yanılmışız. Nasıl olduğunu bilmiyoruz ama neden olduğunu biliyoruz."</p>
				<p class="normal">"Savaş droidi olarak kullanılacaklar," dedi Kit.</p>
				<p class="normal">Savaş droidleri. Obi-Wan'ın suratı asıldı. "Buna nasıl izin verilir. Ayrılıkçılara silah satmak açıkça yasaktır."</p>
				<p class="normal">"Evet," dedi Lido Shan. "Ama Konfederasyon'a bağlı gezegenlere güvenlik droidi satmak yasak değil ki zaten Cestus'un da yaptığı bu. JK'ların sadece hafıza kristallerinin değiştirilerek ölüm makinelerine çevrilebileceği gerçeği de bu durumu değiştirmiyor."</p>
				<p class="normal">Obi-Wan yüzünün ifadesinin düşüncelerini yansıtmadığını umuyordu, çünkü şu an hissettiği duygu umutsuzluktu. Biyo-drodilerin ölüm makinelerine dönüştürülmesi fikri korkutucuydu. Bu araçlar Jedi'ların savaşlardaki önsezi avantajını ortadan kaldırabilirlerdi.</p>
				<p class="normal">Buna izin verilemezdi.</p>
				<p class="normal">"Kont Dooku'nun elindeki Gabonna'ları Cestus'a göndererek üretime devam etmelerini sağladığını öğrendik. Ayrıca Cestus'un droid ve dashta yılan balığı üretimini artıracak destek teknolojileri de onlara sağlamayı teklif ettiğini öğrendik."</p>
				<p class="normal">"Klonlama mı?"</p>
				<p class="normal">"Evet. Kamino teknolojisinin üstünlüğüyle ilgili söylentiler var. Sayısız canlı sinir dokusu kolonileri yaratabilen teknikleri sayesinde fabrikaları önceden çok nadir ve pahalı olarak görülen bir üretim hattını devreye sokmayı başarmış."</p>
				<p class="normal">"Parayı özgürlüklerinden önemli görenler sonunda ikisini de kaybederler," dedi Kit. Durdu, sensör tendril'leri hafifçe titredi. Belki o da Obi-Wan gibi, her biri T'Chuk arenasında karşılaştığı metal rakibi gibi tehlikeli, binlerce makineyle yapılacak bir savaşı hayal etmişti. Önsezili canavarlardan oluşan dehşet saçan bir dalga.</p>
				<p class="normal">Şansölye hemen harekete geçmeleri için onları cesaretlendirmek ister gibiydi. Oysaki Obi-Wan'a göre onları bekleyen tehlikenin büyüklüğünü asıl idrak edemeyen Şansölye'nin kendisiydi. Politikada deneyimli olabilirdi ama bu Güç konusunda hiçbir şey bilmediği gerçeğini değiştirmezdi.</p>
				<p class="normal">Obi-Wan kendini sesli düşünürken buldu. "Belki de özel bir emirle Cestus'un bu droidleri üretip satması yasaklanabilir."</p>
				<p class="normal">"Ve bu arada," dedi Kit, "Galaksi bekler ve izler."</p>
				<p class="normal">"Elbette," dedi Şansölye. Başının üzerindeki pencereden gelen ışık ve gölge yüzünü ikiye bölüyordu. "Eğer değerli minik Cestus'un idaresi Ticaret Konseyi'nin eline geçerse bizlerin kabadayılardan farkı kalmaz. Bu seviyeye düşmeden önce Senato ve Jedi Konseyi önce diplomasinin denenmesi konusunda kararlı."</p>
				<p class="normal">"Işın kılıcıyla mı?" diye sordu Kit.</p>
				<p class="normal">Şansölye'nin yüzünde belli belirsiz bir gülümseme göründü. "Umarım işler bu noktaya gelmez. Dostlarım, Ord Cestus'a gidecek ve resmi müzakerelere başlayacaksınız. Fakat asıl göreviniz farklı, Cestus'u ve onların aracılığıyla da diğer yıldız sistemlerini Kont Dooku'yla iş yapmanın ne kadar sakıncalı olduğuna ikna etmek."</p>
				<p class="normal">"Ya bizim kaynaklarımız nedir, Efendim?"</p>
				<p class="normal">Nihayet Palpatine'in gülümsemesi kesin ve belirgin hale gelmişti. "En iyinin en iyisi."</p>

		</body>
</html>