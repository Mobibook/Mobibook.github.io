<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_75">   75   <br class="chapter"/></h1>
				<p class="normal">Dört klon askeri aldıkları emir doğrultusunda üstte kalıp beklediler. Etraflarında sürmekte olan çatışmalardan olduğu kadar Cestus'un üzerine çökmekte olan kabustan da haberdardılar.</p>
				<p class="normal">Jangotat'in zihninde görüntüler ve olasılıklar uçuşuyordu. ARC'nin görevini o herkesten çok daha iyi biliyordu. Sanki beynine kazınmış gibiydi. JK üretimini durdur. Sosyal düzeni muhafaza et.</p>
				<p class="normal">Düzeni korumak mı? Ya düzen çürümüşse! Beş Aile kazanç uğruna sivillerin ölümünü gözü almış durumda. Eğer bu ihanet değilse nedir? Yetmiyormuş gibi bir aptal bile onların çoktan Ayrılıkçılarla ittifak içerisine girdiklerini görebilir ki Jedi'ların aptal olmadığını gayet iyi biliyordu.</p>
				<p class="normal">Öyleyse, tıpkı klonlar gibi, kendilerini önceden programlanmış olayların içerisinde bulmuşlardı. Nexu yörüngedeki yerini almıştı. Her an General Kenobi'den bombardımana başlanması yönünde bir mesaj gelebilirdi. Eğer öyle olmazsa birkaç saat sonra gemi doğrudan bir emir beklemeden işaretli hedefleri vurmaya başlayacaktı.</p>
				<p class="normal">Herkes ölecekti. Tehlike belirdiğinde bir gemiye atlayıp kaçamayan buraya ait kişiler, karanlığa karşı durmuşlar, sevdikleri için çarpışmışlar ve sessizce dua etmişlerdi.</p>
				<p class="normal">Askerler bekledi, ama generallerden bekledikleri çağrı bir türlü ulaşmadı. Öldüler mi? Yakalandılar mı? Zaman tükeniyordu. Birkaç saat içinde bombardıman başlayacaktı ve bunların hepsi de doğruluk adına yapılmış olacaktı, öyle mi?</p>
				<p class="normal">Jangotat kampın etrafında volta attı, midesi asitle yanarken o da stres çubukları çiğniyordu. Bir terslik vardı.</p>
				<p class="normal">Diğerlerinin yanına döndüğünde Seefor sordu. "Şimdi ne yapacağız?"</p>
				<p class="normal">Forry omuz silkti. "Eğer geri gelmezse işe yaramamış demektir. Sonra da bombardıman başlar, ardından da bir mekik çağırır ve eve döneriz. Beklemekten başka yapacak bir şey yok."</p>
				<p class="normal">Aklı karman çorman olmuş Jangotat uzaklaştı, sabırsızlıkla Jedi'lardan gelecek çağrıyı bekliyordu, yörünge bombardımanı başlamadan üretimin durdurulduğu haberi.</p>
				<p class="normal">Yaşlı Thak Val Zsing ve X'Ting dişi Resta onun yanına gelince biraz şaşırdı. Val Zsing bitmişti ama şimdi sanki kendini biraz toparlamış gibi görünüyordu. "Bazı şeyler biliyorum," dedi. "Lütfen. Beni dinleyin."</p>
				<p class="normal">Jangotat mağarada öğrendiği şeyi hatırladı, sezgilerini açmayı. O adamın yaraları kadar gücünü de görmüştü. Bu perişan adamın kendini affettirmek için son bir şansa daha ihtiyacı ve hakkı olduğuna inanıyordu.</p>
				<p class="normal">Bizler eylemlerimizden fazlasıyız. Başardıklarımızdan ya da yapmak için programlandıklarımızdan.</p>
				<p class="normal">"Neymiş?" diye sordu.</p>
				<p class="normal">"Kimse Resta'yla konuşmuyor. Kimse Thak Val Zsing'le konuşmuyor," dedi Resta. "Biz de birbirimizle konuştuk. Eski günlerden konuştuk. Resta'nın kovanının saklanmak zorunda kaldığı zamanlardan. Onlarla ilgili bazı şeyler hatırlıyorum." Parmağını şakağına dayadı. "Gizli binayı biliyorum. Onun için enerjimi kesip eşimi öldürdükleri binayı."</p>
				<p class="normal">X'Ting ona doğru eğildi, kalın kızıl kaşlarını çattı. "Bilgisayardaki haritaya baktım."</p>
				<p class="normal">"Bizim bilgisayarlara mı?"</p>
				<p class="normal">Thak Val Zsing başını salladı. İhtiyarın gözleri alev alevdi. "Tünellerde kullanılan kimi yol haritaları, Jedi'ların küçük gösterilerini yaptığı zaman, hatırladın mı?"</p>
				<p class="normal">Jangotat başını salladı, hatırlamıştı ama konuyu nereye getirmek istediğini anlamamıştı.</p>
				<p class="normal">"O program enerji kullanımını, faturaları ve her türden rutin bilgiyi ihtiva ediyor," dedi Val Zsing. "Bir şey bulduk. Hem de çok önemli bir şey."</p>
				<p class="normal">"Gemi yörüngeye girdiğinden beri yani beş saattir binanın ışığı parlıyor." Resta öne eğildi, öyle heyecanlıydı ki kendisine hakim olamıyordu. "İşte Beş Aile'nin saklandığı yer orası!"</p>
				<p class="normal">"Bu fırsatı sizinle konuşmak istiyorum," dedi Jangotat kardeşlerine. Heyecanını gizlemek için büyük çaba harcıyordu.</p>
				<p class="normal">"Fırsat mı?" diye sordu Seefor. "Ne tür bir fırsat?"</p>
				<p class="normal">"Aile kritik bir hata yaptı. Eğer bu istihbarat doğruysa onların saklandıkları yeri nihayet öğrendik. Özel sığınaklarına saklanmışlar. Mevcut durumu göz önüne alırsak şu an orada olma ihtimalleri çok yüksek. Onları ele geçirirsek anlaşma yapmaya zorlayabiliriz. Eğer teslim olurlarsa bu işi bombardımana gerek kalmadan sona erdirebiliriz."</p>
				<p class="normal">Bir süre kimsenin gıkı çıkmadı. Sessizliği bozan ilk kişi şok halindeki Sirty oldu. "Ama doğrudan bir emri çiğniyor olacağız."</p>
				<p class="normal">Jangotat yumruğunu masaya vurdu. "Bunu başarabiliriz!"</p>
				<p class="normal">"Kardeşim," dedi Seefor. "Kamino Yasası uyarınca yaptığının Talimat'a uygun olmadığı yönünde seni uyarmalıyım."</p>
				<p class="normal">Forry de söze girdi. "Bunu yapamazsın," dedi. "Üstelik -" çirkin bir kahkaha attı. "- İhtiyar korkağın teki. Muhtemelen yalan söylemiştir."</p>
				<p class="normal">Talimat'a karşı mı? Seefor'un suçlaması Jangotat'e bir tokat gibi gelse de geri adım atmaya niyeti yoktu. Düşüncesi bile başını döndürmeye yetiyordu. Şimdiye kadar hiçbir klon Talimat'a ya da emirlere karşı gelmemişti. Sanki zihninin içindeki bir enerji duvarına çarpmıştı, yasak olanı yapmayı düşünmesi bile tüm vücudunun titremesi için yetmişti. "Ben ona inanıyorum," dedi ve titremelerini engellemek için dişlerini sıktı. "Kendinize sorun, onurunuzu kaybetseniz onu geri kazanmak için her şeyi yapmaz mısınız? Birinin size bu şansı vermesini istemez misiniz?" Olaya çok can alıcı bir noktadan yaklaştığını biliyordu, itibarı olmayan bir klon komandosu hiçbir şeydi. Seefor ister istemez bu yaklaşımdan etkilenmişti mesela.</p>
				<p class="normal">Tüm bunlardan bahsederken diğerleriyle kendi arasında da bir sınır çizdiğinin farkına vardı. Onu farklı kılan bir şey vardı, hissedebiliyor ama ne olduğunu söyleyemiyordu. Ama anlatılamayanı anlatarak onların içgüdülerini de yönlendirmeyi başarmıştı.</p>
				<p class="normal">Artık tam olarak onlardan biri değildi. O artık başka bir şeydi ve kardeşleri de tetikteydi.</p>
				<p class="normal">"Bu Talimat değil, Jangotat," dedi Seefor, ona bakarak. Daha fazlasını söyleyemeyeceğini biliyordu.</p>
				<p class="normal">Jangotat yatağına döndü. Neyi neden düşündüğünü biliyordu. Yasak olduğunu biliyordu ama şunu da biliyordu ki eğer generallerin bu son bilgiden haberleri olsaydı yapacakları şeye onay verirlerdi.</p>
				<p class="normal">Ama yine de...</p>
				<p class="normal">Talimat'ı çiğniyor olacaktı.</p>
				<p class="normal">Göğüs kasları gerildi ve koltuk altlarındaki soğuk teri hissetti. Bu doğru muydu? Talimat da neydi tam olarak? Yazılı olan mıydı yoksa komutanlar bu bilgiye sahip olsa yapacaklarına inandığı şey miydi?</p>
				<p class="normal">Jangotat saatlerce bu düşüncelerle kıvrandı ve yatağında bir o yana bir bu yana döndü. Çıkıp gidiyordu ki Forry onu gördü.</p>
				<p class="normal">"Nereye gidiyorsun?"</p>
				<p class="normal">"Bunu yapmak zorunda olduğumu biliyorsun," dedi Jangotat.</p>
				<p class="normal">Forry başını salladı. "Sen de buna izin veremeyeceğimi biliyorsun."</p>
				<p class="normal">"O zaman durdur beni, eğer yapabilirsen," diye cevap verdi Jangotat. Her şey eşitti, Jangotat ve Forry aşağı yukarı birbirlerine denk savaşçılardı.</p>
				<p class="normal">Ama artık işler değişmişti. Jangotat Forry'nin girdiği her savaşa girdiği gibi daha fazlasına da katılmıştı.</p>
				<p class="normal">Sheeka. Tonote. Mithail. Tarl.</p>
				<p class="normal">Rehberler.</p>
				<p class="normal">Önemli olan neyle değil, ne için savaştığındır.</p>
				<p class="normal">İkisi birbirine doğru yaklaştı, kritik mesafeye gelince bir an için durup birbirlerini tarttılar. Sonrası uçuşan tekmeler ve yumruklar. Forry daha güçlü ve hızlıydı...</p>
				<p class="normal">Ama bu bir şeyi değiştirmedi. Jangotat tüm hayatı boyunca gördüğünden çok daha açık bir şekilde şu an görebiliyordu, sanki o an görünmez bir buzun içinde hapsolmuştu. Forry'nin standart reaksiyonlarını ve hareketlerini gördü. Jangotat sanki bir an için bu olanların dışındaydı, sanki tüm hareketleri dışarıdan izliyor gibiydi. Sanki Forry de oturmuş ve sonra yapacağı her hareketi detaylı şekilde hesaplıyordu. Daha önce bir dövüşte hiç yaşamadığı gibi yavaşça hareket eden Jangotat Forry'nin tüm hamlelerinden sıyrıldı. O her hamlesinden sonra dengesini korumak için çaba harcarken Jangotat hiç istifini bozmamış, sonra da en uygun zamanda kardeşinin çenesine dirseğini indirmişti.</p>
				<p class="normal">Forry boylu boyunca yere uzanırken Jangotat dimdik ayaktaydı. Acaba Jedi olmak da böyle bir duygu muydu? Hissettiği belki de onun küçük bir parçasıydı?</p>
				<p class="normal">Belki de sadece özgür düşünebilmekti bu hissettiği? Kafasında nasıl bir kapının açıldığını ya da hangi eğitimin bunu yaptığını...</p>
				<p class="normal">Aşktı bunların hepsinin olmasına sebep.</p>
				<p class="normal">Büyük bir heyecan duydu. Ölüme gidiyor olabilirdi ama her zamankinden daha diri hissediyordu.</p>
				<p class="normal">Başarabilirdi ve başaracaktı da. Başka seçenek yoktu.</p>
				<p class="normal">Speeder bike'ın yanında Resta ve Thak Val Zsing'le buluştu. Diğer bike'ları devre dışı bırakmaları fazla zamanlarını almadı. Kardeşlerinin onları tamir etmesi en az bir saat sürer, o zamana kadar da onlar çoktan gitmiş olurlardı.</p>
				<p class="normal">Elli dakika kuzeybatıya doğru gittiler. Rüzgar saçlarını savuruyor ve yeni doğan güneşin ışıkları sol tarafından yüzüne vuruyordu. Yalnızlık hissi ona yabancıydı ve hoşuna gitmişti. Hayatı boyunca ilk kez kendi kaderini kendi tayin ettiğini hissediyordu.</p>
				<p class="normal">Yeni ve değerli bir gün. Belki de onun için son gün.</p>
				<p class="normal">Sırıttı. Zamanını boşa harcamasa iyi olacaktı.</p>
				<p class="normal">Resta'nın çiftliğinin on beş kilometre kuzeyinde ovanın ortasında bir volkan ağzı vardı. Sırtlarında içinde mühimmat olan çantalarla buradan içeri girdiler. Doksan dakika boyunca karanlıkta süründüler, dizleri yara bere içerisinde kalmıştı. Önden Thak Val Zsing gidiyordu ve arada bir dönüp onlara bir şeyler söylüyordu. "Hapishane buranın doğusunda ve biz de şu anda kaçış tünellerinden birinin içindeyiz." Kendi kendine güldü. "Kaçış tüneli. Olaya bak. Gezegenin tamamı hapishane. Nereye kaçacaksın? Ama merkezi bilgisayara göre Beş Aile'nin sığınağı, terk edilmesinin ardından eski hapishanenin bölümlerinden birinde inşa edilmiş."</p>
				<p class="normal">Daha geniş bir bölgeye geldiler, burada artık ayakta durabiliyorlardı. Burası eski madenin bir bölümüydü ve küçük kollar her yöne doğru devam ediyordu.</p>
				<p class="normal">"Ben buraya kadarını biliyorum," dedi ihtiyar. "Dedemin kaçtığı yer işte burası." Cestus Hapishanesi'nin en derin çukuru şimdi Beş Aile'ye ev sahipliği yapıyordu.</p>
				<p class="normal">"Gidelim," dedi Resta, diğerlerini geçip gitmeye çalışarak.</p>
				<p class="normal">Jangotat yolunu kesti. "Sen hayatta kalmalısın," dedi.</p>
				<p class="normal">"Yaşamam için bir neden yok. Çiftliğimi de eşimi de kaybettim."</p>
				<p class="normal">Jangotat başını iki yana salladı. "Burada halkının başına gelenlerin olmaması gerekirdi. Burada yaptıkların unutulmayacak. Bu iş bittiğinde A-Dokuz-Sekiz taktik kodu on ikiyi kullanarak raporunu bildir." Gözlerinin içine baktı. "Bu görev sırasında benim için olağanüstü bir hizmet sergilediğinin göstergesidir. Sen Cumhuriyet'in dostusun ve Cumhuriyet dostlarına iyi bakar."</p>
				<p class="normal">Resta ona baktı, inanmakta zorlanıyordu. Ona güvenmek kendisi için intikam ve ölümden başka yol olduğuna da inanmak demekti. "Hayır. Sizinle geliyorum."</p>
				<p class="normal">"Senin kovanının şarkılarını da birisi söylemeli," dedi Jangotat. "Yeni bir eş bul. Güçlü çocuklar yetiştir. Mücadeleyi asla bırakma."</p>
				<p class="normal">O kadar şaşırmıştı ki Jangotat onu döndürüp bir uyku tulumunun içine sokarken karşı koyamadı bile. Resta kendisini kurtarmak için çırpındı, güçlüydü – çoğu erkek insandan güçlüydü. Ama o avantajlı konumdaydı ve ne yaptıysa kurtulamadı. Onu duvara doğru itti ama sonuç değişmedi. Zihninde yüz farklı yabancı fizyolojisi belirmişti, sonunda da Geonosislileri hatırladı. Onlar da böceksiydi ve nefeslerini kesmek pek işe yaramazdı. Ama sinir öbekleri vardı –</p>
				<p class="normal">Tam kafatasının dibinde. Ellerinden birini serbest bırakıp dirseğinin üzerine eğildi ve her iki taraftan da bastırdı. Etkisi hızlı ve büyüktü...</p>
				<p class="normal">Resta olduğu yere yığılıp kaldı.</p>
				<p class="normal">Jangotat ona baktı. Ne kadar da azimliydi! Halkının iradesini kıran ne olmuştu acaba? "Erkekleri kim bilir nasıldır bunların?" diye mırıldandı Thak Val Zsing'e.</p>
				<p class="normal">"Bilmek istemezsin," diye cevap verdi Thak Val Zsing.</p>
				<p class="normal">Jangotat nefesinin gelmesi için bir süre durdu. Sonra da Thak Val Zsing son tüneli işaret etti ve karanlığa doğru indiler.</p>

		</body>
</html>