<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_24">   24   <br class="chapter"/></h1>
				<p class="normal">Protokol, Şanşölye Palpatine'in deyişiyle, diplomasinin çarklarının işlemesini sağlayan yağ. Karşılıklı tanışmanın ardından daha özel görüşebilmek için Duris'in ofisine çekildiler. Üç danışmanı da ona eşlik ediyordu, Obi-Wan olaylara fazla dahil olmasalar da onların da müzakere sürecinin ayrılmaz bir parçası olduklarını biliyordu.</p>
				<p class="normal">Küçük Zeetsa Shar Shar'la önemsiz bir meseleyi tartışmakta olan Hukukçu Snoil öne çıktı. Duris yardımcısının kulağına fısıldaması için eğildi. Önce dinledi, sonrada önündeki holo belgeleri inceledi.</p>
				<p class="normal">Başını kaldırdı ve gülümsedi. "Avukat Snoil," dedi. "Gadon Üç davasını biliyorsunuz, değil mi?"</p>
				<p class="normal">Snoil'in gözleri yuvalarına çöktü sonra tekrar dışarı çıktı. "Evet," diye cevapladı. "Ama burada benzer durumda dört dava daha var. Lütfen daha açık olun."</p>
				<p class="normal">Duris, Snoil'in konuya hakim olmasından memnun görünüyordu, onlara doğru, onların bakış açısından bir siluet gibi görünen parmağını uzattı. "Kif madencilerinin kaçması meselesi."</p>
				<p class="normal">"Ah, evet." Kendini toparladı. "Yaklaşık elli standart yıl önce, madenciler yüksek enerjili cevherleri açık pazarda satmaya başladılar. Böylece bu cevherlerden bazıları Gadon rejiminin düşmanlarıyla ittifak halinde olan bir koloniye ulaştı. Gadonlar konuyla ilgili Cumhuriyet'e başvurdu ve ilk satışın bir suç olmadığına karar verildi. Bu nedenle cevherlerin onların elinden çıktıktan sonra vardıkları yer madencilerin suçu değildi."</p>
				<p class="normal">Obi-Wan kısa süre için gözlerini kapattı. Bu iyi bir karar değildi. Cumhuriyet madencilere ceza vermemişti, çünkü benzer durum tarafsız pek çok gezegen için geçerliydi ve Şansölye, Cumhuriyet'in ham madde ihtiyacının böyle karşılanacağını umuyordu. Burada verilecek hoşgörülü bir karar başka alanlarda pek çok dost kazanmalarını sağlayabilirdi.</p>
				<p class="normal">Zekice bir politikaydı ama geri tepmişti! Obi-Wan uzun süredir unuttuğu baş ağrısının geri dönmekte olduğunu hissetti.</p>
				<p class="normal">O düşüncelerine dalmışken Duris ve Snoil konuları tartışmaya devam ettiler. Bunun sadece açılış olduğunu biliyordu ve derinlere inmekten de çekinmiyordu. Bağlayıcı anlaşmalardan, verilerden, kanunlardan ve düzenlemelerden konuştular.</p>
				<p class="normal">Bunların sonu yoktu ve buna bir dur demeliydi!</p>
				<p class="normal">Obi-Wan konuşmada uygun bir ara bekledi ve elini kaldırdı. "Müsaadenizle, Vekil Duris." Derin bir nefes aldı. Vekil bu kadar kalın kafalı olabilir miydi? "Cumhuriyet'in bir kenarda durup Cestus'un bu ölüm makinelerini üretmeye devam etmesine seyirci kalacağını mı zannediyorsunuz?" Sesinin tonu kendisini bile şaşırtmıştı. "Bunu sona erdirmenin tek bir yolu var."</p>
				<p class="normal">Şu an için ne formalite kalmıştı ne usul. Kahretsin! O politikacı değildi. Eğer onların gerçeği görmelerini sağlayamazsa bu gezegene yıkım ve ölümden başka bir şey gelmeyeceğini biliyordu.</p>
				<p class="normal">"Bu da ne demek?" dedi Duris, soğuk bir şekilde. Omuzlarını dikerek katmanlı kabuğunda kıvrıldı. Öfkelendiğini de anlamak zor değildi. Daha da kötüsü. Korkmuş muydu?</p>
				<p class="normal">Sesini dengelemeye çalıştı. "Cumhuriyet'in dışındaki bölgeye hiçbir JK droidi gönderilemez. Belki de fabrikalardan hiç çıkmasalar daha iyi olacak."</p>
				<p class="normal">"Bizi tehdit mi ediyorsunuz? Cumhuriyet bizim ürünlerimizi alma şansına sahipti ama bunu reddetti. Sonra da Gabonna kristallerine ambargo koydular. On binlerce kişi işini kaybetti, Üstat Jedi. Ekonomimiz çökme noktasına geldi. Tüm gezegen yiyecek ve su isyanlarıyla çalkalanıyor." Öne doğru eğildi. "Binlercesi öldü. Şimdi de bize para ödeyecek gezegenlerle ticaret yapmamamızı söylüyorsunuz. Şansölye'nin o kadar parayı ödemek gibi bir niyeti var mı? Peşin."</p>
				<p class="normal">Hayır. Palpatine bunu asla yapmazdı – bunun şantajdan farkı yoktu. "Buraya tehdit etmeye gelmedim," dedi. "Sadece Cumhuriyet'le Cestuslular arasında bir iletişim köprüsü olmak istiyorum. Sizlerin halkınızın refahı için mücadele ettiğinizi biliyoruz -"</p>
				<p class="normal">"Tüm Cestuslular," dedi. "Sadece X'Tingler değil. Sadece kovan konseyi değil. Ben bu gezegende yaşayan herkese karşı sorumluyum."</p>
				<p class="normal">Eğer doğruysa güzel bir nitelik, diye geçirdi içinden Obi-Wan. "Diğer taraftan bizlerse tüm galaksinin geleceği için mücadele ediyoruz. Bu gerçeği aklınızdan çıkarmayın, sizin ürettiğiniz makinelerin bizim askerlerimizi öldürmelerine izin vermeyeceğiz. Bunun, sizin medeniyetinizin mahvına neden olup olmayacağı da tümüyle size bağlı."</p>
				<p class="normal">Bir an için çıt çıkmadı. Duris ve Obi-Wan birbirlerinin iradelerini sınadılar.</p>
				<p class="normal">Sonra da Duris yavaşça başını salladı. "Bizi yok etmeden önce," dedi, "belki de neyi ortadan kaldıracağınızı öğrenmek istersiniz?" sesi gergindi ve bu noktada soyu ve iradesi kendini belli ediyordu. Ne kadar güçlü olurlarsa olsunlar duygularının kendisini kontrol etmesine izin vermiyordu. "Bu akşam onurunuza bir kovan balosu düzenlenecek. Eğer katılırsanız sevinirim. Belki de daha az resmi bir ortamda konuşmak daha uygun olabilir."</p>
				<p class="normal">Obi-Wan derin bir nefes aldı. Bu resmiyetten zaten hiç haz etmiyordu ama protokol önemliydi. "Davetinize çok teşekkür ederim. Umarım Majesteleri söylediklerimden kendisine ya da halkına hakaret ettiğim sonucunu çıkarmamıştır."</p>
				<p class="normal">"İkimizin de yapması gereken işler var," dedi ve bir kez daha Obi-Wan aynı anda birden fazla seviyede konuştuğu hissine kapıldı. "Ama bu medeni olmayacağımız anlamına gelmez."</p>
				<p class="normal">"Kesinlikle," dedi ve başını eğerek selamladı.</p>

		</body>
</html>