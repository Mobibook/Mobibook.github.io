<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_46">   46   <br class="chapter"/></h1>
				<p class="normal">Obi-Wan yardım çağrısını dar şifreli bir mesaj şeklinde gizleyerek gönderdi. İki saat sonra Thak Val Zsing ve Sirty bir düzine acemiyle birlikte yanına geldi. Yarısını Snoil'i bulmaya gönderdi ve diğerleriyle birlikte Kit Fisto ve öbür askerlerin bulunduğu kampa döndü.</p>
				<p class="normal">Kampta başarılmış bunca şeyi görmek yüreklendiriciydi. Yemek yedi, kaçışlarının kısa hikayesini dinledi ve sonra daha ciddi konuşmalara sıra geldi. "Sorunlarımızın en küçüğü," dedi, "G'mai Duris ve Cestus'un ileri gelenleriyle yapılan müzakerelerin sona ermesidir."</p>
				<p class="normal">"Bence de," dedi Kit. Gözleri ışıl ışıldı. "Burada dönen başka dolaplar var. En başından beri birileri bizi yönlendiriyor. Operasyonumuzun ikinci safhasını yürürlüğe koymanın vakti geldi. Nate?"</p>
				<p class="normal">Bunu yüksek sesle ve klonlara dönerek söyledi, hepsi oturduğu yerden birer birer kalkıp tekmil verdi.</p>
				<p class="normal">Obi-Wan bir yandan yediklerini sindirirken diğer taraftan da askerlerin ritimli hareketlerini izledi. Bir zamanlar bu kesinliği rahatsız edici bulsa da artık öyle düşünmüyordu. Böyle bir kabiliyet kolay kolay göz ardı edilemezdi, planlarını olduğu kadar yaşamlarını da kurtarması mümkündü çünkü.</p>
				<p class="normal">Hepsinden öte komandoların verdiği kesin ve doğru tekmile hayran kalmıştı.</p>
				<p class="normal">Bittiğinde Kit Fisto'ya doğru eğildi, dirseğini dizine dayadı. "Sence," diye sordu Obi-Wan, bir dakika kadar tek kelime etmeden durduktan sonra.</p>
				<p class="normal">"Etkileyici," dedi. "Benim yaptığım tüm hatalar bunun yanında solda sıfır kalır."</p>
				<p class="normal">Obi-Wan doğruldu, avuçlarını bacaklarına dayadı. "Durum değişti," dedi. "Kaynaklarımız değişti, rakiplerimizin doğası da değişti. Beyler-" oradakilere bir göz gezdirdi. "- Bilinmeyen kişi ya da kişiler gemimizi yok etti ve kardeşlerinizden birini öldürdü. Bu korkunç bir eylemdir ve misliyle mukabele edilecektir."</p>
				<p class="normal">Acemiler ve yeni ve gelişmiş "Desert Wind" artık daha güçlüydü. Tabi tutuldukları acımasız eğitim bu cılız sürüyü emirlere itaat eden ve gözünü kırpmadan ölüme yürüyecek bir grup haline getirmişti. Yine de önemli bir soru cevaplanmadan kalmıştı: Ölmeye ya da öldürmeye gerçekten de hazır mıydılar? Ateş altında kimin nasıl davranacağını bilmenin bir yolu yoktu. Ancak çatışma her aceminin göğsünde yanan şu soruları cevaplayabilirdi:</p>
				<p class="normal">Yapacak mıyım? Yapabilir miyim?</p>
				<p class="normal">Bu soruyu şimdi görmüştü. Ayrıca uğradıkları büyük fiyasko yüzünden gözündeki değerlerinin azalmadığını da gördü. Aslında Desert Wind'in hayatta kalan üyeleri onu, o onları kabul etmeden daha önce kabul etmişlerdi. Onu bir müttefik, içinde bulundukları çıkmazı aşıp daha tehlikeli bir seviyeye taşıyacak kişi olarak görmüşlerdi.</p>
				<p class="normal">Birisi onu öldürmeyi denemişti. Birisi ona ihanet etmiş ve kullanmıştı. Duris mi? Beş Aile mi? Trillot mu?</p>
				<p class="normal">Birisi. Ama kim? Onun ölümünden kim kârlı çıkardı?</p>
				<p class="normal">Kendini bu sorulardan kurtarıp mevcut göreve yöneldi. "Devam edeceğiz," dedi. "Birlikte başladığımız şeyi birlikte bitireceğiz. Beni tanımıyorsunuz ama dostlarımın gönderdiği raporlar sayesinde ben sizi tanıyorum." Gözleri ve dikkatleri onun üzerindeydi. Ama ihtiyacı olan şey kalpleriydi. "Önümüzdeki günlerde yeni durumumuzun yapısını siz de göreceksiniz ve hiçbirinizin karşılaşacağı zorluklardan yılıp, dönüp gitmeyeceğini umuyorum. Bu artık bir oyun değil. Sizden öfkenize hakim olmanızı ve elinizden geldiğince az şiddete başvurmanızı istiyorum. Mümkünse merhametli eğer değilse cesur olun."</p>
				<p class="normal">Durdu ve kendini toparladı. "Cestus'a bir diplomatik çözüm bulabilmek için geldik. Anlaşılan artık böyle bir seçeneğimiz kalmadı. Bayanlar. Baylar." Sırayla her birine baktı. "Tehlikede olduğumuzu varsayabiliriz."</p>

		</body>
</html>