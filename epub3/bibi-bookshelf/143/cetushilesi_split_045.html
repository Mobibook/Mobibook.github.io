<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_43">   43   <br class="chapter"/></h1>
				<p class="normal">ChikatLik şehrinin en mahrem odalarında müzakereler farklı bir seviyeye taşınmıştı. Başkentte söylentiler dışında bir şeyler bilen çok az kişi vardı. Beş Aile yöneticileri kaçırılmıştı, maaş ödemeleri çalınmıştı, nakliye gemileri yok edilmişti, güç istasyonlarına sabotaj düzenlenmişti. Hakim olan genel hava bir an önce bir şeylerin değiştirilmesi yönündeydi. Trillot'un ininin halka açık bölümü her zamankinden daha sakindi, her zamanki neşeli ortam yerini kasvet ve sessizliğe bırakmıştı.</p>
				<p class="normal">Saatler geçti ve bu yer altı mezarlığında neredeyse çıt çıkmıyordu.</p>
				<p class="normal">Trillot kanepesine uzanmış, piposunu tüttürerek meditasyon yapıyordu. Erkekten dişiye geçiş sürecini hızlandırmak hassas bir süreçti; bu mantar strese iyi geliyordu ve şu yaprak da yorgunluğu gideriyordu. Bir diğeri ise ruh halini dengede tutmak içindi. Fakat bir ay süren bu doğurgan dönem yine de Trillot'un canını sıkmaya devam ediyordu. Kontrol edilemez duyguların kol gezdiği bir dönemdi bu, X'Tingler bu dönemde genelde odalarına kapanırlardı, mümkünse eşleriyle.</p>
				<p class="normal">Ama Trillot'un böyle bir şansı yoktu! Dört gündür uyumamıştı ve şimdilik idare etse de sonunda sistemi çökecek ve komayı andıran otuz saatlik bir uykuya dalacaktı. Bu arada casusları ona şehrin her köşesinden bilgi taşımaya devam ediyordu. Bu bilgileri eleyip hangilerinin, kendi gizemli bilgi kaynaklarına sahip olan, Ventress'e teslim edileceğine karar veriyordu. Trillot'tan istediği ve onun da Quill'e gönderdiği holovid gibi...</p>
				<p class="normal">Yine de Snoil'in şu değersiz taş meselesini açığa çıkarması can sıkıcı olmuştu. Elde ettikleri yeni bilgilere rağmen yine de en etkilisi bu yüzyıllık koz olacaktı. Bir Jedi'ın bunu kullanarak neler yapabileceğini kim bilebilirdi ki? Kenobi ne kadar çabuk ölürse o kadar iyi olacaktı.</p>
				<p class="normal">Bu derin düşünceler onu uyumaktan alıkoyuyordu ama dahası da vardı, Ventress'in yatak odasının dışından neler olup bittiğine bakma isteği. Düşüncesi bile titremesi için yeterli oluyordu.</p>
				<p class="normal">Trillot damarlarında dolaşan uyuşturucudan memnundu. Ayıkken son derece rahatsız edici olarak görünen bir şey şimdi sadece merak konusu olabiliyordu. İlginç. Ventress istediği zaman kendisini en güçlü Jedi'dan bile gizleyebiliyordu. Fakat Trillot'u öyle hakir görüyordu ki uyuyan zihninden en çirkin rüyalarının sızmasına bile izin veriyordu.</p>
				<p class="normal">Trillot bir nefes daha çekti ve yeşil gözlerini kapattı. Karanlık yerine ateş ve kandan bir fantezi tekrar tekrar gözünün önünde belirdi.</p>
				<p class="normal">Savaş gemileri yükselir.</p>
				<p class="normal">Kuleler yıkılır.</p>
				<p class="normal">Cumhuriyet dağılabilirdi, Ayrılıkçılar tüm galaksiyi sarsacak bir dalgayı tetiklemiş olabilirlerdi. Değil kâr etmek, hayatta kalmak bile zorlaşabilirdi.</p>
				<p class="normal">"Ateş ve kan," diye fısıldadı.</p>
				<p class="normal">Obi-Wan konsey salonundan içeri girdiğinde kendisini saatlerdir süren tartışmaların içerisinde buldu. Hafifçe gülümsedi. Yer altındaki kaçırma ve çatışma olayının ardından tartışmaların ana konusu artık Cumhuriyet'in istediklerini yapıp yapmamak değil de en kısa sürede nasıl yapabilecekleri olmuştu.</p>
				<p class="normal">Bunu buraya gelmeden önce de biliyordu. Jedi'ların kendine has araçları vardı. Özellikle cebinde bolca para olan böyle bir Jedi'ın.</p>
				<p class="normal">"Evet, beni çağırmışsınız?"</p>
				<p class="normal">Snoil yuvarlak konferans masasında yöneticilerin karşısına oturmuştu, yarım düzine holo doküman havada duruyordu. Obi-Wan'a işaret etti. "Gelişme sağladık. Şansölye'nin şartlarını kabul ettiler."</p>
				<p class="normal">Rahatlatıcı bir haberdi. Bu tatsız olayları ne kadar çabuk sona erdirirse o kadar iyi olacaktı. "Mükemmel."</p>
				<p class="normal">Koca salon duvardan duvara Beş Aile temsilcileriyle doluydu. Sadece en üst seviyedeki yetkililer değildi – üç düzine ya da daha fazla alt seviye Cestus Cybernetics yöneticisi de orada hazır bulunuyordu, dokümanlara bakıp konuşuyor ve tartışıyorlardı. Dokunmatik ekranlardan parmak izleri vasıtasıyla istedikleri belgeleri anında alıyor ya da gönderebiliyorlardı.</p>
				<p class="normal">Obi-Wan'ın önündeki hava titredi ve holo doküman belirdi. Snoil'e döndü. "Bunu onayladın mı?"</p>
				<p class="normal">Vippit'in kollarındaki yorgunluktan beliren kırışıklıklar dikkatini çekti ve Snoil'in günlerdir bu görüşmeleri yapmakla meşgul olabileceğinin farkına vardı. "Kesinlikle."</p>
				<p class="normal">Obi-Wan, Cumhuriyet'in temsilcisi olarak imzaladı, fazlasıyla memnun olmuştu. O ve Duris güldüler. "Şansölye kontratı okuduğu zaman onaylayacak sanırım. Eğer başka bir sorun da çıkmazsa sonunda bir anlaşmaya vardık demektir."</p>
				<p class="normal">"Yakın zamanda olacağını zannetmem, Üstat Jedi," dedi. Duris'in avukatlarından biri Obi-Wan'ın önüne bir datapad'i koydu. "Ve şimdi Üstat Kenobi bu belge için imzanız gerekiyor -"</p>
				<p class="normal">Aniden ve uygunsuz şekilde Quill içeriye daldı, başının üzerinde dikdörtgen şeklinde bir holokart sallıyordu, sanki evrenin tüm sırları içinde saklıydı. Bölmeli gözleri ışıl ışıldı.</p>
				<p class="normal">"Durun! İşlemleri durdurun! O dokümanı sakın imzalama."</p>
				<p class="normal">Duris şüpheyle Quill'e baktı. "Bu da ne demek oluyor?"</p>
				<p class="normal">"İstersen bunu Jedi'ımıza soralım." Kartı zafer kazanmış edasıyla datapad'ine yerleştirdi. Birden bire tanıdık bir görüntü havada belirdi. Standart bir güvenlik kamerasından alınmamıştı – tüneldekilerin tamamı devre dışı edilmişti. Anlaşılan bu görüntü olay yerine Kenobi'den önce varan başka birisi tarafından kaydedilmişti.</p>
				<p class="normal">Obi-Wan'ın boğazı kurudu. Bu nasıl olmuştu? Ve bu gizli kişi nasıl olmuştu da varlığını gizleyebilmişti?</p>
				<p class="normal">Tüm sorulara verecek bir cevabı yoktu. Ama ne göreceğini ve bunun felakete yol açacak sonuçlarını gayet iyi biliyordu.</p>
				<p class="normal">Oynayan görüntüde bir Desert Wind savaşçısı görünüyordu. Bu açıdan bakıldığında Jedi'la asinin arasındaki düellonun düzmece olduğunu anlamak hiç de zor değildi, ışın kılıcı hedefinin çeyrek metre uzağından geçiyordu. Yabancı çöküyor ve kollarını numaradan açıyordu. Obi-Wan bir hamle daha yaptı, bunun sahteliği diğerinden daha aşikardı. Sanki salondaki herkes buz kesmişti. Kimsenin çıtı çıkmıyordu.</p>
				<p class="normal">Bu felaketin bir tarifi yoktu. Belki de görevleri en başından beri birileri tarafından biliniyordu. Bu bilinmeyen kişi ya da kişiler onları saf dışı etmek için en uygun zamanı beklemiş olabilirlerdi.</p>
				<p class="normal">Obi-Wan'ın aklına diyecek tek kelime gelmiyordu.</p>
				<p class="normal">"Şimdi anladım," dedi Leydi Por'Ten, "Jedi'ların nasıl itibar sahibi olduklarını."</p>
				<p class="normal">G'Mai Duris olduğu yerde kalmıştı, ikincil kolları sinirden titriyordu ve öfkeden rengi solmuştu. Tüm vücudu sanki nöbet geçirir gibiydi. "Derhal buraya terk et," dedi.</p>
				<p class="normal">Ne diyeceğini bilemiyordu, bir çıkış yolu, diyecek bir şeyler düşündü. "G'Mai -" diye söze başladı.</p>
				<p class="normal">Kendine çekidüzen verip olabilecek en haşmetli duruşuyla konuştu. "Vekil Duris diyeceksin." Sesi kutup rüzgarı gibi yakıyordu. "Sen Jedi. Diplomasiyle kazanamadığını korkuyla kazanmaya kalktın. Sahtekarlıkla." Son kelimeyi vurguladı.</p>
				<p class="normal">Obi-Wan rol yapmayı bırakıp olabildiğince açık şekilde açıklamaya çalıştı, zaten kaybedecek bir şeyi kalmamıştı. "Eğer müzakereler olumlu şekilde sonuçlanmazsa savaşa girmeniz kaçınılmaz olacak."</p>
				<p class="normal">"Çoktan sonuçlandı," dedi Duris, üzüntüyle kanatlarını çırptı. Tam anlamıyla bir çıkmaza girmişti, ona karşı duyduğu tüm minnet duygusu yaptığı bu kalleşlikle uçup gitmişti. "Yıkımı, ihaneti ve umudun ölümünü gördük zaten. Eğer bu savaş değilse o zaman ne olduğunu bilmiyorum demektir." Öfke ve daha da kötüsü korkuyla titriyordu.</p>
				<p class="normal">Sonraki sözleri daha zayıf ve kısıktı. "Sana güvendim. Güvenmiştim..." sonra Duris kendisini toparladı. "Git. Hâlâ fırsatın varken."</p>
				<p class="normal">Obi-Wan başını eğip gözleriyle çevresine baktı. Zevkten dört köşe olmuş şekilde onu izleyen Quill'i gördü.</p>
				<p class="normal">Bu darbe acaba ona hangi taraftan inmişti? Salondan çıktı, Snoil de onu takip etti. Aklında kalan son görüntü tahtında oturan G'Mai Duris'ti. Bu olayın en korkutucu sonucu ne kapıdaki savaş ne de aşağılanmaydı. Kendisine inanıp güvenmiş iyi birine verdiği kişisel zarardı en kötü olan. O herkesten fazla tehlikenin farkına varmıştı ve şu anda da ihanet ağının tam ortasında duruyordu. Onu, güveneceği hiç kimse olmadan yapayalnız bırakmıştı. Tek başına.</p>

		</body>
</html>