<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_55">   55   <br class="chapter"/></h1>
				<p class="normal">Sheeka Tull eğlenceye katılıp katılmama konusunda kendisiyle mücadele ediyordu, artık Jangotat demeye başladığı klon askeriyle ilişkilerini ileriye götürmek konusunda henüz karar verebilmiş değildi. Eğer kampa giderse daha da yakınlaşmaları kaçınılmazdı. Fakat tüm endişelerine rağmen gitmeye karar verdi ve şimdi artık hem endişeli hem de sevinçliydi.</p>
				<p class="normal">Beklenmedik droid ziyareti onu hazırlıksız yakalamıştı. Hâlâ titremesine engel olamıyordu. Droidler sanki en kötü kabuslarından çıkmış gibiydi ve o kadar korkmuştu ki sanki beyni her şeyi kapatıp onu bilinçsiz hale getirerek onu bu korkudan kurtarmak istiyordu. Dev droid gözlerini ona diktiğinde o olduğu yerden kımıldayamamıştı bile. Birden sağ tarafından bir şey ona çarptı ve Jangotat'ten başkası olmayan bu kişiyle bir moloz yığınının arkasına yuvarlandı. Onu kurtarmak için kendi hayatını tehlikeye attığına şüphe yoktu, bedenini onu korumak için siper etmişti. Bir lazer Jangotat'i sıyırıp geçerek arkalarındaki kayayı ufalamıştı; yüzü acıyla buruşmuştu ve kendi dudağını ısırıyordu. Elbisesindeki hâlâ tüten yırtıktan derisindeki ağır yarası görülebiliyordu. Onunla birlikte yuvarlanmış ama bir daha kalkmamıştı, baygındı, elbiseleri tütüyordu, yoksa ölmüş müydü?</p>
				<p class="normal">Hayır. Kontrol etti. Sadece şok geçiriyordu. Yarı baygın olduğu halde bile Jangotat'in eli uzanmıştı, sanki silahını arıyordu. Sheeka silahını bulup onun avucuna koydu. Parmakları silahı kavrayınca titredi, sanki uyanmaya çalışıyor gibiydi.</p>
				<p class="normal">Sanki savaşmak onun tek bildiği ya da bilebileceği şeymiş gibi.</p>
				<p class="normal">Çığlıklar ve bağırışlar daha uzaktan gelmeye başladı ve sonunda tamamen duyulmaz oldu. Diğer bir duvar titreten patlama daha duydular ama yine de bir göz atma riskine girdi.</p>
				<p class="normal">Birkaç acemi boyu tavana yükselen katil droidlerden biriyle kahramanca savaşıyordu. Ortak ateşleri aslında ona geri adım attırmayı da başarmıştı. Solunda kum saati şekilli sarı bir droid kendi üzerine açılan ateşi fazla zahmete girmeden savuşturuyor, dokunaçları ortalıkta gezinip madencileri birer birer indiriyordu.</p>
				<p class="normal">Yan mağaralar hâlâ açık gibi görünüyordu. Jangotat'i oraya doğru sürükledi ve yarı yolda uzun, sıska, sarışın bir madenciye rastladı, Skot OnSon. Onu zor tanımıştı. Dün o bir çocuktu. Bugünse gözleri, yaşlı bir adamınkine benziyordu.</p>
				<p class="normal">"Yardım ister misin?" diye sordu OnSon, gözünü çatışmadan ayırmadan. Ortalık uçuşan lazerlerden geçilmiyordu.</p>
				<p class="normal">"Evet."</p>
				<p class="normal">OnSon'un yüzü fazlasıyla gergin görünüyordu. Bunun nedeni Jangotat'in sararmış yüzünü görmesi miydi? Cesaretini toplamak için çabalayan bu genci etkileyen neydi? Ya da buradan çıkmak için bir bahaneye mi ihtiyacı vardı?</p>
				<p class="normal">Birlikte Jangotat'i karanlığa ve güvenliğe doğru sürüklediler. Arkalarındaki tüneller sürekli olarak parlıyordu. Çığlıklar, sanki onlar da yolunu kaybedip yan mağaralardan çıkmaya çalışırlarmış gibi, mağarada yankılandı.</p>

		</body>
</html>