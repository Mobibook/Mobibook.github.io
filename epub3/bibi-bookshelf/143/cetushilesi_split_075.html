<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_73">   73   <br class="chapter"/></h1>
				<p class="normal">Fizzik kız kardeşi Trillot'un organizasyonuna katıldığından beri büyük ilerleme kaydetmişti. Anlaşılan gangster kan bağına hiçbir şeye vermediği kadar önem veriyordu. Fizzik her geçen gün kendisine daha önemli görevler yüklendiğini gördü ama burada yükselmek kadar yere çakılmanın da ne kadar çabuk olduğunu bir an için bile aklından çıkarmadı. O yüzden Fizzik doğuya, Jedi'yla buluşmak için Jantos ticaret merkezine gönderildiğinde, olması gerektiği gibi, gergindi.</p>
				<p class="normal">"Söyle bakalım," dedi Fizzik, "ne istiyorsun?" Burası onun sinirlerini geriyordu. Eğer kardeşi onun öldürülmesini isteseydi onu göndereceği görev muhtemelen böyle bir şey olurdu.</p>
				<p class="normal">"Bir şey satın almak istiyorum," dedi Obi-Wan.</p>
				<p class="normal">"Peki, almak istediğin nedir?"</p>
				<p class="normal">"Altıncı seviye Baktoid radyasyon kıyafeti."</p>
				<p class="normal">"Peki, bu kıyafeti ne için kullanacaksın?"</p>
				<p class="normal">"Orası beni ilgilendirir."</p>
				<p class="normal">Fizzik Jedi'ın mavi gözlerine baktı, keşke insan yüzündeki ifadelerden anlam çıkarmayı bilseydi. Bu taşıması tehlike arz eden bir bilgiydi. Sanayi kompleksindeki kaosun sorumlusunun Jedi olduğunu ve ona yardım ve yataklık eden herkesin de idam edileceğini biliyordu.</p>
				<p class="normal">Radyasyon kıyafeti. Bir seferinde reaktör tarafından korunan kontrol sistemleriyle ilgili bir şey mi duymuştu? Belki de, ama bu tür söylentilere pek güven olmazdı. Bu Jedi neyin peşindeydi?</p>
				<p class="normal">Fizzik düşüncelerini kendisine sakladı, durdu ve eğilerek selam verdi. Nedenini sormak ona düşmezdi. Tek yapması gereken yamanacak başka birini bulana kadar kız kardeşinin istediği her şeyi yapmaktı.</p>
				<p class="normal">Ama genel gidişata bakarsa Cestus'ta böyle birini belki de hiç bulamayabilirdi.</p>
				<p class="normal">"Sen Trillot'a güveniyor musun?" diye sordu Kit Obi-Wan'a, döndükten sonra.</p>
				<p class="normal">"Şimdiye kadar bana istediğim her şeyi verdi. Anladığım kadarıyla bize hiç yalan söylemedi ve Coruscant'taki adamımız da ona güveniyor." İç çekti.</p>
				<p class="normal">"Ama sen ona güvendiğini söylemedin," dedi Kit.</p>
				<p class="normal">"Bir planım var," dedi Obi-Wan. "Bunun için de Trillot'a ihtiyacım var. Riske girmek zorundayım. Trillot daha önce radyasyonla korunan gizli kontrol istasyonundan bahsetmişti. Bu elbise bize pahalıya patlayacak ama Cestus reaktör kompleksine girip Clandes'in tüm üretimini alt yapıya zarar vermeden durdurabilirsem sanırım görevimizi başarmış oluruz."</p>
				<p class="normal">"Ya sonra, Komutanım?" diye sordu Forry.</p>
				<p class="normal">"Bombardımanı engelleyip anlaşma masasına otururuz."</p>
				<p class="normal">"İyi de baskınlarımızdan ne kadar para kaldırabildik?" diye sordu OnSon. "Bu paranın ihtiyacı olanlara harcanması gerekmiyor muydu?"</p>
				<p class="normal">"Eğer planımız işe yaramazsa geriye o parayı değerlendirebilecek kimse kalmayacak," dedi. "Önceliklerimiz değişti."</p>
				<p class="normal">En kötü kısmı beklemekti. Trillot'tan ya da filodan gelecek bir işareti beklemek. Cestus güvenlik güçlerinin misillemelerine karşı en savunmasız yerler olan uzak çiftliklerden.</p>
				<p class="normal">Beklemek her zaman kötüydü ama Obi-Wan bu zamanın bir bölümünü Jangotat'e ayırarak değerlendirdi. Askerin Jedi dövüş tekniklerini öğrenmek için doymaz bir iştahı vardı ve ARC'lerin sınırlarının elverdiği ölçüde Obi-Wan bildiklerinin bir bölümünü onunla paylaşmaya karar verdi.</p>
				<p class="normal">Obi-Wan'ın izniyle Jangotat Jedi tekniklerinden neler öğrendiğini ter içinde kalana kadar gösterdi.</p>
				<p class="normal">"Evet?" dedi Jangotat ve ekledi, "Generalim?"</p>
				<p class="normal">Obi-Wan başını yana çevirdi, aralarında garip bir ilişkinin başladığının farkındaydı. "Gayet başarılısın. Vücudunda hissettiğin gerilim noktalarını unutma – oralara yüklenme. Rahatla ve bırak o noktalar çözülsün. Nefesini o noktalara yönelt. Bedenin fiziksel ya da duygusal olsun maruz kaldığın her acıyı hatırlar," dedi Obi-Wan. "Seni korumaya çalışır. Acı ve korku yetenek ve farkındalıkla mücadele eder."</p>
				<p class="normal">"General Fisto düşünce ve korkuların moloz gibi olduğunu ve Güç'ün de onların arasından akan bir nehir olduğunu söylemişti. İnsanların çoğu acı ve pişmanlıklarına o kadar gömülmüştür ki artık onların nehirleri dağlardan akıp denize ulaşamaz."</p>
				<p class="normal">Obi-Wan güldü. "Harika. Jedi eğitiminin büyük bölümünün amacı bu engelleri ortadan kaldırmaktır."</p>
				<p class="normal">"Fakat General Fisto bunu asla bir Jedi gibi öğrenemeyeceğimi de söylemişti," dedi Jangotat.</p>
				<p class="normal">Obi-Wan'ın ses tonu samimiydi. "Yaşama sevinci başkalarına bahşedilmiş yeteneklerin aynılarına sahip olmaktan değil, kendi sahip olduklarımızın tam olarak farkına varıp uygulamaktan gelir."</p>
				<p class="normal">Jangotat bu sözleri dikkatle düşündü, sonra da eğitimin analizden önemli olduğuna karar verip bedenini çeşitli şekillere sokmaya, kaslar içine gizlenmiş korku, gücenme ve yalnızlık noktalarını bulmaya ve onları çözmeye devam etti. Adım adım Jangotat sonunda denize ulaşacağı yolu bulacaktı.</p>

		</body>
</html>