<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_74">   74   <br class="chapter"/></h1>
				<p class="normal">Amiral Arikakon'un keyfi hiç de yerinde değildi. Önce klon eğitim görevini üstlenmiş, şimdi de Nexu'yu uzaklardaki Cestus adındaki bir gezegene götürerek Ayrılıkçılara haddini bildirme görevi almıştı. O, uzaklardaki bu gezegende zaman öldürürken diğer filolar asıl önemli işleri yapıp bütün övgüyü toplayacaklardı.</p>
				<p class="normal">Böyle terfi etmesi ya da, onun için daha önemli olan, atalarının onayını kazanması çok zordu.</p>
				<p class="normal">Yine de Baraka rota yollarını inceledi, adamlarına gerekli emirleri verdi, kritik konularda tatbikat yaptırdı ve görevini en iyi şekilde yerine getirmeye hazırlandı. Bu Cestusluları toza toprağa boğacak sonra da dönüp Borleias civarlarında cereyan eden asıl savaşlara katılacaktı.</p>
				<p class="normal">Onunla kazanacağı itibar arasında tek şey vardı.</p>
				<p class="normal">Ve yakında ondan geriye eser kalmayacaktı.</p>
				<p class="normal">Speeder bike'lar maceranın son ayağına katılmaya hazırdı. Kit bir yandan çantasını hazırlarken diğer yandan da komandolara seslendi.</p>
				<p class="normal">"Operasyondan uzak duracaksınız," dedi Nautolan. "Sizin düşman elinize düşmeniz riskini göze alamayız. Bedeniniz Cumhuriyet'e karşı kullanılır, binlerce dünyada dolaştırılıp Palpatine'in hainliğinin nişanesi olarak herkese gösterilir. Bizden emir alırsanız ya da dönmezsek Resta çiftliğinden bir mesaj daha göndermeyi deneyin. Amiral Baraka'dan sizi almasını isteyin. Doğrudan bir emir almadığınız müddetçe kesinlikle kamptan ayrılmayın. Anlaşıldı mı?"</p>
				<p class="normal">Askerler huzursuzca birbirlerine baktılar. "Eğer başınız belada olursa kurtarmak için gelmemiz yerinde olmaz mı, General Kenobi?"</p>
				<p class="normal">Obi-Wan başını salladı. "Doğrudan emir almadığınız müddetçe kamptan ayrılmayın. Yeterince açık mı?"</p>
				<p class="normal">Askerler başını salladı ve Jedi şiddetli rüzgarın estiği dışarı çıktı. Kuzeye, ChikatLik'e doğru giderlerken kum fırtınası da şiddetini arttırdı. Obi-Wan arkasına baktığında bazen Kit'in speeder'ını göremiyordu; arkadaşının orada olduğunu biliyordu sadece.</p>
				<p class="normal">Mevcut duruma uygun bir çözüm hâlâ bulabilmiş değildi ama böyle bir çözümün olduğuna dair inancını korumak zorundaydı.</p>
				<p class="normal">"İstediğin parayı getirdik. Kıyafet nerede?" ChikatLik'e dönmek tam bir gün sürmüştü ve Obi-Wan'ın sinirleri laçka haldeydi. Bu önceden tahmin edemediği şeylerden sadece biriydi.</p>
				<p class="normal">Trillot kıkırdadı. "Bu gezegende bunlardan daha iyi koruyan kıyafet yoktur. İnim belirli aralıklarla basılır – eğer bunu burada bulurlarsa beni hiçbir şey kurtaramaz."</p>
				<p class="normal">Mantıklıydı ama...</p>
				<p class="normal">Obi-Wan onun huzursuz olduğunu fark etti ve aniden yakınlarındaki tehlikenin farkına vardı. "Tamam, nerede o zaman?" Bir terslik vardı. Her şey yolunda görünüyordu ama yine de...</p>
				<p class="normal">"Benimle asansöre gelin," dedi Trillot. "Sizi doka bizzat götüreceğim. Krediler nerede?"</p>
				<p class="normal">"Yarısı şimdi," dedi Kit, masanın üzerine bir torba koydu. Koyu, kapaksız gözlerini bir an bile ondan çevirmedi. "Yarısı da kıyafeti aldıktan sonra. Tamam mı?"</p>
				<p class="normal">"Sorun değil," dedi Trillot.</p>
				<p class="normal">Obi-Wan ve Kit, Trillot'la birlikte asansöre gitti. İçeri girdiler ve kapı kapandı. İnerlerken Kit, Trillot'a döndü, loş ışık kocaman kara gözlerinden yansıyordu. "Senin methini çok duydum ve tanışma imkanına eriştiğim için de mutluyum. Eğer bir sorun çıkarsa korkma bizi bir daha görmeyeceksin."</p>
				<p class="normal">"Sanırım sizinle bir daha iş yapamayacağız," dedi gangster üzüntüyle.</p>
				<p class="normal">Asansör durduğunda kendilerini şehrin altındaki yük gemisi büyüklüğünde bir kovanın içinde buldular. Duvarlar göz alabildiğine binlerce kovan bölmesiyle kaplıydı. Obi-Wan suyu kokladı, bir yer altı gölü veya nehri. Dok açılmamış kasalar ve yığınlarla doluydu. Bir kovanı kaçakçı yatağına çevirmişler, diye içinden geçirdi Obi-Wan. Yer altı nehrinden taşınan kaçak mallar mı? Zekice ama...</p>
				<p class="normal">"Dikkatli olun," dedi Obi-Wan, dışarı çıkarlarken.</p>
				<p class="normal">"Gereksiz bir ikaz," dedi Kit.</p>
				<p class="normal">Üçüncü bir ses konuşmaya dahil oldu. "Aynı zamanda da geç kalmış." Aniden Obi-Wan'ın çevresinde parlak bir ışık halkası belirdi. Ne olduğunu derhal anlamıştı: XYThan güç kalkanı. Tuzak.</p>
				<p class="normal">"Cestus Cybernetics tarafından yapılan yeni güvenlik cihazı. Tüm enerjiyi engeller ve yansıtır. Işın kılıcını kullanmakta serbestsin."</p>
				<p class="normal">Obi-Wan bu sesi tanımıştı. Aniden ve sarsıcı şekilde şu ana kadar olan her şey bir anda anlam kazanmaya başladı. "Asajj Ventress," dedi.</p>
				<p class="normal">Saklandığı yerden çıktı ama onu koruyan tek şey karanlık değildi. İki elinde de eğri kabzalı ve kızıl renkli birer ışın kılıcı vardı.</p>
				<p class="normal">Etrafındaki kutulardan bir düzine genç X'Ting çıktı. Erkektiler, boyunları etrafındaki kürke bakılırsa, yetişkinliğe daha yeni adım atmışlardı. Böbürlenerek kabardılar ama acemi oldukları her hallerinden belliydi.</p>
				<p class="normal">"Quy'Tek meditasyonunda usta olmuşsun, Mürit," dedi. "Kendini gizlemeyi başardın."</p>
				<p class="normal">"Evet, aptallardan," dedi ve gülümsedi. "Durma, ışın kılıcını kullan. Alan tüm enerjisini emsin."</p>
				<p class="normal">"Ya onlar?"</p>
				<p class="normal">Trillot hemen güç alanından uzaklaştı. Onların arasında kalmak hiç hoşuna gitmemişti. "Onlar kovana sadıktır," dedi.</p>
				<p class="normal">"Onun seni umursadığı yok, Trillot," dedi Obi-Wan.</p>
				<p class="normal">"Sana bayıldığı da söylenemez," diye kıkırdadı gangster.</p>
				<p class="normal">Ventress gangstere döndü. "Gidebilirsin, Trillot. Protokol droidin emirlerimi X'Tinglere tercüme eder."</p>
				<p class="normal">Trillot çabucak asansöre gitti.</p>
				<p class="normal">Ventress gülümsedi. "Sonunda seni yeneceğimi biliyordum."</p>
				<p class="normal">"Buna adil bir dövüş mü diyorsun sen?" Obi-Wan'ın sesindeki sertlik içinde biriken öfkenin yanında hiç kalırdı. Şimdi Cestus'a geldiğinden beri yaşanan tüm ölüm ve başarısızlıkların nedenini anlıyordu. Sorunu barışçı şekilde çözme çabalarının tümü bu kel kafalı cadı tarafından baltalanmıştı ve şu ana kadar hissettiği tüm şaşkınlık da tümüyle silinip gitmişti.</p>
				<p class="normal">"Hayır," dedi Ventress sakince. "Ben buna zafer diyorum."</p>
				<p class="normal">Komutan Baraka'nın süperkruvazörü hiperuzaydan çıkıp Cestus'taki yörüngede konuşlanmak için yoluna devam etti. Tarayıcılar kısa sürede Nexu'nun gücünde bir gemiye direnebilecek seviyede bir savunma olmadığını gösterdi. Sakince hedefine yaklaştı, bu fırsatı mürettebatını saldırı için eğiterek değerlendirdi.</p>
				<p class="normal">On saat geçene ya da şifreli bir mesaj alana kadar yapacak bir şeyleri yoktu.</p>
				<p class="normal">Cestus önlerinde uzanıyordu, onu koruyacak savaşçıları olmayan zengin bir dünya. İhtiyaçları olan tek şey gezegenden ya da Şansölye'den gelecek bir mesajdı. Sadece zaman meselesiydi.</p>
				<p class="normal">Kruvazör sisteme girdiğinde tüm ChikatLik alarm sesleriyle çınlamaya başladı. Herkes şehrin yok edileceğine dair bir söylentiden bahseden birilerini tanıyordu. İlk üç saat içerisinde binlerce kişi şehirden kaçtı, gökteki ve yerdeki yollar kaçmaya çalışanlarla tıka basa doluydu.</p>
				<p class="normal">G'Mai Duris halkına seslenerek geminin sadece Cumhuriyet'in çıkarlarını korumak için burada bulunduğunu söyledi. Cestus, Cumhuriyet'in dostu olduğundan ona zarar vermelerinin bir nedeni yoktu. İşin aslı bu yayın sadece Cestus'la sınırla kalmamış Rim'deki gezegenlerin tamamına ulaşmıştı.</p>
				<p class="normal">Beş Aile'nin üyeleri çeşitli bahaneler uydurup birer ikişer Kibo Lake'in altındaki sığınaklarına kaçtılar. Cestusluların çoğuna göre gezegenleri Cumhuriyet'le Konfederasyon'un arasında sıkışıp kalmıştı ve hayatta kalma güdüsü geçici olarak da olsa kâr etme güdüsünün önüne geçmişti.</p>
				<p class="normal">Beş Aile'ye göre ise oynanan bu oyunun sonunda ya en kârlı onlar çıkacak ya da her şeylerini kaybedeceklerdi. Kim kazanırsa kazansın onların önceliği hayatta kalabilmekti.</p>
				<p class="normal">Evet, Cestus'un başı beladaydı ama bunu sağ olarak atlatırlarsa Konfederasyon kontratları yenileyebilirdi. Nihayetinde tüm galaksi burada olanları izliyordu ve bu Kont Dooku için Konfederasyon'la ticaret yapmanın fırsatlarını gösterme yönünde bulunmaz bir fırsattı.</p>
				<p class="normal">Diğer etkenler de vardı, sadece Aile arasında tartışılan etkenler, ya da onlar için çok önemli bilgileri toplayıp onlara iletenler arasında. Ama tüm bu etkenler ve onların yansımaları, eğer şu birkaç günü sağ olarak atlatamazlarsa artık bir şey ifade etmeyecekti...</p>
				<p class="normal">"Bu muhtemelen... yirmi saat içinde sona erecek." dedi Ventress, hâlâ enerji kalkanının içinde kısılı olan iki Jedi'a bakarak. "Seninle tekrar ışın kılıcı düellosu yapamayacağım için üzgünüm, Obi-Wan Kenobi. Kont Dooku seni sağ istiyor," dedi ve kalkanın yanına geldi. Açlığı öyle büyüktü ki kılıçlarının uçları titriyordu. "Acaba seni öldürsem beni affetmez mi, ne dersin?"</p>
				<p class="normal">"Lütfen," dedi Obi-Wan, gözlerini ona dikerek. "Dene de gör."</p>
				<p class="normal">"Bu şerefin bana ait olmasını isterim," dedi Kit.</p>
				<p class="normal">"Ohhh," diye nefes verdi. "Oh, evet, sen ve ben. Olacak, Obi-Wan Kenobi. Ama sana bu operasyonun benim kişisel gelişimim ve tatminimden daha önemli olduğunu hatırlatmalıyım."</p>
				<p class="normal">Üzerlerindeki kayalık tavana baktı. "Şansölye diğer gezegenlere gözdağı vermek için Cestus'un biraz burnunu sürtecek. Bu küçük gezegenin başına gelenler yüzlerce yıldız sistemini Konfederasyon'un kucağına itecek. Görev tamamlandı."</p>
				<p class="normal">"Ya biyo-droidler. Onları istemiyor musunuz?"</p>
				<p class="normal">Gülümsedi. "Olsa iyi olurdu ama seri üretim için klonlama gerekli ve dashta dokusunu klonlama çalışmalarımız en az bir yıl daha sürecek. Şimdilik sadece bir blöftü zaten."</p>
				<p class="normal">Gülümsedi ve yaklaştı, o kadar yakındı ki yüzü neredeyse parlak kalkana değecekti. "Clandes'e yerleştirdiğiniz şu işaretler. Bravo. Fabrikaya giremediniz o yüzden de yerini üçgenlemeyle işaretlediniz. İyi plan ama çaresi basit. Koordinatlar değiştirilirse ne kadar acı olur?" dedi.</p>
				<p class="normal">"Sen neden bahsediyorsun," dedi Obi-Wan ama ne dediğini gayet iyi anlamıştı.</p>
				<p class="normal">"Arıtma ve güç istasyonlarını en az can kaybıyla yok etmeyi planladın," dedi. "Korkarım ki böyle olmayacak. Planlarımızın işlemesi için daha dramatik bir son gerekecek."</p>
				<p class="normal">"Ne yaptın?" diye mırıldandı.</p>
				<p class="normal">"Hayır... asıl siz ne yaptınız diye sormak daha yerinde olur," dedi. "Neden sizin kruvazörünüz bilinçli olarak milyonları ortadan kaldıracak acaba? Sanırım bu katliam tüm galaksiyi ikiye bölmeye yeter de artar bile."</p>
				<p class="normal">Başı dönmüştü. Kont Dooku, dashta dokularını seri üretecek teknolojiye bile sahip değildi. "Yani droid siparişiniz tümüyle bir tuzaktı, öyle mi?"</p>
				<p class="normal">"Palpatine ve sizin kıymetli Jedi Konseyi'nizin paçasını tutuşturmak istedik. Planımız işe yaramış görünüyor, ne dersiniz?" Buz gibi bir kahkaha attı. "Yaşanan katliam galaksiyi bizim yanımıza çekecek. Dokuları klonlamayı da öğrendik mi Cestus kimin umurunda?"</p>
				<p class="normal">"Sen bir canavarsın," dedi Kit, ölü deniz kadar sakin bir sesle.</p>
				<p class="normal">O anda Obi-Wan'ın içindeki büyük enerji kabardı ve duruldu. Durum ne kadar umutsuz görünse de içinden bir ses hâlâ bitmediğini söylüyordu. Ventress bir yerde hata yapmıştı. O tek hata kendisini gösterdiğinde ona ikinci bir şans tanımayacaktı...</p>

		</body>
</html>