<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_16">   16   <br class="chapter"/></h1>
				<p class="normal">Böceksi Cestuslunun adı Fizzik'ti ve türlerine özgü üç yıllık erkek-dişi döngüsünün tam zirvesindeydi. Bu noktada salgıladığı hormonlar sinirlerini uyuşturacak seviyedeydi ve bu hormonları dengelemesi için gerekli ilaçları bulmak için de yapmayacağı şey yoktu. Bu süreci kolaylaştıracak ya da hızlandıracak olan bitkinin adı viptiel'di, ana vatanı ise Nal Hutta gezegeniydi. Sıradan bir otel görevlisi için çok pahalı bir üründü.</p>
				<p class="normal">İşte bu yüzden, Fizzik ruhunu uzaktan kardeşi Trillot'a satmaya karar verdi. Kalabalığın arasında, bir lav çukuru süsü verilmiş, bir arka sokağa gelene kadar yol aldı. Duvarlar sergilerin ve gösterilerin afişleriyle kaplıydı ve holografik ve sabit reklamlar sokaktakilerin cebindeki parayı alabilmek için tüm cazibelerini sergiliyorlardı.</p>
				<p class="normal">Fizzik bir buçuk yıldır burada değildi. Öyle olsa onu tanıyan birini bulması güçtü, çünkü buradan son geçtiğinde bir erkek değil de dişiydi.</p>
				<p class="normal">Yüzlerce standart yıl önce bu gezegen X'Ting'lere aitken rakipleri olan örümcek klanlarını uzak dağlara sürmüşlerdi. Ama Cumhuriyet'in gelişi her şeyi değiştirmişti. Başta kovanları için hayırlı olacağını düşünüp sevinmişlerdi ama zaman içerisinde dış dünyalılar her şeyin kontrolünü ele geçirmişti. Kim ne derse desin son yüzyılda patlak veren vebanın bir soykırımdan fazla bir farkı yoktu. Kovanlar harap olmuş ve Cestus Cybernetics gezegenin yegane hakimi konumuna yükselmişti. Hayatta kalan X'Ting'lerin büyük bölümü burası gibi gecekondu bölgelerinde yaşamak zorunda kalmıştı. Aralarından bazıları da (değersiz dron Duris ya da şu anki kovan konseyinin başı Quill gibi) iktidarı elde edebilmek için kendi halkını satmaktan çekinmemişti. Bu hainler artık Beş Aile'nin kapı köpeğinden başka bir şey değillerdi.</p>
				<p class="normal">Fizzik dişiyken genelde dış dünyalı üst tabakanın evlerinde hizmetçilik yapardı. Ama erkeğe döndüğünde çoğu dış dünyalı işveren, onun güçlü feromonlarını onu işten çıkaracak kadar itici bulurdu. O da tekrar dişi olana kadar hayatta kalabilmek için elinden gelen her şeyi yapmak zorunda kalırdı. Sosyal tabakalar arasındaki sonu gelmez yolculuğu sayesinde çok sayıda kişiyi tanımıştı ve bunlar sayesinde kimi zaman değerli bilgilere erişme imkanı da oluyordu. Coruscant'tan ChikatLik'e gelen son derece önemli misafirler gibi. Bu bilgiyi en kısa sürede başkentteki en güçlü X'Ting'lerden biri olan, işçi sendikalarından yeraltı örgütlerine kadar Ord Cestus'un gerçek idarecilerinin tümüyle ilişki içerisinde olan, kardeşi Trillot'a ulaştırmalıydı.</p>
				<p class="normal">Birkaç dakikada, Ore Bulvarı'ndaki karanlık bir koridorun sonundaki, sağlam ve oval şeklinde demir bir kapının önüne geldi. Bir açıdan parolayı bilmek faydalıydı. Diğer açıdansa bu kapının önüne gelip de para harcamaya ya da bir şeyler satmaya niyeti olmayan kişilerin başı belaya girebilirdi.</p>
				<p class="normal">Fedailer, biri mavi derili insansı Wroonian ve diğeri de iri ve kürklü bir Wookiee, yüz ifadelerinde hiçbir değişim olmadan Fizzik'e baktılar.</p>
				<p class="normal">"Kardeşimi görmem gerek," dedi Fizzik ve sadece kovana mensupların bildiği parolayı söyledi.</p>
				<p class="normal">Fedailer başlarını sallayıp kapıyı açtılar. Biri önden içeri girdiği halde, o yine de karanlık merdivenlerde bir şey var mı diye etrafına bakındı.</p>
				<p class="normal">Koridor boyunca küçük bölmeler sıra halinde dizilmişti ve tek ya da çift olarak buralarda duran farklı galaksi yaşam formları da geçerlerken onlara bakıyor ve sonra da ne işle meşgullerse tekrar ona dönüyorlardı.</p>
				<p class="normal">"Trillot'la ne işin var?" diye sordu Wroonian.</p>
				<p class="normal">"Sadece ona söyleyebileceğim bir haber var."</p>
				<p class="normal">Fedai homurdandı. "Neymiş? Elmas mı yemek istiyorsun?"</p>
				<p class="normal">Fizzik'in keyfi kaçmıştı. Trillot'un gücünde ve zenginliğinde birinin çevresinde çok daha kaliteli adamlar olması beklenirdi ama anlaşılan işler öyle yürümüyordu. "Beni yanına götür yeter."</p>
				<p class="normal">"Senin kardeşin mi gerçekten?" diye sordu fedai, dönerek. Yüzünün ifadesi değişmişti ama kötü yönde.</p>
				<p class="normal">Fizzik içine düştüğü tuzağın farkına vardı. Etraflarını kuşatan bölmeler meraklı gözlerle doluydu. Bu şantajdan başka bir şey değildi. Elini cebine atıp bir avuç kredi çıkardı. Son kalan parasını. Neyse hayat bir kumardı zaten. Eğer şunun parasını öderse kısa süre sonra karşılığını fazlasıyla alacaktı. Ödemezse... ölülerin paraya ihtiyacı olmazdı zaten.</p>
				<p class="normal">Paraları alır almaz Wroonian'ın yüzüne bir gülümseme yayıldı. "Oh!" dedi. "Oh! Trillot'u mu görmek istiyorsun?" Paraları hemen cebine koyup bir perdeyi çekti.</p>
				<p class="normal">Başta Fizzik sadece geniş bir kanepe gördü ama gözleri karanlığa alışınca kardeşini de seçmeye başladı.</p>
				<p class="normal">Trillot, Fizzik'ten üç kuluçka büyüktü. Fizzik gibi o da soylu ama fakirleşen bir dişinin çocuğuydu, ona miras kalan şey zenginlik hasreti ve çok eskilerde kalmış bir gücün gölgesiydi. Pek çok X'Ting'ten farklı olarak Fizzik, Trillot'un viptiel ve diğer bitkilerden oluşan bir karışımı kullanarak aylarca süren bu cinsiyet değişimi sürecini saatlere indirebildiğini biliyordu. Yetersizlik ya da doğurganlık yoktu. Ya da Trillot'un konumundaki biri için ağlayıp sızlayarak geçecek bir dönem.</p>
				<p class="normal">Beş yıl sonra Trillot yerel bir Tenloss kartelinin dikkatini çekmiş ve Cestus Cybernetics'ten istifa ettikten iki yıl sonra da kendisi için çalışmaya başlamıştı.</p>
				<p class="normal">Bir sıra gizemli ve trajik kaza sonucu Trillot'un yükselmesine engel olan herkes ortadan kalkmıştı. Trillot'un kendisi bir yorum yapmadığı müddetçe talihsiz tesadüflerden öteye gidemeyecek olaylar yığını.</p>
				<p class="normal">Sonrasında yaşanacakları ise tahmin etmek güç değildi. Trillot'un acımasızlığına şahit olan ve başına gelecekleri fark eden patron Cestus'u terk etti ve her şeyi Trillot'un maharetli ellerine bıraktı.</p>
				<p class="normal">Ama geç kalmıştı. Sanki birisi geri dönüp de tekrar bıraktıkları üzerinde hak iddia etmesini önlemek istermiş gibi o da talihsiz bir kazanın kurbanı olmuştu.</p>
				<p class="normal">ChikatLik'te Trillot'a rakip olabilecek kimse kalmamıştı. Eğer zamanında önlemini almasa başına gelecek en büyük felaket, türüne özgü bir ay süren cinsiyet değişimi süreci olacaktı. Yasa dışı vipteil karışımını kullanması için diğer bir neden de sadece bir gece acı çekecek olmasıydı. Trillot o sırada bayağı saldırgan oluyordu.</p>
				<p class="normal">İş ve idare arasındaki ara bölgede, pazar ve kara borsa arasında, üst ve alt tabaka arasında ve dış dünya ve X'Ting Konseyi arasında Trillot gibi bir arabulucu yoktu ve bunu da herkes bilirdi.</p>
				<p class="normal">Pek çok erkek X'Ting gibi o da aldatıcı şekilde kırılgan görülen böceksi bir varlıktı. Her hareketi sanki usta bir dejarik oyuncusu tarafından önceden dikkatle düşünülmüştü. Çok sayıda bölmeden oluşan gözlerinin üzerindeki yüksek ve kristali andıran kaşları ve uzunlamasına oval şekilli bedeni, zeki ve asil bir canlı olduğu izlenimini yaratıyordu. Fizzik bu niteliklerden sadece ilkinin doğru olduğunu biliyordu.</p>
				<p class="normal">Fakat Trillot'un göğüs kafesi şişmiş ve kızarmıştı, açık bir dişilik alametiydi. Böyle hızlı bir değişim acı verici olmalıydı ve Fizzik bu acıya dayanabilmek için Trillot'un hangi ilaç ve bitkileri kullandığını düşündü. Ayrıca zihnini arındırmak için kullandığı diğerlerini de. Kendini önceki dozların zehirli etkilerinden korumak için kullandıkları. Liste uzayıp gidiyordu...</p>
				<p class="normal">Sadece düşünmek bile Fizzik'in başını döndürmüştü.</p>
				<p class="normal">Trillot, fedaiyle garip şekilli ağzından çıkan tuhaf bir lisanla konuştu. Fedai aynı anlaşılmaz lisanda cevap verdi. Sonra da başını tekrar misafirlerine çevirdi. "Ah, Fizzik," dedi. Fizzik, bir cellat droidin sesinin tonunun bile daha sevecen ve şefkatli olduğuna karar verdi. "Anlaşılan sende işime yarayacak bir bilgi varmış. Söyle bakalım ve üzülme eğer işe yarar bir bilgiyse karşılığını alırsın."</p>
				<p class="normal">"Tek amacım kardeşime hizmet edebilmektir." Fizzik başını saygılı şekilde eğdi.</p>
				<p class="normal">"Ah." Trillot'un bedeninin sanki her bölümü sırayla hareket ediyordu, böylece bir bölüm hareket ederken diğerleri de dinlenmiş oluyordu. İzlemesi bile sinir bozucuydu. Aynı türden olmalarına rağmen Fizzik hiçbir zaman bu kadar esnek olmayı başaramamıştı. Trillot biraz garip yürüyordu, büyüyen yumurta kesesi anlaşılan dengesini bozmuştu. Farklı türlerden çok sayıda yaratığın meraklı bakışları altında bölmelerle çevrili karanlık bir koridor boyunca yürüdüler. Sanki Cestus'un bütün alt tabakası burada toplanmıştı. Fizzik dış dünyadan gelenlerin sayısının ne kadar fazla olduğunu ve gezegenin yerlilerinin şu anki nüfusun ancak yüzde üçünü teşkil ettiğini biliyordu.</p>
				<p class="normal">Trillot yürürken geçtiği yerdeki canlıların başları birer birer hürmetle eğildi. Trillot aniden durup havayı kokladı. İlk kez Fizzik altın rengi yüzünde duyguya benzer bir şeyin belirtisini gördü. Eğer tahmin etmesi gerekse kardeşinin şu anda mutsuz olduğunu söylerdi. Bu hiç de iyi değildi.</p>
				<p class="normal">"Xyathone kokusu alıyorum," dedi Trillot. Fedaiye baktı. "Sen de aldın mı?"</p>
				<p class="normal">"Hayır, Efendim," diye cevap verdi fedai, Fizzik'in de anlayabildiği Bothan lehçesinde. Rivayete göre Trillot yüzden fazla dil bilirdi ve Fizzik için bu hiç de abartılı bir iddia değildi.</p>
				<p class="normal">"Ben alıyorum." Bölmelerden birine yaklaştı. İçeriden ince bir duman süzülerek geliyordu ve Fizzik perdeyi açtı.</p>
				<p class="normal">İki Chadra-Fan karanlıkta kıvrılmış, kaynayan bir kaptan buhar çekiyorlardı. Trillot tekrar burnunu çekti, daha derin. Onlarla kendi dillerinde konuştu ve döndü. "Guntar!" diye seslendi.</p>
				<p class="normal">Fedailer koştu ve Fizzik o anda Trillot'un kendisini tümüyle unuttuğunu düşündü. Kısa süre sonra döndüler, şişman kısa boylu küre gibi bir Zeetsa'yı da beraberlerinde sürükleyerek getirdiler. Trillot başını eğerek küreye baktı. "Misafirlerime mantar mı sattın?"</p>
				<p class="normal">Kürenin yüzünde dudaklar belirdi. "Evet," diye geveledi Guntar. "Tabii ki. Ondan başka -"</p>
				<p class="normal">"Peki, neden Xyathone'la birlikte kesilmiş?"</p>
				<p class="normal">Minik Zeetsa öfkeli masumiyetin simgesi gibiydi. "Ne? Bilmiyordum. Yemin ederim -"</p>
				<p class="normal">"Emin misin? Belki de duyuların gerektiği kadar hassas değildir. Onu koklamalıydın. Karıştırırken tatmalıydın. Yani bu dil ve burunla hâlâ bu iş için uygun olduğunu mu düşünüyorsun?"</p>
				<p class="normal">Sessizlik oldu, Fizzik gerilmişti. Bu sorunun mutlu bir çözümü olmayacaktı.</p>
				<p class="normal">"Ben... sanırım..."</p>
				<p class="normal">"Beceriksizlikten nasıl nefret ettiğimi bilirsin." Fedailerine, "Söz konusu organların icabına bakın."</p>
				<p class="normal">Fedailer onu sürükleyerek götürürken kürenin çığlıkları her yeri inletti. Trillot, Chadra-Fan'a döndü. Onlarla yine kendi dillerinde konuştu. Onlar da cevap verdiler ve perdelerini çekti. Fedailerine, "Onlara en iyisinden getirin. Benim kendi mallarımdan."</p>
				<p class="normal">"Derhal, Efendim."</p>
				<p class="normal">Trillot'un ağzının kenarı gülümsemeyi andırır şekilde kıvrıldı. "Beni takip et, Fizzik. Özel odama gitmemiz birkaç dakika daha sürecek. Umarım bu gördüklerini raporunu verirken aklında tutarsın. Bildiğin gibi –arkalarından bir yerlerde karanlıktan hâlâ çığlıklar yükseliyordu– beceriksizlikten nefret ederim."</p>

		</body>
</html>