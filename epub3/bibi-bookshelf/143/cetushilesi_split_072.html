<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_70">   70   <br class="chapter"/></h1>
				<p class="normal">Genç OnSon, Jangotat'i kampa geri getirdi. Bir tepe sırasındaki terk edilmiş bir madenin içinde kurulmuştu, otlarla çevriliydi ve görülmeden yaklaşılması imkansızdı. Kampın yerini beğenmişti ve keşke en başta böyle bir yere yerleşmiş olsaydık diye düşündü. Böyle bir öngörü sayesinde örümcek klanının pek çok üyesi de hayatta kalabilirdi.</p>
				<p class="normal">Speeder'ı sakladıktan sonra girişi örten çıkıntının altından geçip mağaraya girdiler.</p>
				<p class="normal">Hayatta kalan kardeşleri onu neşeyle karşıladı. Yaralanmadan önce neler olduğunu çok iyi hatırlamıyordu ama denilene göre iyi iş çıkarmıştı.</p>
				<p class="normal">Kampın dışındaki kayalıkta şimdi her zamankinden daha yaşlı görünen Thak Val Zsing oturuyordu. Dışlanmış ve tükenmiş. Bir zamanlar olduğu adamın silik bir gölgesi. Desert Wind'in diğer üyeleri ondan cüzzamlıymış gibi uzak duruyordu ve oradan geçen iki kişinin de ayaklarının dibine tükürdüğünü gördü. Kaşla göz arasında verdiği bir kararla Thak Val Zsing cesurca geçirmiş olduğu tüm hayatını silip atmıştı.</p>
				<p class="normal">Şeref. Son derece kırılgan bir şeydir.</p>
				<p class="normal">Jangotat yeni çevresini ve kaçış noktalarını öğrendi, ellerinde kalmış olan şeyleri gözden geçirdi. Obi-Wan'ın JK'yla savaşına ve Clandes fabrikasının devre dışı kalmasına dair ona brifing verildi.</p>
				<p class="normal">Tüm kayıplar, General Kenobi'nin ölümden dönmesi, tüm bunlar geçici bir üretim durdurma için yaşanmıştı.</p>
				<p class="normal">"Ne duydun," diye sordu Forry.</p>
				<p class="normal">"General Kenobi hâlâ temas kuramıyormuş. Belki de gitmeye hazırlanıyor."</p>
				<p class="normal">"Yani Klon Savaşları'ndan haber yok öyle mi?"</p>
				<p class="normal">"Yok. Dışarıda kim bilir neler oluyor?" Forry başını iki yana salladı. "İşler hiç iyi gitmiyor."</p>
				<p class="normal">O gece batı pistine iki Jedi'ı getiren bir mekik indi. Obi-Wan ve Kit kamuflajlı mağara ağzından içeri girdiler ve klon komandolarından brifing alıp yokluklarında neler olduğunu öğrendiler. Sonra da Jedi'lar odaları olarak kullandıkları küçük bir yan mağaraya gittiler ve uyumak için hazırlandılar.</p>
				<p class="normal">Kit Obi-Wan'ın fazla sessiz olduğunu fark etti ama Nautolan bir şey sormadan o konuşmaya karar verdi. "Onun sözlerini hatırlıyorum, Kit."</p>
				<p class="normal">"Kimin sözlerini?"</p>
				<p class="normal">"G'Mai Duris. Bunun sonuçta kazananın olmayacağı ve barışçı bir halkı yok oluştan kurtaramayacağım bir duruma dönebileceği konusunda beni ikaz etmişti."</p>
				<p class="normal">Kit ateşi bir sopayla karıştırdı. Kıvılcımlar havaya yükseldi. "O zaman başarısız olmamalıyız. Bin Dalga adına bir çıkış yolu olmalı."</p>
				<p class="normal">"Evet," dedi Obi-Wan, gülmeyi başararak. "Ama bilmek ve söylemek başka, o yolu bulmak ise bambaşka."</p>

		</body>
</html>