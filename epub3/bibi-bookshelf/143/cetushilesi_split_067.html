<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_65">   65   <br class="chapter"/></h1>
				<p class="normal">ChikatLik'in idari koridorlarındaki şaşkınlığı ifade edecek sözcükleri bulmak gerçekten zordu. Clandes üretim tesislerine giden suyun dörtte üç oranında azaldığı ve her şeyin normale dönmesi için haftalar olmasa bile günler geçmesi gerektiği haberi başkente ulaşmıştı bile. Bu zaman zarfında eğer bölgeye içme suyu taşınmazsa bunun sonuçları çok acı olabilirdi.</p>
				<p class="normal">G'Mia Duris'in üç midesi birbirinden beter durumdaydı. Tüm bunları kim yapıyordu? Jedi mı? Obi-Wan hâlâ yaşıyor muydu? Gemisi yok edildikten sonra içinde hukukçu olan tek bir kaçış kapsülü tespit edilmişti. Kimdi öyleyse? Aslında kim olduğunun bir önemi de yoktu. Sonuçta başlarına geleceğin ne olduğunu biliyordu. Yörünge bombardımanı ve böylece Cestus'tan geriye bir enkaz yığını kalacaktı.</p>
				<p class="normal">Tüm bunlar yetmiyormuş gibi uğraşması gereken başka sorunlar da vardı. Quill içeri girecek kişinin tüm sorunlarının çözümü olduğunu söylemişti ama Duris bu tür çözümlerin ileride çok daha fazla soruna yol açmaktan başka işe yaramayacağını bilecek kadar uzun süredir politikayla iç içeydi.</p>
				<p class="normal">Yine de kendine çeki düzen verdi, dik durdu ve göğsünü kabarttı ve yardımcısına konuğu içeri almasını işaret etti.</p>
				<p class="normal">Kalbi hızla çarpmaya başlasa da yüzünün ifadesinden bunu anlamak mümkün değildi. Ama içeri gelecek olanın kalp atışlarını o mesafeden hissedebileceğini biliyordu.</p>
				<p class="normal">Korkuyordu.</p>
				<p class="normal">Odaya giren kadın, bir subay gibi yürüyordu ama Duris'in Kenobi'de de sezmiş olduğu doğal olmayan bir ışıkla çevrili gibiydi. Hem hayranlık duyulan hem de ürkütücü bir yapısı vardı. Jedi'larda benzer bir azamet söz konusuydu ama onlarınkinde nezaket, bilgelik ve yaşam türlerine duyulan saygı da hissedilirdi.</p>
				<p class="normal">Bu kaliteleri bu yaratıkta görmeyi ummak hayal olurdu. Soluk, tıraşlı ve dövmeli başındaki kara gözleri baktı ve...</p>
				<p class="normal">Ne? Bu şey yıldızlar arasındaki hangi uzak ve soğuk noktaya evim diyordu acaba?</p>
				<p class="normal">Kadının başıyla eğilip selam verişi Duris'in hayatında gördüğü en kibirli hareketti. "Komutan Asajj Ventress hizmetinizdedir," dedi. "Değerli zamanınızı ziyan etmek istemem."</p>
				<p class="normal">"Hepsi bu mu?"</p>
				<p class="normal">"Hepsi bu. Ben politikacı değilim. Benim buradaki işim üretimle ilgili."</p>
				<p class="normal">"Cestus'un işi üretimdir zaten," diye cevap verdi Duris.</p>
				<p class="normal">Ventress belki de dediğini duymamıştı bile. "Ben Kont Dooku'nun ve sizin Bağımsız Sistemler Konfederasyonu'ndaki müttefiklerinizin ticaret elçisiyim."</p>
				<p class="normal">"Müttefik mi?" diye sordu Duris, şaşırarak. "Bizim siyasi bir seçimimiz yok. Aksine bizim müşterilerimiz var." sesindeki gerilimi gizlemeye çalıştı ama bu konuda yeterince başarılı değildi.</p>
				<p class="normal">Ventress başını hafifçe yana çevirdi, solgun dudakları kıvrılarak gülümsedi. "Varlığımdan pek hoşnut değilsiniz sanırım."</p>
				<p class="normal">Duris yüzüne ve sesine mümkün olan en resmi ifadeyi vermeye çalıştı. "Yaşananlardan sonra kime güvenebileceğimden endişe etmeye her türlü hakkım var. Ama sizi de güvenilmezler arasında gördüğümü düşünmenizi istemem."</p>
				<p class="normal">Ventress hemen cevap vermedi, Duris onun bu kaçamak cevabı sadece anlamakla kalmayıp hoşlandığını da fark etti.</p>
				<p class="normal">"Anlıyorum. Evet." Ventress başını öne eğdi ve sustu. Başta Duris Ventress'in tekrar konuşacağını zannetti. Ama geçen bir dakikanın ardından Vekil, kadının onun konuşmasını beklediğini anladı. Şu an ilk kim konuşursa dezavantajlı konumda olacaktı ama Duris bundan kaçınmanın kibar bir yolunu bulamamıştı.</p>
				<p class="normal">"Söyleyin bana Komutan Ventress," dedi dikkatlice. "Anladığım kadarıyla birkaç gündür Cestus'tasınız."</p>
				<p class="normal">"Yani?" diye cevap verdi gözlerini kaldırmadan.</p>
				<p class="normal">"Belki de ünlü konukseverliğimizin keyfini çıkarıyorsunuzdur."</p>
				<p class="normal">Ventress yavaş adımlarla tahtın etrafında bir daire çizdi ve gelip Duris'in tam arkasında durdu. "Öyle mi?" Taht odasındaki diğer tüm gözler aralarında böyle başına buyruk hareket edebilen bu kadına kilitlenmişti. Ama hiçbiri tek laf etmeye cüret edememişti.</p>
				<p class="normal">Dövmeli kadın arkadan Duris'e doğru eğildi. Yüzü Vekil'in kadifemsi omzunun hemen üzerindeydi. Duris kadının nefesinin kokusunu alabiliyordu. Pasta hamuru gibi tatlı bir kokusu vardı.</p>
				<p class="normal">"Üzgünüm ama eğlenceye zamanımız yok. Önemli işler bizi bekler. Tüm galaksi ayakta."</p>
				<p class="normal">"Sizi buraya getiren nedir?" diye sordu Duris.</p>
				<p class="normal">"Tek istediğim emirlerimizin gerektiği şekilde yerine getirilmesini sağlamak. Clandes fabrikaları bir süre için üretimi durdurmuş."</p>
				<p class="normal">"Emin olun ki en hızlı şekilde hasarı onarmaya başladık. Yetmiş iki saat..."</p>
				<p class="normal">"Evet, evet," diye fısıldadı Ventress, sonra da dönmeye devam etti. "Efendim ve ben sizi fazlasıyla takdir ediyoruz. Fakat başka bir mesele var. Sanırım Cestus Cybernetics'in sonunu hazırlayacak bir bilgiye sahipmişsiniz. İki yüz yıllık bir kontratla ilgili küçük bir meseleymiş. Bu doğru olabilir mi?"</p>
				<p class="normal">Duris yalan söylemeye cesaret edemedi. "Belki."</p>
				<p class="normal">"Evet. İki ağzı keskin bıçak. Eğer bunu Senato'ya sunarsanız Şansölye bunu tüm fabrikaların üretimini durdurmak için kullanacak. Halkın da bunun acısını çekecek ve dahası şundan emin olun ki Kont Dooku'nun gazabından da kurtulamayacaksınız."</p>
				<p class="normal">Duris sessizce başını salladı.</p>
				<p class="normal">"Fazla tehdide gerek olmadığından eminim," diye devam etti Ventress. "Fakat Leydi Duris... eğer size yardımcı olabileceğim bir konu varsa lütfen çekinmeyin. Kont Dooku ve General Grievous'un kaynakları boldur ve baskıcı ve çürümüş Cumhuriyet'e karşı verdiğiniz mücadeleye sempati beslemektedirler. Birlikte büyük şeyler başarabiliriz." Durdu. "Büyük... şeyler." Gülümsedi. "Şimdilik söyleyeceğim bundan ibarettir. Müsaadenizle ben gidiyorum."</p>
				<p class="normal">Komutan Asajj Ventress tahtın ön tarafına geldi ve eğilerek selam verdi, bir sürüngeninki gibi göz kapakları yarı kapanmıştı.</p>
				<p class="normal">Çıkıp ardından kapı kapandığında Duris rahat bir nefes aldı. Tüm vücudu tir tir titriyordu. Asajj Ventress'in Obi-Wan Kenobi'den çok daha tehlikeli olduğu su götürmezdi. Hilekarlık Jedi'ların kanında yoktu ama bu yaratığın öyle bir sıkıntısı olduğunu sanmıyordu. Ne utanç ne de korku. Acımayı da bilmezdi.</p>
				<p class="normal">Aslında ne kadar acıma sahibi olduğunu Obi-Wan'ı yok ediş şeklinden anlamak da mümkündü.</p>
				<p class="normal">Duris acı şekilde Cestus sosyal gelişiminin beş kuşağının yok olmak üzere olduğunu ve bu konuda elinden hiçbir şey gelmediğini görüyordu.</p>
				<p class="normal">Yardımcısı Shar Shar yuvarlanarak yanına geldi. "Konseyin geri kalanı sizi bekliyor, Hanımefendi, siz..."</p>
				<p class="normal">Duris hâlâ hayaller dünyasından geri dönmemişti. Bu kadının gelişinin zamanlaması tesadüf değildi. Ventress acaba buraya Obi-Wan'dan önce mi gelmişti? İş birliği mi yapıyorlardı, yoksa gerçekten düşman mıydılar? Onun Kenobi'den haberi olduğu kesindi ama acaba Kenobi onun varlığından haberdar mıydı...?</p>
				<p class="normal">"Hanımefendi?" dedi Shar Shar, derisi endişeyle pembeleşti.</p>
				<p class="normal">"Evet?"</p>
				<p class="normal">"Hazır mısınız?"</p>
				<p class="normal">Duris başını salladı. Etrafında bir anda bir düzine hologram belirdi. Önce satış ve pazarlama yöneticisi Llitishi konuştu. "Vekil Duris. Sahte kaçırma girişimi Cumhuriyet'in Cestus'un bağımsızlığını askıya alma isteğinin bir ispatıdır. Buna bir cevap verme zamanımız gelmiştir. Bu asileri ve iş birlikçilerini bulmalı ve Cumhuriyet'e bize o kadar kolay diz çöktüremeyeceklerini göstermeliyiz."</p>
				<p class="normal">Duris karşılık verdi. "Peki, kimden destek alacağız? Konfederasyon'un casuslarını göndermesinin tek nedeninin bize yardım etmek olduğunu mu düşünüyorsunuz? Şu anda iki devin gölgesinde duruyoruz, her ikisi de tatlı sözlerle bizi kendi safına çekmeye çalışıyor. Her ikisi de bizim diğer tarafa geçtiğimizi görmektense bizi yok etmeyi tercih eder."</p>
				<p class="normal">Yönetici Llitishi aynı fikirde görünmüyordu. "Bu kesinlikle böyle olmak zorunda de-"</p>
				<p class="normal">"Ah," dedi G'Mai Duris. "Yani çocuklarımızın hayatı üzerine kumar oynayacağız öyle mi?"</p>
				<p class="normal">Bu soruya kimsenin verecek cevabı yoktu.</p>
				<p class="normal">Toplantının kalanı da iyi gitmemişti, asilerin yakalandığı ya da kimi sabotajların önlendiği yönündeki bazı haberlere rağmen. Ama ölü sayısı otuzu aşmıştı. Şiddeti başlatmak sona erdirmekten çok daha kolaydı. Cestus'un güvenlik birimleri bu sabotajcıları yakalayabilirdi ama Duris bunların sorunlarını sona erdirmeyeceğini adı gibi biliyordu.</p>
				<p class="normal">Obi-Wan Kenobi'yi hatırladı. Sanki sorunların nihayet bir çözüme kavuşacağına inandığı o günün üzerinden asırlar geçmişti. Geçen her saat zannettiğinden çok daha ileri görüşlü birisi olduğunu da anlamaya başlamıştı.</p>

		</body>
</html>