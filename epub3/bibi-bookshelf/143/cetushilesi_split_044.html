<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_42">   42   <br class="chapter"/></h1>
				<p class="normal">Zırhlı nakliye gemisi dağıldı, iç kısımlarından alevler yükseldi, kirişleri soyulan bir meyve gibi kopup açıldı. Taşıdığı kargo yağmalandı ya da yandı, içindeki krediler çalındı, para ürün satın almada, rüşvet vermede ve Desert Wind mensuplarının dul yetimlerine yardımcı olmada kullanılacaktı.</p>
				<p class="normal">Kara ve yağlı duman geminin yarılan karnından bulutlara doğru yükseldi. Elleri arkalarında bağlı olduğu halde mürettebatı ChikatLik'e doğru yirmi kilometrelik yolculuklarına başladılar. Taşıdıkları mesaj açık ve netti. Kaos kapıda</p>
				<p class="normal">Ve düzeni ve rahatlığı seven kişiler olarak Beş Aile tabii ki kendisine bir güvenlik kaynağı arayacaktı. Ayrılıkçıların riskli ve tehlikeli olduğunu görmüşlerdi, muhtemelen de Desert Wind'le iş birliği içindeydiler. Geriye tek çare kalıyordu. Cumhuriyet'e yakınlaşmak.</p>
				<p class="normal">"İyi gitti mi?" diye sordu yeni adıyla Jangotat.</p>
				<p class="normal">"Fena değil," dedi Kit Fisto, elektrodürbünden bakarken. "Hiç ummadıkları anda vurup kaçacağız. Kısa süre sonra Beş Aile eski huzur ve güvenlikleri için her şeyi yapmaya razı olacak." Sözler güven vericiydi ama sanki arkalarında yatan başka bir şey vardı.</p>
				<p class="normal">"Pek hoşunuza gitmemiş gibi görünüyor, Komutanım."</p>
				<p class="normal">"İşe yaradığını itiraf etmekle birlikte yine de bu tür hilelere başvurmak beni rahatsız ediyor."</p>
				<p class="normal">Jangotat memnuniyetini gizledi. Sezgileri, yani bir askeri hayatta tutan şey, keskinleşmişti. Belki de bu Jangotat meselesi hiç de fena olmamıştı. Fırsatları değerlendirmekten korkma. Sana garip gelen şeyleri düşünmekten çekinme. Haydi bakalım, işte bir Jedi'ın hiç beklemeyeceği bir şey. "Müsaadenizle, Komutanım, ama bu tür sıra dışı bir savaşla pek çok kişinin hayatı kurtulmuş oluyor."</p>
				<p class="normal">Hiç beklemediği şekilde General Fisto'nun yüzünde bir gülümseme belirmişti. "Gerçekten de öyle, değil mi?"</p>
				<p class="normal">"Evet, Komutanım."</p>
				<p class="normal">General dürbününü indirdi. "Eğer bir Cumhuriyet askeri bunu ideal bir hedef olarak görüyorsa bir Jedi'ın bundan geri kalması düşünülebilir mi?"</p>
				<p class="normal">Bunun bir Nautolan için şaka olduğunun farkına vardı ve karşılık olarak gülümsedi. Bu, anlık samimiyet havası Jangotat'e bir adım daha atması için cesaret verdi, iki günden beridir aklını kurcalayan bir şeyi sordu. "Komutanım?"</p>
				<p class="normal">"Evet?"</p>
				<p class="normal">"Sizle Üstat Kenobi'nin düellosundan sıradan birisi bir şeyler öğrenebilir mi?"</p>
				<p class="normal">General Fisto koca gözleriyle ona baktı. "Hayır."</p>
				<p class="normal">"Biraz? Azıcık?"</p>
				<p class="normal">Uzun bir sessizliğin ardından General başını salladı.</p>
				<p class="normal">"Belki biraz."</p>
				<p class="normal">"Bana öğretir misiniz?"</p>
				<p class="normal">"Nate..."</p>
				<p class="normal">"Komutanım..." Jangotat çabukça iki yanına bakıp yalnız olduklarını gördüğü zaman devam etti. "Lütfen bana gülmeyin."</p>
				<p class="normal">Nautolan başını iki yana salladı. "Asla."</p>
				<p class="normal">"Kendime isim koymayı düşünüyorum."</p>
				<p class="normal">General Fisto'nun dişleri ışıldadı. "Bazılarının bunu yaptığını duydum. Hangi ismi istiyorsun, dikkatli ol," diye ikaz etti. "İsimler sandığından etkili olabilir."</p>
				<p class="normal">Asker başını salladı. "Bir... arkadaşım Jangotat adını önerdi. Jango'nun kardeşi." Kendisine çıkışacağını bekleyerek sesini alçalttı. "Bunu yapmam uygun olur mu acaba?"</p>
				<p class="normal">Kit Fisto bu sorusunun üzerine ciddi şekilde düşündü ve yaklaşık bir dakika sonra cevap verdi. "Jango çok güçlü bir kişinin ismidir. Takdire şayan bir düşman. Onun ismini taşıyan birinin yanı başımda olmasından gurur duyarım." Askerin omzuna vurdu. "Jangotat."</p>
				<p class="normal">"General Kenobi'ye siz bildirir misiniz? Kardeşlerime zaten söyledim."</p>
				<p class="normal">Nautolan'ın kaşları çatıldı. "Peki, onlar ne dediler?"</p>
				<p class="normal">Jangotat güldü. "Neden biz daha önce düşünmedik dediler."</p>
				<p class="normal">Kit Fisto ona sanki artık daha farklı bakıyordu. "Halkım için isim koymak çok ciddi bir olaydır," dedi. "Hediye verme gibidir."</p>
				<p class="normal">"Bunun nedeni -"</p>
				<p class="normal">General elini kaldırdı. "Bana neyi öğrenmenin mümkün olabileceğini sormuştun. İşte sana hoşuna gidecek bir şey. Sana ve kardeşlerine Güç'e hassas çocuklara Jedi Tapınağı'nda öğretilen temel eğitimin bir kısmını öğretebilirim."</p>
				<p class="normal">"Fakat asla bir Jedi gibi olamam değil mi?" Bu gücenme ya da umutsuzluk olmadan sorulmuş doğrudan bir soruydu.</p>
				<p class="normal">"Hayır," dedi Jedi. "Olamazsın. Ama kendini ve evreni her zamankinden çok daha iyi tanırsın."</p>
				<p class="normal">İkisi de gülümsedi. Bu, iki farklı silah arkadaşı arasındaki son derece samimi bir ortamdı, değeri büyüktü.</p>
				<p class="normal">"O zaman hemen başlayalım," dedi Jangotat.</p>
				<p class="normal">Dört asker mağarada Kit'in etrafında halka şeklinde yere çömeldiler. "Size öğretebileceğim bir şey var," dedi Nautolan, "en küçük Padawan'lara öğretilen bir oyun. Buna Jedi Akışı derler." Durdu. "Hepiniz bunu istiyor musunuz?"</p>
				<p class="normal">O kadar dikkatli dinliyorlardı ki Kit gülmeden edemedi.</p>
				<p class="normal">"Pekala," dedi sonra durup düşündü. "Jedi'lar Güç'ü içinde bulundukları ve kendilerini kuşatan bir okyanus gibi hissederler, akıntılarında kulaç atarlar ya da dalgalarına yön verirler. Sıradan bir kişi için yaşam bir okyanus değil de daha ziyade bir akarsu gibi algılanır. Bunu anlayabiliyor musunuz?"</p>
				<p class="normal">Yavaşça baş salladılar.</p>
				<p class="normal">Bedeniniz, acı, öfke ve korkunun izlerini biriktirir. Onları dokularınızda hapseder, böylece sizi gelecek sefere şartlandırarak tekrar zarar görmekten korur.</p>
				<p class="normal">"Yara izi gibi mi?" diye sordu Forry.</p>
				<p class="normal">"Aynen öyle," dedi cevap olarak. "Yumruk gibi sıkıdır. Sizi sarmalar ve yönlendirir. Eğer miktarı çok artarsa bir zırh haline gelir. Ama Jedi'lar zırh giymez. Zırh hem korur hem de engeller. Jedi kendisini tümüyle evrenin akışına bırakmalıdır. Bu yaralardan bazılarından nasıl kurtulacağınızı size öğretebilirim. Onları moloz olarak düşünün, enerji nehrinin önünü tıkayan molozlar. Onlara çarpmak yerine öfke ve korkularınızın etrafından geçip gitmeyi öğrenin. Bunu yapmayı öğrendiğinizde nehri molozları silip süpürmek için kullanabileceğinizi de göreceksiniz, kendi yatağına sığmayacak ve enerji akışı artacaktır."</p>
				<p class="normal">"Ama nasıl?"</p>
				<p class="normal">Düşüncelerini aktarabilmenin kolay bir yolunu aradı. "Fiziksel eylem nefes alma, hareket ve uyumun bir sonucudur. Diğer bir deyişle, nefes alma diyaframın ve omurganın hareketiyle gerçekleşir. Hareket nefes alma ve uygun duruşla sağlanır. Uyum ise nefes ve hareket arasındaki koordinasyonun sonucudur. Diğer bir deyişle dövüş tekniklerinin talimini yaparken hem teknik öğrenir hem de fiziksel olarak kendinizi geliştirirsiniz ve sonra bunları birleştirip ortaya farklı bir şey çıkarırsınız." Kit bir yırtıcı gibi sırıttı. "Bu kadar teori yeter," dedi. "Uygulama vakti geldi."</p>
				<p class="normal">Sonraki iki saat boyunca Kit onlara nefes alıp vermeyi ve ciğerlerini nasıl havayla dolduracaklarını öğretti. Nasıl çabuk kavradıklarını görünce sevinmiş ve daha fazla öğretmek için o da heveslenmişti.</p>
				<p class="normal">Nautolan onlara iki boyutlu jimnastiği nasıl üç boyuta çevireceklerini öğretti, farklı duruşlarla yapılan statik egzersiz pozisyonları, pozisyonların dinamik dalga formlarına dönüştürülmesi ve hepsinin nefes, hareket ve uyumla bir bütün haline getirilmesi. Onlara bu egzersizleri nasıl birleştireceklerini ve farklı ihtiyaçlara göre kendi kombinasyonlarını nasıl oluşturacaklarını da öğretti.</p>
				<p class="normal">Ama her seferinde nefes, hareket ve uyumun önemini bıkmadan tekrarladı.</p>
				<p class="normal">Eğitim bittiğinde ter içinde ama istekliydiler ve daha fazlasını istediler.</p>
				<p class="normal">"Hayır," dedi. "Bu günlük bu kadar yeter. Amacınızı asla unutmayın. Mesele egzersiz yapıp bazı hareketleri gerçekleştirmek değildir. Önemli olan bu egzersizler arasındaki bütünlüğü görebilmektir. Yaşam durumlar ve anlar arasındaki hareketten ibarettir. Her hareketinizi bu üç öğenin bir senfonisi olması için yapın. En mükemmel halinize gelmeye çalışın. Bütünlüğünüzü ve açıklığınızı test etmek için farklı görevleri gerçekleştirin. Sıra dışı bir savaşçı olmaya giden yol bunlardan geçer."</p>

		</body>
</html>