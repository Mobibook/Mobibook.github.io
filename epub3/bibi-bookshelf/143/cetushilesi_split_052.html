<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_50">   50   <br class="chapter"/></h1>
				<p class="normal">Obi-Wan Kenobi, Kibo Gölü'nün kayalık kıyısındaki bir koruganda, güç istasyonunun beyaz duracrete kubbesinin hemen dışında kısılıp kalmıştı. Son bir saattir yavaş bir rüzgar esiyordu. Hava toz ve kumla doluydu ve savunma ateşinin etkisini azaltıyordu. Düşmanlarıysa aynı sıkıntıyı yaşıyormuş gibi görünmüyordu. Sürpriz ve keskin nişancılık öncekilerin moralini bozmayı başarmıştı.</p>
				<p class="normal">Klon askerleri hâlâ Desert Wind savaşçısı kılığındaydılar. Obi-Wan holo videonun varlığını bilse de, başka bir şahit yoksa ve işin içine klon askerlerinin de karıştığı da bilinmiyorsa Coruscant için bu suçlamaları yalanlamak çok da zor olmayacaktı.</p>
				<p class="normal">Kibo Gölü'nün elli kilometre çapındaki volkanik krateri bu gezegende büyüklükte dördüncü sıradaydı. Tabanın altındaki aktif volkan ağızları Cestus'un en büyük yer altı su kaynaklarından birini jeotermal bir harikaya çeviriyordu, ilkel suda yaşayan yaşam formlarının yuvasıydı ve dışarıdaki pek çok madenin de güç kaynağıydı.</p>
				<p class="normal">Jeotermal istasyon bu volkan ağızlarının üzerine kurulmuştu, mevcut ısıyı buhar türbinlerini çalıştırmak için kullanıyordu. Elde edilen güç, bir düzine farklı şekilde tüm gezegene satılıyordu.</p>
				<p class="normal">Saldırı konumuna gelmek hem gizlilik hem de cesaret gerektirirdi. Kibo Gölü'nün üzerinden sessizce süzüldüler ve aynı anda çölden kraterin duvarına tırmandılar, mükemmel zamanlamaya sahip bir operasyon.</p>
				<p class="normal">Tahrip kalıpları dikkatle yerleştirildi, muhafızlar zarar verilmeden etkisiz hale getirildi. Eğer her şey yolunda gitmiş olsa ilk patlamanın sahte şafağı geceyi aydınlatmadan bir saat önce çöle dönüp çoktan uzaklaşmış olacaklardı.</p>
				<p class="normal">Ama öyle olmadı. Aslında her şeyin sorumlusu bir kazaydı. Saldırıdan otuz saat önce Kibo'nun güvenlik sistemi arıza yapmıştı. Tüm güvenlik sistemi tamir için devre dışı edilmişti ve bu nedenle de Obi-Wan'ın girişimlerinin tespit edilip edilmeyeceğini sınaması mümkün olmamıştı. Daha da kötüsü sistemin tekrar çalışır hale gelip gelmediğini anlamanın da bir yolu yoktu.</p>
				<p class="normal">Mükemmel bir fırsat mı? Mükemmel bir tuzak mı?</p>
				<p class="normal">Desert Wind bir buçuk saat boyunca izledi, bekledi ve plana uygun harekete geçmeye karar vermeden önce ter döktü. Yarısı rafineriye girerken diğer yarısı da dışarıda bekleyecekti, alarm sistemi tekrar çalışmaya başladığında içeri girdiklerini kimsenin fark etmeyeceğini umuyorlardı. Bu işe yaramayınca sistemi tümden kapatmayı denediler.</p>
				<p class="normal">Planları işe yarayabilirdi ama güvenlik birimleri fabrikanın eski alarm sistemini test etmiyordu. Aksine fabrikaya yepyeni bir sistem takıyorlardı ve rüşvetle Trillot'tan aldıkları planlarda bu yeni sisteme dair hiçbir şey yoktu.</p>
				<p class="normal">Obi-Wan doğruca tuzağın içine düşmüştü.</p>
				<p class="normal">"Kuşatıldık," diye tısladı Thak Val Zsing.</p>
				<p class="normal">"Hayır," dedi Obi-Wan sakince. Val Zsing başını kaldırdı ve hemen geri çekerek isabetli bir atıştan kıl payı kurtuldu.</p>
				<p class="normal">"Kısılıp kaldık," diye onayladı Obi-Wan. "Ama kuşatılmadık. İşte şurada -" Ana kubbenin yanına dizilmiş bir sıra seramik spirali işaret etti. " – ısı tahliye bobinlerinden sıcak su türbinlere gider." Elinden geldiğince sakin konuşmaya çalışıyordu ama diğerlerinin sabrının kendisininki kadar olmadığını da biliyordu. "Jangotat?"</p>
				<p class="normal">Jangotat baskınlarının boşa çıkmasından beri sabırla olduğu yeri koruyordu ve şimdi de aynı şekilde cevap verdi. "Emredin, Komutanım!"</p>
				<p class="normal">"Onların ateşini üzerine çekmeni istiyorum. Ben koruma ateşi sağlarım -" Obi-Wan toza parmağıyla bir şeyler çizerken Jangotat de diz çöktü.</p>
				<p class="normal">Asker derhal şekillerin ne olduğunu anlamıştı ama Thak Val Zsing hâlâ emin değildi. "Anlamadım," dedi yaşlı adam.</p>
				<p class="normal">"İzle ve öğren," dedi Obi-Wan. "Fakat şimdi bizim koruma ateşine ihtiyacımız olacak."</p>
				<p class="normal">"Hem de çok koruma ateşine," diye ekledi Jangotat. "Jedi'lar tabancayı da ışın kılıçlarını kullandıkları gibi maharetle kullanabilir mi?"</p>
				<p class="normal">"Daha iyi," diye takıldı Obi-Wan. "Bizim ışın kılıcı kullanmamızın nedeni düşmanlarımıza biraz şans tanımak istediğimiz içindir."</p>
				<p class="normal">ARC sırıttı. "O zaman ne bekliyoruz?"</p>
				<p class="normal">Obi-Wan gülümsedi. Yeni bir isim alması sanki Jangotat'e yeni de bir karakter kazandırmıştı.</p>
				<p class="normal">Obi-Wan ve birlikleri karşı ateş açıp geçici olarak kubbenin gerisinde çömelmiş olan muhafızları sindirdi. Bunu fırsat bilen Jangotat saklandığı yerden fırladı ve içgüdüsel olarak ateş edip koştuğu halde muhafızlardan birini vurmayı başardı. Ölüm. Artık geri dönüşü yoktu. Obi-Wan bu hareketin başka yaşamları da sona erdireceğini biliyordu ama yine de umudunu –</p>
				<p class="normal">Düşünceleri Jangotat yanından geçip iskele boyunca zikzak çizerek tüm ateşi üzerine çekmesiyle yarım kaldı. Ayaklarının dibine yağan lazerlerden sıyrılan Jangotat kendini volkan çukurunun içine attı. Obi-Wan irkildi. Oradaki suyun sıcak olması gerekirdi!</p>
				<p class="normal">Tahmin ettiği gibi onları kıstırmış olan birlikler buharlı ortamda daha iyi görüş alabilmek için mevzilerini değiştirmeye başladılar. O sırada Obi-Wan nişan aldı ve ısı tahliye bobininde bir delik açtı.</p>
				<p class="normal">Bobinden püskürmeye başlayan buharla muhafızlar çığlık çığlığa kaçıştı, bir an için akıllarında ne varsa unutmuşlardı. Sıcak suyun iyi gelmeyeceği sorun yoktu.</p>
				<p class="normal">Arkasını dönüp baktı ve bir speeder bike'ın gelip Jangotat'i alıp güvenli bir yere götürdüğünü gördü. Ardından Obi-Wan'ın liderliğinde dağılan güvenlik güçlerine doğru saldırıya geçtiler.</p>
				<p class="normal">Aralarında kırk metre vardı. Eğer Obi-Wan'ın birkaç saniyesi daha olsa saldırganlık sayı üstünlüğüne galip gelebilecekti. Kör ve haşlanmış adamlardan biri silahını saldırganlara çevirdi ama yaklaşmalarını engellemek için çok geç kalmıştı.</p>
				<p class="normal">Desert Wind askerlerinden biri yere yığıldı, göğsünden duman tütüyordu.</p>
				<p class="normal">Obi-Wan'ın kılıcı parladı ve muhafız düştü. Hasarlı bobinden buhar püskürmeye devam etti. Gözlerini yaksa da buhara ilk seferinde orada duran adamlar kadar yakın değildi. Acı verici olmalıydı.</p>
				<p class="normal">Obi-Wan'ın çevresindeki hava savrulan ışın kılıcıyla bulanıklaştı. Speeder bike'ların sesi şimdi üzerlerinden geliyordu, Obi-Wan Kit Fisto'nun speeder bike'ının geldiğini ve Nautolan'ın da cümbüşe katıldığını gördü, kılıcı sağa sola savruldu, lazerleri savuşturup silahların namlularını doğradı.</p>
				<p class="normal">Şanslı muhafızlar kaçtılar. Şansız olanlarsa bir daha kalkmamak üzere yere yığılıp kaldılar.</p>
				<p class="normal">Kandırılmış ve tuzağa düşmüşlerdi; ama felaket Jangotat'in kendisine söyleneni, çılgınca görünse bile, harfiyen yapması sayesinde önlenmişti. Felaket tersine dönmüştü, eğer durduramasalar bir bozguna ve onu takip eden bir katliama dönüşebilirdi. Nautolan'a geri çekilme işareti verdi ve birlikleri geri çekildi. Planladıklarından daha fazla hasara neden olmuşlardı. Ama tahrip kalıpları infilak ettiğinde zaten bu tesisten geriye moloz yığını kalacaktı.</p>
				<p class="normal">Yine de sonuçtan memnun değildi.</p>
				<p class="normal">Ölenler vardı. Kaosun kapısı aralanmıştı ve zaman geçtikçe daha da açılacaktı.</p>

		</body>
</html>