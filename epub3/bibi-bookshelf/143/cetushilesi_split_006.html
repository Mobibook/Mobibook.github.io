<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_4">   4   <br class="chapter"/></h1>
				<p class="normal">Üç yüz kilometre aşağıdaki okyanus çarşaf gibiydi. Bu huzur dolu noktadan bakan birisinin bu suların derinliklerinde cesur askerlerin savaşmakta, öldürmekte ve ölmekte olduğunu tahmin etmesi mümkün değildi.</p>
				<p class="normal">Asker nakliye gemisinin yan taraflarından fırlayan tek kişilik kapsüller atmosferde kuyruklarında iz bırakarak alçaldılar. Nakliye gemilerinin içinde koridorlar aşağı yukarı koşuşturan ve sonu gelmez gibi görünen üniformalı askerlerle doluydu. Koridorlar, hücrelere kan taşıyan damarlar gibi, hiç boş durmuyorlardı. Askerler zırh yerine siyah dalış takımları giymişlerdi. Mükemmel bir düzen ve ritim içerisinde koşuyorlardı, dizler yukarıda ve başlar önde, tehlikeyle ve hatta belki de ölümle olan randevularına. Her birinin boyu 1.78 metreydi, kısa siyah saçları ve kahverengi çakır gözleri vardı. Derileri bronz renkliydi, daha koyu olanları ise uzun süre güneş altında kalmış olanlardı. Hepsinin yüzü aynıydı, kalın kaşlar, sert ve dar ağızların üzerindeki göze batan küt burunlar.</p>
				<p class="normal">Her biri klon askeriydi.</p>
				<p class="normal">Birkaçı sıradan askerlerden değildi ama çok azı onların farklı olduğunu anlayabilirdi. Bunlar Seçkin Keşif Komandolarıydı (Advance Recon Commandos – ARC). Kamino klonlama laboratuvarlarında yetişen klonların çok küçük bir bölümünü teşkil eden ARC'ler gelmiş geçmiş en tehlikeli askerlerdi.</p>
				<p class="normal">Yaygın inanışın aksine sıradan bir klon askeri düşünmekten aciz ve harcanabilecek bir birim değildi. Yakın dövüşten ilk yardıma kadar çok geniş bir askeri disiplin yelpazesinde eğitim alırlardı ve sıradan bir askerden komandoluğa terfi etmeleri de savaş alanında gösterdikleri yararlılığa bağlıydı. Teorik olarak tüm askerler eşitti ama deneyim ve klonlama şartlarındaki küçük farklılıklar bazılarını diğerlerinden daha eşit yapabiliyordu.</p>
				<p class="normal">Bu gemilerden birinin içinde, Nexu, zırhında yüzbaşı olduğunu gösteren mavi şeritler olan biri koşuyordu. Miğferi ve boyun çipi A-98 olarak tahsis edilmişti, birliği onu Nate olarak bilirdi. Başka zaman ve yerlerde askerlerine savaşta komuta etmiş olsa da şimdi kaderlerine doğru gitmekte olan diğer binlercesinden hiçbir farkı yoktu.</p>
				<p class="normal">Yanındaki klon, iniş kapsülünün kapısını kilitledi ve dış monitörleri kontrol etme görevini de Nate'e bıraktı. Nate avucunun içi gibi ezbere bildiği listedeki her şeyi çabucak kontrol etti. Eliyle kapsüle vurarak onun yola çıkmaya hazır olduğunu işaret etti. Isı ve şok dayanıklı levhanın ardından bile kardeşinin gözlerini görebiliyordu. Sanki kendi gözleri ona bakıyordu.</p>
				<p class="normal">Kapsül gürültüyle duvara girip taşıyıcı kemere katıldı.</p>
				<p class="normal">Sıradaki diğer askere dönüp başını salladı ve kendisini bir tüpe kilitledi. Adam Nate'in az önce diğer adama yaptığı gibi bu sefer de Nate'in ayarlarını kontrol etti. Kapsül duvarına vurulduğunu duydu. İç rahatlatan bir ses. Diğer bir askerin onaylamasından daha güven verici bir şey yoktu.</p>
				<p class="normal">Daha önce de iniş yapmak için kullanılmış olan kapsül leş gibi ter kokuyordu – kendinden önceki genetik ikizi olsa bile. Nate, yabancı ortamlarda kullanmak için yapılmış anti virüs ilaçlarının izlerini gördü. Derin bir nefes aldı, aklının yarısı otopilotta iken diğer yarısı da bu metal tabutun kontrol listesini gözden geçiriyordu.</p>
				<p class="normal">Bu koku. Tatlı, keskin ve organik. Triptophagea, diye tahmin etti. Triptophagea bir düzine gezegende ateş düşürücü olarak kullanılan bir ilaçtı. Aralarında sadece bir tanesinde yakın zamanda çatışma olmuştu ve bu da kapsülün önceki sakininin geçen ay Cortao'da olduğunu gösteriyordu.</p>
				<p class="normal">Aslında bu düşüncelerin inişin tehlikesini aklından uzaklaştırmak için birer bahane olduğunu biliyordu. Her zaman bir risk vardı. Korku bir askerin en sadık dostuydu. Bunda utanılacak bir şey yoktu, bir insanın ne hissettiğinin hiçbir önemi yoktu. Önemli olan ne yaptığıydı. Tüm galaksideki az sayıdaki ARC askerinden biriydi ve bildiği kadarıyla onlardan daha iyisi de yoktu.</p>
				<p class="normal">Kapsül titreyerek nakliye gemisinin hattında ilerlemeye başladı. Miğferindeki hoparlörden ses geldi. "Kontrolden Asker A-Dokuz-Sekiz'e. Yaklaşık fırlatma süresi bir dakika yirmi dört saniye."</p>
				<p class="normal">"Bir dakika yirmi dört saniye," diye tekrar etti Nate ve yumruğunu sıktı. "Yüzde yüz," dedi, ARC'lerin mükemmel deyiş tarzı buydu.</p>
				<p class="normal">Bir dakika yirmi saniye. Yaklaşık seksen kalp atışı, savunmasız bir zihne saldırmaya hazır bekleyen binlerce çirkin düşünce için fazlasıyla uzun bir zaman. Onlarla başa çıkmanın yüzlerce yolunu öğrenmişti ama hiçbiri tabur meditasyonunun kişisel ritüeli kadar etkili değildi. Dinlendirici hülyalara daldı, çocukluğundan beri yaptığı gibi rengin ve şeklin zihinsel karşılıklarına odaklandı, her geometrik şeklin basitliği ve güzelliğinde teselli buldu. Nabzını dinledi ve kalp atışının dakikada kırka düştüğünü gördü. Ruhuna işlemiş şu cümleleri tekrar etti: Bir askerin kiminle savaştığı değil ne için savaştığı önemlidir.</p>
				<p class="normal">Nate, Cumhuriyet Büyük Ordusunun onuru için savaşıyordu ve ona göre bu görevin kendine has bir güzelliği vardı.</p>
				<p class="normal">Bazıları, klonların güzellikten anlamadığını zannederdi ama yanılıyorlardı. Güzellik, verimlilik ve işlevsellik demekti. Güzellik amaç ve israfın yokluğuydu.</p>
				<p class="normal">Çoğu, güzelliği kadınsılık ve estetikle eş görürdü.</p>
				<p class="normal">Askerler daha iyisini biliyordu.</p>
				<p class="normal">Güm. Bir kapsül daha gitti. Kapsül hatta ilerlerken sağa doğru yatınca o ağırlığını sola verdi.</p>
				<p class="normal">Güm.</p>
				<p class="normal">"Elli saniye," diye uyardı kontrol.</p>
				<p class="normal">GÜM. Titreme kulaklarından ziyade kemiklerinde hissettiği iç gıcıklatan bir sesle yer değiştirdi. Kapsülü yola çıkmıştı ve artık daha sarsıntısız ilerliyordu, A-98'de bu arada ayarları kontrol etti. Bunu bir anlık kesin sessizlik takip etti. Nefesini tuttu, sinirlerini gevşetti ve kendini yaklaşmakta olan şeye hazırladı.</p>
				<p class="normal">Sonunda kapsül geminin yanından okyanusun derinliklerine gitmek için ayrıldı. Ani hızlanma yüzünden dengesini kaybedip kapsülün duvarına çarpmıştı.</p>
				<p class="normal">Nate çevresine göz gezdirdi. Bu model önceki kullandığı ve onu yolculuğun büyük bölümünde karanlıkta tutan kapsülden daha iyiydi. Bunun kameraları vardı, biri kapsülün dış gövdesinden görüntü verirken diğeri tümüyle farklı bir açıdan, Nexu'dan, görmesini sağlıyordu.</p>
				<p class="normal">İniş kapsülünden bakıldığında Nexu devasa, dümdüz ve silah ve antenlerle kaplı bir metal yığınıydı, yirmi bin asker ve megatonlarca silah ve ikmal malzemesi taşıyabilirdi. İşlevselliği mükemmeldi.</p>
				<p class="normal">Sonunda bu görüntü kayboldu ve A-98, Vandor-3'ün dış atmosferine doğru devam etti.</p>
				<p class="normal">Sürtünme yüzünden dış yüzeyinde ısının iki bin dereceye çıktığı kapsül sarsıldı, eğer ısıyı kapsül bataryalarına aktaran termoenerji koruma kalkanı olmasa anında kül olurdu.</p>
				<p class="normal">Nate, okyanusun dibindeki karanlığa doğru giderken teçhizatını kontrol etti. Isı, konum ve hızla ilgili sensörler. Küçük dümen kaldırıcıları kapsülün depo ettiği enerji sayesinde rotasında kalmasını sağlıyordu.</p>
				<p class="normal">Her şey yolundaydı. Yapacak bir şey kalmamıştı. İnip savaşmak, kazanmak ya da ölmekten başka.</p>
				<p class="normal">Hızı düşen kapsülün ani sarsıntısıyla yüreği ağzına geldi, sensörlerin dalgalara kritik derecede yaklaşıldığını haber vermesiyle kaldırıcılar devreye girmişti.</p>
				<p class="normal">Otuz saniye sonra kapsül bu kez de suya girdiği için sarsıldı. Kapsülün ışıkları sarı-turuncudan acil durum kırmızısına döndü, çünkü bazı önemsiz sistemlerde sorun yaşanmaya başlanmıştı. Terlememişti bile, bu tip küçük sorunlara alışkındı. Bütün iniş boyunca tüm sistemlerin sorunsuz çalışması zaten mucize demekti.</p>
				<p class="normal">Sensörler kapsülün dış gövdesinin ısısının büyük bir hızla düştüğünü gösteriyordu, dibe doğru batıyordu. Nate oksijen sisteminin düzgün çalışıp çalışmadığını kontrol etmek için ağızlığını dişlerinin arasında tuttu. Birkaç saniye sonra artık düzenleme yapmak için çok geç kalmış olacaktı. Artık saniyeler kalmıştı.</p>
				<p class="normal">Telsizinden bir ses yükseldi. "Kadran dörtte ve kadran ikide birer tane kaybettik. Kendinize mukayyet olun, beyler!"</p>
				<p class="normal">"Ne güzel plan!" diye mırıldandı kendi kendine, çünkü etrafta duyacak kimse yoktu. Yas tutmanın anlamı yoktu, zaten onun da akıbetinin ne olacağı belli değildi. Kapsülü arıza yapmıştı. Çatlaklardan soğuk su içeri doluyor, bileklerinden dizlerine doğru yükseliyordu.</p>
				<p class="normal">"Uyarı!" diye bağırdı acil durum sistemi. "Gövde delindi. Uyarı! Gövde delindi..."</p>
				<p class="normal">İyi ki söyledin, diye düşündü, sağ tarafı olduğu gibi su olmuştu. İşte kapsüllerin yapım ihalesini en az para koyan şirket kazanırsa sonuç böyle olurdu.</p>
				<p class="normal">"Sol taraftaki üç ünitenin de gövdesi delindi. Acil durum prosedürü devrede. Operasyonu durdurmak için izin istiyorum."</p>
				<p class="normal">"Olumsuz!" dedi komutan, sesinde en ufak bir duygusallık yoktu. Nate bu kaliteye hem hayran olmuş hem de içerlemişti. "Göreve devam."</p>
				<p class="normal">İlk ses tekrar denedi. "Kurtarma operasyonunun uygulanması için izin istiyorum."</p>
				<p class="normal">"Olumsuz, Asker! İlgili birimler gereken desteği sağlayacak. Sen hedeften şaşma."</p>
				<p class="normal">"Mükemmel," diye cevap verdi asker.</p>
				<p class="normal">Klostrofobi ve onun kadar şanslı olmayan askerlerin bağırışları en büyük rahatsızlık kaynağıydı ama Nate bir makine gibi acil durum kontrol listesini gözden geçirdi, gerekli ayarları yaptı. Yükselen su yüzünden artan hava basıncı neredeyse kafasını patlatacaktı.</p>
				<p class="normal">Pod titreyip zangırdarken göz seviyesindeki kırmızı bir diyot sıfıra doğru geri saymaya başladı. Gövdedeki yarıklardan su içeri dolmaya devam ederken o da hıslayarak nefes almaya devam etti. Pod uzunlamasına ikiye ayrıldı, üst kısmı kopup derinlere doğru giderken alt kısmı da bir kızağa döndü.</p>
				<p class="normal">Çevresinde yüzlerce kardeşiyle birlikte formasyona geçtiler. Karanlığın içerisinde yoluna devam eden diğerlerinden hiçbir farkı yoktu. Görebildiği kadarıyla askerler su içinde geometrik bir nizamda yüzüyorlardı.</p>
				<p class="normal">Kaderini tekrar eline almış olmaktan mutlu şekilde direksiyonu kavradı. İçini garip bir tatmin hissi kaplamıştı. Bir asker için hayat buydu. Kaderi kendi ellerindeydi, çevresi kardeşleriyle doluydu ve ölüme meydan okuyordu. Böyle bir duyguyu hiçbir zaman yaşamayan sıradan canlılara acıdı.</p>
				<p class="normal">Her kızağın burnunda bir kamera vardı, görüntüleri düşük frekanslı bir ağa aktararak Nate'in istediği açıdan görebilmesi için her yöne çevirebileceği yumruk büyüklüğünde bir hologram haline getiriyordu.</p>
				<p class="normal">Askerlerin formasyonu bir kar tanesi ya da mücevherin geometrik kesinliğine sahipti. Bu formasyonu gören birisi bunun önceden prova edildiğini zannederdi ama bu doğru değildi. Bu formasyon, sadece onlara çocuklukları sırasında tatbik edilen yoğun eğitim sonucunda, her asker verilen emirlere itaat ettiğinde ortaya çıkan kaçınılmaz bir sonuçtu.</p>
				<p class="normal">Nate formasyonla ilgilenmeyi bırakıp kendini görevine verdi. Tek yapması gereken altı askeri korumaktı: üst ve alttaki, sağ ve soldaki, ön ve arkadaki. Tabii diğerleri de aynı şeyi yapacaktı. Eğer bunu yapar, aradaki mesafeyi korur, çevre koşullarını dikkate alırsa klon formasyonu doğal olarak saldırı ve savunma için en uygun şekli almış olurdu. Savaş başladığında diğer ana talimatların da duruma uygun farklı sonuçları olacaktı.</p>
				<p class="normal">Karanlıkta devam ettiler, her kızağın önünde bir ışık yanıyor, okyanus tabanındaki bitki ve hayvanları aydınlatıyorlardı. Ara sıra telsizinden gelen cızırtı ve aracının motor gürültüsü dışında hiç ses yoktu. Her şey yolunda gidiyordu.</p>
				<p class="normal">Nate o anki görevine odaklandı, geçmişin ya da geleceğin düşüncelerinin zihnini meşgul etmesine izin vermedi. Elleri direksiyonu sıkıca kavradı, bacaklarıyla sanki aracı itmek istermiş gibiydi ama tabii ki aracın hızı sabitti. Sahip olduğu gücü düşünerek keyiflendi. Bir askerin sonsuz tahammüle, güçlü bir sırta ve kaslı bir karna ihtiyacı vardı. Eğer bir sivil bir klon askerini zırhı olmadan görürse muhtemelen aklında kalacak olanlar bunlar olurdu: geniş omuzlar ve güçlü kollar, kalın, küt ama şaşırtıcı derecede becerikli parmaklar.</p>
				<p class="normal">Fakat hayır. Asıl fark bacaklardaydı, otuz derece eğimde standart yürüyüşte kendi ağırlığının iki katını taşıyabilirdi. Hiç terlemeden yaralı bir kardeşini taşıyabileceği sırtındaydı fark. Hayır, cephedeki bir asker nasıl göründüğüne dikkat etmezdi. Önemli olan ateş altındaki performansıydı.</p>
				<p class="normal">Bir sesle kulakları uğuldadı. "Temas sağladık, sağ kolda. Bir tür su altı yılanı ya da bir tendril..."</p>
				<p class="normal">İşte bu!</p>
				<p class="normal">"Kaçınma manevrası! Sektör dört-iki-yedi'de üçgenleme yapın." Gözlerinin önünde suyun içinde bir hologram belirdi, sektörün nerede olduğunu gösteriyordu. Güzel. Kara diyebileceği bir yer henüz görmemişti. Bir şey gördüğü zaman aldığı eğitim, onun "içindeki harita" sistemi, onu uyarırdı ama şimdilik teknolojiye güvenmekle yetinecekti.</p>
				<p class="normal">Beklediği ama yine de rahatsız edici olan bir şey keyfini kaçırdı, bir askerin feryadı. Ardından da: "Birini kaybettik."</p>
				<p class="normal">Nate gözlerinin önünde suyun basıncının dalgasını hissetti ya da sensör bir tehdit ortaya çıkardı. Çevresindeki tüm kardeşleri kaçınmak için dağılmıştı. Kendinden iki sıra öndeki bir askerin vantuzlu bir dokunaç tarafından yakalanıp dibe çekildiğini gördü, ardında sadece su kabarcıkları bırakmıştı. Başlarındaki lambaların bin gözlü ışığının üzerini kara bulutlar kapladı.</p>
				<p class="normal">Artık neyle karşı karşıya olduklarını görebiliyordu. Kendisine küfretti, bunu nasıl oldu da kaçırmıştı? Tüm okyanus tabanı uzaktan kaya zannettikleri kümelerle kaplıydı. Ama şimdi anlamışlardı ki bu devasa ve saldırgan bir yaşam formunun kolonisiydi. Milyarlarcası bir aradaydı, her yöne doğru kilometrelerce uzanan bir resif, duygusuz ve doymak bilmez ağızlardan oluşan bir şehir. Dokunaçları bile sadece birer koldan ibaret değildi, her biri anlaşılmaz şekilde hayatta kalabilmek için bir araya gelip iş birliği yapan milyonlarca küçük organizmadan oluşuyordu.</p>
				<p class="normal">Zihninde saniyeler içinde binlerce düşünce dolaştı. Selenome olduklarında karar kıldı. Öldürücü. Sadece bir gezegende yaşadıkları bilinirdi ki onun da bu gezegen olmadığından adı gibi emindi –</p>
				<p class="normal">Kulağına bir ses daha geldi: "Bu şeylerden daha ne kadar var?"</p>
				<p class="normal">"Sadece büyük bir tane ve sesini kesip işini yapmazsan seni öldürmek için de bekliyor. Kanalı açık tutun. Sağ kanat yanaşık düzene geç. Birbirinizin kör noktalarını kollayın."</p>
				<p class="normal">Artık konuşmak yoktu, eylem zamanı gelmişti. Lazerler suyu yararak geçti ve görüşlerini engelleyecek kadar gaz bulutlarının ortaya çıkmasına neden oldu.</p>
				<p class="normal">Bir kez daha anlayışlarının ve programlanmış içgüdülerinin değeri kendisini gösterdi. Eğer sadece bir askeri bile görebiliyorsa diğerlerinin de konumunu da tahmin edebilirdi. Okyanus zeminine baktığında da formasyonun kalanının boyutunu, şeklini ve konumunu tahmin edebilir böylece de kimin, nerede ve ne zaman ateş etmesinin en uygun olduğunu söyleyebilirdi.</p>
				<p class="normal">Askerlerden biri çığlıklar atarak derinlere çekildiğinde bulunduğu yer boş kalmazdı, diğerleri hemen yerini alır ve savaşa devam ederlerdi. Okyanus tabanındaki bu yaratık kendini yenileyen bir korku, açlıktan başka doğal düşmanı olmayan bir koloni olabilirdi ama Büyük Cumhuriyet Ordusunun (Grand Army of Republic - GAR-) da ondan geri kalır yanı yoktu. GAR ebediyen var olacaktı. Bütün, kendisini oluşturan parçalardan sonsuz şekilde daha dayanıklıydı.</p>
				<p class="normal">"Sorun yok! Sorun yok!" dedi diğer bir ses.</p>
				<p class="normal">"Bir tane daha kaybettik! Kör noktalarınızı kontrol edip kardeşlerinizi koruyun."</p>
				<p class="normal">"Dokuz yönünde tendril!"</p>
				<p class="normal">"Tamam, bana bırak."</p>
				<p class="normal">Bir selenome söz konusu olduğunda rutin diye bir şey söz konusu değildi, fakat Nate, daha önce bu yaratıkla hiç karşı karşıya gelmemiş olsa da, onunla nasıl savaşacağını biliyordu. Yine basit talimatlardan karmaşık uygulamalar türemişti.</p>
				<p class="normal">Silahları su altı savaşı ve tahribi için ayarlanmıştı. Nate silahının tetiğine asıldı, yaylım ateşini kontrolünde tuttu, silahı soldan sağa ve yukarıdan aşağı çevirdi, dokunaçlardan kendisini savundu. O ve kardeşlerinden oluşan ordu sanki bir savaş melodisinde dans ederlermiş gibi tüm su selenome parçalarıyla kaplanana kadar dokunaçları parçalamaya devam ettiler.</p>
				<p class="normal">Biz GAR'ız diye geçirdi içinde öfkeyle, kıl kalınlığındaki bir tendril'den son anda kurtulan kardeşini dişlerini sıkarak izledi. Kimlere bulaştığına dair hiçbir fikrin yok değil mi seni yapış yapış pislik yığını –</p>
				<p class="normal">Kendisini yakalayan bir tendril'le bir anda damarlarına adrenalin pompalandı. Vantuzları kızağına yapışmıştı. Işığı titredi ve söndü. Dokunaç dalış kıyafetini ezerek onu selenome'un midesine doğru çekmeye başladı.</p>
				<p class="normal">Savaş ateşi, korkunun soğukluğuyla bir anda söndü ve anında harekete geçti. Jango ne demişti? Korkunu ait olduğu yerde yani ardında bırak. Sonra önünde her ne varsa parçalara ayır. Bir şeyin kalmaz.</p>
				<p class="normal">Bu kelimeleri binlerce kez tekrar etmişti ama onlara şu anki kadar hiç ihtiyacı olmamıştı.</p>
				<p class="normal">Dokunaç sıradan bir insanın kaburgalarını birbirine geçirecek kadar güçlü sıkıyordu. Ama askerler sıradan insanlar değildi. Nate bir nefes çekti. İçinde tuttuğu bu hava gövdesini durasteel'e çevirdi, nefesini vermediği müddetçe her türlü baskıya direnebilirdi. Diğer askerler gibi Nate de nefesini yaklaşık dört dakika tutabilirdi.</p>
				<p class="normal">Eğer nefesini verirse göğüs kafesi çökecek ve selenome onu ezip pestil olmuş bedenini yutacaktı. Bununla kafasını meşgul etmedi. Başarısızlık ihtimaliyle oyalanmadı. Onun yerine tüfeğini çevirip kendisini bırakana kadar dokunaca ateş etti.</p>
				<p class="normal">Su siyaha bulandı.</p>
				<p class="normal">"Geri çekilin!" diye bir ses duydu. Bunun genel bir emir mi yoksa sadece kendi bulunduğu dalgaya mensup olanlara yönelik mi olduğunu bilmiyordu ama fark etmezdi. Bulanık suyun içerisinde yukarı doğru yüzmeye başladı. Çevresi selenome ve ne olduğunu düşünmek bile istemediği diğer parçalarla doluydu. Belki de ileride kaçınılmaz rüyalarında bunları tekrar görecekti.</p>
				<p class="normal">Okyanus zemini hemen önünde yükselmeye başladı. Birkaç metre sonra ayakları nihayet yere değdi ve Nate nihayetinde yüzeye varmayı başardı. Başka çaresi olmadığı için arızalı kızağını da çekerek peşinden getiriyordu.</p>
				<p class="normal">Nate dudakları arasındaki ağızlığını çıkardı, çevresinde dalgalar kıyıya vururken derin bir nefes aldı. Ama hâlâ kurtulmuş sayılmazdı. Etrafına baktığında yorgunluktan tükenmiş yüzlerce kardeşinin teçhizatlarını peşleri sıra çekip dalgalarla boğuşarak kıyıya çıkmakta olduklarını gördü. Sırt üstü yattı, su tükürdü ve yorgunluktan bitmiş halde gökyüzüne baktı.</p>
				<p class="normal">Bulutlar yarıldı. Disk şeklinde silahlarla donanmış bir hovercraft aşağı doğru süzüldü. Nate gözlerini kapatıp dişlerini sıktı. Bundan sonrasını rahatlıkla tahmin edebiliyordu.</p>
				<p class="normal">"Haydi, durmayın," diye seslendi Amiral Baraka yukarıdan. "Ancak ben bitti dediğim zaman biter."</p>
				<p class="normal">Baraka'nın hovercraftı sahile doğru alçalmaya devam etti, aynı anons tekrar tekrar yapıldı. Yukarı bakıp başlarını iki yana salladılar. "Durmayın mı?" dedi biri hayretle. "Eğer bir selenome'la savaşmış olsa şu an ne halde olurdu çok merak ediyorum?"</p>
				<p class="normal">"Cevabı öğrenmek için bir haftalık tayınımı verirdim," diye mırıldandı Nate.</p>
				<p class="normal">"Kaçımız geri dönebildik?" diye sordu içlerinden biri.</p>
				<p class="normal">"Yeterince," dedi Nate, ayağa kalktı, teçhizatını da yerden aldı. "Hatta daha fazlası."</p>
				<p class="normal">Hovercrafttaki mevkisinden Baraka aşağı seslendi: "Devam edin. Tatbikat henüz bitmedi. Tekrar ediyorum, henüz bitmedi..." Amiral Arikakon Baraka amfibik bir Mon Calamari'ydi. Kocaman patlak gözlü, perdeli elli, somon renkli derili Mon Calamariler rakiplerinin onları hafife almasına yol açan yumuşak bir karaktere sahiptiler. Oysaki Mon Calamari savaşçı klanının bir eşi daha yoktu ve Baraka onların en üst rütbelilerinden biriydi. Klonları pek sevmezdi ama Cumhuriyet'in her tarafa yayılmış olan kollarını savunabilmek için ödenmesi gereken bedeller olduğunun da farkındaydı. Klon olmaları bir yönden de avantajlıydı, sivilleri ya da evsizleri askere almakla uğraşmak zorunda kalmıyorlardı. Bu sayede profesyonellerden oluşan bir ordu ortaya çıkıyordu.</p>
				<p class="normal">Baraka, Kamino'nun teorik eğitiminin yerini deneyimli ve profesyonel taktisyen ve stratejistlerin almasından yanaydı. Nihayetinde Kaminolular savaşçı değil klon üreticisiydi. Baraka katıldığı yüz muharebenin izlerini taşıyordu. Sırf Şansölye kendi elinde daha fazla güç toplamak istiyor diye bu kadar zorluklarla edinilmiş deneyimlerin tamamı çöpe mi atılmalıydı? Asla! Bir asker için dikkat ve deneyimin yerini hiçbir şey alamazdı: Dalgalar çekilecek, girdaplar körelecek, krakana korkudan titreyecek. İşte dikkatli bir bireyin sahip olduğu güç budur. Mon Calamari filozof Toklar bu sözleri bin yıl önce kaleme almıştı ve hâlâ da doğruluklarından bir şey kaybetmemişlerdi.</p>
				<p class="normal">Klon tatbikatlarının düzenlendiği düşük nüfuslu dünyalardan biri olan Coruscant yıldız sisteminin yaşanabilir ikinci gezegeni Vandor-3'e Amiral Baraka bu düşüncelerle gelmişti. Klon askerleri, yerel askerlerle omuz omuza eğitim yapmak için yüz farklı dünyaya taşınmıştı. Kötü askerler değillerdi – aslında onların acıya tahammülleri ve eğitim yapmaya duydukları isteğe hayran kalmıştı.</p>
				<p class="normal">Kendinden önce büyükbabası ve babasının da olduğu gibi doğuştan profesyonel bir asker olmak kaderine yazılmış olan Baraka klon ordusunun gelişiyle onlarca kuşaktır devam edegelen bir geleneğin öleceğinden korkuyordu.</p>
				<p class="normal">Yaveri ve pilotu klondu, geniş omuzlu ve esmer insan erkekler. Miğferlerinin altında taşıdıkları yüz altlarındaki sahilde debelenmekte olanlarınkiyle aynıydı. "Bu tatbikatlar sırasında yüzde bir nokta yedi ölüm oranı bekliyoruz," dedi yaveri.</p>
				<p class="normal">"Mükemmel," diye cevap verdi Amiral Baraka. Klonları yetiştirmek eğitmekten daha ucuzdu. Bu düşüncenin soğukluğu onu bile rahatsız etti ama yine de olması gerektiği gibi suçluluk hissetmiyordu. Altındaki sahilde, dalgaların arasından sahile çıkmaya çalışan binlerce klondan başka bir şey görmüyordu, peşlerinde çektikleri kızakları da kabuklu hayvanlara benziyordu. Bu bir subayın hayaliydi: askeri seferleri bir matematik işlemi kesinliğinde hesaplayabilme imkanı sağlayan değerli bir ürün. Tarihte hiçbir komutan askerlerinin muharebeye tutuştuğunda nasıl tepki vereceğini bilememişti. Bu tarihe kadar.</p>
				<p class="normal">Ama yine de... yine de... Baraka'nın içine sinmeyen bir şeyler vardı. Bu sadece, demode olduğunu düşünmenin verdiği rahatsızlık mıydı yoksa çok daha rahatsız edici, daha derin bir mevzu muydu?</p>
				<p class="normal">Karar veremedi. Amiral Baraka klonlara saygı duymamasının kendisine duyulan saygıyı da azalttığını hissediyorsa da elinden başka bir şey gelmiyordu.</p>
				<p class="normal">"Devam edin! Devam edin!" diye bağırdı mikrofondan. "Bu tatbikat henüz sona ermedi ve hedefe erişilene kadar da sona ermeyecek..."</p>
				<p class="normal">Başını çevirdiğinde pilotunun ve yaverinin birbirlerine baktıklarını fark etti. Eğer özel bir eğitim almamış olsalardı muhtemelen şu anda ondan nefret ediyor olurlardı. Onlara ne kadar yüklendiği dikkate alınırsa normal askerler çoktan onu diri diri yakmayı düşünmeye başlamışlardı bile.</p>
				<p class="normal">Ama klon askerleri öyle değildi.</p>
				<p class="normal">Harcanabilir askerler söz konusu olduğunda ondan iyilerini bulmak da mümkün olmayacaktı.</p>

		</body>
</html>