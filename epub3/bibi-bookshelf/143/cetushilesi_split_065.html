<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_63">   63   <br class="chapter"/></h1>
				<p class="normal">Bin kilometre karelik bir alana yayılmış olan Clandes Sanayi kompleksi başlı başına bir şehir sayılmazdı. Oraya, ChikatLik'in üç yüz kilometre güneyinde, Dashta Dağları'nın yetmiş beş kilometre güneydoğusunda olan, bir üretim tesisi topluluğu demek daha doğru olurdu. Clandes'in yerin altında bulunan yirmi dört katlık bölümü işçi barakaları ve tüccarlar için yerleşimler, kantinler, hizmet binalarıyla doluydu ve tüm bunları birbirine bağlayan bir de taşıma sistemi mevcuttu. Kompleksin büyük bölümü daha önce burada bulunan kovanın arazisinin üzerine inşa edilmişti. Salgından önce.</p>
				<p class="normal">Hayatta kalan X'Tingler gidince bir düzine türden oluşan dış dünyalılar gelip yerleşmişti. Zamanla barakalar kurmuşlar, sonra bunları giderek artan sayıdaki diğer binalar takip etmişti. Sonunda burada ortaya çıkan şey çevresindeki tüm çiftlik ve madenleri gölgede bırakan başlı başına bir yapı haline gelmişti.</p>
				<p class="normal">Ama buranın kalbi Cestus'un ekonomisinin yüzde 60'ının dayandığı sanayi kompleksiydi. Ayrıca diğer önemli bir üretimden de burası sorumluydu:</p>
				<p class="normal">JK droidleri.</p>
				<p class="normal">Obi-Wan ve ona bağlı anarşistler uzun ve gergin bir geceyi Clandes'e gelen ve giden yolları, ticaret malları akışını ve kontrol ettiği kaynakları inceleyerek geçirdiler. Saatler sonra aralarında en önemlisi olduğunu düşündükleri bir rota keşfettiler.</p>
				<p class="normal">Her gün tarım, üretim, içme ve eğlence amacıyla kullanmak için milyonlarca litre su bu yoldan tesise geliyordu. Cestus'un suyu yerli yaşam formları için mükemmeldi ama içindeki mikroorganizmalar dış dünyalılar için öldürücüydü. Bu nedenle sadece içmek için değil, sanayide kullanmak için bile önce işlemden geçirilmesi gerekiyordu. ChikatLik'in ihtiyaç duyduğu suyun büyük bölümü kuzey buzullarından borularla getirilse de Clandes'in suyu iki farklı kaynaktan geliyordu; Dashta Dağları'nın kar suları ve Clandes yer altı su havzası, suyu kayanın ve kumun altında tutan ve gerektiğinde az bir çabayla suyun dışarı çıkartılmasını mümkün kılan basınca sahip olan doğal oluşum.</p>
				<p class="normal">Asıl merkez yer altı havzasının suyunun tüketilmesi için işleyen ana arıtma tesisiydi. Eğer yok edilirse tesisi en kısa sürede onarmak zorunda kalacaklardı, yoksa hepsi kendi terini içmek zorunda kalırdı. Bu hasar tesisin önceliklerinde ani bir değişime neden olurdu ve bir kez daha Beş Aile'yi pazarlık masasına oturtmak mümkün hale gelebilirdi.</p>
				<p class="normal">Obi-Wan meseleyi enine boyuna düşündü. Ellerindeki bir düzine kadar seçenekten en akla yatkını buydu. Bir avantajı daha olacaktı, Desert Wind'e karşı saldırıyı planlayan kişi öldürücü silah kullanımı konusunda da yetki vermişti. Vekil Duris miydi bunu yapan? Öyle zannediyordu ve karşılık olarak da onların benzer bir cevap vereceğini düşünüyor olmalıydı. Su havzası istasyonuna saldırmak tam aksi, can kaybını minimum tutacak bir eylem olacaktı – sınırlı kaynakları olan çaresiz bir düşmandan beklenecek türde bir saldırı değildi. Bu yüzden bu tür bir saldırıyı da beklemiyor olacaklardı.</p>
				<p class="normal">Obi-Wan'ın başka endişeleri de vardı, gemileri yok edileli dört gün olmuştu ve gemiyle birlikte uzun menzilli iletişim cihazlarını da kaybetmişlerdi. Dört gündür Şansölye ve Jedi Konseyi'yle hiçbir temasları yoktu. Coruscant bir süre sonra görevin başarısız olduğunu düşünmeye başlayacaktı. Bu da yörünge bombardımanı ve o da felaket demekti.</p>
				<p class="normal">Clandes'te her türden tüccar bulunurdu, sistemler arası yük mavnalarından geceleri çölde yol alarak tesise gelen yerli kervanlarına kadar.</p>
				<p class="normal">O gün kapıdaki nöbetçiler içeri girenleri daha bir dikkatle inceliyordu. Nöbetçiler bir saldırıya karşı uyarılmış olsalar da bu konuda fazladan yapabilecekleri bir şey de yoktu.</p>
				<p class="normal">Saldırı iki farklı noktadan iki farklı hedefe yönelik olarak gerçekleşecekti. Yerler, Dashta Dağları'nın eteklerindeki pompalama istasyonu ve şehrin içindeki arıtma tesisi. İkisini aynı anda saf dışı etmek güvenlik birimlerinin kafasını karıştıracak ve adamlarına zamanında uzaklaşabilmek için zaman kazandıracaktı. Eğer sabotaj girişimi başarısız olursa Desert Wind birimleri kaçınılmaz bombardımanı yönlendirmek için hedefi işaretleyeceklerdi. Eğer böyle yaparlar ve vurulacak hedef tam olarak bilinirse ölü sayısını binlerden onlara indirmek mümkün olabilirdi.</p>
				<p class="normal">Obi-Wan Kenobi ve adamları kılık değiştirmiş olarak şehre girerken, Kit ve adamları da dağlardaki pompalama istasyonuna yaklaştı, istasyonun beş kilometre kadar uzağında inip engebeli arazide yürüyerek hedeflerine yaklaşmayı tercih etmişlerdi.</p>
				<p class="normal">"Alarmlar?" diye sordu Seefor.</p>
				<p class="normal">Kit el büyüklüğündeki ekrana baktı. Tesisin silüetini ve onun etrafındaki güvenlik alanını gösteriyordu. "Bir hafta önce olduğu gibi yine oradalar."</p>
				<p class="normal">"Eğer güçlendirilmemişlerse şaşarım," dedi Seefor.</p>
				<p class="normal">"O zaman beklemek zorundayız." Ama uzun süre değil. Burada kendini açıkta hissediyordu. İşler ters gitmeye başladığından beri attığı her adımının önceden bilindiği gibi rahatsız edici bir duyguya kapılmıştı. Kit itiraf etmeyi hiç istemese de Obi-Wan ve kendisinin fazla seçeneği kalmadığının farkındaydı. Diplomatik alanda olduğu gibi askeri alanda da büyük bir başarısızlığa uğramışlardı.</p>
				<p class="normal">Zamanlama çok önemliydi. Obi-Wan Kenobi Thak Val Zsing'in kendileri için hazırlattığı şehrin pazarına lüks eşyalar getiren kervanla birlikte yola devam etti.</p>
				<p class="normal">Beraberlerinde bir düzine farklı türde kurutulmuş ve dilimlenmiş mantar, parfüm ve oyuncak, çöl mağaralarında bulunan baharatlar, banyolarda kullanılan kokulu yağlar ve bir zamanlar toprağın nemli ve bereketli olduğu dönemlerde Cestus'ta yaşamış ve artık soyu tükenmiş olan hayvanların kemiklerinden yapılmış oymalar.</p>
				<p class="normal">Sakallı ve soluk derili insan nöbetçi eşyalara bakıp güldü. "Bu tür şeyler bu aralar pek para etmiyor. Herkes diken üstünde. Şimdi gidip daha sonra gelseniz belki sizin için daha iyi olur."</p>
				<p class="normal">Aptalca bir düşünce. Nöbetçi bu kervanın buraya gelebilmek için çölde yüz kilometre yol kat ettiğini biliyordu. Muhtemelen su ve yiyecekleri azalmıştı ve bir süre burada kalıp dinlenmek isteyeceklerdi. Acaba bu nöbetçinin zihni de zayıf mıdır diye düşündü. Bir denemekten zarar gelmezdi –</p>
				<p class="normal">Ama o planladığını yapmaya fırsat bulamadan Resta öne çıktı. "Affedersin," dedi. "Bunları satmak için başka bir yere gitmeden önce mallara bakabilirsin. Seninle daha önce de iş yapmıştık." Resta'nın ikincil elleri cübbesini kaldırıp belindeki bir sıra bakır kemeri gösterdi, her biri daha önce Clandes'e kaç kez geldiğini gösteriyordu. "Sen de ben de kârlı çıkarız. Dostlarla iş yapmak daha avantajlıdır. Ne dersin?"</p>
				<p class="normal">Nöbetçi ikisini de süzdü. Bir kaşını kaldırırken elini uzattı. Resta avucuna küçük bir kese yerleştirdi ve nöbetçi avucunu kapattı. Sarı sakalının arasından beliren gülümsemeyle yana çekilip onlara yol verdi.</p>
				<p class="normal">Kervan içeri girdiğinde Obi-Wan yüzünü gizlemiş olduğundan bir kez daha memnun oldu; bir prob droidi uçarak yanlarından geçti, grubu inceledi, elindeki verilerle gördüklerini kıyasladığına şüphe yoktu. Burası yüzeyde bulunan bir pazardı ve her yer Clandes sakinlerine binlerce farklı türde ürün satan çadırlarla doluydu.</p>
				<p class="normal">Yarım saat arkadaşlarına kendi çadırlarını kurmaları için yardım ettikten sonra Obi-Wan oymaları düzeltiyormuş gibi yaparken Resta'nın verdiği bir işaret üzerine dikkatini müşterilerden birine çevirdi, sıska bedeni gibi uzun ve ince bir boynu olan sarımsı bir Glymphid.</p>
				<p class="normal">"Oyma bantha'nız var mı?" diye sordu Glymphid. "Evimi özlüyorum."</p>
				<p class="normal">Bunlar önceden belirlenmiş parolalardı ve bir süre pazarlık yaptıktan sonra Obi-Wan ona oyma bir baston sattı. "Bu güzel," dedi Ploo II'den gelen yaratık. "İleride bunlardan daha fazlasını almak isteyebilirim. Özel yapım. İlgilenir misiniz?" Obi-Wan başını salladı.</p>
				<p class="normal">Glymphid döndü ve Obi-Wan ve Resta'yı şehrin girişindeki duracrete bir kubbeye götürdü. Nöbetçi onları umursamadı ve asansörle Clandes'in merkezine indiler.</p>
				<p class="normal">Obi-Wan, Clandes'in başkente benzeyeceğini zannetmişti. Bir yönüyle haklı da çıkmıştı. ChikatLik'te X'Tingler doğal erozyonla oluşmuş bir mağarayı ev yapmışlardı. Buradaysa duvarlar cam gibi parlatılmıştı ve tüm mağaranın bir tür volkanik aktiviteyle oluşmuş olduğunu gördü; bir lav kabarcığının soğumasından milyon yıl sonra içine taşınmış olmalıydılar. Yeni dış dünyalı sakinleri X'Ting mimarisinin üzerine inşa etmişlerdi.</p>
				<p class="normal">Resta içeri girdiklerinden beri konuşmamıştı ama sonunda bir şeyler fısıldadı, "Kulenin arkasındaki alçak kayalık yapıyı gördün mü?"</p>
				<p class="normal">Obi-Wan başını salladı.</p>
				<p class="normal">"O güç istasyonu. Beş Aile'nin sarayına satmak için benim çiftliğimin enerjisini kestiler. Yanındaki binayı gördün mü?" Üç katlı kahverengi bir dikdörtgen. Arıtma tesisi.</p>
				<p class="normal">"Hedef orası. Ben daha ileri gitmem anladınız mı?"</p>
				<p class="normal">Obi-Wan tekrar başını salladı. "Her şey için teşekkürler."</p>
				<p class="normal">Resta homurdandı, öfkeden yüzü kızarmış ve boynunun iki yanındaki yarıklar dümdüz olmuştu. Yayaları işaret etti. "Resta'nın hayatını sizin için riske attığını mı zannediyorsunuz?" Yere tükürdü. "Resta artık kendini de düşünmüyor. Halkı neredeyse tümden yok oldu. Resta'nın tek istediği giderken beraberinde de onlardan olabildiğince götürmek." El sıkışmadan ya da herhangi bir şey yapmadan altın sarısı renkli dişi çekip gitti.</p>
				<p class="normal">Şehir bir deniz prigi yuvası gibi kaynıyordu. Vatandaşlarının yaklaşık üçte biri turuncu-sarı renk üniforma giyiyorlardı. Obi-Wan bunun fabrikanın bağlı olduğu şirketin renkleri olduğunu biliyordu ve bu manzara neden olacakları zararın boyutlarını bir kez daha anlamasını sağlamıştı.</p>
				<p class="normal">Caddeler orijinal kovan yapısına göre düzenlenmişti, bilgisayarda üretilmiş bir labirentin matematiksel kesinliğiyle. Bu yüzden Obi-Wan üç katlı kahverengi binaya varana kadar yolunu bulmakta hiç zorluk çekmedi.</p>
				<p class="normal">Bir arka sokağa girip binanın yan tarafını inceledi. Elinde bir şema olsa da kendi gözleriyle görmeyi tercih ederdi. Üç kat. Eldeki bilgiye göre en hayati kontroller üçüncü kattaydı ve dolayısıyla gideceği yer de orasıydı.</p>
				<p class="normal">Obi-Wan gölgelerin arasından duvarın üzerine çıktı, en küçük oyukları bile tutunmak için kullanarak tırmanmaya devam etti, bir sürüngenin bile düşeceği yerlerde dengesini korumak için yeteneklerini kullandı. Pencereye ulaştığı zaman dönüp geldiği yere baktı. Sokak dardı ve görmesi kolay değildi ama oradan birisi başını kaldırıp baksa onun için aynı şey geçerli olmazdı. Şimdilik bir sorun yoktu ama. Pencerenin kilidi biraz sorun çıkarmıştı. Karmaşıktı ve onun yeteneklerini aşıyordu. Acaba güvenlik alarmı var mıydı? Olduğu yerde bir koruyucu güvenlik alanının varlığını sezmeyi denedi. Evet. Devreleri hissetmişti ama onlara güç veren enerjiyi hissedemiyordu. Yani alarmı vardı ama arıtma tesisinin nöbetçilerle kaynadığı gündüz vakitleri aktif değildi.</p>
				<p class="normal">Obi-Wan kılıcını açıp camı ve kilidi kesti. Kıvılcımlar sönüp cam soğuduğunda elini içeri uzatıp açtı.</p>
				<p class="normal">Artık içerideydi. Oda boştu ama uzun süre değil. Kapı açıldı.</p>
				<p class="normal">Bir takla attı ve kapı tam olarak açılmadan bir yere saklandı. Adam içeri girdi ve daha ne olduğunu bile anlamadan Obi-Wan onu bayılttı. Eğer kurbanının üniformasını giymeye kalksa yüzünü tanıyacaklardı. Onun yokluğunun hemen fark edilmeyeceği kadar çok sayıda işçi olmasını ummaktan başka yapabileceği bir şey yoktu.</p>
				<p class="normal">Bu en az kişinin hayatını kaybedeceği usuldü ve bundan daha iyisini yapma şansı da yoktu. Asıl görevleri çoktan yoldan çıkmıştı. İşleri tekrar eski haline getirebileceğini umuyordu...</p>
				<p class="normal">Kontrol odasına girdi, çabucak ortalığı kontrol etti. Beklediğinden daha ufaktı, duvarlara kontrol bilgisayarları monte edilmişti. Operasyonun bu bölümünün üstesinden sadece bir ya da iki kişi gelebilirdi ve belki de işin asıl zor kısmının çoktan üstesinden gelmişti.</p>
				<p class="normal">İyimserlik buraya kadar. Orada, odanın ortasında güzel, altın rengi, kum saati şekilli bir JK droidi duruyordu.</p>
				<p class="normal">Obi-Wan homurdandı. En aptal olan bile Cestus'un kendisini korumak için kendi güvenlik droidlerini kullanacağını tahmin edebilirdi. Ama yine de umut kolay kolay bırakılamayan bir alışkanlıktı. Onu geçip gidemezdi. Ama fazla zamanı da yoktu ve belki de dostları çoktan yaşamları pahasına çatışmaya girmişlerdi bile.</p>
				<p class="normal">Bu parlak ve zarif nesne ne işe yaradığını bilmeyenler için o kadar masum görünüyordu ki. İhtiyatla yaklaştı. Ne yapacaktı? Droid onun bir yabancı olduğunu tespit ettiği anda geriye sadece saniyeler kalırdı. Zaten çok geç kalmıştı bile. Eğer JK alarmı çalıştırırsa bir felaket olurdu. Ancak bir aptal aynı anda droid ve tüm nöbetçilerle birden savaşmaya kalkardı.</p>
				<p class="normal">Acaba JK'nın alarm ölçüsü neydi? Odanın kendisi olmamasına şaşırmıştı zaten. Belki de odaya girip çıkanlar oluyor ve belli bir mesafeyi korudukları müddetçe de ya da taşıdıkları bir tür elektronik kimlikle sorun teşkil etmiyorlardı. JK sese göre mi yoksa yakınlığa göre mi harekete geçiyordu? Belki de çoktan kendisini taramaya başlamıştı? Acaba onu devre dışı bırakacak bir parola var mıydı?</p>
				<p class="normal">İki şeyden emindi. İlki eğer varsa da bu parolayı bilmiyordu. İkincisi de eğer kontrollere erişmeye çalışırsa saldırıya uğrayacaktı.</p>
				<p class="normal">Ne yapmalıydı?</p>
				<p class="normal">JK'larla mağarada karşılaşmıştı ve onlarla bir daha uğraşmaya hiç niyetli değildi.</p>
				<p class="normal">Hız. Ona gereken hızdı. Her şeyi riske atarak Obi-Wan Kenobi kılıcını çekti ve açtı. Kılıcı kontrol paneline doğru fırlatırken kendisi de doğruca JK droidine gitti.</p>
				<p class="normal">Droidin dikkati ekipmanı koruma komutuyla saldırganları engelleme komutu arasında bölündü. Yanından hemen dokunaçlar fırladı ve havadaki ışın kılıcına doğru uzadılar, eğer lazer ışını kollarından ikisini kesmiş olmasa yakalayacaktılar da.</p>
				<p class="normal">Işın kılıcı panele vurduğunda JK sanki canlıymış gibi tısladı. Kılıç kontrol panelini delip geçti. Kablolar dışarı fırlarken her yanı kıvılcımlar kapladı; otomatik kapanma devreye girdi. JK sanki oyuna getirildiğini anlamış gibiydi ve tüm dikkatini Obi-Wan'a yöneltti.</p>
				<p class="normal">Obi-Wan kılıcını geri çağırdı ama kılıcın paneldeki kablolara dolandığını gördü. Düşünecek zamanı yoktu – JK tam gaz geliyordu. Hemen karar verip biyo-droide doğru koştu, koşarken de belindeki ışın kırbacını çekti. Biyo-droid kollarını onun bacaklarına doladı.</p>
				<p class="normal">Acı. Mekanik kollar enerji yüklüydü. Obi-Wan'ın başındaki saçlar dimdik olmuştu ve o şokla savaşırken verilen elektrik de sinir sistemini devre dışı bırakıp diyaframını felç etme yönünde devam ediyordu. Retina taraması için onu kendine yaklaştırırken Obi-Wan kırbacın tetiğine bastı ve savurup tek hamlede kendini tutan tüm kolları kesti. Kopan durasteel'den kıvılcımlar çıktı. Yüzüne püskürtülen spreyden korunmak için elleriyle yüzünü örttü. Kesilen kolların yere düşüşünü duymuş ama görememişti. Fakat şimdi her iki silahını da kaybetmişti.</p>
				<p class="normal">Yaralanan droid de sanki bunun farkındaymış gibi geri çekildi. Obi-Wan hızlı bir kararla hemen saldırıyı sürdürdü, onun şu anda tekrar saldırıyı en zayıf ihtimal olarak gördüğünü düşünmüştü. Tepki vermeye çalışsa da droid bu sefer açıkça bunu yapmakta geç kalmıştı. Onu kesik kollarıyla engellemeye çalışırken zorlansa da kalan kollarını yüzüne doğru savurdu, derisini yırtıp can yakıcı bir elektrik şoku verdi – ama Obi-Wan yanına gelmeyi başarmıştı.</p>
				<p class="normal">Görüşü hâlâ bulanıktı ama Güç yönünden bir sorunu yoktu. Işın kırbacının vurup JK'nın gövdesini zayıflattığı yeri hissedebiliyordu. Orası. Obi-Wan dikkatle baktı, nefes verdi, içinde korkunun ve şüphenin asla barınamadığı yere erişti ve oraya yerleşti. Elindeki her kasın koordinasyonu mükemmeldi, hamlesini yaparken iyice hızlandı ve hasarlı yüzeye tüm konsantrasyonuyla bir darbe indirdi. Krak! sesini duydu. Kolunu geri çekip dirseğiyle tekrar tekrar aynı noktaya vurdu. Yaralı droid arkaya doğru sendeledi, her tarafından kıvılcımlar çıkmaya başladı.</p>
				<p class="normal">Kaç kez vurduğunu o da bilmiyordu ama işi bittiği zaman artık JK bir tehdit olmaktan çıkmıştı. Obi-Wan durdu, o da çok yorulmuştu. Droide saygıyla baktı. Bu şeyi durdurmak için iki ışın silahı ve bir yakın dövüş mücadelesi gerekmişti. Kalbi deli gibi çarpıyordu ama dikkatini topladı ve yarım kalan işine devam etti.</p>
				<p class="normal">Obi-Wan geriye kalan yegane şey olan patlayıcıları yerleştirmeyi de tamamladı. Eğer patlamadan önce etkisiz hale getirilirlerse Desert Wind'in yörünge bombardımanından önce işaretleri yerleştirecek zamanı bulmuş olmalarını ümit edecekti.</p>
				<p class="normal">Obi-Wan ışın kılıcını ve ışın kırbacını aldı. İkisini de kapattı. Kırbacın güç hücresinin tükendiğini görüp çıkarıp attı. Fazlasıyla işine yaramıştı ama şimdi ilgilenmesi gereken başka sorunları vardı.</p>

		</body>
</html>