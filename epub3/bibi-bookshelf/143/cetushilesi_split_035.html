<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_33">   33   <br class="chapter"/></h1>
				<p class="normal">Trillot'un yer altı labirentini andıran sığınağı duman altı olmuştu. Küçük droidler ortalıkta dolaşıp hizmete devam ediyordu. Trillot'un fedaisi Remlout'un devre dışı kalmasının ardından bir grup gergin yamak patronlarının kimi yatıştırıcı ve keyif verici maddeleri doğrudan denetimine alması gerektiğini öne sürdüler.</p>
				<p class="normal">Oysa o sırada Trillot hiçbir şeyin kontrolü altında olmadığını hissediyordu. Ventress'le konuşurken sesinin ve beden dilinin olabildiğince sakin görünmesi için büyük çaba harcıyordu. Ventress önünde kımıldamadan duruyordu ve sanki her geçen saniye daha da büyüyor gibiydi, gözlerini yukarı dikmişti ve sanki Trillot'un varlığından habersizdi. Kim bilir aklından neler geçiyordu, Trillot bu konuda bir fikir bile yürütemiyordu.</p>
				<p class="normal">"Kenobi'ye gerçeği mi söylemeliyim?" diye tekrar sordu Trillot, birincil ve ikincil kollarının parmaklarını birbirine sürttü.</p>
				<p class="normal">"Eğer nefes almaya devam etmek istiyorsan," diye cevap verdi Ventress. "Senin ya yalan söylediğine ya da beceriksizin teki olduğuna karar verecek. İki durumda da artık bir işe yaramazsın."</p>
				<p class="normal">Ventress'in soğuk mavi gözleri iki dünya arasındaki boşluk gibi genişledi.</p>
				<p class="normal">Trillot'un kollarının altındaki salgı bezlerinden korku feromonları salınmaya başlandı ve Ventress'in onun bu çaresizliğinin kokusunu almamasını umut etti. Sevinçle başını salladı. "Tabii, tabii. Evet, şüphesiz. Bayan?"</p>
				<p class="normal">"Evet?"</p>
				<p class="normal">Boğazını temizledi. "Eğer cüretimi mazur görürseniz size bu Jedi'ın neden bu kadar önemli olduğunu sorabilir miyim? Aslında bizim çok daha -"</p>
				<p class="normal">Kanını donduran bir bakış daha.</p>
				<p class="normal">O sırada fedailerinden biri başını odadan içeri uzattı. "Geliyor!"</p>
				<p class="normal">Trillot başını çevirip fedaiye baktı ve tekrar Ventress'e döndüğünde onun ortadan kaybolduğunu gördü.</p>
				<p class="normal">Obi-Wan ine girdi, zehirli havasının etkisini azaltmak için nefes alışını yavaşlattı. Yine de havada onu daha derin nefes almaya zorlayan bir şey vardı. Metabolizmasının bu şeylere ne oranda tahammül edebileceğini düşünmek bile istemiyordu.</p>
				<p class="normal">"Bu koku," dedi.</p>
				<p class="normal">"Koku mu?" diye sordu Trillot.</p>
				<p class="normal">"Evet, Bantha miski ve... bir şey daha. Beş Aile'nin dişileri tarafından parfüm olarak kullanılan bir şey ya da..." kafasının içinde dönmeye başlayan çarkları hissedebiliyordu. Anlaşılan Cestus dişilerinin üst tabakasına mensup bazı dişiler yakın zamanda burayı ziyaret etmişlerdi. Pek şaşırtıcı değildi. Ama bunun sadece sıradan bir yasa dışı ilişkiye yönelik bir reaksiyon olduğunu sanmıyordu. Neydi öyleyse?</p>
				<p class="normal">Hoşuna gitmemişti. Nedense Cestus'a geldiğinden beri kendini diken üstünde hissediyordu. Şehirde, baloda, salonda, Trillot'un ininde, barda...</p>
				<p class="normal">Aralarında bir bağlantı var mıydı yoksa sadece yorgun muydu?</p>
				<p class="normal">Trillot'un dudakları büzüldü. "Tamam, kabul, neler döndüğünü anladın." Yüzünde pis bir sırıtma belirdi. "Üst tabakadan tanıdığım birkaç kişi var. Umarım sır saklayabilirsin."</p>
				<p class="normal">"Tabii ki. Sorun değil. Belki bu kokuya baloda da denk gelmiştim. Şimdi," derin bir nefes alıp toparlandı, "senden istediğim şeye gelelim. Bilgi."</p>
				<p class="normal">"Neyle ilgili?"</p>
				<p class="normal">"Yer altı taşıma sistemi. Sanırım senin bir faydan olur?"</p>
				<p class="normal">"Tabii ki."</p>
				<p class="normal">Trillot'un koltuğundan bir görüntü belirdi. Bir iki ayarlama yaptı ve kesişen yollar ve hareketli araçlardan oluşan bir görüntü belirdi. Obi-Wan görüntünün ortasına yürüyüp konsantre oldu. Günlerdir ilk kez kendisini planına uygun doğru düzgün bir şey yapıyormuş gibi hissediyordu. Belki hissettiği tüm bu düzensizlik sadece sinir bozukluğundan ibaretti.</p>
				<p class="normal">"İşte," diye işaret etti. "Ve burası."</p>
				<p class="normal">Saatler sonra Obi-Wan'ın astromech'i gizli bir iletişim hattını kullanarak haritayı eğitim kampına gönderdi, orada komandolar ve Kit Fisto onun üzerinde çalışacaklardı. "İşte geldi," dedi Nate.</p>
				<p class="normal">Arkalarında kamp ateşi çatırdıyordu. Eğitim gayet iyi devam ediyordu. İhtiyaçları olan savaşçılara sahiptiler ve en zor koşullarda bile emirlere itaat edecek şekilde onları eğitmişlerdi. Cestuslu kadın ve erkekler askeri disipline hayret edilecek bir hız ve verimlilikle uyum sağlamayı başarmışlardı.</p>
				<p class="normal">"Tamamı bu anlaşılan," dedi General, kapaksız gözlerinden haritanın görüntüsü, kamp ateşi ve tepelerindeki yıldızlar yansıyordu. Nate kendisini izledi, bir söz ya da işaret bekledi. General Fisto'yu anlayamıyordu ve görünen o ki hiçbir zaman da anlayamayacaktı ama gizemli Jedi'ın genel gidişattan hoşnut olduğunu tahmin ediyordu. Nedendir bilinmez Nautolan'ın kendisini takdir etmesi için yanıp tutuşuyordu.</p>
				<p class="normal">Kit Fisto başını salladı. "İyi iş çıkardınız," dedi ve gemisine döndü. Askerler birbirlerine baktılar, bir süre sonra da gülüp şakalaşmaya başladılar, bu Nate'in de hemen dahil olduğu bir ritimdi. General'in gözlerinde gördüğü huzursuzluğu çabucak unutmuştu. Sadece gergindi. Ne olacağı belirsizdi. Kaynaklar sınırlıydı. Çok az seçenekleri vardı.</p>
				<p class="normal">Ve başarısızlık gibi bir şansları yoktu.</p>

		</body>
</html>