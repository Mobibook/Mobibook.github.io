<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_67">   67   <br class="chapter"/></h1>
				<p class="normal">"Beni nereye götürüyorsun?"</p>
				<p class="normal">"Shhh," dedi Sheeka Tull.</p>
				<p class="normal">Yaklaşık bir saattir inişli çıkışlı bir yolda yürüyorlardı, Jangotat bu kadar çok dönüş ve kavisten sonra çoktan yön duygusunu kaybetmişti. Gözleri iki kumaş parçasıyla bağlı olduğu gibi kafasına da çuval geçirilmişti. Üçlü koruma. Neden gözlerini bağlamakta bu kadar ısrar etmişlerdi? Ona bir sürpriz sözü verilmişti ve bunun keyfine de ancak oraya gözleri bağlı giderse varabileceği söylenmişti. Sürpriz, görelim bakalım.</p>
				<p class="normal">Gözünün bağlanmasını kabul etmişti, sonra da Sheeka ve Kardeş Fate onu kendi etrafında döndürdü. Durduğunda tenine çarpan rüzgarı hissetti ve eğitimi sayesinde hangi yöne dönük olduğunu tahmin edebildi. Onu yamaçtan yukarı doğru götürürlerken böyle düşünceleri aklından silmiş ve düşüp bir tarafını kırmamaya odaklanmıştı.</p>
				<p class="normal">Yaklaşık on beş dakikalık bir tırmanışın ardından hava serinledi, zemin düzleşti ve bir mağaraya girdiklerini tahmin etti. O zaman bile göz bağını çözmediler; mağaranın dolambaçlı yollarında yürüdüler, sanki attığı her adımın sesi çok uzaklarda yankı yapıyordu.</p>
				<p class="normal">Belki bir saat daha bu inişli çıkışlı yolda yürüdüler. İki kez akan suların sesini duydu ve ellerinin üzeri serin su zerreleriyle kaplandı. Sonra da taş basamaklardan oluşan bir merdivenden aşağı doğru inmeye başladılar.</p>
				<p class="normal">Uzunca bir süre orada öylece durdu, acaba ne yapmamı istiyor, diye merak ediyordu. Ama Sheeka hiçbir şey söylemiyordu. Sonunda bu sonu gelmez karanlıktan bunalarak "Ne?" dedi ve der demez de bu cümlenin basitliğinden dolayı utandı.</p>
				<p class="normal">Elleri göz bağına gitti.</p>
				<p class="normal">"Hayır," dedi Sheeka. Soğuk elleriyle onun ellerini tutup aşağı indirdi.</p>
				<p class="normal">"Neden?"</p>
				<p class="normal">"Senin normal duyularını kullanmanı istemiyorum," dedi. "Gözlerini ya da kulaklarını."</p>
				<p class="normal">Şaşkınlığı onu memnun etme güdüsüyle mücadele içerisindeydi. Pek de şaşılacak bir durum değildi. Sheeka hayatını kurtarmış ve güvenilir biri olduğunu ispatlamıştı.</p>
				<p class="normal">"Ne yapmamı bekliyorsun?"</p>
				<p class="normal">"Yüreğini kullan," dedi. "Bana ne hissettiğini anlat."</p>
				<p class="normal">Durdu ve düşündü. İkazlara rağmen çevreden gelen seslere ve sezgilerine odaklandı. Suların çağıldamasını ve çok uzaklardan gelen su damlalarının yankılarını duyabiliyordu. Ayaklarının altındaki pürüzlü zemini hissetti ve...</p>
				<p class="normal">"Bir yerden rüzgar geliyor," dedi.</p>
				<p class="normal">Sesi biraz bezgin çıksa da hâlâ sakindi. "Hayır. Daha derin. Sezgilerini değil, yüreğini kullan."</p>
				<p class="normal">"Su sesi -"</p>
				<p class="normal">"Hayır! Kulaklarını kullanmayı bırak. Burada ne hissediyorsun?" Sheeka elini onun kalbinin üzerine koydu. Jangotat derin bir nefes aldı ve onun elinin sıcaklığını sanki bedeninin içine işliyormuş gibi hissetti.</p>
				<p class="normal">Aniden onun kendisiyle bir tür oyun oynamak gibi bir niyeti olmadığını düşündü. Burada gerçekten bir şey vardı ve keşke onu hissedebilseydi.</p>
				<p class="normal">"Ben... sıcaklık hissediyorum."</p>
				<p class="normal">"Nerede?"</p>
				<p class="normal">"İçeride," diye cevap verdi. Başka şeyler de söylemek istedi ama uygun cümleyi kuramadı. Ardından göz bağının neden olduğu suni gecenin hiç de zannettiği kadar karanlık olmadığını fark etti. İçinde şekiller belirmeye başlamıştı, sanki onu izleyen ve yargılayan yüzler vardı. Onları ayırt edemiyordu ama resim gibi değil de üç boyutlu görüntü gibiydiler. Elastik bir yüzeye bastırılmış hareket halindeki şekillerdi sanki. Boş gözleri olan yuvarlak yüzler. Bu şekli ve bu yaratığı bildiği hissine kapılıyor ama onu nereden hatırladığını bir türlü çıkaramıyordu...</p>
				<p class="normal">"Sanki hiç durmayan altın rengi bir akıntı gibi," cümlesini derken buldu kendini. "Sanki hem yarı uykudayım hem de uyanığım."</p>
				<p class="normal">"Evet."</p>
				<p class="normal">"Ben...oh!" tekrar konuşmaya başlamıştı ki birden boğazı düğümlendi. Şu anda ışık hüzmeleri karanlığın içerisinde oynaşıyordu.</p>
				<p class="normal">Bacakları titredi. Yaraları yüzünden miydi? Elleri ve dizleri üzerine çöktü, sonra da omuzlarında Sheeka'nın ellerini hissetti. Nefesinin geri gelmesi birkaç saniye sürdü. Ardından tekrar ayağa kalktı, kollarını iki yanına saldı, parmaklarını açıp kapayarak esnetti, derin derin nefes alıp verdi. Titriyordu, sanki patlayacakmış gibi hissediyordu, ellerini tekrar göz bağlarına götürdü ve sonra tereddüt etti. "Sheeka?" diye sordu.</p>
				<p class="normal">"Evet," dedi. Bu bir soru değildi. Bu tek kelime onu sakinleştirmeye yetmişti. Başındaki çuvalı çıkarıp göz bağlarını çözdü.</p>
				<p class="normal">Mağaranın tavanı alçaktı ama turuncu ışıklarla ışıl ışıldı. Su havuzunun tabanından yansıyan parlaklık ise bir kalp atışı gibi düzenli bir ritimle hareket ediyordu.</p>
				<p class="normal">Tavan sarkıtlarla kaplıydı ve duvarlar sanki cilalanmış gibi pırıl pırıldı. Altlarındaki zemin ritmik bir titremeyle sürekli olarak hafifçe sarsılıyordu ve sarkıtlardan tekrar geri yansıyordu.</p>
				<p class="normal">Öksürdü, bir an için nefes almayı unuttuğunun farkına vardı.</p>
				<p class="normal">Bir düzine yılan balığı yüzeyde yüzüyordu, koca gözleriyle onları süzdüler. Sanki içlerinden gelen bir ışığı yansıtıyorlardı, o derece ki bazen derileri saydammış gibi görünüyordu. Jangotat içlerindeki kemik ve organları görebilmişti.</p>
				<p class="normal">Körler.</p>
				<p class="normal">"Burası da neresi?" diye sordu, aslında bir parçasının cevabı zaten bildiğini fark etti.</p>
				<p class="normal">"Burası yılan balıklarının bizimle görüşmeye geldiği yer."</p>
				<p class="normal">"Dashta yılan balıkları mı?" Jedi'ların verdiği brifing dışında onlar hakkında çok az şey biliyordu. JK makinelerinin bir parçası olduklarını biliyordu. "Biyo-droidlerin yaşayan parçaları mı? Biz onların Dashta Dağları'ndan geldiklerini zannediyorduk."</p>
				<p class="normal">"Hayır," dedi sakince. "Hem dağlar hem de yılan balıkları adını, onları ilk kez keşfeden kişi olan Kilaphor Dashta'dan alır, dört yüzyıl önce hem dağların hem de Zantay mağaralarının haritasını çıkarmıştı. Binlerce yıl boyunca X'Tingler buraları kutsal olarak kabul ettiler ama Cestus'un işgali başladığı zaman bu mağaralara çekilmek zorunda kaldılar."</p>
				<p class="normal">"Bunlar gördüğümüz yılan balıklarından daha büyük," dedi.</p>
				<p class="normal">"Onlar gençti, henüz cinsiyetleri belli olmamıştı."</p>
				<p class="normal">Eliyle suda dalgalar yarattı. İçlerinden biri bir daire çizip döndü. Kör gözleri onu inceledi. Neden?</p>
				<p class="normal">Sheeka hâlâ konuşuyordu ama onun zihninin şu an gördükleriyle meşgul olduğunun farkına varmıştı. "Cestus yer altı yolları, nehirleri ve havuzlarıyla örülüdür. X'Tingler bile yılan balıklarının yuvasının nerede olduğunu bilmez. Tek bildiğimiz burası onların diğer türlerle etkileşime geçtikleri son yer. Bize ilk mantar sporlarını burada getirmişlerdi."</p>
				<p class="normal">"İlaçlar mı?"</p>
				<p class="normal">"Evet. Tabii ki yiyecek de."</p>
				<p class="normal">"Bunlar nasıl dashta'lar olabilir ki? Araştırmalarıma göre çok daha büyük olmalılar..." Bunu nereden biliyordu? Şimdilik yüzmekten başka bir şey yapmamışlardı ama kör gözlerinde bir şey vardı. Nazik sesler çıkarıyorlar, mırıldanıyorlar, sesleniyorlar ve huzur veriyorlardı...</p>
				<p class="normal">"Evet," dedi Sheeka.</p>
				<p class="normal">Başını iki yana salladı. "Raporları okudum. Dashta'lar bilinçli yaratıklar değil."</p>
				<p class="normal">"Hayır değil. Buna bir tür uyku da diyebilirsin. Rehberler'den bir lütuf – ömür boyu süren rüyalar. Bilinçsizken bile sinir sistemleri Güç'e duyarlı olmayı sürdürür. Ben de tam olarak anlamıyorum ama öyle olduğunu biliyorum ve bundan da memnunum."</p>
				<p class="normal">Bir süre durdu ve son duyduklarını sindirdi. "Ne demek istiyorsun?"</p>
				<p class="normal">"Dişi dashta'lar milyonlarca yumurta yumurtlar," dedi Sheeka. "Erkekler bunlardan sadece birkaç binini döller. Döllenmemiş yumurtalardan ise asla büyümeyecek olan yavrular çıkar."</p>
				<p class="normal">"Yılan balıkları size yavrularını mı veriyor?"</p>
				<p class="normal">Başını salladı. "Döllenmiş kardeşleriyle rekabet edemeyip ölecek olanları. Onlar, dostları olan bizlere hayat vererek yaşamaya devam ederler."</p>
				<p class="normal">"Neden böyle bir şeyi yapıyorlar?"</p>
				<p class="normal">"Uzun zaman önce," dedi Sheeka, "bu gezegen daha verimliydi ve daha fazla bilinçli tür yaşardı. Kumlar ormanları yutarken onlar da rekabet içerisinde birbirlerini yok ettiler. Yaşamda kalma mücadelesi dashta'ların hoşlandığı bir şey değildi ve onlar da gezegenin içlerine doğru çekildiler. Bin yıl sonra biz de onların ilk dostları olduk."</p>
				<p class="normal">"Siz."</p>
				<p class="normal">"Evet. Yılan balıkları bize döllenmemiş yumurtalarını sundular, JK'ların Cestus'u tüm galaksinin gündemine taşıyacağını biliyorlardı."</p>
				<p class="normal">"Bu dünyada da çatışma var."</p>
				<p class="normal">"Evet. Yenenler ve yenilenler olduğu müddetçe çatışma her zaman olacak. Fakat dashta'lar birbirlerini öldürmeden ihtiyaçlarını gidermenin böyle bir yolunu bulmuşlar. Bu bizim potansiyelimiz, yoksa yeteneğimiz değil."</p>
				<p class="normal">İhtiyaç savaşları tetikler, diye düşündü Jangotat. Tutku ise daha da tehlikelidir. X'Tingler örümcekleri dağlara sürmüştü. Eğer salgın bir rastlantı değilse Cestus Cybernetics de kovan halkının büyük bölümünü ortadan kaldırmıştı. Ayrılıkçılar ve Cumhuriyet de Cestus Cybernetics'i yok edebilirdi...</p>
				<p class="normal">Sonu gelmez bir hakimiyet ve yıkım döngüsü. Kendisi de bunun en güçlü öğelerinden biriydi.</p>
				<p class="normal">Jangotat düşüncelerini kendisine sakladı. Burada felsefi meselelerden daha öncelikli konular söz konusuydu. Neler olup bittiğini tam olarak anlamak istiyordu. "Gözleri yok. Peki, neden parlıyorlar?"</p>
				<p class="normal">"Bizim için," dedi ve bir kayanın üzerine oturup yılan balıklarına daha yakından baktı. "Senin ve benim için. Ben buraya arada bir gelirim. Çok sık değil, bazen. Kendimi yenilemek istediğimde."</p>
				<p class="normal">Söyledikleri doğruydu. Bunu hissedebiliyordu ve bu soğuk değil, aksine sıcacık bir histi ama başka bir şey daha vardı. Kendisini öyle farklı hissediyordu ki sanki olması için eğitilmiş olduğu şeylerden hiçbiri değildi artık. Ama eğer bunlardan hiçbiri değilse neydi? "Ben bir askerim," diye fısıldadı.</p>
				<p class="normal">"Hayır," dedi. "Senin programın öyle."</p>
				<p class="normal">Doğruldu. "Ben klon kardeşliğinin güçlü bir savaşçısıyım."</p>
				<p class="normal">"Hayır," dedi Sheeka. Sesinin tonunda en ufak bir alaycılık yoktu, adını koyamadığı başka bir duygu vardı. "O senin bedenin, senin genetiğin. Biz bundan daha fazlasıyız. Sen kardeşlerin değilsin ve onlar da sen değil."</p>
				<p class="normal">Jangotat'in görüşü bulanıklaşmaya başladı ve eliyle gözlerini sildi. Parmaklarındaki neme baktı. Daha önce gözyaşı döktüğünü hatırlamıyordu. Ne olduklarını biliyordu ama daha önce kendi gözlerinden geldiğini hiç görmemişti. Eğer daha önce hiç yapamadığı bir şeyi başarabilmişse belki diğerlerini de başarabilirdi?</p>
				<p class="normal">Burası neresiydi? Bir parçası buradan son sürat kaçması gerektiğini söylüyordu ona. Diğer parçasıysa uzanıp kalan günlerini yılan balıklarının ışıklarıyla yıkanarak geçirmesini.</p>
				<p class="normal">"Ne hissediyorsun?"</p>
				<p class="normal">Gözlerini tekrar kapattı. Tüm bedenini bir uyuşukluk sardı, sanki olduğu yerden yükselmişti. Kelimelerin anlamlarını kavrayamadan konuştuğunu gördü ve belki de şu ana kadar gerçekte kim olduğunu hiç bilmediğinin farkına vardı. "Ne mi hissediyorum?" diye sordu. Sesi duygu yoğunluğuyla titriyordu. "Bana ne yaptın? Her şeyi hissediyorum. Şu zamana kadar hissedemediğim her şeyi." Sheeka onun elini tuttu. Parmakları ufacıktı. "Ben çocukluğumdan yaşlılığıma kadar kendimi gördüm." Bu doğruydu.</p>
				<p class="normal">Çocukluk.</p>
				<p class="normal">Dekantir'de yüzen bir çocuk, sonu gelmez gecenin yavrusu.</p>
				<p class="normal">Bedeni harap olmuştu, ölmek üzereydi ama savaşın ışığı hâlâ gözlerinde parlıyordu.</p>
				<p class="normal">Sonra diğer bir beden, yaşlı Jangotat'ler, savaşla değil de geçen zamanla yıpranmış, hiçbir zaman sahip olmadığı zamanla. Buruşmuş bir Jangotat, gözleri iyi görmüyor ama gülümsüyor, etrafı da...</p>
				<p class="normal">"Evet?"</p>
				<p class="normal">Bir an için asla babası olamayacağı çocukları, asla sarılamayacağı torunları gördü ve bir anda içini öyle bir duygu kapladı ki sanki infilak edecekti. Sanki Cestus'ta bu zamana kadar süren aralıksız, derin ve genetik bir uykudan uyanıyordu. Hayatının nasıl olması gerektiğinin anıları. Olabilirdi. Savaşmak yerine çocuk sahibi olabilirdi. O çocukları görmüştü ve sonra da gözlerinde geçmişine gidip kendi çocukluğunu görebilecek kudreti buldu.</p>
				<p class="normal">Jangotat diz üstü çöktü. Bir ömür boyu bastırdığı gözyaşları sel olmuştu. "Bu yanlış," diye mırıldandı. "Hepsi yanlış." Başını kaldırıp kızarmış gözleriyle ona baktı. "Ben hiçbir zaman annemin kalbinin atışını duymadım. Asla onun rahminde güven içinde uyumanın nasıl bir şey olduğunu bilemedim."</p>
				<p class="normal">"Haklısın," dedi Sheeka nazikçe.</p>
				<p class="normal">Titreyen elleriyle yüzünü örtmüştü. Hayatının başka bir döneminde bu durum onun için büyük bir utanç kaynağı olurdu ama şimdi Jangotat o tür kaygılardan uzaktı. "Kimse bana sarılmadı," dedi. "Öldüğüm zaman kimse beni özlemeyecek."</p>
				<p class="normal">Durdu ve içinden bir sesin kendisine şöyle fısıldadığını duydu. Lütfen, Sheeka. Öldüğüm zaman beni özleyeceğini söyle. Sadece bunu bilmek bile benim için yeterlidir.</p>
				<p class="normal">Ölüm.</p>
				<p class="normal">Bu gezegende ya da bir başkasında. Söyle bana benimle ilgili anıların seninle yaşamaya devam edeceğini. Beni hayal edeceğini. Gülüşümü hatırlayacağını. Cesaretimi ve onurumu öveceğini. Lütfen bir şey söyle.</p>
				<p class="normal">Ama hiçbir şey söylemedi ve Jangotat de en iyisinin böyle olduğunu anladı. Hayatında öyle bir dönüm noktasına gelmişti ki herhangi bir harici unsurun şu noktada yapabileceği hiçbir şey yoktu. Bu onun yalnızlığıydı, acı ve insafsız kaderi. Şu anda GAR'ın ölümsüzlüğü üzerine söylenmiş olan tüm o laflar o kadar boş geliyordu ki.</p>
				<p class="normal">"Jangotat?"</p>
				<p class="normal">Bu korkunç farkındalığa rağmen hâlâ dolaylı olarak ne istediğini ifade etmekten de geri durmadı. "Kimse bana beni sevdiğini söylemedi." Dönüp ona baktı. Sanki gözünü havuzdan çevirebilmek için bayağı bir çaba sarf etmesi gerekmişti. "Bu kadar itici miyim ben?"</p>
				<p class="normal">"Hayır."</p>
				<p class="normal">Hayır. O bir hilkat garibesi değildi. Onun söylemediklerini de hissedebiliyordu ve onu buraya neden getirdiğini de biliyordu, kendisinden bunca zaman uzak tutmayı başardığı korku ve yalnızlığı hissetmek. Sarsıcıydı ama gerekliydi.</p>
				<p class="normal">Sonraki sözleri bir fısıltıydı. "Burayı bulan birisi buradan neden ayrılır ki?"</p>
				<p class="normal">Ve dakikalardan beridir ilk kez Sheeka tam bir cümle kurdu. "Jangotat, şu ya da bu değil. Bizler hareket ve maceradan ya da ruhani bir yolculuktan ibaret bir hayat sürmüyoruz. Buraya meditasyon yapmaya geldikleri doğru, ama tekrar yaşadıkları dünyaya geri dönerler."</p>
				<p class="normal">"Dünya mı?"</p>
				<p class="normal">"Dışarıdaki dünya. Çiftlikler, madenler ve şehir. Dünya bizim aktif olmamızı istediği gibi hareketlerimizin sonuçlarını da kabullenmemizi istiyor. Emirlere itaat etmek iyidir, Jangotat. Bizler hepimiz belli kuralları olan toplumun içinde yaşıyoruz. Ama sorgusuz onlara itaat etmek bir makine, cansız bir varlık olduğunu gösterir. Sen canlı mısın, Jangotat?"</p>
				<p class="normal">Ağzı kımıldasa da bir sözcük duyulmadı.</p>
				<p class="normal">"Sanırım öylesin. Çok geç olmadan uyan. Sen sadece bir rakam değilsin. Nefes alan bir insansın. Seni harcanabilir bir makine olduğun düşüncesiyle yetiştirmişler ama öyle değilsin."</p>
				<p class="normal">"Neyim ben öyleyse?" gözlerini kırptı, titriyordu. "Bu hissettiğim ne? Daha önce hiç yaşamadım." Durdu, ağzı hayretle açılmıştı. "Yalnızlık," dedi sonunda, kendi sorusuna cevap vererek. "Yalnız hissediyorum. Daha önce hiç böyle hissetmemiştim. Nasıl hissedebilirdim ki? Çevremde hep kardeşlerim olmuştu."</p>
				<p class="normal">"Ben de kalabalıkta yalnız hissettim kendimi," dedi Sheeka. "Yalnızlığın tek bir ilacı vardır."</p>
				<p class="normal">"Neymiş o?" diye sordu, alacağı cevaptan hiç çekinmeden.</p>
				<p class="normal">"Evrenin bizim burada olduğumuzu bilmesi hissi."</p>
				<p class="normal">Kafası yine karışmıştı. "İyi de beni kardeşlerimden nasıl ayırt edecek. Hepimiz biriz."</p>
				<p class="normal">"Hayır," dedi kesin bir şekilde. "Değilsin. Daha önce bana dediğin gibi hiçbiriniz diğerinizle aynı değil. O nedenle içinizden birbirinin aynısı iki kişi çıkması mümkün değil."</p>
				<p class="normal">"Yalan söyledim," dedi. "Benim içimde ben yok. Biz var. GAR. Kardeşlerim. Talimat. Fakat ben neredeyim? Kimim?"</p>
				<p class="normal">"Kalbine kulak ver." Sheeka avucunu Jangotat'in kalbinin üzerine koydu. Sıcaklığı öyle hoşuna gitmişti ki sona ereceğinden korkmaya başladı, elini çekecek ve o yine eski buz adama dönecekti.</p>
				<p class="normal">Tekrar.</p>
				<p class="normal">"Kalp atışların her şeyi anlatıyor. Hepimizin eşsiz olduğunu söylüyor."</p>
				<p class="normal">Durdu.</p>
				<p class="normal">"Bu eşsizlik bağlamında hepimiz birbirimizle aynıyız."</p>
				<p class="normal">"Hepimiz aynıyız... çünkü hepimiz eşsiziz." Bu sözler mağarada yankılandı ama onları sadece kulaklarıyla duymamıştı. Şimdi onun neden kendisinden kulaklarını kullanmayı bırakmasını istediğini anlamıştı. Dış kulaklarını kullanmayı bırak ki iç sesler gizemlerini sana fısıldamaya başlayabilsin. "Eşsiz. Her yıldız eşsizdir. Evrendeki her parçacık eşsizdir."</p>
				<p class="normal">Ve bu eşsizlik bağlamında hepimiz aynıyız. Her varlık. Her parçacık. Her gezegen. Her yıldız.</p>
				<p class="normal">Jangotat kendiyle konuştu. Sheeka onunla konuştu. Dashta yılan balıkları onunla konuştu. Jangotat'in asla olamayacağı yaşlı ve sakallı hali onunla konuştu. Asla olamadığı, anne sevgisini ve mutlu bir yuvayı bilmeyen, bir gün kendi kararlarını verebileceği bir dünya için onu hazırlayan annesini tanımayan çocuk onunla konuştu...</p>
				<p class="normal">Bunların hepsi onunla konuştu. Her birinin kendine has sesi vardı, ama birlikte bir koro gibi bir araya gelmişlerdi. Tek bir bilinç, basitlik ve sadelikleriyle onu etkileri altına almışlardı.</p>
				<p class="normal">Dizlerinin üzerinden kalkıp yan oturdu. Tüm sahte gücü sanki süngerden sıkılan su gibi ondan çekilmişti. Arkasında da güç yerine hafiflik hissi kalmıştı. Kendisini her zaman demirden bir adam gibi düşünmüştü. Demirin havaya, suya ya da sevgiye ihtiyacı olur muydu?</p>
				<p class="normal">Jangotat yaş ve kaygan şeylerin seslerini duydu. Başını kaldırdı. Ayaksız yılan balıkları gölden dışarı çıkıp etrafını sarmıştı. Tereddütle de olsa uzanıp içlerinden birine dokundu. Kör gözleriyle onu iyice inceledi. Dokunuşu sevginin ta kendisiydi.</p>
				<p class="normal">"Ne gördün?" diye sordu Sheeka ona.</p>
				<p class="normal">"Başka bir yaşam," dedi.</p>
				<p class="normal">"Başka bir yaşam mı?"</p>
				<p class="normal">Başını salladı. "Bir ana babadan doğmuş, kardeşleri olan ve evcil hayvanıyla oynayan bir çocuk olabilirdim."</p>
				<p class="normal">Sonuncusu onu şaşırtmıştı. "Hayvan mı?"</p>
				<p class="normal">Tekrar içindeki duyguların kabardığını hissetti. "Bir seferinde bir Corisan phoenix'i görmüştüm. Gördüğüm en güzel şeydi. Onu alıp beslemek istedim." Kendine güldü. "Tabii ki orduda bunu yapmam mümkün değildi."</p>
				<p class="normal">"Garip," dedi endişeyle. "Garip. Genelde Rehberler'in iyileştirici bir etkisi vardır."</p>
				<p class="normal">"Öyleler." Gülümsedi. "Kendi yaşamımı kendim seçtim. Ben hangi nedenle dünyaya gelmiş olursam olayım, yine de beni bu ana getiren her şeyi ben seçtim."</p>
				<p class="normal">Tekrar durdu, dünya çevresinde dönüyordu. İçinde. "Beni buraya ve sana getiren her şeyi ben seçtim."</p>
				<p class="normal">Sheeka onun yanına çöktü, yılan balıkları ona yer açmak için kenara çekildi. Gözleri görmese de her şeyi görüyorlardı.</p>
				<p class="normal">Dudaklarını onunkilere yapıştırdı, ellerini yanaklarına koyup onu kendisine çekti. Daha önce diğer kadınlarla öpüşmüş olsa da bu farklıydı, kalbinin kapıları açılmıştı sanki.</p>
				<p class="normal">Sheeka Tull yanağını onunkine dayadı ve duyamadığı bir şey fısıldadı.</p>
				<p class="normal">"Ne," dedi, bilmekten korkarak. "Ne dedin?"</p>
				<p class="normal">"Duyamadığın şey," diye cevap verdi. Sonra tekrar söze başlamadan önce bir süre durdu. "Seni sevdiğimdi."</p>
				<p class="normal">Sheeka'nın güzel ve esmer yüzü yansıyan ışıkla parladı. Jangotat şu ana kadar hiç böyle bir huzur ve tatmin yaşamamıştı. Tekrar öpüştüler.</p>

		</body>
</html>