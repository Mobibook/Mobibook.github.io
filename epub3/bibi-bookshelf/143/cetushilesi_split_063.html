<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_61">   61   <br class="chapter"/></h1>
				<p class="normal">Jangotat defalarca uyanıp tekrar uykuya daldı. Bazen serin, nemli hayvan göğsünün üzerindeydi, bazen değildi. Bazen kimi sesler duydu, bazen de tam bir sessizlik.</p>
				<p class="normal">Uyandığında karnı açtı ve ona meyvemsi bir mantar püresi yedirildi. Kıvamı cıvık cıvıktı ama tadı harikaydı, tazeydi ve sanki elle yapılmış gibiydi.</p>
				<p class="normal">Belli aralıklarla ona masaj yapıldı, sonra da birinin sırtındaki ölü derileri ovaladığını hissetti. Bu eller onun şimdiye kadar hissettiği en yumuşak ve şefkatli ellerdi. İçinde bir parçanın bundan çok hoşlandığını ve daha fazlasını istediğini fark etmek onu telaşlandırdı.</p>
				<p class="normal">Hayır. Bu benim hayatım değil. Bir askerin hayatı değil...</p>
				<p class="normal">Emin değildi ama herhalde günler sonra gözünün üzerindeki bandajlar sonunda açılmıştı. Uzanıp hemşireyi bileğinden tuttu. İncecik, çalı gibi bir bilekti. Elini hafifçe çevirse kemiğini kırabilirdi. Dokununca bu bileğin erkek bir X'Ting'e ait olduğunu anlamıştı. Kardeş Fate. Nefes alış verişini duyuyordu ama tek kelime yoktu. "Sheeka Tull nerede?" diye sordu.</p>
				<p class="normal">"Burada," diye cevap verdi bir ses yan taraftan. Sesindeki alaycılığı duyduğuna yemin edebilirdi.</p>
				<p class="normal">Kat kat sarılmış olan bandajlar birer birer açıldı ve ışık uzun süredir ilk kez gözlerine doğru süzülmeye başladı. "Işıkları kıstık. Gözlerin şu anda hassas olur."</p>
				<p class="normal">Öyleydiler de. İlk kez açtığı zaman hızlı hızlı göz kırptı, odanın ışığı sanki fiziksel bir darbe gibi ona çarpıyordu.</p>
				<p class="normal">Bir elini gözlerinin önüne tuttu.</p>
				<p class="normal">"İyi misin?"</p>
				<p class="normal">Göz kırptı ve elini indirdi.</p>
				<p class="normal">Şekiller yavaş yavaş belirmeye başlarken Cestus'taki sıradan mağaralardan birinin içinde olduğunu gördü. Duvarlar çarşaflar ve battaniyelerle kaplanmıştı ve basit malzemeler kullanılarak mağara odalara bölünmüştü. Ne olduğunu anlamadığı çok sayıda malzeme vardı ve bunların tıbbi malzemeler olduğunu düşündü. Geçici bir hastanede miydi?</p>
				<p class="normal">"Beni neden buraya getirdiniz?" diye sordu.</p>
				<p class="normal">Kahverengi cübbeliler hayretle birbirlerine baktılar.</p>
				<p class="normal">"Kimsiniz? Doktor veya mentop gibi bir şey mi?"</p>
				<p class="normal">"Hayır, pek sayılmaz," dedi Fate. "Açıklaması biraz zor."</p>
				<p class="normal">Daha fazla açıklama istemedi ve bunlardan kendisine bir zarar gelmeyeceğini düşünerek rahatladı.</p>
				<p class="normal">"Şu yaralara bakmamızın zamanı geldi," dedi. Jangotat'in oturmasına yardım ettiler ve vücuduna yapıştırdıkları yaprakları çıkardılar.</p>
				<p class="normal">Yaprak mı?</p>
				<p class="normal">Dikkatlice bakmamış, sadece vücudunda olduklarını hissetmişti. Önceden kumaş olduğunu zannettiği şey aslında bir tür geniş, soluk ve ince bir mantardı.</p>
				<p class="normal">Mantarı yaprak yaprak vücudundan temizlediler. Katil droidin kendisini vurduğu zaman kopardığı deriyi hatırladı. Kas ve kemiklerinde hasar olduğundan endişe etmişti. Fakat şimdi vücuduna baktığında diziyle kalçası arasında herhangi yara veya yanık izine benzer bir şey olmadığını gördü.</p>
				<p class="normal">Bu... bu sentetik deriden bile daha iyi, diye düşündü, mantarı ARC ilk yardım çantalarındaki iyileştirme maddeleriyle kıyaslayarak. Bu keşfi rapor etmeliydi. Bir revirde böyle sonuçların alınması başlı başına bir olaydı. Acaba bu X'Tinglerin biyoteknolojisi miydi? Galaksi marketinde bu bitkilerin çok talep edileceğinden hiç şüphesi yoktu.</p>
				<p class="normal">Nicos Fate'in yanında bir insan erkek ve yaşlı bir X'Ting dişi vardı ve üçü birden onu tepeden tırnağa kontrol ettiler. Sheeka orada durmuş izliyordu ve çarşafı kaldırdıklarında gözlerini çevirdi.</p>
				<p class="normal">En azından başını çevirmiştir, diye geçirdi içinden.</p>
				<p class="normal">Sonunda genel iyileşme sürecinden memnun olmuş şekilde çarşafı tekrar üzerine örttüler ve Sheeka'ya döndüler. "Elimizden geleni yaptık. Artık gerisi sana kalmış."</p>
				<p class="normal">Üç doktor odayı terk edip Sheeka ve Jangotat'i yalnız bıraktı.</p>
				<p class="normal">Sheeka bir süre sadece ona baktı, sonra da iç çekti. "Seni buraya getirerek buradakileri de tehlikeye attım."</p>
				<p class="normal">İnleyerek doğrulup oturmayı başardı. "O zaman bir an önce gitmem gerek."</p>
				<p class="normal">"Zannettiğin kadar kolay değil," dedi. "Yaptığımız şeyin telafisi yok."</p>
				<p class="normal">Jangotat kaşlarını çattı. "İşlerin bu kadar kötü gittiğini duyduğuma üzüldüm."</p>
				<p class="normal">"Sanırım," dedi. "Tüm bunlardan bir şekilde sıyrılabileceğimi düşünmüştüm. Bir daha asla sevdiğim insanların ölümünü görmek zorunda kalmayacağımı zannetmiştim." Yüzünde bir anda ani bir öfke belirdi.</p>
				<p class="normal">"Benden nefret ediyorsun herhalde," dedi. "Üzgünüm."</p>
				<p class="normal">Sheeka anladığını gösterir şekilde elini kaldırdı. "Senin temsil ettiğin şeyden nefret ediyorum. Senin yapılış amacından nefret ediyorum. Ama senden?" Tekrar konuşmadan önce bir süre durdu ve Jangotat aklından onun için söyleyeceklerine dair sayısız ihtimal geçirdi. En çok da senden nefret ediyorum...</p>
				<p class="normal">Ama söylediği onun en son beklediği şeydi. "Sana acıyorum, Jangotat," dedi. Sesinin tonu içtendi. Şaşkınlıkla ve ne anlatmaya çalıştığı yönünde bir fikri olmadan başını kaldırıp ona baktı.</p>
				<p class="normal">Bir gün sonra Sheeka ve böceksi Kardeş Fate onu mağaradan çıkardı. Bu basit bir topluluktu ama neyle uğraştıklarından pek emin değildi. İlaçlarla belki de? Her duruma uygun bir mantar türü biliyorlardı sanki; kimisi bir ayakkabı derisi kadar sertti, diğerleriyse farklı şekil ve tatlardaydı ve yenilebilirdi. Kardeş Fate bir düzine ilacı işaret etti. Mağara mantarları bu köyün asıl meşgalesiymiş gibi görünüyordu. Fakat tek uğraşıları bu muydu? Sanki dahası varmış gibi hissediyordu.</p>
				<p class="normal">"Neden buradasınız?" diye sordu Kardeş Fate'e.</p>
				<p class="normal">"Herkesin bir yuvaya ihtiyacı vardır," dedi X'Ting.</p>
				<p class="normal">"Fakat ben X'Tinglerin dış dünyalılarla fazla içli dışlı olmayı sevmediğini duymuştum."</p>
				<p class="normal">"Hayır," dedi Kardeş Fate. "Garip değil mi? G'Mai Duris Vekil ama X'Tingler aşağının bile aşağısı olarak görülüyor."</p>
				<p class="normal">"Sizi bu hale getiren dış dünyalılar olduğu halde sen onlara yardım mı ediyorsun?"</p>
				<p class="normal">Omuz silkti. "Atalarım kovanda şifacıymış. Bize bir yaralı gelirse biz de iyileştiririz. Bu bizim içgüdümüzdür ve sınırı da yoktur. Bir milyon yıllık evrimi beş yüz yıllık tarihle değiştiremezsin."</p>
				<p class="normal">Jangotat duyduklarına inanamamıştı. "Bu baskıyı yapanlara yardım etmektir bu."</p>
				<p class="normal">Kardeş Fate gülümsedi. "Kimse bana baskı yapmıyor burada. Buradakilerin çoğu Cestus Cybernetics'ten, büyük şehirlerden kaçıp daha iyi bir hayat arayanlar. X'Tinglerden çok mu farklılar sence?"</p>
				<p class="normal">Eğer Kardeş Fate'in tutumu buysa bu gezegen için yine de umut var demekti. X'Ting ilaçları en az baharat madenleri kadar kıymetliydi.</p>
				<p class="normal">Burada görülecek ve kendi dünya görüşüne pek uymayan o kadar çok şey vardı ki. Bu toplulukta yaşayan çok sayıda çocuk olduğu halde ortalıkta tek bir steril revir benzeri bir yer yoktu.</p>
				<p class="normal">"Adamlarımla temasa geçmem gerek," dedi Sheeka'ya, yürüyerek dışarı çıkabilecek hale geldiği ilk gün. Daha doğrusu Sheeka ve Kardeş Fate yürürken o da onların yanında sekerek geliyordu. Çocuklar etraflarında koşuşturup ona gülüyordu, onun bir dış dünyalı olduğunu biliyor ama dış dünyalının ne demek olduğunu tam olarak bilmiyorlardı.</p>
				<p class="normal">"Buradan gidecek mesajın tespit edilmesi riskini göze alamam," dedi Sheeka. "Ama bir çaresine bakarım."</p>
				<p class="normal">Yaraları olağandışı bir hızda iyileşiyor olmakla birlikte Jangotat'in beklemeye tahammülü kalmamıştı. Burası ait olduğu yer değildi. Havanın temiz ve manzaranın güzel olduğu bu dağlara ait değildi.</p>
				<p class="normal">Sheeka'nın üvey çocukları Tonote, Tarl ve Mithail Cestus dışındaki dünya hakkında ona binlerce soru sordular. "Hangi gezegenden geldin?" "Şansölye neye benziyor?" "Hiç pod yarışı izledin mi?" Bunları cevaplamanın hoşuna gittiğini gördü.</p>
				<p class="normal">Burası onun yuvası değildi ama iki gün sonra Sheeka'nın yuvarlak, nezih ve sazdan çatılı evine götürülecek kadar kendisini toparlamıştı.</p>
				<p class="normal">Orada, merhum aşkı Yander'in onun için inşa etmiş olduğu evde, mağaralarda hayatını kurtarmış olan heybetli pilotun bilmediği bir yönünü daha gördü. Orada önlük takmış, çocuklu bir ev kadını gördü. Keyifle ekmek ve lezzetli yemekler pişiren bir kadın. Jangotat bu yemekleri de çok sevmişti ama yediği o dolgun ve lezzetli mantarlar hâlâ aklından çıkmıyordu.</p>
				<p class="normal">Mithail söze başladı: "Rehberler bize dedi ki -"</p>
				<p class="normal">Sheeka'nın gülümsemesi çocuğun susması için yeterli oldu ve Jangotat konuşmanın konusunun kısa sürede başka konulara kaydığını fark etti ve o da onlara uzak dünyalardaki savaşlardan ve seferlerden bahsetti. Çocuk hayal gücünün bu yılgınlık ve dehşet dolu olayları romantik ve hayret edici öykülere çevirişini şaşkınlıkla izledi.</p>
				<p class="normal">Acaba onlara karşı onlar gibi mi davranmalıydı? Aynı onlar gibi hayat dolu olarak.</p>
				<p class="normal">Masada, ağzındaki sıcak ekmeği yerken çocukların samimiyetini izledi. Kendi kardeşlerinden çok da farklı değildi. Klon askerlerinin yaptığı her şaka, numara ya da oynadığı her oyun ölüm sanatıyla ilişkili değildi.</p>
				<p class="normal">Sadece yüzde 95'i öyleydi.</p>
				<p class="normal">Burada tarım ve toplayıcılık, kapanların kurulup kaldırılması ve yırtıcıların uzak tutulması gibi işler de vardı. Tüm topluluk bu hayatta kalma mücadelesine dört elle sarılmış gibiydi. Böylesine bir çalışma temposu coşku vericiydi ve onun da fazlasıyla hoşuna gitmişti.</p>
				<p class="normal">Ve kendi kendine sordu... Burada ne yapıyordu?</p>
				<p class="normal">Aklına gelen düşünce öyle ani öyle güçlüydü ki çiğnemeyi bıraktı, gözleri bir an uzaklara daldı, sanki zihninde daha önce varlığını bile bilmediği düşünceler kol geziyordu.</p>
				<p class="normal">Dönüp masanın diğer ucundaki Sheeka'ya baktı ve onun eski kocasının oturduğu yerde oturduğunu fark etti, bunlar da muhtemelen onun çocuklarıydı. Bir anda nedenini anlayamadığı bir üzüntüye gark oldu...</p>
				<p class="normal">Bu onun dünyası değildi...</p>
				<p class="normal">Jangotat, Sheeka Tull mağara revirine girdiğinde uyuyordu ve Sheeka bunu gördüğüne memnun olmuştu. İyileştirici mantarlara rağmen ölümden dönmüştü ve enfeksiyonlara karşı sürekli kontrol altında olması gerekiyordu.</p>
				<p class="normal">Her şeyin yolunda olduğuna dair kendisini temin eden Kardeş Fate'le konuştu.</p>
				<p class="normal">Kardeş Fate'in küçük odasından ayrıldı ve tekrar uyuyan Jangotat'in yanına gitti. O da Jango gibi sırt üstü uyuyordu. Göğsü nefes aldıkça yavaşça inip kalkıyor ve bir zamanlar Jango'nun uyurken yaptığı gibi o da arada bir mırıldanıyordu. Geçmişte ömür boyu onunla birlikte yaşayacağına inanacak kadar aptal olduğunu düşündü.</p>
				<p class="normal">Gözlerini kapattı ve bu tür düşünceleri zihninden uzaklaştırmaya çalıştı. İkinci bir şans, diye geçirdi içinden. Jango'nun nasıl olduğunu biliyorsun. Onunla birlikte olmanın da nasıl bir his olduğunu biliyorsun. Tekrar böyle hissedebileceğine asla inanmazdın.</p>
				<p class="normal">Şu ana kadar tanıdığı en çekici erkekti o. Bu ölü kocasının anısına yaptığı bir saygısızlık mıydı? Yander iyi ve nazik bir adamdı ama...</p>
				<p class="normal">Ama Jango Fett değildi. Ama şimdi Jangotat vardı...</p>
				<p class="normal">İkinci bir şans.</p>
				<p class="normal">"Hayır," diye fısıldadı. Bu çok yanlış olur. Bu bencillik olur.</p>
				<p class="normal">Bu çok insani olur.</p>
				<p class="normal">Ertesi gün kendisini tepelerde dolaşacak kadar iyi hissetti ve yanında ona eşlik eden küçük Tarl ve kızıl saçlı Tonote olduğu halde mantar tarlalarının üzerindeki ağaç sırası mağaralarındaki chitlik kapanlarını kontrol etmeye gittiler. Turuncu çizgili mağarada yaşayan keseli hayvanlardan çıkarılan ve kista adı verilen öz sayesinde dış dünyalılar Cestus'un toprağındaki zehir ve mikroorganizmalarla başa çıkabiliyorlardı.</p>
				<p class="normal">Ona daha önce hiç duymadığı bir şarkı söylediler.</p>
				<p class="normal">Bir, bir chitlik güneşleniyor</p>
				<p class="normal">İki, iki chitlik güveçte pişiyor</p>
				<p class="normal">Üç, üç bana da biraz bırak...</p>
				<p class="normal">Dört, dört dahası da var mı bak</p>
				<p class="normal">Beş, beş canlı tutmak için kur tuzak</p>
				<p class="normal">Altı altı...</p>
				<p class="normal">Çocuklar da bu kista yaratıklarını yakalayıp sağarak topluluk içerisinde üzerlerine düşen vazifeyi yerine getiriyorlardı, sonra da bir zarar vermeden onları geri salıyorlardı.</p>
				<p class="normal">Canlı tutmak için kur tuzak...</p>
				<p class="normal">Geldiğinden beri sadece birkaç ölü hayvan görmüştü. Kürk ya da kurumuş et yoktu. Tüm yedikleri doyurucu mantarlardan ibaretti. Bu halk zarar vermeden avlanıyordu.</p>
				<p class="normal">Kimdiler ve onları bu şekilde yaşamaya yönelten neydi?</p>
				<p class="normal">Kapanları kontrol eden çocukları izledi. Yakalanan chitlik'ler tıslıyordu ama gördüğü kadarıyla onları sağmak zannettiğinden çok daha kolaydı, sanki onları yakalayanlarla bir tür oyun oynuyor gibiydiler. Yaratıklar insanların onlara zarar vermeyeceğini biliyor gibiydi. Aldığı arazi eğitimi uyarınca çocuklara kapanlar konusunda yardım etmeye başladı – tabii ki kapanların hazırlanışında en önemli nokta olan chitlik'lerin sağ kalması gerektiğini de unutmamalıydı.</p>
				<p class="normal">Çimenler üzerinde sırtüstü uzandı ve güneşe bakarak bu basit yaşamın keyfini çıkardı. Yakında savaşa geri dönecekti ama şu an onun için en önemli mesele mantar tarımı için köylülere gerekli olan panzehirleri taşıyan bu küçük, tüylü yaratıkları yakalamaktı.</p>
				<p class="normal">Çocuklar onun maharetli parmaklarına hayretle bakmış ve onun çocukken öğrendiği yetenekleri görünce şaşırmışlardı; bıçak kullanma, düğüm, sessiz ilerleme, iz sürme ve bir düzine daha benzeri yetenek.</p>
				<p class="normal">Dağlardan tekrar tepelere indiği sırada gözlerinin içi gülüyor olsa da Jangotat'in içi rahat değildi. Akşam hep birlikte yemek yerlerken yine Kamino'daki kardeşlerini düşündü...</p>
				<p class="normal">Burası benim dünyam değil.</p>
				<p class="normal">Ve sonra: Ama belki de olabilir.</p>

		</body>
</html>