<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_11">   11   <br class="chapter"/></h1>
				<p class="normal">İki saat boyunca Obi-Wan Kenobi ve Kit Fisto ışın kılıçlarıyla talim yaptılar, zaman geçtikçe onlar da talimin hızını artırdı. Kargo bölümü, kılıçları havadaki nemi yakarken cızırdayan enerjinin sesiyle doldu.</p>
				<p class="normal">Bir Jedi'ın ışın kılıcı onun hayatıydı. Bazıları bu silahı eleştirir ve tüfeklerin ya da bombaların daha etkili olduğunu, onlarla bir askeri uzaktan öldürmenin daha kolay olduğunu, söylerdi. Bu tür şeylere istatistiksel açıdan bakanlar için bu önemli bir avantajdı.</p>
				<p class="normal">Ama bir Jedi, asker, suikastçı ya da katil değildi, her ne kadar kimi zaman bu rollere bürünmek zorunda kalsalar da. Jedi Şövalyeleri için Jedi'lar ve diğer yaşam formları arasındaki etkileşim güçlerinin dayandığı onları çevreleyen enerji alanının vazgeçilmez bir yönüydü. Bir Jedi onunla yükselir, onun içinde yol alır ve ondan beslenirdi. Bir rakibine kolunu uzatsa erişecek mesafede duran bir Jedi ölümle yaşam arasındaki ince çizginin üzerinde yürüyor olurdu.</p>
				<p class="normal">Obi-Wan ve Kit yaklaşık bir saattir düello ediyordu ve her biri diğerinin savunmasında bir açık arıyordu. Obi-Wan kısa sürede Kit'in daha iyi kılıç kullandığını fark etti, daha ihtiyatlı olan Obi-Wan'dan çok daha saldırgandı ve sezgileri de daha güçlüydü. Fakat Nautolan kasti olarak bazı hatalar yapıyordu, denge açısından kendisini engelliyor, hızını düşürüyor, tüm dikkatini güçlü olan değil de olmayan yönlerine veriyordu, böylesi bir dikkat seviyesine insan ancak hayatı tehlikedeyken erişebilirdi. Böyle gergin bir anda rahatlayıp Güç'ün akışını hissedebilmek ustalığa giden doğru yoldu.</p>
				<p class="normal">Glee Anselm'in Sabilon bölgesinden olan Kit, Form 1 ışın kılıcı tekniğinde ustalaşmıştı. Bu en eski dövüş stiliydi ve kadim kılıç dövüş tekniklerine dayanırdı. Obi-Wan'ın Padawan'ı Anakin ise kuvvet ağırlıklı Form 5 tekniği kullanırdı. Tehlikeli Kont Dooku ise Form 2 dövüş tekniğini tercih etmişti. Mükemmel ve kesin bir teknikti ve hassasiyete ve kılıç hakimiyetine dayanırdı.</p>
				<p class="normal">Obi-Wan Form 3'te ustalaşmıştı. Bu tür lazer ışınlarının yansıtılması ve üst seviye korunmaya ağırlık verirdi.</p>
				<p class="normal">Bu ikisi saatlerce müziksiz dans etti, önce Üstat Yoda'nın gözetiminde Tapınak'ta öğrendikleri önceden belirlenmiş hamle ve karşı hamlelere uyarak dövüştüler. Zaman geçip de birbirlerine alıştıkça yavaş yavaş önceden belirlenmiş hareketleri terk etmeye başladılar. Her geçen dakika hızlarını biraz daha arttırdılar, ritmi terk edip saldırı açılarını değiştirdiler ve hileye, yanıltmaya, sıçramaya, hızlı seviye değiştirmeye ve çevrelerini de kullanarak düelloya dahil etmeye başladılar: mobilyalar, duvarlar, kaygan zemin. Dışarıdan bakan birisi birbirlerini öldürmeye çalıştıklarını düşünebilirdi ama ikisi de Jedi'ların en eğlenceli ve incelikli oyununu oynadıklarının farkındaydı, ışın kılıçlarının dansı.</p>
				<p class="normal">Kritik bir anda Kit tısladı, Obi-Wan'dan ziyade kendine, geri adım atıp düellodan uzaklaştı ve ışın kılıcını kapattı.</p>
				<p class="normal">Obi-Wan da kılıcını kapattı. "Ne oldu, dostum?" diye sordu.</p>
				<p class="normal">"Biyo-droid," dedi, sesinden öfkeli olduğu belliydi. "Daha başarılı olmalıydım."</p>
				<p class="normal">"Muhteşemdin. Daha fazla ne yapılabilirdi ki?"</p>
				<p class="normal">Kit oturdu, açık yeşil kollarını dizlerine dayadı, sensör tendril'leri öfkeli kum engerekleri gibi kıvrıldı. "Kıyıya daha yakın olmalıydım," dedi, kırpmadığı gözlerinin bebekleri kocaman olup ışıldadı. "Kendimi Güç'e teslim edip daha tahmin edilmez olmalıydım. Daha... rastgele."</p>
				<p class="normal">Obi-Wan, Nautolan'ın sesindeki endişeyi fark etti. Form 1 vahşi ve hamdı... ve de ölümcül. Üstelik Obi-Wan'a göre çok fazla duygusal sıcaklık gerektirirdi. "Ama bu tehlikeli olabilirdi," dedi, sözlerini seçmeye dikkat ederek. "Belki de bedenine değil ama ruhuna."</p>
				<p class="normal">Kit ona baktı, göz bebekleri yine hareketlendi. "Form 1'in gerektirdiği bu."</p>
				<p class="normal">Bu noktada, Obi-Wan onun üstüne gitmemesi gerektiğini anladı. Dövüş tekniği seçimi tümüyle kişiseldi. "Haklısın," diye cevap verdi Obi-Wan, "fakat Form 1 senin için de büyük risk taşır, dostum."</p>
				<p class="normal">Kit bir süre bir şey demedi, sonra da başını salladı. "Hepimiz riske gireriz."</p>
				<p class="normal">Bu basit gerçek Obi-Wan'ı susturdu. Durum şuydu: Kit Form 1'in kendisini büyük tehlikeye attığını biliyordu ama görev bilinci onu değerli kılıyordu. Bu noktada Obi-Wan'ın Nautolan'a duyduğu saygı en üst seviyeye yükseldi.</p>
				<p class="normal">Şimdilik yapabileceği tek şey Kit'in aklını bu konudan uzaklaştırmaktı. Durdu ve avuçlarını birbirine vurdu. "Haydi gel!" dedi. "Hilemizin başarılı olması için biraz daha talim yapmamız gerek. Sonra da ışın kırbacı üzerinde çalışmaya dönmem lazım."</p>
				<p class="normal">Bu Kit'in moralini düzeltmiş gibi görünüyordu. "Ne zaman teste hazır hale gelecek?"</p>
				<p class="normal">Obi-Wan iç çekti. "Kendim hiç yapmadım ama bir keresinde Koornacht Cluster'da bir kelle avcısı kullanırken gördüm. Teoride ne olduğu belli ve arşivde de bir şema buldum. Unutma, eğer gizli bir operasyon düzenlemek zorunda kalırsak tüm şüpheyi Kont Dooku'nun üzerine yıkmalıyız. Eğer ışın kılıcı kullanırken görülürsen Jedi olduğunu anlarlar."</p>
				<p class="normal">"Az laf," diye sırıttı Kit. "Çok iş."</p>
				<p class="normal">Düelloya geri döndüler her ikisi de farklılığının farkındaydı ve bundan da rahatsız değildi. Zihinlerinden tüm düşünceler silinene, tüm konuşmalar unutulana ve geriye sadece Güç'ün içerisinde hareket halinde olmanın keyfi kalana kadar da devam ettiler.</p>

		</body>
</html>