<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_14">   14   <br class="chapter"/></h1>
				<p class="normal">Coruscant'tan gelen bir geminin gezegene yaklaşması için en uygun rotayı seçen CT-X270, "Xutoo", yeniden Cestus'un atmosferine girdi. Kruvazörün iletişim çanağı sinyal gönderdi ve otomatik iniş sinyal alıcısı iniş için gereken talimatların şifresini çözdü.</p>
				<p class="normal">Doğruca Cestus'un başkenti olan ChikatLik'e gittiler, X'Ting lisanında bu kelime merkez anlamına geliyordu. Xutoo gemiyi maharetli şekilde idare ediyordu, sanki pilot olmak için doğmuştu.</p>
				<p class="normal">Her zamanki gibi tüm konularda eğitimliydiler.</p>
				<p class="normal">Altlarındaki gezegeni görmelerini engelleyen kilometrelerce genişlikteki toz bulutlarının arasından geçerek alçaldılar. Rota bilgisayarı hedeflerinin ana hatlarını gösteren bir görüntü yayınladı ve Obi-Wan'ın yüzeyle ilgili bakarak görebileceğinden çok daha fazla görüntüyü onlara sundu. Cestus'un özelliklerinden biri de volkanların, su erozyonlarının ve bir zamanlar çok kalabalık olan X'Ting sürülerinin bin yıldır yaptıkları kazıların neden olduğu sayısız tünellerden oluşan ağdı. Bu mağaralar nedeniyle hapishane gezegeni olarak seçilmişti ve gemileri de şu anda en büyük lav mağaralarından birine doğru inmekteydi.</p>
				<p class="normal">Ağzından içeri girdiklerinde hava açıldı ve ilk kez etraflarında neler olduğunu görebilme şansını elde ettiler. Birkaç saniye sonra çevrelerinin ustalıkla işlenmiş ve boyanmış olduğunu gördüler. Obi-Wan birkaç parlak duvar yazısı gördü, borular ve çeliklerden oluşan bir şebeke, kim bilir kaç işçi neslinin ürünü olan bir labirent.</p>
				<p class="normal">Ayrıca işçilerin inşa ettikleri her şeyde estetiği de göz ardı etmediklerini görerek hayran olmuştu. Ölümlülerin inşa ettikleri şeyler ne kadar güzel olsa da doğal güzellikler her zaman Obi-Wan'ın daha çok dikkatini çekmişti, sanki insan bilincinin asla idrak edemeyeceği şekilde Güç'ün doğruluğuna ve derinliğine tanıklık ederlerdi.</p>
				<p class="normal">Diğer bir tünele yönelip sola döndüler. Köşeden suni ışıklar yansıyordu. Bir an için gözleri kamaştı.</p>
				<p class="normal">ChikatLik'in ofis ve daireleri volkanik yapıya öyle güzel entegre olmuştu ki doğanın yaptıklarının nerede bitip ölümlülerin yaptıklarının nerede başladığını anlamak çok güçtü. Binlerce yol ve kaldırım gördü, ama hava trafiği çok azdı. Kıvrımlı ve taşla kaplı yolların büyük bölümüne aynı zamanda yürüyen yollar da eşlik ediyordu ve sanki canlı bir organizma gibi zaman içerisinde şehirle birlikte büyüyüp geliştiği anlaşılıyordu.</p>
				<p class="normal">Gemileri kuleler ve yüksek yolların arasında zikzaklar çizerek gitmek istedikleri yerin dışındaki, bir tür büyük iskan bölgesi, merkezi bir iniş pistine doğru yol aldı. Volkanik kayaların sert gri ve siyah duvarlarla örtüldüğü yerlerde belki de kovan işçilerinin sindirim sistemleri için özel yerler yapılmıştı.</p>
				<p class="normal">Gemi yavaşça alçalırken yan pencerelerden birinde hazır olda duran bir sıra üniformalı insan asker gördüler. Obi-Wan, Xutoo'nun ana motorları kapattığını biliyordu, dolayısıyla yaklaşırlarken ısı ya da radyasyon sorun olmayacaktı.</p>
				<p class="normal">Doolb Snoil'in yeşil gözleri heyecanla oynuyordu. "Bakın, şeref kıtası!"</p>
				<p class="normal">"Evet," diye cevap verdi Obi-Wan. "Buralara Coruscant'tan temsilci gelmesi pek rastlanılan bir olay değildir. Korkarım ki bu mesele sadece bir iş meselesinden çok daha ciddi."</p>
				<p class="normal">"Ah," dedi Snoil. "Kovan siyasetinin bazı unsurlarının hâlâ geçerli olduğunu tahmin ediyorum. Karmaşık ve şaşırtıcı sosyal iletişim bizi bekliyor, Üstat Jedi."</p>
				<p class="normal">Obi-Wan güldü. Bu doğruydu, artık önceki gibi sadece barışın koruyucusu değildi. Bugün o bir elçi, merkezi hükümetten gelen bir temsilciydi. Sevse de sevmese de bu rolü kabul edecekti.</p>
				<p class="normal">Şeref kıtası insana yakın bir tür olan Kiffar'lardan oluşuyordu, kapı açılıp da rampa yere değer değmez bu dikkatini çekmişti. "Üstat Kenobi, size ChikatLik'e hoş geldiniz demekten onur duyarım," dedi en yakındaki muhafız. "Vekil'in şu anda meşgul olduğu haberini aldım. Kovan meselesi. Bu gece dönecek ve yarın sizi kabul edecek."</p>
				<p class="normal">Obi-Wan başını salladı ve Snoil'in göz bebekleri keyifle fır döndü.</p>
				<p class="normal">Droid müzisyenlerden oluşan bir bando, Obi-Wan, Snoil ve astromechdroidleri rampadan inerken, muhtemelen Cestusların gezegen marşı olan bir müziği çalmaya başladılar. Bando daha sonra da Cumhuriyet'in resmi marşını çaldı. "Tüm Yıldızlar Birlikte Işıldar." Bir zamanlar bu şarkı kanını kaynatırdı ama son aylarda onu ne zaman duysa tüyleri diken diken olmaya başlamıştı.</p>
				<p class="normal">Marş bitince Kiffar muhafızları yeniden selamladı. "Teşekkürler," dedi Obi-Wan ve Snoil'in gözleri de müziğin ritmiyle hareket etmeye son verdi. Etkilendiği bir gerçekti.</p>
				<p class="normal">"Cestus'a hoş geldiniz. General Kenobi, Avukat Snoil."</p>
				<p class="normal">Obi-Wan başını salladı. "Teşekkürler, Çavuş. Umarım görüşmeleri kısa sürede halleder ve böylece geri dönmeden önce gezegeninizin güzelliklerini görmek için zaman ayırabilirim."</p>
				<p class="normal">Bu cümleleri öyle akıcı şekilde ifade etmişti ki Obi-Wan bile kendisine hayret etti. Gerçekte pek de iyi bir siyasetçi olduğu söylenemezdi. Barışı korumakla siyasetçiliğin ortasında bir nokta bulmak zorundaydı ve eğer doğru yolu seçmişse...</p>
				<p class="normal">Zihninde bu düşünceler varken dudaklarında da hafif bir gülümseme belirdi, Obi-Wan ve Snoil, uçuşa açık taşıma hatlarının üzerinden geçen bir demir yoluna kadar askerlerin refakatinde gittiler.</p>
				<p class="normal">"Gezegenin yüzeyinde çok az bina var," dedi Snoil. "Neden?"</p>
				<p class="normal">"Doğal mağaralar mahkumların kalması için uygun yerlerdi ve kum fırtınalarından ve yağmacı yerlilerden de korunma sağlıyorlardı. Bunlar uzun zaman önceydi."</p>
				<p class="normal">"Ya şimdi?" diye sordu Obi-Wan.</p>
				<p class="normal">"Şimdi mi?" diyerek omuz silkti rehberleri. "Veba kovanlardaki sürülerin çoğunu kırıp geçirdi. Biz de boş kalanlara yerleştik."</p>
				<p class="normal">Onlar aracı takip ederlerken bir çift droid eşyalarını getirip onların arkasından gelen diğer bir araca yerleştirdi. Binaların büyük bölümü sarkıt ve dikitlerin taklidiydi ama çok sayıda değişik kültürün etkisini gösteren farklı mimari türlerin ürünlerini görmek de mümkündü.</p>
				<p class="normal">Kayadan bir duvara oyulmuş büyük ve güzel bir yapıya yaklaştılar. Dikkatli bakmayınca bir bina olduğunu anlamak gerçekten güçtü. "Geldik," dedi muhafız.</p>
				<p class="normal">"Bu da ne?" dedi Obi-Wan. Belki bir kilometre uzanıyordu ve Obi-Wan'ın bir Rim dünyasında gördüğü en büyük yapılardan biriydi, o kadar büyüktü ki onu başta kayaların doğal bir uzantısı zannetmişti.</p>
				<p class="normal">"Grand ChikatLik burada inşa edilmiş ilk hapishanedir," dedi rehberleri. "Elli yıl önce otele çevrildi ve şu anda en lüks otelimiz burasıdır."</p>
				<p class="normal">Artık açıkça görebiliyordu; birkaç yüz metrelik restorasyon, bir kovanla devasa bir ofis kompleksinin dizaynlarının bir karışımı olan iç içe geçmiş bir daire ve bir küçük odadan oluşan bir yapı, hem suni hem de organik dizaynın ötesine geçen bir şey. Etkileyici.</p>
				<p class="normal">Arabaları lav mağarasına benzeyen bir yere girdi ve otelin lobisinden çıktı. İç kısmı mağaraya benziyordu, lobi doğal ve parlak bir pınarın çevresine inşa edilmişti, kireç taşından basamakların ortasından yukarı doğru tüpler yükseliyordu.</p>
				<p class="normal">Gümüş rengi protokol droidi onlara yaklaştı, sanki heyecandan titriyordu. "Hoş geldiniz! Sizler artık Cestus'un en lüks otelinin konuklarısınız."</p>
				<p class="normal">Snoil'in etli dudakları keyifle kıvrıldı. "Mekikte geçen günlerin ardından bir kabin değil de oda da kalmak güzel olur," dedi.</p>
				<p class="normal">İki X'Ting görevli ortaya çıkıp arkalarındaki bagajları taşıyan araca yöneldi. X'Ting'ler altın rengiydi, bedenleri oval ve inceydi, bacakları da cılızdı. "Bu iki özel konuğumuza odalarını gösterin," dedi droid. Muhtemelen bu sıra dışı konuklardan alacakları dolgun bahşişlerin hayalini kuran görevliler bagajları önce droid arabalara taşıyıp, o arabaları da asansöre yüklediler. Obi-Wan X'Ting'lerden birinin yaka kartında FIZZIK yazdığını gördü.</p>
				<p class="normal">Asansör mağaranın iç duvarı boyunca yükseldi, hızla ve titremeden gidiyordu, sonra da kapı açıldığı zaman odaya karşılık gelmesi için kendi etrafında döndü.</p>
				<p class="normal">X'Ting görevliler bagajları indirip odalara taşıdılar. Droid başını eğdi. "Umarım odalarınızı beğenirsiniz, beyler."</p>
				<p class="normal">Obi-Wan kendisini droidden ziyade görevlilere cevap verirken buldu. "Beğeneceğimden eminim."</p>
				<p class="normal">"Vekil gelmeden önce belki de şehri gezmek istersiniz."</p>
				<p class="normal">"Çok düşüncelisin. Kendi başımızın çaresine bakabileceğimizden eminim."</p>
				<p class="normal">Protokol droidi ayrılırken Fizzik ve diğerine de kendisiyle birlikte gelmeleri için işaret etti, onlar da öyle yaptılar.</p>
				<p class="normal">Doolb Snoil konuşmaya başladı ama Jedi bir parmağını kaldırıp onu susturdu. Obi-Wan eşyalarını boşaltırken astromech de odayı taramaya başladı, her hareketi yavaş ve kontrollüydü.</p>
				<p class="normal">"Hangi odayı seçsem," dedi Snoil.</p>
				<p class="normal">"Hangisinin manzarası daha iyiyse," dedi Obi-Wan. "Senin burada çevreyi görmek istediğini söylediğini hatırlıyorum..." konuşmaya devam edecekti ki astromech'i "oda temiz" sinyalini bipledi.</p>
				<p class="normal">"Sanırım güvenli. Odada herhangi bir dinleme cihazı ya da benzeri şey yok. Durum değişirse mech'imiz bize haber verir."</p>
				<p class="normal">"Teşekkürler, dostum," dedi Snoil, kaşlarından birini silerek. "Sana açıkça ifade edeceğim, Üstat Obi-Wan. Bu ortalığı kolaçan etme olayı beni çok rahatsız ediyor."</p>
				<p class="normal">"Senin bu konuyu düşünmene gerek yok," dedi Obi-Wan. "Sen kendi işini yap, diğer işleri de bana bırak."</p>
				<p class="normal">"Sence işler yolunda mı?"</p>
				<p class="normal">"Daha önce de dediğim gibi-" Snoil'in yanına oturdu, inişten beri görüp duyduklarını zihninde toparlayıp bir sıraya koymaya çalıştı. "Saraya gidecek ve kalanını sonra göreceğiz."</p>
				<p class="normal">"Ya önerilerimizi dikkate almazlarsa?"</p>
				<p class="normal">"O zaman," dedi Obi-Wan düşünceli şekilde, "işler karışır."</p>

		</body>
</html>