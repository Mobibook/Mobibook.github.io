<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_15">   15   <br class="chapter"/></h1>
				<p class="normal">Kit Fisto, Nate ve üç kardeşi gizlice gidecekleri yere vardılar, gizemli adamları Sheeka Tull tarafından belirtilmiş olan, Dashta Dağı bölgesinde gerekli keşifleri yaptılar. Tull onları bir kaya çıkıntısının altında gizlenmiş bir mağaraya yönlendirmişti. Bu mağara acil durumlarda iniş pisti olarak kullanılabilecek geniş ve düz taştan bir zemine açılıyordu. Güvenlik nedeniyle ana toplanma bölgesi mağara girişinden yokuş aşağı yüzlerce metre aşağıdaydı.</p>
				<p class="normal">İlk bakışta mağara ideal görünüyordu, fakat Kit içeri girdiğinde sensör tendril'leri titremeye başladı. Bir speeder bike'ın yarısı büyüklüğünde kaba tüylü, dört ayaklı bir memelinin kurumuş leşi duruyordu. Görünür bir yarası yoktu... acaba ölmek için mi bu mağaraya gelmişti? Leşi ayağıyla kenara itip bir adım daha attı. Ortalıkta yaşam belirtisi yoktu. Yan tüneller farklı yönlere doğru devam ediyordu. Üzerlerinden mağara kuşları ve membranöz sürüngenlerin ciyaklamalarını duymaya başladılar. Köşelerde yosunlar ve eski ve tozlu ağlar görülüyordu ama tehlike arz eden bir şey yoktu.</p>
				<p class="normal">"Burada bir şey olabilir," dedi Nate, arkasından gelerek.</p>
				<p class="normal">"Belki de başka bir mağara bulsak iyi olacak," dedi CT-12/74. Onun adı da Seefor'du.</p>
				<p class="normal">"Tull'la temasa geçene kadar olmaz," dedi Kit.</p>
				<p class="normal">Burada, bulundukları engebeli vadide ilkel birkaç tür hariç hemen hiç bitki yoktu, ilk saatlerini kamp kurmak, yataklarını hazırlamak ve prefabrik evleri monte etmekle geçirdiler. İşlerine o kadar dalmışlardı ki ilk mağara örümceği ortaya çıktığında güçlükle farkına vardılar.</p>
				<p class="normal">Kit ağları ya da gördükleri leşin neyin kurbanı olduğunu anlamadığı için kendisine küfretti, ama sekiz bacaklı felaket gölgelerin içinden çıkıp Sirty'ye saldırdığı zaman Nautolan duraksamadan harekete geçti. Işın kılıcının, bacaklarından birini kestiği örümcek çığlık attı, toparlanan asker silahını çekti ve daha gövdesi yere düşmeden canavara üç atış kondurmayı başardı.</p>
				<p class="normal">Sevinmeye zamanları yoktu ne yazık ki, yaklaşık aynı büyüklükte altı mağara örümceği karanlığın içinden çıkıp geldi.</p>
				<p class="normal">Kit askerlere kare düzenine geçmelerini emretti ve sekiz bacaklı saldırganlar üzerlerine geldiğinde hepsi ateşe hazır halde bekliyordu. Arkalarda bir yerde bir yuvaları olmalıydı ve onlar da gayet doğal şekilde bulundukları bölgeyi koruyorlardı. Düşünecek zaman yoktu. Harekete geçmenin zamanıydı.</p>
				<p class="normal">Mağara örümceği Kit'in çaprazındaki askere, Nate'e, ağını püskürttü. Asker omuzu üzerinde yuvarlanıp ateş konumuna geldi, ateş edip örümceğin saklandığı yerin üzerindeki kayaları tuzla buz etti. Talihsiz yaratığın üzerine molozlar yağarken Nate tekrar yuvarlanarak ayağa kalktı ve speeder bike'lardan birine koştu.</p>
				<p class="normal">Kaçıyor muydu? İmkansız. GAR'ın kısa ama şanlı tarihinde emre itaatsizlik eden, görevini yapmayan ya da kaçan bir asker görülmemişti. Fakat –</p>
				<p class="normal">Hemen arkasında kıllı ve sekiz bacaklı bir canavar tıslayarak sıçradı. Kit daha erken davranmıştı, ışın kılıcı vınladı. Örümcek sıçrayarak kaçtı ve diğer tarafa indi. Tekrar sıçradı ve zehir püskürttü. Kit yana çekildi, yeşilimsi sıvının bir bölümü ışın kılıcına denk gelip buharlaştı. Önlerindeki kayalar sallandı ve bir sürü küçük örümcek, Kit'in dizinden daha yüksek değildiler, ortaya çıktı, parlak gözleri aç, zehir damlayan dişleri keskindi.</p>
				<p class="normal">Neler olduğuna bir göz attı ve bir banta'nın yarısı büyüklüğünde devasa kızıl bir dişi gördü, gölgede saklanmış gözlerini onun üzerine dikmiş bekliyordu. Birliklerine komuta eden bir general gibi.</p>
				<p class="normal">Bu Kit'in anlayabileceği bir şeydi. Klon Savaşları'nın başlamasından beri Kit Fisto bir generaldi ve emrinde askerler vardı. Haydi! dedi içinden, göz bebekleri kocaman oldu. Dengesini korumak için bacaklarını açtı ve bekledi.</p>
				<p class="normal">Nate'in speeder bike'ı hemen çalıştı. Onun maharetli idaresinde mağara zemininde yükseldi ve olduğu yerde dönerek örümceklere yöneldi. Ona zehir ve ağ püskürttüler ve bunu her yaptıklarında aşağıdaki kardeşlerinin ateş etmek için bir fırsatı daha oldu. Mağara lazer ışınları ve Kit Fisto'nun hiç durmayan kılıcıyla aydınlanırken, örümcekler de tüm güçleriyle karşılık verdiler, garip ve şekilsiz gölgeleri mağaranın duvarlarına düştü. Canavarlar atladı, zıpladı ve süründü. Zırhı eriten zehirlerini ve askerlerin kol ve ayaklarını bağlayan ağlarını püskürttüler. Ama Geonosis karesini aşmayı hiçbiri başaramadı, bu taktik hem savunma hem de saldırıda maksimum ateş gücü sağlardı.</p>
				<p class="normal">Speeder'ın üzerindeki asker zikzaklar çizerek örümceklerin dikkatini dağıttı. Sekiz bacaklı rakipleri yerde çok hızlıydı ama bu uçan nesneye karşı ne yapacaklarını pek bilememişlerdi. General Fisto öyle tiz bir ıslık çaldı ki yirmi metre uzaktaki Nate'in bile kulakları çınladı. Diğer askerler de speeder'larına koştular ve kısa süre içerisinde mağara kükreyen, dalan ve ateş eden speeder'lardan geçilmez oldu.</p>
				<p class="normal">Keyfine diyecek olmayan Nate kahkahayı bastı. Selenome'la olan mücadelesine geri dönmüş gibiydi: Kiminle uğraştığınızı bilmiyorsunuz değil mi?</p>
				<p class="normal">Mağaranın tepesinden gelen yeni örümcekleri görünce hevesi kursağında kalmıştı. Bir bunlar eksikti –</p>
				<p class="normal">Koca dağdaki en büyük yuvaya denk gelmişlerdi herhalde? Gidişat iyi değildi ama kadere sitem etmenin zamanı değildi, savaşmaktan başka yapacak bir şey yoktu.</p>
				<p class="normal">En az altı tane büyük ve düzinelerce de küçük örümcek, lazerler, ışın kılıcı ve tepelerine çöken molozlar yüzünden can verdi ve kalanlar da çığlık çığlığa geldikleri karanlığa çekildiler. İçlerinde en büyüğü olan kızıl ve kıllı dişi diğerleri kaçarken onları korudu.</p>
				<p class="normal">Askerler takibe başladılar ama general elini kaldırdı. "Hayır!" diye bağırdı. "Kaçıyorlar. Bırakın anaları kaçsın."</p>
				<p class="normal">Dişi gözlerini generale dikti. Şaşırtıcı şekilde sanki hürmet eder gibi başını eğdi ve karanlıkta kaybolup gitti.</p>
				<p class="normal">Askerler araçlarını indirdiler ve silahlarını indirmeden evvel çevrelerini son bir kez dikkatle gözden geçirdiler.</p>
				<p class="normal">"Hemen çevre sensörleri yerleştirin," dedi General Fisto. "Yani burada mı kalacağız, Komutanım?" diye sordu Nate.</p>
				<p class="normal">General Fisto'nun cevap verirkenki gülümsemesi pek hoş değildi. "Muhtemelen tüm mağaralar örümcek kaynıyordur. Hiç değilse buranın artık temiz olduğunu biliyoruz."</p>
				<p class="normal">"Ayrıca," diye fısıldadı Sirty, Nate'e General Fisto uzaklaştığı zaman, "burası için savaştık. Artık bizimdir."</p>
				<p class="normal">Diğerleri mağaraya yerleşmekle meşgulken, Kit Fisto iletişim ünitesini tümüyle terk edilmiş arazide görüş hattı kapalı olan mağarasından bir kilometre kadar uzağa taşıdı. Orada cihazı açtı ve oturup bekledi.</p>
				<p class="normal">Beş saniye sonrada kapattı. Beş dakika bekleyip tekrar beş saniye yayın yaptı ve bu böyle sürüp gitti.</p>
				<p class="normal">Bir saat sonra uygun kod dizininde bir cevabın geldiğini gördü. Monitörü kapattı ve bekledi.</p>
				<p class="normal">Güneş batı ufkuna yaklaşmıştı ki güneyden hurda bir yük gemisinin geldiğini gördü. Ağır ağır uçtu ve altındaki çalıları kavurarak gittikçe alçalmaya başladı. Bu termal verimsizlik onun eski bir model ya da hasarlı olduğunun göstergesiydi.</p>
				<p class="normal">Kapısı açıldı ve rampa aşağı indi. Kit bir bipleme sesi duydu ve ardından kapıda bir dişi insan belirdi.</p>
				<p class="normal">Kit'in insan güzelliğini takdir edebilecek ölçüsü çok azdı ama yürüyüşüne ve endamına bakılırsa bu dişinin fiziksel durumu kusursuzdu, pürüzsüz siyah cildi ve parlak kısa saçları sağlıklı bir bağışıklık sistemi olduğunu gösteriyordu, üstelik son derece de bilinçli ve tetikte biri olarak gözüküyordu. Çok iyi. Planlarını başarıyla uygulayabilmek için bu niteliklere ihtiyacı olacaktı.</p>
				<p class="normal">Kadın, Kit'i süzdü, yüz ifadesinden kızgın olduğu görülüyordu. "Bir Nautolan. Okyanustan bu kadar uzakta ne işin var?"</p>
				<p class="normal">Jedi umursamadı. "Bekliyorum," dedi.</p>
				<p class="normal">Kadın gözlerini çevirdi. "Espri yeteneği sıfır. Pekala, Alderaan'ın üç ayı var."</p>
				<p class="normal">"Demos Dört'ün ise iki," diye cevap verdi Kit, tereddüt etmeden. Kadın başını sallayarak onayladı. "Adım Sheeka Tull. Bana seni beklemem söylendi."</p>
				<p class="normal">"Sana tam olarak ne söylendi?"</p>
				<p class="normal">Kadın parmağıyla kumun üzerinde bir çizgi çizdi. "Eğer sana yardım edersem benimle ilgili bazı şeyleri unutacaklarını söylediler. Yeterli mi?" Tekrar ona baktı, gözleriyle meydan okuyordu. Kit başını sallayınca kadın rahatlamış gibi göründü. "Pekala. Neye ihtiyacın var?"</p>
				<p class="normal">"İhtiyacım olan güvenilir birisi. Mağara örümcekleri vardı."</p>
				<p class="normal">Kadın başını iki yana salladı. "Bu dağlar örümcekle kaynar ama o mağarayı kontrol ettiğimde hiç görmemiştim. Özür dilerim."</p>
				<p class="normal">Kit iradesini test eder gibi gözlerini ona dikti. Doğruyu mu söylüyordu? Şansölye'nin en güvenilir taktisyeninin kendilerine tavsiye ettiği bu gezegendeki adamları oydu. "Pekala. Bana Desert Wind olarak bilinen şu anarşistlerden bahset," dedi.</p>
				<p class="normal">"Geçen sene çok ağır kayıp verdiler,"dedi Sheeka Tull. "Onlarla ne işin var?"</p>
				<p class="normal">"Senin bilmen gerekmiyor," diye cevap verdi.</p>
				<p class="normal">"Hayır." Kadının gözleri kısıldı. "Benim asıl bilmem gereken şey bu. Eğer söylemezsen sana yardım edemem. Buna cesaret edemem."</p>
				<p class="normal">Kit onu izledi. Eğer onu uzun süreden beri tanısaydı doğruyu söyleyip söylemediğini ya da blöf yapıp yapmadığını anlayabilirdi. Hemen bir karar vermesi gerekiyordu ve ne kadar dikkatle bakarsa baksın kesin bir şey söyleyebilmesi güç görünüyordu. "Eğer hükümeti devirmek gerekirse kullanacağımız sabotaj ve yanıltma görevlerinde kullanılacak etkili bir birim kurmamız gerekiyor."</p>
				<p class="normal">Bu sözlerin onu ne kadar şaşırttığının farkındaydı ama kadın yüz ifadesini korumakta son derece başarılıydı. "Dürüstlüğün için teşekkürler."</p>
				<p class="normal">"Bizi Desert Wind'e götürebilir misin?"</p>
				<p class="normal">"Hayır. Ama sizi onları tanıyan kişilere götürebilirim."</p>
				<p class="normal">"Bu da olur."</p>
				<p class="normal">"İşiniz bittikten sonra beni tamamen unutun." Kadın yumruğunu beline dayamış şekilde durdu.</p>
				<p class="normal">"Sorun değil."</p>
				<p class="normal">Kadın başını salladı ve parmağının ucuyla kumda bir daire çizdi. "Tamam, öyleyse," dedi. "Spindragon'la tanışma zamanınız geldi."</p>

		</body>
</html>