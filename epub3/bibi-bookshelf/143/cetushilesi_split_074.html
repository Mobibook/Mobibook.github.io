<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_72">   72   <br class="chapter"/></h1>
				<p class="normal">Gölgelerin mağara duvarında oynadığı sessiz pandomim odun ateşinin canlanmasıyla daha da hareketlendi. Obi-Wan, bir araya gelmiş olan Desert Wind'in üyelerini incelerken tüm galaksiyi, geçen tüm asırları, bu mağaralarda yaşamış böyle ateşlerin önlerinde benzer nedenlerle toplanmış binlerce canlıyı düşündü.</p>
				<p class="normal">"Büyük zorluklarla karşı karşıyayız," diye girdi söze.</p>
				<p class="normal">"Ama gayet iyi gidiyorduk," dedi Resta.</p>
				<p class="normal">"Doğru ama bunun da bedeli var ve bu bedel giderek artıyor. Buna daha fazla göz yumamayız."</p>
				<p class="normal">"Nasıl oldu bu?" dedi OnSon, uzun saçlarını geri atıp alnındaki hilal şekilli yarayı ortaya çıkararak. "Elimizden geleni yaptık..."</p>
				<p class="normal">Obi-Wan gencin söylediklerindeki acıyı hissettiğine üzülmüştü. "Bu doğru," diye cevap verdi. "Sizin hiçbir suçunuz yok. Kanınızın ve terinizin son damlasına kadar çarpıştınız. Sizi biz başarısızlığa uğrattık." Kit Fisto bir tepkide bulunmadan dinliyordu. Obi-Wan keşke şu an aklından geçenleri bilebilsem diye düşündü.</p>
				<p class="normal">Jedi'ların gitmeye hazırlandıklarını düşünerek karşı çıktılar. "Hayır!" dedi OnSon. "Siz olmasanız bu yaptıklarımızın hiçbirini yapamazdık. Bunlar boşuna yapılmadı!"</p>
				<p class="normal">"Hayır," dedi Kit Fisto. "Yapılmadı. Ama attığımız her adım boşa çıkarıldı ve işin içinde bilmediğimiz etkenler de olduğuna inanıyoruz."</p>
				<p class="normal">"Ne etkenleri?" diye gürledi Resta.</p>
				<p class="normal">"Bilgi hükümete ulaştı, ya casuslar, gizli cihazlar ve hainler tarafından ya da..." orada sesi sanki derin düşüncelere dalmış gibi sönüp gitti.</p>
				<p class="normal">"Ya da ne?"</p>
				<p class="normal">"Ya hem bilgili hem de acımasız biri tarafından..." sesi yine alçaldı. Zihnindeki sezgi kıvılcımı yeniden parladı. Bu kıvılcım ilk kez sabah, kampın geri kalanı uyurken, yaptığı meditasyon sırasında parlamıştı. Trans sırasında bir bağlantı olduğunu sezmişti. Cestus'ta durduğu zaman zarfında birisinin ya da bir şeyin enerjisini hissetmişti sürekli olarak. "Başından beri hayati önem taşıyabilecek güçte birisi. Ama geldiğinden beri hiç ön plana çıkmadı. Her şey mükemmeldi ama yine de..."</p>
				<p class="normal">Titreyip kendisini toparladı ve devam etti. "Gerçekleşen her şey bizi planımızdan biraz daha uzaklaştırdı ve sonuç olarak şundan eminiz ki Şansölye Palpatine kısa süre içerisinde Duris'i tehdit etmek için bir süperkruvazör gönderecek. Eğer o zamana kadar bir ilerleme kaydedemezsek sonuçta topyekün bir savaşa yol açacak bir bombardımanın başlaması ihtimali yüksek." Durdu ve sözlerinin etkisini iyice hissettirmesini bekledi. "Eğer bu olursa herkes kaybeder."</p>
				<p class="normal">"Ne yapabiliriz?" diye sordu Skot OnSon.</p>
				<p class="normal">"Bir fikrim var," dedi Jedi. "Belki tek el ateş edilmeden ve tüm ekonomiyi çökertmeden bu çatışmayı sona erdirebiliriz. Tehlikeli ama işe yarayabilir."</p>

		</body>
</html>