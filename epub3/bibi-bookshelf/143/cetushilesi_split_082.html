<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_80">   80   <br class="chapter"/></h1>
				<p class="normal">Jedi'lar için elveda deme vakti gelmişti. Desert Wind'den geriye kalanlar son bir kez daha mağaralara doluştular. Resta onlara Thal Val Zsing'in cesareti üzerine yazdığı şarkıyı söyledi. El çırptılar, selamlaştılar, sarılıp kucaklaştılar. Hayatta kalan askerler malzemelerini toplayıp Amiral Baraka'nın gönderdiği mekiğe taşıdılar.</p>
				<p class="normal">"Üstat Kenobi?" dedi Sheeka Tull, sakin bir zamanda.</p>
				<p class="normal">"Evet?"</p>
				<p class="normal">Gözlerinin içine bakamadı. "Acaba yaptığım kötü ve bencilce bir şey miydi?"</p>
				<p class="normal">"Ne demek istiyorsun?"</p>
				<p class="normal">"Hayatımda eksik olduğunu düşündüğüm bir şeyi geri getirmek istedim. Uzun süre önce tanıdığım bir şeyi... birisini."</p>
				<p class="normal">"Onu geri getirmeyi mi denedin?"</p>
				<p class="normal">Başını salladı. "Şimdi farkına varıyorum ki yaptığım en büyük ikiyüzlülükmüş."</p>
				<p class="normal">"Neden?"</p>
				<p class="normal">"Onu ben uyandırdım, Üstat Kenobi. O tüm yaşamı boyunca tutarlı, kendisini ve hayatını amacına adamış bir insandı."</p>
				<p class="normal">Obi-Wan parmaklarını birbirine kavuşturdu. "Bana da tüm galaksiyi dolaşıp sonunda kendine bir yuva bulmuş bir adam gibi geliyor."</p>
				<p class="normal">"Ama anlamıyor musun? Ne dediğinin farkındaydı. O görüntüyü göreceğimi ve geri dönemeyeceğini biliyordu. Tek isteği beni rahatlatmaktı o kadar." Başını bir o yana, bir bu yana salladı. "Biliyorum, biliyorum saçma geliyor ama yine de tümüyle haksız sayılmam."</p>
				<p class="normal">Üzüntüyle ona baktı. "Söyle bana Jedi. Onu kaybetmeden hemen önce onu uyandırıp hayatın yaşamaya değer bir şey olduğuna inandırmam beni ne yapar?"</p>
				<p class="normal">"Bir zamanlar bir adamı sevmiş ve tekrar sevmeye çalışan bir kadın."</p>
				<p class="normal">Ona bakarken bir anda gözlerinden yaşlar boşaldı.</p>
				<p class="normal">"Hiçbirimiz kalbimize hükmedemeyiz," dedi Obi-Wan. "Yapabileceklerimizi, yapacaklarımızı ve yapmamız gerekenleri yaparız... ahlakımız ve sorumluluklarımız çerçevesinde. İnsanı yalnızlığa da mahkum edebilir."</p>
				<p class="normal">"Sen hiç..." diye başladı ama cümlesini bitiremedi.</p>
				<p class="normal">"Evet," dedi ve başka bir şey söylemedi.</p>
				<p class="normal">Sheeka Tull için bu tek kelime yeterli olmuştu.</p>
				<p class="normal">"Bu nedenle," dedi Obi-Wan. "Güçlü olmalısın. Sanırım Jangotat senin sayende uyanık olarak geçirdiği son günleri için sana minnettardır. Sana gelince senin tek suçun sevmekti."</p>
				<p class="normal">Yaklaştı. Elini karnının üzerine koydu.</p>
				<p class="normal">"Karnındaki çocuk için de güçlü olmalısın."</p>
				<p class="normal">Hayretle gözlerini açtı. "Biliyor musun?"</p>
				<p class="normal">Obi-Wan gülümsedi. "Güçlü bir çocuk sanırım. Ve bir numarası değil de adı var."</p>
				<p class="normal">"Numara yok."</p>
				<p class="normal">"Hayır."</p>
				<p class="normal">Boş mağarada durdular. Yılan balıkları gitmişti. Bunun nedeni neydi? Yer sarsıntıları mı? Savaş söylentileri mi? Kimse bilmiyordu. Belki bir gün geri dönerlerdi. Belki de dönmezlerdi. İnsanlar onların değerli yeteneklerini kötüye kullanmışlardı ve hem insan hem de X'Tingler Rehberler'in gelip onlara tekrar yol göstermesini bekleyebilirdi. Burada yüz yıldan uzun bir süre en değerli varlıklarını, çocuklarını onlara sunmuşlardı. Bu yüzden de az daha hepsinin sonu geliyordu.</p>
				<p class="normal">Gitmekle en iyisini yapmışlardı.</p>
				<p class="normal">İkinci kampın dışındaki kayaların arasında Obi-Wan ve Kit, ARC'lerin içlerinden biri için düzenlediği cenaze törenine katıldılar. Sade bir törendi.</p>
				<p class="normal">Üçü bir mezar kazıp Jangotat'in naaşını içine yerleştirdi. Her biri mezara bir avuç toprak attılar. Sonra Forry konuştu, "Sudan doğduk, ateşte öleceğiz. Bedenimizden yıldızlar doğacak."</p>
				<p class="normal">Törenden sonra Jedi'lar komandolara taştan, yıldızları işaret eden bir parmağı andıran, bir anıt yapmaları için yardım ettiler. Bir süre orada durdular, mağaraya, kayalara, göğe baktılar ve bu mekanı hafızalarına kazıdılar.</p>
				<p class="normal">Artık yapacak başka bir şeyleri kalmamıştı.</p>
				<p class="normal">Gittiler.</p>

		</body>
</html>