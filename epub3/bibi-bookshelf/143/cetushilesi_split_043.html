<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_41">   41   <br class="chapter"/></h1>
				<p class="normal">Güney rüzgarını arkasına alan Sheeka, Nate'i yamaçtaki bir toprak yoldan tünellerden birinin ağzına götürdü. Ağız dört metreye altı metreydi ve içeri girdiklerinde asker dışarıdaki binaların onun zannettiği gibi yaşam alanları olmadığını gördü. Alet deposu olabilirlerdi. Duvarlara dizilmiş, borulardan gelen sıvılarla beslenen parlak mantarlarla aydınlatılan büyük bir alan vardı. Bunlardan birine elini yaklaştırdığında tüm vücudunun diken diken olduğunu hissetti.</p>
				<p class="normal">"Cestus'taki pek çok yerde dış dünyalılar hakim konumdadır. Onlara saygı duyduklarını söyleseler de X'Tingleri ilkel olarak görürler. Fakat onlardan gerçekten bir şeyler öğrenmeye çalıştığımız, bunun gibi ancak birkaç yerleşim yeri kaldı. Eğer bir şans verirsek gerçekten de onlardan öğreneceğimiz çok şey var."</p>
				<p class="normal">Çok sayıda insan ve dış dünyalı çocuk küçük X'Ting arkadaşlarıyla ortalıkta koşturuyordu, enerji doluydular ve durmak nedir bilmiyorlardı. Mesai sona ermişti ama bazıları hâlâ aletlerle uğraşıyor ve kendi aralarında gülüp şakalaşıyorlardı.</p>
				<p class="normal">Yaklaştığını görünce Sheeka'ya selam verdiler, Nate'e ise biraz tereddütle yaklaştılar. Ona yaklaşımlarını belirleyen şey Sheeka'nın yanında olmasıydı. Ortalıkta keskin bir koku vardı. Farklı egzotik maddelerle pişirilen yemeklerin kokusu ortalığı sarmıştı. Bu neşeli karmaşayı gariptir ki sevimli bulmuştu.</p>
				<p class="normal">Fakat bu ilk izlenimi geçer geçmez şartlanma derhal kontrolü ele geçirdi.</p>
				<p class="normal">"Ne düşünüyorsun?" diye sordu Sheeka.</p>
				<p class="normal">Hem doğru hem de değerleri ve duygularıyla paralel bir cevap vermeye çalıştı. "Güzel bir yaşama benziyor. Kolay bir yaşam. Bir askere göre değil. Bana göre değil."</p>
				<p class="normal">Nate onun bu tür bir cevabı kabulleneceğini düşünmüştü ama aksine Sheeka sinirlendi. "Bu sana kolay mı görünüyor? Çocuk yetiştirmek, sevmek, umut etmek. Ya sen?" Kısa ve güçlü bir kahkaha attı. "Çevrendeki her şey yenilenebilir. Gemiler, teçhizatlar, insanlar. Değiştirilebilir bir dünya. Bir şey mi bozuldu, yenisiyle değiştirirsin." Küçük ellerini sıkıp yumruk yaptı. "Ölümü düşünmeden asla evinden ayrılmazsın. Acaba çocuklarının hayatta kalıp kalamayacağını düşünmek nasıl bir şey biliyor musun? Değer vermek nedir bilir misin? Değer veren birinin gözünden evren neye benzer bilir misin? Sadece umudunu yitirmemesi için bile bir insanın ne kadar güçlü olması gerektiğini bilir misin?"</p>
				<p class="normal">Bu öfke patlaması karşısında Nate ne yapacağını bilememişti.</p>
				<p class="normal">"Belki... söylediklerini anlıyorum."</p>
				<p class="normal">Sanki günlerdir bu konuşma için prova yapıyormuş gibi devam etti. "Hayatın boyunca kurmak için senin çaba harcadığın ve ailenin çaba harcadığı her şeyin çok uzaklardaki birinin verdiği kararla yok olup gitmesi karşısında yıkılmadan ayakta durabilmek için ne kadar güçlü olman gerektiğini bilir misin?" Bir an durdu.</p>
				<p class="normal">"Ve senin gibi askerler."</p>
				<p class="normal">Şimdi de onun öfkelenme sırasıydı. "Benim gibi askerler sizi korur."</p>
				<p class="normal">"Sizin gibi diğer askerlerden."</p>
				<p class="normal">Buna karşı çıkıp bir şeyler söyleyebilirdi ama aksine üzülmüştü ve Sheeka'nın da hiç de zannettiği kadar farklı olmadığını görmüştü. Nihayetinde o da bir dış dünyalıydı. "Hayır. Savaşı bizim gibi askerler başlatmaz. Bizler sadece başlayan savaşlarda ölürüz. Bunun için ne övgü ne de tören bekliyoruz. Kimse adımızı bile bilmez. Aslında senin standartlarına göre zaten bizim bir adımız yok."</p>
				<p class="normal">Yüzündeki, sesindeki ya da söylediklerindeki bir şey öfkesini aşmayı başarmıştı, Sheeka aniden sakinleşti. "Nate..."</p>
				<p class="normal">Sheeka elini tutmak için uzandı ama Nate elini çekti. "Hayır. Duymak istediğin bu muydu? Evet, doğru. Bizim adımız yok. Hiç kimse de kim olduğumuzu bilmez. Ama biz kim olduğumuzu biliriz. Her zaman da bildik." Doğruyu söylediği için omuzlarının dikleştiğini hissetti. Askerler her zaman birbirlerinin kim olduğunu bilirdi. "Bizler Büyük Cumhuriyet Ordusu'yuz."</p>
				<p class="normal">Sheeka başını iki yana salladı. "Nate, üzgünüm. Seni suçlamak istemedim."</p>
				<p class="normal">Nate'in ifadesi yumuşamadı. Sheeka gardını düşürmüştü. Şimdi saldırmak haksızlık olurdu ama bu bildiklerini söylemesine de engel değildi. "Bizim sizler gibi seçim şansımız yok. Hayatımın her evresi önceden planlanmıştır."</p>
				<p class="normal">"Evet," dedi alçak sesle.</p>
				<p class="normal">Nate bir adım yaklaştı, onun koyu ve güzel yüzüne baktı. "Hem ne biliyorsun? Bak sonunda ikimizin de geldiği yer aynı oldu."</p>
				<p class="normal">Durdu. Sheeka'nın diyecek bir şeyi yoktu.</p>
				<p class="normal">Sheeka ona baktı ama uzun süre göz göze durmayı başaramadı. Sonra aralarından koşarak geçen bir çocuk ortamın havasını değiştirdi. Üzgün şekilde gülümsedi Sheeka. "Haydi," diyerek onu tekrar mağaraya geri götürdü.</p>
				<p class="normal">İkisi tepenin yamacında oturmuş, ayları izleyip mutlu sesleri dinliyorlardı. Sheeka ona Cestus'taki yaşamına dair bazı şeyler anlattı.</p>
				<p class="normal">"Kısacası kimi zaman yapabileceğimiz en iyi şey beklemek ve umut etmek. Sence bunun için dayanıklı olmak gerekmez mi?"</p>
				<p class="normal">"Gerçekten de göründüğü gibi mi?"</p>
				<p class="normal">Sheeka'nın cevabı yoktu, sadece yerden bir avuç çimen koparıp avucunda top yaptı ve yamaçtan aşağı fırlattı.</p>
				<p class="normal">"Üzgünüm," dedi Nate. "Ben Cumhuriyet'i savunmak için yaşarım. Eğer bu savunma bazılarının zararına olduysa da ne bunun için ne de kim olduğum için üzülecek değilim."</p>
				<p class="normal">Tek laf etmeden Sheeka ona biraz daha sokuldu. Sheeka tekrar konuşmaya başladığında Nate kendi düşüncelerinin bittiğini ve kendi sesinden başka hiçbir şeyin dikkatini çekmediğini fark etti. "Tüm yaptığınız hayatınızı feda etmek, hem de karşılığı olmadan. Bu kadar güçlü müsün, Nate? Basit bir mantar çiftçisi kadar güçlü müsün?"</p>
				<p class="normal">Tekrar birbirlerine baktılar ve Nate içinde daha önce hiç hissetmediği bir duygunun kıpırdandığını hissetti: umutsuzluk. Sheeka onu asla anlamayacaktı.</p>
				<p class="normal">Sonra öfkesini dizginlemiş olan Sheeka konuşmaya devam etti. "Hayır," dedi. "Bu benim hatam. Sorunun ne olduğunu biliyorum. Şu isim meselesi. Özür dilerim. Droidlerimi harf ve rakamlarla adlandırırdım. Kişilerin adı olur. Sizler de rakamlarınızı kısaltmaya başladınız."</p>
				<p class="normal">"Özür dilerim," diye Nate tam söze başlamıştı ki Sheeka elini kaldırdı.</p>
				<p class="normal">"Askerlerin gerçek ismi olur mu?" diye sordu.</p>
				<p class="normal">"Nadiren."</p>
				<p class="normal">"Sana bir isim vermem de sakınca var mı?"</p>
				<p class="normal">Ona öyle bir şefkatle bakıyordu ki neredeyse gülecekti. Ama gülemezdi. Tüm bu olanlar gerçekten de komikti.</p>
				<p class="normal">"Aklından hangi isim geçiyor?"</p>
				<p class="normal">"Jangotat'i düşünüyorum," dedi alçak sesle. "Mandalorian lisanında Jango'nun kardeşi demek."</p>
				<p class="normal">Güldü, ama gülmekten çok kıkırdamaya benzediğini fark etti. Jangotat. "Tabii," dedi. "İşleri kolaylaştıracaksa sorun yok. "</p>
				<p class="normal">Verdiği cevap onu rahatlatmıştı. "Teşekkürler. Teşekkürler, Jangotat. Aslında gerçekten de güzel bir isim," dedi ve onu dirseğiyle itti. İkisi de güldüler ve ardından sustular.</p>
				<p class="normal">Jangotat diye geçirdi içinden.</p>
				<p class="normal">Jango'nun kardeşi.</p>
				<p class="normal">Güldü.</p>
				<p class="normal">O benim.</p>

		</body>
</html>