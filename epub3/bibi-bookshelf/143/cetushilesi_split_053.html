<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_51">   51   <br class="chapter"/></h1>
				<p class="normal">Jedi ChikatLik'ten kovulduğundan beri geçen zaman zarfında Desert Wind üç rafineri, bir enerji tesisi ve bir fabrika yok etmişti.</p>
				<p class="normal">Ve Duris bunların sadece başlangıç olduğunu biliyordu.</p>
				<p class="normal">Kimden yardım isteyeceğini bilmiyordu. Tek yapabildiği güvenlikle ilgili emirler vermekti. Her ne kadar verdiği emirler eksiksiz uygulansa da artık bunun bir şeyleri değiştirebileceğinden emin değildi.</p>
				<p class="normal">Duris kime güvenebileceğini bilmiyordu. Beş Aile durmadan yalan söylüyordu. Bu onların doğası ve ayakta kalışlarının sırrıydı. Her birkaç saatte bir Cestus'ta başka bir olay meydana geliyordu ve bu da zamanlarının giderek azaldığının göstergesiydi. Beş Aile'nin de kendi çıkarları doğrultusunda çoktan planlar yapmaya başladıklarını biliyordu. Ya onu görevinden alacaklardı ya da daha kötüsü.</p>
				<p class="normal">Keşke tüm bu karmaşanın arasında Obi-Wan'la bir kez daha konuşabilseydi. Ona açıklaması için fırsat verebilseydi. Belki de sadece ikisi bu meselenin üstesinden gelebilirdi. Ama şimdi...</p>
				<p class="normal">"Emirleriniz, Hanımefendi," dedi Shar Shar.</p>
				<p class="normal">"İstihbarat toplamaya devam et, Shar Shar," dedi, "ve bir mucize olmasını bekle."</p>
				<p class="normal">Kimi çok gizli konular için Beş Aile olarak bilinen yöneticiler en gizli mekanlarında buluşurlardı, ChikatLik'in yetmiş kilometre güneyinde bir sığınak kompleksi. Sığınak resmi olarak "eğlence merkezi" adıyla biliniyordu ve tüm gezegeni izleyebilecek haberleşme teknolojisine ve on kişiye altı ay yetecek yiyecek ve içecek stokuna sahipti. Tesisin dışında bir holoatriyum, jimnastik ve yemek salonları, lüks süitler ve gezinti mekanları bulunuyordu. İç bölümü çok daha güvenliydi, kalın duvarları en şiddetli yangına bile bir gün dayanabilirdi.</p>
				<p class="normal">X'Ting klanıyla olan ilişkisine rağmen Trillot daha önce bu sığınağa hiç gelmemişti ve bir daha da gelebileceğinden şüpheliydi. Şu anda onu davet eden kişi uzaktan kuzeni ve ona iyilik borcu olan Quill'di. Yine de ortamın gerginliği hissedilmeyecek gibi değildi. Uzun boylu, kel kafalı, soluk yüzünde dövmeler olan bir kadın odaya girdiğinde de ortamın havası değişmemişti. Ventress'in giydiği kara Sullust derisinden dar kıyafeti vücudunun sanki kemiksizmiş gibi esnek oluşunu daha da net şekilde gözler önüne seriyordu.</p>
				<p class="normal">Trillot onu diğerlerine tanıttı. "Sizlere Asajj Ventress'i takdim ediyorum."</p>
				<p class="normal">Yeterince kibar bir takdimdi. Sonra da tekrar oturup ne söyleyeceğini duymak için beklediler.</p>
				<p class="normal">"Ben Komutan Asajj Ventress." Dövmeli yüzünde gözleri sanki mürekkeple çizilmiş gibi duruyordu. "Kont Dooku'nun temsilcisiyim. JK droidleri sayesinde hayal edemeyeceğiniz kadar güce ve servete kavuşacaksınız. Ama yanlış anlamayın, Efendimin elde edilecek kazançtan daha büyük amaçları var. Eğer ticaretin kurallarına riayet ederseniz kârlı çıkarsınız." Temsilciler kendi aralarında fısıldandı ve heyecanla başlarını salladılar, Ventress tekrar dikkatlerini çekebilmek için sesini biraz daha yükseltmek zorunda kaldı. "Aksi takdirde," diye uyardı hepsini, "pişman olmaya fırsat bulamadan ölürsünüz."</p>
				<p class="normal">Por'Ten cılız, mavi damarlı elini kaldırdı. "Bu tür konuşmalara gerek yok, Komutan. Yakın zamanda bazı sorunlar yaşanmış olabilir ama Obi-Wan Kenobi'nin... gidişiyle bizlerin tekrar eski konumumuza döndüğünü size garanti edebilirim."</p>
				<p class="normal">Ventress başını yana eğdi. "Sorun yok o zaman," dedi yüzünde beliren gülümsemeyle. "Şimdi de detayları konuşalım."</p>
				<p class="normal">Aklındakini söyleyecek cesur birisi çıkana kadar konuşmanın biraz uzaması gerekecekti. "İsteğiniz nedir?"</p>
				<p class="normal">Ventress önce gözlerini konuşana dikti, sonra bakışlarını yumuşattı. "Menfaatiniz doğrultusunda hareket etmeniz."</p>
				<p class="normal">Cevap onları tatmin etmiş görünüyordu. "Peki, nedir bu?"</p>
				<p class="normal">Ventress kaşlarını kaldırdı. Gözleri kömür gibiydi. "Hayatta kalmak. Eğer Jedi'larla anlaşma yapsaydınız hiçbiriniz bunun sonuçlarını görecek kadar hayatta kalamazdı. Şimdi kaçış kapsüllerinden en az birinin kurtulduğunu biliyorum. Hem Kenobi'nin hem de dostunun hâlâ yaşadığına inanıyorum. Bunu hissediyorum. Anlaşmamızı baltalamaya çalışacaklar."</p>
				<p class="normal">Leydi Por'Ten, Ventress'in öfkesi karşısında iyice sindi. "Peki, ne yapmalıyız?"</p>
				<p class="normal">İnce dudaklarında belli belirsiz bir gülümseme belirdi. "Bana itaat edin," dedi Ventress. "Ve bana elinizdeki verileri teslim edin, bir harita oluşturabileceğim verileri."</p>
				<p class="normal">"Neden?"</p>
				<p class="normal">Gözlerini kıstı. "Cevabını anlayamayacağın şeyleri bana sorma," dedi. "Kısaca Kenobi'nin benim seviyemde olmadığını ispat edeceğim diyelim. Onun yalanları benim gerçekliğimdir."</p>
				<p class="normal">Eldeki tüm veriler bir araya getirildi ve bilgisayarlara girildi. Her tespit, her sabotaj, kaçış pod'larının kaybolmasının da dahil olduğu bildikleri her şey bunların içindeydi.</p>
				<p class="normal">Her şey.</p>
				<p class="normal">Asajj Ventress projeksiyon alanının ortasına yürüdü, gözlerini kapamış kollarını uzatmıştı, yolunu el yordamıyla bulmaya çalışan kör bir kıza benziyordu.</p>
				<p class="normal">Sıradan biri için böyle görünebilirdi. Diğerleri içinse, amacının ona çizdiği yolu takip ederek, yaşayan enerji denizinin içerisinde dolaşan tehlikeli bir sireni andırıyordu.</p>
				<p class="normal">Trillot, Ventress'in gördüğü en güzel ve ürkütücü manzara olduğunu düşündü.</p>
				<p class="normal">Sonunda Ventress yüzünü ona döndü. Parmaklarını açmıştı, parmaklarından biri ışıl ışıl yolların ortasındaki bir noktaya değiyordu. "Burası," dedi. "Buradalar."</p>
				<p class="normal">"Emin misiniz?" diye sordu Leydi Por'Ten. "Nasıl bulabildiniz yerlerini?"</p>
				<p class="normal">Diğerleri nefeslerini tutmuştu ve soru sorarak bu tehlikeli kadını karşılarına almak istemiyorlardı.</p>
				<p class="normal">Cevap verirken göğsü yavaşça şişti. "Sizlerin Güç'le ilginiz yoktur. Fakat Obi-Wan. Evet... o onunla yaşar. O ve... evet..." gözlerini kapattı. "Bir diğeri." Nefes aldı, sanki havadaki bir şeyin kokusunu içine çekmişti. "Nautolan. Evet. O da bir Jedi. Hissediyorum. Güç'teki dalgalanmalarını hissedebiliyorum."</p>
				<p class="normal">Onlara gülümsedi. "Sudaki dalgalanmayı görseniz taşın nereye düştüğünü anlamaz mısınız? Eğer bu harita ve bilgiler doğruysa benim analizim de doğrudur."</p>
				<p class="normal">Ventress diğerleriyle konuşurken Trillot üzerindeki baskının arttığını hissetti. Eğer bu operasyon başarısız olursa çete lideri iki tarafın da hışmına uğrardı. Ama başarılı olursa...</p>
				<p class="normal">Quill ona doğru eğildi. "İyi iş başardın. Desteğe devam et, kuzen. Eğer Beş Aile kâr ederse sen de hayal bile edemeyeceğin bir servete kavuşursun."</p>
				<p class="normal">"Benim hayallerim oldukça geniştir," dedi Trillot, onlara bakmak için dönerek. "Teklifin nedir?"</p>
				<p class="normal">"Üç yüz yıldır," dedi Quill, Trillot'un etrafında dönerek, "Beş Aile olarak devam etti. Madencilik, üretim, satış ve pazarlama, araştırma ve enerji. Fakat madencilik her zaman iş gücünün ayrılmaz bir parça olduğu bir iş alanı olarak kabul edildi."</p>
				<p class="normal">"Yani?"</p>
				<p class="normal">"Yanisi... Duris öldükten sonra, kovan konseyinde Trillot için de boş yer açılmış olacak."</p>
				<p class="normal">Trillot'un gözleri parladı.</p>
				<p class="normal">"Düşünsene. Artık karanlıkta saklanmak zorunda kalmayacaksın."</p>
				<p class="normal">"Balolara davet edilecek miyim?"</p>
				<p class="normal">Quill gülümsedi. "Masanın başında oturup yemek yiyeceksin, Trillot, dostum. Senin ve ailenin bunca zamandır saklandığı karanlıktan çıkıp hak ettiği konuma yükselmesinin zamanı gelmiştir."</p>
				<p class="normal">Quill, Trillot'un zayıf noktasını bulmuştu. "Ne yapmam gerek?" diye sordu.</p>
				<p class="normal">Ventress tek kelime etmeden olanları izledi. Elleri, sanki parmak uçlarından besleniyormuş gibi, hâlâ açıktı. Trillot, Obi-Wan Kenobi'nin günler önce harika bir gösteri düzenlediğini duymuştu. Acaba Ventress de böyle bir şey yapabilir miydi? Yapabilse bile bu Jedi'lardan üstün olduğunu göstermeye yeter miydi...?</p>
				<p class="normal">"Bu meselede kimlerin senin dostun ve müttefikin olduğunu düşün. Duris'in olmadığı kesin."</p>
				<p class="normal">"Hayır."</p>
				<p class="normal">"Kenobi de değil," dedi alçak sesle, tehlikeli müttefiklerinin duymamasına özen göstererek. "Galaksi oyununda bizim gezegenimizi piyon olarak kullanmaya kalkan oydu."</p>
				<p class="normal">"Evet," diyerek başını iki yana salladı Trillot.</p>
				<p class="normal">"Kenobi'den korkuyor musun?"</p>
				<p class="normal">Trillot başını salladı.</p>
				<p class="normal">"Korkma. Müttefikimiz büyük Asajj Ventress onu yok edecek. Ona, hiç soru sormadan, elinden gelen her türlü desteği vermelisin. Kenobi hâlâ sana güveniyor olabilir ve senden yardım istemeye gelebilir. Eğer öyle yaparsa tereddüt etmeden harekete geç. Zamanı gelecek ve geldiğinde de sen gün ışığına çıkacaksın."</p>
				<p class="normal">"Harekete geçmeliyiz," dedi Ventress, onlara dönerek.</p>
				<p class="normal">"Aklında ne var?" diye sordu Leydi Por'Ten.</p>
				<p class="normal">Ventress sanki diğerlerinin varlığından habersizmiş gibi yürüdü. "Aklımda sizin JK droidlerini test etmek var."</p>
				<p class="normal">Beş Aile'nin üyeleri endişeyle birbirlerine baktılar. "Gabonna kristalleri yerleştirilene kadar öldürücü değillerdir, Hanımefendi."</p>
				<p class="normal">"Fark etmez. Esirlerden değerli bilgiler elde edilebilir. Ama daha önemli bir mesele var, aylar önce Kont Dooku özel baskın droidleri dizayn ve sipariş etmişti. Söylediğinize göre bu droidler tamamlanmış ve teste hazırmış."</p>
				<p class="normal">"Haklısınız," diye onayladı teknisyenlerden biri.</p>
				<p class="normal">"O zaman onlar ve JK'lar hep birlikte benim emirlerime göre hareket edecek," dedi Ventress ve gülümsedi. Bu gülümseme öyle rahatsız ediciydi ki oradaki herkes bunun yerine asık bir surat görmeye razıydı.</p>

		</body>
</html>