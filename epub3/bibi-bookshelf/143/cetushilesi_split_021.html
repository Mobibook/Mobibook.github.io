<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_19">   19   <br class="chapter"/></h1>
				<p class="normal">Tabandan tavana Obi-Wan'ın süiti en lüks şekilde döşenmişti. Forscan VI'nın ormanlarında geçirdiği haftalardan sonra Obi-Wan nihayet rahat yüzü görmüştü. Snoil, Cestus'un bilgisayarlarında kol gezip bulabildiği her türlü işe yarar bilgiyi depolarken Obi-Wan da konforun keyfini çıkarıyordu. Snoil araştırmaya devam ederken Obi-Wan kendisini uykuya teslim etti ve Jedi, sabah uyandığında onun hâlâ bilgisayar başında olduğunu gördü.</p>
				<p class="normal">Obi-Wan her hareketlerinin izlendiğini biliyordu – hükümete bağlı güçler ya da belki de Beş Aile'nin casusları tarafından; mevcut kukla rejimin arkasında da bu grubun olduğundan emindi. Hükümetler gelir giderdi, fakat para her zaman gücünü korurdu, tıpkı mevsimlerin sürekli değişmesine rağmen değişmeden kalan dağlar gibi.</p>
				<p class="normal">Muhtemelen başkalarının gözleri de onların üzerindeydi, gayriresmi ve dostça bakmayan gözler. Cestus'un suçlular sınıfı oldukça gelişmişti, pek çoğunun liderleri bir zaman gezegeni idare eden kovanlardan gelirdi. Her yerde kolları vardı.</p>
				<p class="normal">Snoil'in gözleri kocaman oldu. Paniğe kapılmamaya çalışıyormuş gibi görünüyordu. "Hayatımda böyle karmaşık bir ağ görmedim," dedi. "Üstat Obi-Wan, gerçekte neler olduğunu anlamak aylar sürebilir. Her şey bir şekilde kitabına uydurulmuş. Anlaşmaların hepsi kişilerle değil de ne oldukları belirsiz konsey ya da şirketlerle yapılmış. Başım döndü."</p>
				<p class="normal">"Ya bu Vekil'den ne haber? Gerçekten gücü var mı sence?"</p>
				<p class="normal">"Hem evet, hem de hayır," dedi Snoil. "G'Mai Duris kovanlardan geriye kalmış olanlara verilmiş sus payı gibi bir şey. Orijinal kontratların hepsi onunla yapılmış. Tahminimce halkın desteğine sahipse de kapalı kapılar ardında onu başkaları yönetiyor."</p>
				<p class="normal">"Kimler?"</p>
				<p class="normal">Vippit'in başı iki yana sallandı. "Muhtemelen Beş Aile."</p>
				<p class="normal">Birden önlerinde bir görüntü belirdi. Uzun kirpikli mavi bir Zeetsa kibarca selam verdi. "Vekil kendisine katılmanızı rica ediyor," dedi. "Sizce de uygun mu?"</p>
				<p class="normal">"Memnuniyetle," dedi Obi-Wan ve durdu.</p>
				<p class="normal">"Kısa süre içerisinde bir hava taksisi sizi almaya gelecek," dedi Zeetsa ve görüntü kayboldu.</p>
				<p class="normal">"Güzel!" dedi Obi-Wan keyifle. "Nihayet bir şeyler yapmaya başlıyoruz."</p>
				<p class="normal">Obi-Wan Snoil'e kabuğunu parlatması için yardım etti –Vippit'ler arasında yaygın bir uygulamaydı– kısa süre sonra avukat yola çıkmaya hazırdı. Lobiye indiler ve taksileri geldi. Yola çıkmalarıyla taht odasına varmaları arasında sadece dakikalar geçmişti.</p>
				<p class="normal">Onları Cestus'a getiren kruvazörün sığacağı büyüklükte bir mağaranın içine yerleştirilmiş olan taht odası mütevazi şekilde dizayn edilmişti, Şansölye'nin odası kadar gösterişli değildi. Nihayetinde Cestus kimi doğal kimi suni mağaralarla dolu bir gezegendi. Eğer burası suni değil de doğal bir mağaraysa o zaman Cestus'un doğal güzelliğini ifade ettiğini söyleyebilirdi.</p>
				<p class="normal">Bu zemini mermer kaplı yerde kovan konseyi toplanır, ayrıca lonca temsilcileri ve farklı klanların liderleri bir araya gelirdi. İçeride az kişi olduğu için aslında olduğundan çok daha büyük görünüyordu.</p>
				<p class="normal">Altın rengi gövdesi olan uzun boylu ve geniş bir X'Ting dişi kürsüde oturmuştu ve Obi-Wan onun Vekil Duris olduğunu kolayca anladı. Söylendiğine göre bu konuma yıllarca çalışarak ve siyaset alanındaki yeteneğini kullanarak yükselmişti. Güçlü ve dürüst biri olarak ün salmıştı, ciddi bir yüz ifadesi olsa da şu anda gülümsemekte olduğunu fark ediyordu.</p>
				<p class="normal">Tahtında otururken bile gücü hissedilebiliyordu, bakışları kibar ama katıydı. Anlaşılan bu resmi bir görüşme olacaktı.</p>
				<p class="normal">G'Mai Duris ilk kovan kraliçesinin soyundan geliyordu, ama dolaylı olarak; çünkü doğrudan akraba olan diğerleri vebada ölmüştü. Yine de Cestus'un mevcut durumu dikkate alınırsa bu onun için yeterliydi.</p>
				<p class="normal">Ayağa kalktı, birincil ve ikincil elleri elbisesini geniş bedeninin arkasından çekiyordu ve göğsü de gölgelerle kaplı bir vadiyi andırıyordu. Sahip olduğu asalet ve vakar, kuşaklar boyunca sürüp ona miras kalmış gibiydi. "Merhaba, Üstat Kenobi. Size, dünyamıza hoş geldiniz, demek istiyorum. Ben G'Mai Duris, Cestus Vekili."</p>
				<p class="normal">Obi-Wan eğilerek selamladı. "Şansölye Palpatine'in selamlarını getirdim," dedi.</p>
				<p class="normal">"Bunu duymak beni bahtiyar etti," diye cevap verdi. Onu dikkatle süzüyordu, bölmeli yeşil gözleri etkileyiciydi. "Senato'da artık bize kulak verenlerin kaldığından emin değilim. Halkımızın ya da sorunlarımızın dikkate alındığına dair bir işaret görmeyeli o kadar uzun zaman oldu ki."</p>
				<p class="normal">Bu sözlerin altında gizli bir ima mı yatıyordu? Obi-Wan Duris'in olması gerektiğinden daha gergin olduğunu hissetti.</p>
				<p class="normal">"Onunla görüştüğünüzde," dedi dikkatle, "ve bir gün görüşeceğinizden eminim, Şansölye'nin ne kadar anlayışlı bir insan olduğunu siz de göreceksiniz. Sizin sorunlarınızla fazlasıyla ilgili ve barışçı bir çözüme ulaşmayı her şeyden çok istiyor." İşte. O da çok farklı seviyelerde konuşabiliyordu. Mesele Duris'i doğru tartabilmiş miydi ve cevabı ne olacaktı?</p>
				<p class="normal">"Bunu ben de çok isterim," dedi. "Ama yanlış anlamayın, Üstat Jedi, insanlarımın refahı benim için her şeyden önde gelir. Konumumdan da. Barıştan da ve hatta hayatımdan da önde."</p>
				<p class="normal">Obi-Wan başını salladı, hoşuna gitmişti. Bu toplantı için günlerce hazırlansa da kısa sürede ona kanı kaynamıştı. "Sizin nasıl iktidara geldiğinizi anlayabiliyorum. Sorumluluklarınızla ilgili bu denli açık sözlü olmanız takdire şayan."</p>
				<p class="normal">G'Mai Duris de başını salladı. "Bunu Ord Cestus'la Cumhuriyet'in yöneticileri arasındaki daha güçlü ve kârlı bir iş birliğinin başlangıcı olarak kabul edelim."</p>
				<p class="normal">Obi-Wan kibarca ekledi. "Cumhuriyet'in yöneticileri yoktur. Sadece görev verilen kişiler vardır."</p>
				<p class="normal">"Tabii ki," dedi Duris, başını eğerek.</p>
				<p class="normal">Snoil ilk kez ağzını açtı. "Ben Hukukçu Doolb Snoil, Coruscant Hukuk Fakültesi'ni temsil ediyorum. Durumu elimden geldiğince açık şekilde ifade edeceğim," dedi yumuşak ve yüksek bir sesle. "Gelenek ve anlaşmalar gereği Cestus yetki sahibidir. Teknik olarak Cestus Cybernetics kanun dışı hiçbir şey satmıyor olmakla birlikte, JK droidlerinin modifiye edilerek Cumhuriyet askerlerine karşı kullanılacaklarından endişe ediyoruz."</p>
				<p class="normal">"Devam edin," dedi Duris.</p>
				<p class="normal">Snoil soğukkanlılığını koruyarak devam etti. "Bu nedenle, sizden anlaşmanın ilgili maddeleri gereği söz konusu droidlerin üretimi ve ihracatına son vermenizi istiyoruz."</p>
				<p class="normal">Diz yüksekliğinde mavi bir küre yuvarlanarak geldi. Holo'yu gönderen Zeetsa mıydı bu? Duris yaratığın kulağına fısıldamasına yetecek kadar eğildi. Önce dinledi, sonra da önlerinde havada duran farklı belgelerdeki verileri inceledi.</p>
				<p class="normal">Snoil yaklaşık bir saat daha konuşmaya devam etti, Cumhuriyet anlaşmalarından, Cestus Cybernetics'in hukuki durumundan, Beş Aile'den, güvenlik droidlerinin üretiminden ve bunun muhtemel sonuçlarından bahsetti. Duris açık sözlülükle hepsine cevap verdi, bu tür konularda bir ansiklopedi gibiydi, asla saygısızlık etmiyordu, zeki ve etkileyiciydi.</p>
				<p class="normal">Fakat Obi-Wan bunun büyük bölümünün numara olduğunu biliyordu. Fazlasıyla ürkmüş olmalıydı. Onun konumundaki bir X'Ting ortadan kaldırılmanın ne olduğunu herkesten daha iyi bilirdi. Tarih ona siyasetin nerede bitip yok oluşun nerede başlayacağını her şeyden daha iyi öğretmişti.</p>
				<p class="normal">İşlerin bu noktaya gelmemesini umuyordu, belki de bir mucize gerçekleşirdi; kişilerin iradesi çatışmaya meydan vermeden, sonuca barış içerisinde ulaşırdı.</p>

		</body>
</html>