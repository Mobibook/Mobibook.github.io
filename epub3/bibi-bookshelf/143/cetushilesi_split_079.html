<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_77">   77   <br class="chapter"/></h1>
				<p class="normal">Nexu tüm gücüyle ateş açtıktan hemen sonra gizemli hedefin üzerindeki kubbe alevler içerisinde içeriye çöktü. Clandes'te bir depreme yol açacak olan saldırının şimdi sadece Kibo Platosu'nu geçip gelen hafif sarsıntıları hissediliyordu. Ölü yoktu, sadece birkaç yaralı vardı ama sarsıntılar Barren'ın güneyinden bile hissedilmişti. Clandes'te sadece birkaç duvar çatlamıştı, alarmlar tüm şehri ayağa kaldırmıştı. Kuzeyde, ChikatLik yönünde de başka ve daha hızlı bir etkisi olmuştu.</p>
				<p class="normal">Yer altı gölünün yüzeyinde Obi-Wan ve Kit Fisto'yu hapsetmiş olan enerji kalkanı bir an için kapanırken yaydığı kırmızı ve sarı ışıklar yansıdı. Kit acı ve ateş hissediyordu, ışın kılıcı enerjinin büyük bölümünü emerek kalkanın onu kızartmasını engelliyordu. Nautolan sıçrayıp kurtulurken hızla eski şeklini alan kalkan onun topuğunu yaktı.</p>
				<p class="normal">Protokol droidi bir emir verdi ve Ventress'in tüm yandaşları silahlarını indirdi.</p>
				<p class="normal">"Teslim olduklarını sanmam," dedi Kit.</p>
				<p class="normal">Ventress güldü. "Onlara sadece tabancalarla sana karşı şansları olmadığını söyledim."</p>
				<p class="normal">"Ve..."</p>
				<p class="normal">"Ve şimdi," dedi. "Kolla kendini, Jedi."</p>
				<p class="normal">Genç X'Tingler saldırdı. Obi-Wan zor durumdaydı. Onları öldüremiyordu. Genç ve aptaldılar ve halklarına hizmet ettiklerini sanıyorlardı.</p>
				<p class="normal">"Ne düşündüğünü biliyorum," diye sırıttı Ventress. "Onlarla konuşabilmek istiyorsun. X'Ting lisanı bilmemen ne yazık."</p>
				<p class="normal">"Obi-Wan?" dedi Kit.</p>
				<p class="normal">"Onları öldüremeyiz."</p>
				<p class="normal">Hayır mı...? Kit sormak ister gibiydi. "Masum oldukları söylenemez." Nautolan hazırdı, Form 1 savaşmak için bekliyordu. Ventress anahtardı. Onu durdurmak zorundaydılar. Eğer bu aptallar kendilerini onlarla Dooku'nun uşağı arasına atmazlarsa milyonların felaketi olacak kadın belki de onların kurtuluşu olabilirdi.</p>
				<p class="normal">Ama... bu bir katliam olurdu. Obi-Wan vicdanını yoklayıp zor bir karar verdi. "Bunu ışın kılıçları olmadan yapmalıyız."</p>
				<p class="normal">Kit bu fikirden pek hoşlanmamış gibiydi ama sonunda iç çekti. "O zaman biraz egzersiz yapalım," dedi ve isteksizce kılıcını kapattı.</p>
				<p class="normal">Obi-Wan da aynısını yaptı, Ventress'in aptal X'Tingleri her taraftan üzerlerine çullandı. Obi-Wan eğilerek durasteel bir levyeden kurtuldu ve bunu yaparken de X'Ting'in dizine bir darbe indirdi. Arkadan ikinci bir genç fırladı. Obi-Wan birincil bir sağ el ve ikincil bir sol tuttu ve döndü, X'Ting havada uçup kutuların üzerine indi.</p>
				<p class="normal">Kit Fisto hırladı, kendisini Form 1'in silahsız dövüş tekniklerine teslim etti. Saldırısı son derece akıcıydı, bir hareketten diğerine hiç çaba harcamadan geçiyordu. Kafalar kırıldı, organlar eklemlerinde ters döndü ve X'Ting uluyarak göle uçtu.</p>
				<p class="normal">Ventress geride durmuş izliyordu ve Obi-Wan onun bunu rakiplerini daha iyi tanımak için yaptığını biliyordu.</p>
				<p class="normal">Mağara uçuşan bedenlerden geçilmiyordu. Bunlar önemsizdi ve Ventress bilmek istediği şeyi öğrenebilmek için hepsini feda etmeye hazırdı. Jedi'ların onları öldürmeyeceğini biliyordu. Sadece izliyor ve inceliyordu. Jedi'ların yakın dövüş teknikleri ışın kılıcı tekniklerine de ışık tutacaktı, bunu engellemek için yapabilecekleri bir şey de yoktu.</p>
				<p class="normal">Obi-Wan'ın rakipleri azimliydi ama teknikleri hemen hiç yoktu. Güç içinde coşmuştu, zaman algısı değişmiş ve gerçeklik yavaşlamıştı. Hamlelerden kaçmak ve karşı hamle yapmak için acele etmesine hiç gerek yoktu.</p>
				<p class="normal">Gözünün ucuyla Kit'in neredeyse Ventress'e ulaşmak üzere olduğunu gördü. Nautolan'ın bu çabasını görmek neredeyse Obi-Wan'ın konsantrasyonunu bozacaktı. Arkadaşı yaşayan bir kasırga gibiydi, bedeni birkaç yöne birden aynı anda hareket ediyordu; eklemleri açılmış, insan vücudunda olan sınırlardan kurtulmuş gibiydi.</p>
				<p class="normal">Değdiğini yere yıkıyordu ve yıkılanlar da bir daha kalkmıyordu. Ventress bir serseri sürüsü toplamış olabilirdi ama X'Tingler korkusuzdu ve canla başla savaşıyorlardı.</p>
				<p class="normal">Böyle bir karmaşa düşünce, planlama ya da şık hareketlere fırsat tanımıyordu. Sadece saldırı ve savunma vardı, o kadar.</p>
				<p class="normal">Obi-Wan'sa sürekli saldırarak mücadeleyi onlara taşıyor, kendi zaman ve mesafesini yaratarak Ventress'e doğru yanaşıyordu.</p>
				<p class="normal">İğnelerini çekmiş genç X'Tingler onlara doğru gelmeye devam etti. Obi-Wan sakince her birini diğerlerine karşı kalkan olarak kullandı, bu arada da hiç durmadan yoluna devam etti.</p>
				<p class="normal">Şimdi... üst sol çeyrekten bir darbe. Obi-Wan kıl payı cübbesini sıyırıp geçen bıçaktan kurtuldu. Her seferinde üzerine gelen ne varsa kurtuldu. O izliyor mu? diye düşündü. Bırak izlesin.</p>
				<p class="normal">Obi-Wan'dan önce Kit Ventress'e erişmeyi başardı. Elini kaldırdı ve Nautolan'a saldırmakta olan X'Tinglerin hepsi Obi-Wan'a yöneldi.</p>
				<p class="normal">Kit nihayet ışın kılıcını çekti. Ventress de çift ışın kılıcını çekerek karşılık verdi. Başını eğip hızla nefes alırken gülümsedi.</p>
				<p class="normal">"Nihayet," dedi.</p>
				<p class="normal">"O zevk bana ait," dedi Kit ve ona doğru gitti. Sanki o ateş Ventress de dumandı. Dansın özü vardı ama bir şekli yoktu, görülmesi imkansız, bulanık ve öldürücü bir ışık. İkisi sıçradı, döndü, çarpıştı ve ayrıldı. İki kılıca karşı bir. Eller, dizler, ayaklar, hepsi gözün seçemeyeceği bir hızda hareket ediyordu.</p>
				<p class="normal">Obi-Wan bunun bir parçası olmak için sağ kolunu verirdi. Ya da bunu izleyebilmek için. Ama kendi sorunları ve kendi savaşı vardı.</p>
				<p class="normal">Işın kılıcını çekip X'Tingleri doğramamak için kendini zor tutuyordu. Düşmanları durmadan geliyordu, hızla ama sakarca saldırıyorlar ve birbirlerinin hareketlerini engelliyorlardı. Obi-Wan'ın saldırısı da savunması da rüzgar gibi hızlıydı.</p>
				<p class="normal">Çarpışmayı kaçıracaktı ki aniden – Kit düştü! Ventress savunmasını geçmeyi başarıp çenesine bir tekme indirmişti. Ventress'in sol elindeki kılıç Kit'i kolundan yaralamıştı ama eğilerek sağ elindeki kılıcın öldürücü hamlesinden son anda kurtuldu.</p>
				<p class="normal">Obi-Wan feryadı duymuştu ama durumun ne olduğunu göremiyordu. Ventress'in kendisine doğru geldiğini gören Kit yuvarlanarak kendisini gölün içine attı. Ventress dokta durmuş gülüyordu, kollarını ve bacaklarını açmış, insanın kanını donduran kahkahalar atıyordu.</p>
				<p class="normal">Jedi kol ve bacak kırarak X'Tingleri yarıp geçti ve sonunda kılıcını çekti.</p>
				<p class="normal">"Bu seninle benim aramda, Ventress," diye bağırdı. Bu kadar oyun yeterdi! "Aramıza girmeye çalışan ölür. Tercüme et, Ventress!"</p>
				<p class="normal">"Neden?" diye sırıttı.</p>
				<p class="normal">"Ne?" dedi küçümseyerek. "Öğrenmek istediğini öğrenmedin mi? Görmek istediğini görmedin mi? Bu çocukları ölüme göndermenin manası ne? Onlar sana güvendikleri için ölüyor. İçinde hiç mi bir şey kalmadı? İyiliği geçtim sadakat da mı yok?"</p>
				<p class="normal">Ventress'in gözleri titredi, Obi-Wan hassas bir noktaya temas ettiğinin farkındaydı. Başını salladı. "Söyle onlara gitsinler," dedi ve protokol droidi de söylenileni çevirdi.</p>
				<p class="normal">Obi-Wan bir taklada aralarındaki mesafeyi kapattı. Asajj Ventress olağanüstü derecede çevikti ama kızgınlığı sayesinde Obi-Wan az da olsa ondan hızlı hareket etmeyi başarmıştı. Ventress'in hamlesini savuşturduğu gibi kılıçlarını da kilitlemeyi başardı.</p>
				<p class="normal">Ventress şaşırmıştı ama ardından sağ elindeki kılıcı kurtarmayı başardı ve kafasını uçurmak için boynuna doğru savurdu.</p>
				<p class="normal">Mantıklı düşünecek zaman yoktu, Obi-Wan eğildi ve döndü. Ventress sıçrayıp bir döner tekme attı ve Obi-Wan'ı dokun üzerine attı. Yere düşünce bir daha kalkmaya fırsat bulamamıştı ve şu an arkası dönük savaşıyordu, ileri geri dönerek mücadeleyi sürdürdü ama hareketleri o kadar kısıtlıydı ki bu şekilde giderse düello uzun sürmeyecekti. Umutsuzluğun ilk örneği onun duygusal kalkanını delerek kendisine bir yol buldu.</p>
				<p class="normal">Obi-Wan dişlerini sıktı. Üstat Yoda'nın son günlerde sıkça dediği gibi, Karanlık taraf tüm galaksiyi örttü. Güçtür geleceği görebilmek.</p>
				<p class="normal">Dokun altında suyun içinde olan Kit Fisto güçlükle hareket edebiliyordu. Kafasındaki ışın kılıcı yarası ölümcül olmasa da sezgileri hâlâ kendine gelememişti. Ama içgüdüleri onu arkadaşı Obi-Wan'ın tehlikede olduğu ve her ikisinin de canını kurtarmak için savaştığı yönünde uyardı. Işın kılıcını kullanabilecek kadar kendisine geldi.</p>
				<p class="normal">Kılıcı açtı ve doku tutan ayakları kesti. Obi-Wan'la birlikte suya düşen Ventress şaşkınlıkla bağırdı. Kit yardım etmek istese de kımıldayacak hali yoktu. Yaralarına teslim oldu ve kendinden geçti.</p>
				<p class="normal">Obi-Wan ilk iş olarak solunum cihazını ağzına taktı ve sonra da Ventress de aynı şeyin olmadığını gördü. Onun iki elinde de kılıç vardı. Ventress'in kılıcını kapatıp kendi solunum cihazını almasına fırsat vermeden tepesine çöktü.</p>
				<p class="normal">Jedi Şövalyeleri üç boyutta hareket edebilirdi, su altında da her açıdan saldırabilirlerdi ve Ventress savunma yapmakla nefes alabilmek için çırpınmak arasında kalmıştı.</p>
				<p class="normal">Panikle kılıçlarından birini düşüren Ventress beklenmedik şekilde Obi-Wan'a saldırıp onu şaşırttı. Sonra da hemen geri yüzerek kendi solunum cihazını takacak zamanı kazandı.</p>
				<p class="normal">Sonra da nefretle yanan gözleriyle ona doğru geldi.</p>
				<p class="normal">İki su altı canavarı gibi birbirlerinin etrafında döndüler, ama ikisi de kendisine yabancı olan bir ortamdaydı. Mesele kimin diğerinden daha çabuk uyum sağlayacağıydı.</p>
				<p class="normal">Kandır onu. Üst soldan saldırması için gardını indir. Onun beklediği gibi ben daha yavaş keseceğim hamleyi. Sonra X'Tinglerle yaptığım gibi geri çekileceğim. O da benim yaralı olduğum için böyle yaptığımı düşünecek. Ben de geri gideceğim. Beni bunu yaparken iki kez gördü.</p>
				<p class="normal">Su bulanıktı ve gözlerine güvenmekle hata yapacağını anladı. Dur. Odaklanmayı bırak. O hareket ederken sen de suyun basıncındaki değişimi hisset. Güç'e güven.</p>
				<p class="normal">Obi-Wan kendisine çarpan dalgaları hissetti ve bunun kendisini doğal akışı içinde taşımasına izin verdi. Işın kılıcını açtı ve nihayet ilk kez onu yaralamayı başardı.</p>
				<p class="normal">Ventress'in yarası sağ kaburgalarının altındaydı, gözleri acı ve ani korkuyla büyüdü.</p>
				<p class="normal">Obi-Wan geri çekilmek yerine aksine yaklaştı. Ventress ise ona bir kafa atıp solunum cihazını düşürmesine neden oldu. Ama kendi yaptığı ani hareket onu da şaşırtmış ve bunu fırsat bilen Obi-Wan onun da solunum cihazını düşürmesini sağlamıştı.</p>
				<p class="normal">Şimdi ikisi de solunum cihazları olmadan suyun altındaydı. Suyun yüzeyine ilk çıkan alttan gelecek saldırıya karşı açık hale gelecekti. İlk vazgeçen kaybeden kişi olacaktı.</p>
				<p class="normal">Pekala, Ventress. Bakalım hangimiz nefesini daha uzun süre tutacak?</p>
				<p class="normal">Burası da her yer kadar ölmeye uygun bir yerdi. Eğer sonu böyle olacaksa Ventress'i de beraberinde götürmekte ne sakınca olabilirdi ki?</p>
				<p class="normal">Ventress onun yüzünü gördü. Evet. Duris gibi. Şu an burada ölmeye hazırım. Seni öldürmek için ölmeye hazırım. Peki ya sen de aynısını söyleyebilir misin?</p>
				<p class="normal">O sırada Obi-Wan kendisini suyun gücüne bırakıp onun yanına gitti. Kılıcı sanki her an her yerdeydi ve Ventress de yarası yüzünden eskisi kadar hızlı değildi.</p>
				<p class="normal">Gözlerini fal taşı gibi açıp tek kılıcıyla kendisini savunuyordu.</p>
				<p class="normal">Sonra Ventress'in içinde bir şey koptu sanki. Suyun içinde birden kabarcıklar saçtı ve ardından da kemerindeki bir şeyin düğmesine bastı. Çevresindeki su bir anda akik bir buluta dönüştü, sanki suya bir kutu mürekkep boşaltmıştı.</p>
				<p class="normal">Bu karanlık ve kabarcıklar arasında Ventress gitmişti bile.</p>

		</body>
</html>