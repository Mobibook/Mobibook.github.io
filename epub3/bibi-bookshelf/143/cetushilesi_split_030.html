<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_28">   28   <br class="chapter"/></h1>
				<p class="normal">ChikatLik'te diplomasi bir buzuldan bile yavaş ilerlerdi. Snoil sabahlarını ve öğleden sonralarının çoğunu kontratların başında geçirdi ve nihayetinde o da pes etti. "Ah! Ömrümün on yılını burada yedim," diye sızlandı. "Şunları gördün mü?"</p>
				<p class="normal">"Neyi?" diye sordu Obi-Wan, Coruscant'la güvenli bir şekilde iletişim kurmaya çalışıyordu. Bunun için Xutoo'da iniş yapmış olan gemilerini kullanmak zorundaydılar. Şimdilik bir güneş patlaması nedeniyle bağlantı kurmayı başaramıyordu.</p>
				<p class="normal">"Yeni kitinin oluştuğu yerdeki şu küçük çatlak ve yarıklara bak." Snoil uzun boynunu eğip düz kabuğunun çekici kıvrımlarına baktı. Aslında haklıydı, oluşmaya başlamış olan en yeni kabuk segmentlerinin olduğu yerde incecik çatlaklar vardı.</p>
				<p class="normal">"A, evet, gördüm," dedi dikkati dağılan Obi-Wan. "Bunlar ne anlama geliyor?"</p>
				<p class="normal">Snoil'in gözleri kocaman oldu. "Stres demek, stres, başka ne olacak?"</p>
				<p class="normal">"Seni daha fazla germek istemem ama..."</p>
				<p class="normal">"Oh, lütfen..."</p>
				<p class="normal">Hololink bağlantısı aniden gerçekleşti ve Şansölye Palpatine'in görüntüsü önlerinde belirdi. Snoil derhal sustu.</p>
				<p class="normal">"Şansölye," dedi Obi-Wan.</p>
				<p class="normal">"Jedi dostum. Haberler nedir?"</p>
				<p class="normal">"Vekil'in iyi niyetli olduğuna inanıyorum ama doğru olanı yaparsa kendine zarar verileceğinden korkuyor."</p>
				<p class="normal">"Onun neyi doğru bildiğini nasıl biliyorsunuz?"</p>
				<p class="normal">"Çünkü Cestus'un yararına olan şey açık: üretimin durdurulması."</p>
				<p class="normal">"Öyleyse sorun nedir?"</p>
				<p class="normal">"Anladığım kadarıyla asıl güç Cestus Cybernetics'in sahibi olan Beş Aile'nin elinde. Onlar da kâr etmekten başka bir şey düşünmüyorlar."</p>
				<p class="normal">"Anlaşılan konuyu bir sonraki aşamaya taşımanız gerekecek. Umarım orada güvenebileceğiniz kişiler bulmuşsunuzdur. Size bir faydaları oldu mu?"</p>
				<p class="normal">"Sanırım Üstat Fisto birisiyle buluştu. Ben de diğeriyle bu gece buluşacağım."</p>
				<p class="normal">"Size şans diliyorum, Üstat Kenobi. Unutmayın, bu felaketi önlemek için fazla zamanımız kalmadı."</p>
				<p class="normal">"Evet, Efendim," dedi Obi-Wan, ama başka bir şey demesine fırsat kalmadan Şansölye'nin görüntüsü kayboldu.</p>
				<p class="normal">İç çekti, Snoil'e döndü. "Hukukçu," dedi. "Eğer istediğiniz belgeye sahip olma imkanınız olsaydı en çok hangi belgeyi isterdiniz?"</p>
				<p class="normal">Doolb mırıldandı. "Oh, ne yapacağız ki? Ne desem şimdi?"</p>
				<p class="normal">"Doğruyu."</p>
				<p class="normal">Gözleri yuvalarında döndü. "Sanırım şirketin toprak satın alma belgelerinin orijinallerini isterdim. Ayrıca Cestus Cybernetics ve Kont Dooku ve onun aracıları arasındaki satış belgelerinin orijinalleri."</p>
				<p class="normal">"Tamamdır," dedi ve bir eliyle Snoil'in kabuğuna vurdu. "Eğer birisi sorarsa yerel mutfağın ürünlerini tatmaya gittiğimi söyle," dedi. "Görüşürüz."</p>
				<p class="normal">Obi-Wan bunu dedikten sonra odadan çıkıp gitti.</p>
				<p class="normal">Obi-Wan koridorun sonundaki boş bir odaya girebilmişti ve oradaki bir pencereden de büyük ihtimalle attığı her adımı takip eden birimlerin dikkatini çekmeden dışarı çıkabildi. Çatıya tırmandı ve bir servis oluğundan caddeye indi, inişin şokunu azaltmak için dizlerini büktü. Üç adım attıktan sonra artık kalabalığa karışmıştı, kimse ona dikkat etmemişti bile.</p>
				<p class="normal">Obi-Wan hapishane kolonisi olarak kullanılmaya başlanılan diğer gezegenleri de duymuştu ama hiçbirini ziyaret etmemişti. Kendisini bilmediği bir nedenden dolayı son derece canlı ve enerjik hissediyordu. Nereye baksa dış dünyalılardan başkasını göremiyordu. Ortalıkta hemen hiç X'Ting görülmese de şehrin yapısı yine de ona bir kovan kolonisini hatırlatıyordu. Ticaret günün her saati sürüyordu ve yanından geçtiği herkes sürekli olarak bir şeyler alıp satmakla meşguldü. Ortalama on dükkandan biri kapalıydı ama açık olanlar vızır vızır işliyordu. Acaba kaç Cestuslunun yöneticilerinin oynadığı kumardan haberi vardı? Çok bilinçli olmasalar da bu kişiler fazlasıyla açıkgöz ve kurnaz görünüyordu. Ama bu bolluğun değil de gerginliğin işaretiydi.</p>
				<p class="normal">Eski ve ucuz taksilerden birine işaret etti, onların izleme ağına dahil olma ihtimalinin daha düşük olduğunu düşünmüştü. Öyle olsa bile aslında teknik olarak yasa dışı ya da görevine zarar verecek hiçbir şey yapmıyordu. Sürücünün kimlik kartında GRITT CHIPPLE yazıyordu. Gritt bir X'Ting'ti, kırmızı göğüs tüyleri daha alt seviye bir kovan klanına mensup olduğunu gösteriyordu. "Nereye gidiyoruz?" diye sordu.</p>
				<p class="normal">"Night Shade." Gritt Chipple irkildi. Anlaşılan Night Shade'i biliyordu ve oraya gitmekten de hiç hoşnut değildi.</p>
				<p class="normal">"Peşin para," dedi Obi-Wan ve X'Ting'e Cestus parasıyla ödeme yaptı. Şoförün gözleri ışıldadı. Bu gezegenin parası olduğu için bozdurmak kolaydı ve Cumhuriyet parası gibi kayıtlı değildi. İzi sürülemezdi. Açgözlülük korkuya galip geldi. "Tamam," dedi ve yola düştüler.</p>
				<p class="normal">"Sen Jedi mısın?"</p>
				<p class="normal">Obi-Wan başını salladı. Kılık değiştirmese de yine de kimsenin tanımayacağını ummuştu.</p>
				<p class="normal">"Senden haberim vardı. Night Shade'den geri dönmek istiyor musun?"</p>
				<p class="normal">"Yani fena olmaz."</p>
				<p class="normal">Adam, Obi-Wan'ın memnuniyet belirtisi olduğunu sandığı bir ses çıkardı. "O zaman seni beklerim. Dikkatli ol. Bazen dış dünyalıların başı derde girer." Yine benzer bir ses. "Bayım."</p>
				<p class="normal">Araba büyük mağaranın yanında uzanan yol boyunca devam etti, sonra da ChikatLik'in girdaplarına daldı. Burası ünlü Jedi Tapınağı'nda yaşayan birinin bile başını döndürecek kadar karmaşıktı. Şoför bu labirentte ancak burada doğmuş birinin olabileceği kadar rahat yoluna devam etti ve Obi-Wan bu X'Ting tesisinin Anakin'in de hoşuna gideceğini düşündü.</p>
				<p class="normal">Beş dakikalık yolculuğun ardından ana iş merkezinden uzak, daha karanlık ve rahatsız edici bir bölgeye geldiler. Burası en saygın insanların en saygısız işleri yapmak için geldiği yerdi. Başka yerlerde gördüğü yüz vatandaştan sadece biri X'Ting'ken burada çoğunluk onlardan oluşuyordu.</p>
				<p class="normal">Şoför ona üçgen şeklinde bir holo çip verdi. "Beni çağırmak için bunu aç," dedi ve kapı açıldı. Obi-Wan Gritt'e cömert bir bahşiş verip araçtan çıktı. Taksi Obi-Wan'ı orada bırakarak çekip gitti.</p>
				<p class="normal">Aklındaki talimatlara uyarak Obi-Wan iki iri X'Ting fedainin koruduğu kapıya yaklaştı. Dişiydiler. Erkekler daha küçük ve daha tehlikeli olurdu ama dış dünyalılar dişilerden daha çok ürkerlerdi, çünkü bedenlerinin iri olmasının nedeninin yumurta keseleri olduğunu çoğu bilmezdi.</p>
				<p class="normal">"Ne istedin?" dedi içlerinden biri şaşılacak derecede kibar bir tonda.</p>
				<p class="normal">Bir parola söyledi sonra da, "Trillot'la randevum var," dedi. Bu doğru olmasa da suç lordunun adamlarını onun kendisini ziyarete geleceği yönünde ikaz ettiklerinden emindi.</p>
				<p class="normal">"Bekleyin," dedi diğeri ve içeri girdi, az sonra çıkarak kapıyı açık tuttu. "Girin."</p>
				<p class="normal">Gözler onu süzdü, hepsi saygılı değildi. Kimisi meraklıydı, acaba türünün sıradan bir örneği miydi? Jedi'lar, destekçilerinin dediği kadar güçlü ya da Ayrılıkçıların iddia ettiği kadar zayıf mıydı?</p>
				<p class="normal">Karanlık bir yerdi ve yabancı gözler karanlıktan ona doğru ışıldıyordu. Kimse ona yol göstermiyordu, gideceği yeri kendi başına bulmasını bekliyorlardı.</p>
				<p class="normal">Karşısına çıkan varlıkların beden dillerine ve ifadelerine bakarak bir şekilde gideceği yönü kestirebiliyordu. Eğer bu bir sınavsa onu en iyi dereceyle bitirme niyetindeydi.</p>
				<p class="normal">Çevresinde gördükleri, duyduklarından ve burnuna gelen kokulardan bunun ne berbat bir yer olduğunu anlamak güç değildi. Toplumun posası konumundaki bu işe yaramazlar sürüsünün Trillot'a yamanmaktan başka çareleri olmadığı anlaşılıyordu. Obi-Wan, X'Ting'in kendi keyfine göre dizayn ettiği bu haydut inini onun kovan kurma güdüsünün bir yansıması olarak değerlendirmişti, amacı başkalarını yok etmek olsa da.</p>
				<p class="normal">Birden irkilip kendini düşüncelerinden sıyırdı ve yoluna devam etti.</p>
				<p class="normal">Koridorun sonunda bir kapı daha vardı ve bunun önünde de bir çift X'Ting fedai dikilmişti. Bu sefer ikisi de erkek ve tehlikeliydi. Onun yaklaştığını görünce kapıyı açtılar.</p>
				<p class="normal">İçerinin ışığına gözlerinin alışması biraz zaman aldı. Trillot uzun bir kanepeye yayılmıştı, pipo benzeri bir şeyi tüttürüyordu, boynunun her iki yanındaki yarıklardan buhar kıvrılarak yükseliyordu. Şişkin karnı döllenmiş yumurtalar için hazırdı, anlaşılan erkekten dişiye dönüş süreci artık tamamlanmıştı.</p>
				<p class="normal">"Jedi," dedi Trillot, bölmeli gözlerini Obi-Wan'a dikerek. "Fakirhaneme hoş geldin."</p>
				<p class="normal">"Bayan Trillot," dedi Obi-Wan ve hafifçe eğilerek selam verdi, X'Ting lisanında ezberlediği birkaç kelimeyi söyledi.</p>
				<p class="normal">Trillot'un gözleri parladı. "Çok kültürlü bir insansın. Lütfen gel ve yanıma otur."</p>
				<p class="normal">Obi-Wan yerleşirken Trillot birkaç nefes daha çekti piposundan. "Bir Jedi'a keyif verici şeyler ikram ederek hakaret etme kabalığında bulunmam," dedi. Neyi ifade ettiği açıktı.</p>
				<p class="normal">Kenobi gülümsedi. "İş görüşmemiz gerek," dedi. "Böyle şeyler aklı bulandırır."</p>
				<p class="normal">Trillot başını salladı. "Ama sezgileri de keskinleştirir."</p>
				<p class="normal">"İkimiz de neden burada olduğumu biliyoruz," dedi Obi-Wan. "Savaş tüm galaksiyi sarıyor. Cestus da bunun dışında kalamaz."</p>
				<p class="normal">"Savaş... ya da barış," dedi Trillot, bir nefes daha çekerek. "İki şekilde de ben kârıma bakarım."</p>
				<p class="normal">Blöf yapıyordu.</p>
				<p class="normal">"Ama savaş Cestus'un sanayisini yerle bir ederse işler değişir. O zaman kullanacak işçi de kalmaz ve bunun zararını sen de görürsün."</p>
				<p class="normal">Sanki Obi-Wan çok önemli bir noktaya parmak basmış gibi Trillot hafifçe başını salladı. "Mümkün olsa bu tantanaya hiç bulaşmazdım."</p>
				<p class="normal">"Bundan eminim."</p>
				<p class="normal">"Öyleyse dinliyorum. Senin için ne yapabilirim?"</p>
				<p class="normal">Güzel. Açgözlülük kullanıma açık bir niteliktir. "Coruscant'taki dostlarım senin burada olup biten her şeyde parmağın olduğunu söylüyor," dedi.</p>
				<p class="normal">Trillot kıkırdadı. "Doğru söze ne denir."</p>
				<p class="normal">Obi-Wan sesini biraz alçalttı. "Aileler ve Konfederasyon arasındaki gizli anlaşmanın belgelerine ihtiyacım var."</p>
				<p class="normal">Trillot sanki bunu duymayı beklemiyordu. "Gerçekten mi? Böyle bir bilgiyi elde etmek kolay olmaz."</p>
				<p class="normal">"Kaynaklarım var."</p>
				<p class="normal">"Öyle mi? Benim de var ve böyle bir görev için onları tehlikeye atmaya da pek niyetim yok."</p>
				<p class="normal">"Bana bu sanayi sisteminin zayıf tarafını bulabilecek bir kişi varsa onun da sen olduğu söylendi."</p>
				<p class="normal">Trillot derin bir nefes aldı. Boynundaki yarıklardan buhar püskürmeye devam etti. "Diyelim ki böyle bir bilgiyi elde edip seninle paylaştım. Bundan benim çıkarım ne olacak?"</p>
				<p class="normal">"Barışı korumak ve bu cihazların satışına engel olabilmek için Cumhuriyet droidleri içeren cömert bir kontratı imzalamaya hazırdır. Sürdürdüğüm müzakerelerin olumlu sonuçlanabilmesi için bu bilgiler hayatidir. Verilecek siparişin boyutu ve nitelikleriyle ilgili daha sonra seninle temas kurulacaktır."</p>
				<p class="normal">"Peki, bu neden ilgimi çeksin?"</p>
				<p class="normal">Obi-Wan her ikisinin de mevcut riskleri bildiğinin farkındaydı. "Çünkü bu sana gerekli komponent, ekipman ve hammaddeyi sağlamak için gereken zamanı verecek."</p>
				<p class="normal">Trillot nefes verdi, yüzünün aldığı şekil Obi-Wan'ın tahminine göre gülümsemeydi. "Bir suçlu gibi düşünüyorsun," dedi.</p>
				<p class="normal">"Kusurlarımdan sadece biri."</p>
				<p class="normal">"Bu özelliğe sahip adamları severim," dedi Trillot, feromonları onu saracak kadar Obi-Wan'a doğru eğildi. Muhtemelen X'Tingler arasında baştan çıkartıcı bir hareketti ama Trillot'un tabakhane gibi koktuğu düşünülürse bu Obi-Wan için geçerli değildi.</p>
				<p class="normal">"Cevabın?"</p>
				<p class="normal">Trillot iç çekti. "Neyse. Pekala, evet. Doğru aslında. Sistemin bir zayıf noktası var ama sadece bu noktayı kullanmaya kalkanları öldürdüğü için."</p>
				<p class="normal">İlginç. "Açıkla."</p>
				<p class="normal">"Radyasyon," dedi Trillot. "Sanayi şehri Clandes'in altında tüm yer altı yollarının kesiştiği bir kavşak olduğu söylenir. İletişimin tümü kablosuz yapılmıyor – bir yüzyıl önceki ayaklanmadan sonra değişti. Ana terminale doğrudan erişim sağlayan bu yer altı yollarını çok az muhafız korur. Yeniden düzenlemesinin ardından tüm bölgenin yerleşime uygun olmadığı açıklandı ve işçiler bölgeyi boşalttı. Güvenlik talimatları eskisi kadar bağlayıcı olmadığı için koruyucu parasından tasarruf ettiler. Eğer altıncı seviye bir Baktoid radyasyon elbisen yoksa seni birkaç dakikada öldürür."</p>
				<p class="normal">"Sanırım bu elbiselerden sende var."</p>
				<p class="normal">"Sadece tanıdıklarımdan birinin bu özel ekipmana ulaşabilme imkanı var diyelim."</p>
				<p class="normal">"Peki, bu özel ekipmanın fiyatı nedir acaba?"</p>
				<p class="normal">"Böyle kıyafetler nadiren bulunur ve Baktoid fabrikaları da kapatıldı." Trillot hafifçe gülümsedi. "Zaten başka seçeneğin yok. Eğer böyle bir işe kalkışırsan o kıyafeti görenler benim de işin içinde olduğumu anlarlar."</p>
				<p class="normal">"Fiyatı ne?"</p>
				<p class="normal">"Olacak iş değil ama... yarım milyon kredi diyelim."</p>
				<p class="normal">Yarım milyon. Ödemeyi düşündüğünden fazla ama imkansız da değil. Ama yine de hemen kabul ederse bu gangster bir daha kendisine saygı duymazdı. Böylece ilerideki pazarlıklar da zora girerdi. "Saçmalık."</p>
				<p class="normal">Trillot zihnini okuyor gibiydi. "Gerçekten de öyle değil mi?"</p>
				<p class="normal">Birkaç dakika daha çekiştiler ve sonunda Obi-Wan inat etmekten vazgeçti. "Diyorsun ki... bu terminalden, tabii oradan geçecek kişi radyasyon ya da zehirlenmeden ölmezse, üretimi durdurabilir ya da çökertebilir."</p>
				<p class="normal">"Olabilir, evet." Trillot'un keyfi pek de yerinde görünüyordu.</p>
				<p class="normal">"Yarım milyon kredim olsa bile Clandes fabrikalarına sabotajda bulunmaya hazır değilim," dedi. "Diğer alternatifleri konuşalım."</p>
				<p class="normal">"Bir şey soracağım," dedi Trillot. "Merkez bilgisayarı kapansa tüm ekonomi durmaz mı? Sanırım işleri pek iyi etkilemez."</p>
				<p class="normal">"Hayır," dedi Obi-Wan. "Lüks droidlerin üretimi durmalı. Düşük kalitelerin üretimi ise lisansa uygun olarak devam etmeli."</p>
				<p class="normal">"Ah. Cestus nazikçe Cumhuriyet'in kollarına düşerken üretim de aynen devam edecek."</p>
				<p class="normal">"Yani," dedi Obi-Wan, X'Tinglerin selamı tarzında iki elinin avucunu da öne doğru çevirdi. "Anlaştık mı?"</p>
				<p class="normal">"Ya ticaret anlaşmasının detayları?"</p>
				<p class="normal">"Şimdilik hepsi bu. Bir de şu özel elbise meselesi."</p>
				<p class="normal">"Halledilecek."</p>
				<p class="normal">Trillot'un avuç içlerine dokundu, sonra da başını eğerek selam verdi ve dönüp uzaklaştı.</p>
				<p class="normal">Trillot piposundan nefes çekerek bir süre bekledi, boynundaki yarıklar yeninden tüttü.</p>
				<p class="normal">Sanki işaret vermiş gibi Ventress ortaya çıktı. Dövmeli kafası sanki loş ışıkta parıldıyordu. Düşünceli ama rahatsız olmamış görünüyordu. "Demek ki," dedi. "Kenobi, Beş Aile ile Kont Dooku arasındaki müzakerelerin belgelerini ve Cestus Cybernetics'le kovan arasındaki gizli anlaşmaları istiyor."</p>
				<p class="normal">Trillot şaşırdı. "Bu seni rahatsız mı etti?"</p>
				<p class="normal">"Hayır. Heyecanlandırdı." Gözlerini kapattı ve gülümsedi, kendi hayal dünyasında kayboldu. "Obi-Wan ve benim randevumuz var."</p>
				<p class="normal">Trillot artık içmekten keyif almıyordu, öksürdü ve gerçek duygularının böyle ortaya çıkmasından rahatsız oldu. Kuluçka kardeşleri görse utanırdı. "Ne yapacaktı ki? Eğer o kadar önemliyse tabii ki ona yardım etmeyecekti."</p>
				<p class="normal">Ventress'in gözleri sanki uzaklardaki bir şeye bakıyormuş gibi daldı. "Hayır."</p>
				<p class="normal">"Ona yanlış bilgi verebilirim," diye şansını denedi.</p>
				<p class="normal">"Hayır," dedi Ventress, tekrar kendine gelerek ve daha emin bir şekilde. "Başka kaynakları da olabilir. Belki de sadece seni denedi. Eğer başarısız olursan bir daha sana asla güvenmez." Bir an durdu, gözleri bir o yana bir bu yana gitti. "Ve," diye devam etti, "bu mesele fazla ilerlemeden güvenini kazanman fena olmaz." Düşündü ve nihayet yüzünde bir gülümseme belirdi. "Evet, bence en doğrusu bu."</p>

		</body>
</html>