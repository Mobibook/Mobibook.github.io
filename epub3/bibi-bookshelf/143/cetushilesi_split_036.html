<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_34">   34   <br class="chapter"/></h1>
				<p class="normal">Gezegenler öldü, ölüm çığlıkları sonsuz boşluğun içinde solup gitti. Yıldızlar patlayıp alev topları haline geldiler, nebulalar kara deliklere döndü. İçi feryat eden insanlarla dolu gemiler dağılıp sonsuz boşluğa teslim oldu.</p>
				<p class="normal">Sırtüstü uzanmıştı, gözleri kapalı, bedeni hareketsizdi. Ventress rüya görüyordu, ruhu sınırsız öfkenin evreninde geziye çıkmıştı.</p>
				<p class="normal">Obi-Wan'la ilk kez karşı karşıya geldiği Naboo'nun ayı Ohma-D'un'u görüyordu rüyasında. Operasyon bir katliama dönüşmüştü. Jedi'ın cesareti ve zekasını çok hafife almıştı. Ventress, Jedi'ların çok önceden terk ettiği doğru yolda yürüyordu. Üstat Dooku ona gereken şeyleri öğretmişti. Galaksinin düzene ihtiyacı vardı ve yoldan çıkmış Jedi'lar asıl görevlerini unutmuşlardı: yoz ve bencil bir rejim değil de Güç'ün kendisi. O da aynı hataya düşmeyecekti. Asla.</p>
				<p class="normal">Asajj Ventress'in uyanmasıyla oturur konuma gelmesi bir oldu. Rüyalar sıradandı, farklı bir tarafları yoktu. Sadece zihninin vektör ve kaynak sorunlarını kendince çözmeye çalışmasının ürünüydü. O bu yola baş koymuştu ve Ventress gibi bir kadın bir kez karar verdi mi bir daha geri dönüşü yoktu. Kendisini zorunlulukları ve görevleri açısından değerlendirirdi. O sadece yapması gereken şeyi yapardı.</p>
				<p class="normal">Nasıl oluyorsa tüm sorunlarının merkezinde Üstat Kenobi vardı...</p>
				<p class="normal">Kapının hemen dışında Trillot gitmekle meşguldü, başı ağrıyordu. Kendi yer altı ininde Ventress'e kalacak bir yer sunmuştu ve o da kabul etmişti. Kont Dooku'nun gizemli habercisini gözünün önünde tutmaya niyetliydi ama planlarının tümü hiç istemediği şekilde geri tepmişti. Ziyaretçisi rüya görürken Trillot kendisine hastalık bulaşmış gibi hissetti. Gözlerini kapattı ve sadece büyük boyutlarda yıkım ve kıyım gördü.</p>
				<p class="normal">Hissettiği korku öyle büyüktü ki sanki midesinde hareket eden canlı bir hayvan gibiydi. Ventress'i mutlu etmek için elinden geleni yapmamış mıydı? İstediği tüm bilgiyi vermemiş miydi? Ona kalacak yer vermemiş miydi? Quill ve Leydi Por'Ten'i takip etmek için verici yerleştirmemiş miydi? Bunların hepsini ve daha fazlasını da yapmıştı...</p>
				<p class="normal">Peki, neden hâlâ bu kadar korkuyordu?</p>
				<p class="normal">Trillot uzaklaşırken gözlerinin ardındaki siyah ve kızıl bulut canını yakmaya devam etti. Sonunda yatak odasına gidip çaresizce uyumaya gayret etse de güneş doğana kadar azalmak yerine sürekli artan baş ağrısı onu uyanık tutmaya devam etti. Mücadeleye devam edeceği bir gün daha başlıyordu.</p>

		</body>
</html>