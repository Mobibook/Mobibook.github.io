<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_23">   23   <br class="chapter"/></h1>
				<p class="normal">Komuta üssünün üç yüz kilometre kuzeydoğusunda testere dişi görünümlü Tolmea dağ sırası uzanırdı. En yüksek tepesi, Tolmeatek, vadi tabanından otuz iki bin metre yükseklikteydi, karla kaplı tepeleri bir deniz feneri gibi parlayarak gezginlere yönünü gösterirdi. Son yüzyılda hiçbir dış dünyalı solunum cihazı olmadan oraya tırmanmayı başaramamıştı. Zaten tolmeatek X'Ting lisanında "gidilemez" demekti. Aynı bölgedeki daha alçak dağlar ise sonu gelmez fırtınalar nedeniyle hâlâ oralarda seyahat edecekler için büyük tehlike arz ediyordu.</p>
				<p class="normal">Gizli kapaklı işler için harika bir bölgeydi. İhtişamlı Tolmeatek'in gölgeleri altında tüm gözlerden gizli başka bir iniş pisti daha vardı.</p>
				<p class="normal">Üç X'Ting delege, kürelerden biri konum değiştirmeye başlayana kadar, yıldızlara baktı. Son ana kadar çok küçük görünüyordu ama yüksek hızı nedeniyle sanki bir anda yanaşıp kocaman olmuştu.</p>
				<p class="normal">Karşılamak için bekleyenler yerlerinden hiç kımıldamadılar. İkisi koyu renk cübbe giyiyordu, biri kısa süre önce X'Tinglere göre dikilmiş dış dünya tarzı yeni bir tane almıştı. Parlak geminin iniş rampası açıldı. Kapıda dişi bir insansı belirdi. Yerlere kadar inen bir elbise giyiyordu ve sadece silüeti görülmüştü, bu bile diğerlerinin nefeslerini tutmasına yetti.</p>
				<p class="normal">Arkasındaki kabin karanlıktı. Profili netti, kafası simetrik ve zeki olduğunu gösterecek kadar da iriydi. Soluk derisi o kadar pürüzsüzdü ki sanki saydammış gibi duruyordu. Başının her tarafında altı bıçak şekilli dövme vardı, bıçakların ucu kulaklarını işaret ediyordu. Sanki çevresine ışık yayıyor gibiydi. Işığın yansıması olduğu muhakkaktı.</p>
				<p class="normal">Aşağı inerken gözlerinin ifadesiz, mavi renkte olduğunu gördüler, herhangi bir yorumda bulunmadan kısaca Fizzik'i süzdü. Onun için o kadar önemsizdi ki onu ne dost ne düşman olarak ciddiye almamıştı. Yüz ifadesine bakılırsa droid olduğunu düşünmeleri bile normal sayılırdı.</p>
				<p class="normal">Fizzik bu kadından korkmuştu ve ilginç şekilde bu duygu çok hoşuna gitmişti.</p>
				<p class="normal">Aklındaki selamlamayı uygulamak için öne çıktı. "Hanımefendi...?"</p>
				<p class="normal">Kadın yavaşça başını yana çevirip ona baktı, sanki ilk kez gördüğü bir hayvan türüne bakıyordu. İçindeki korku iyice artan Fizzik sustu.</p>
				<p class="normal">Kadın iki adım daha attı, sonra da kemerine dokundu. Tüm geminin çevresinde belki de yirmi metre çapında bir daire oluşarak kumu titretti. Fizzik kumun üzerinde dolaşıp yuvalarına yiyecek taşıyan kum arılarını önceden fark etmişti. Dairenin sınırlarının geçtiği yerlerdeki böceklerin kavrulduğunu gördü. Dairenin içindeki ya da dışındakilere bir şey olmamıştı.</p>
				<p class="normal">Kadın ilk defa konuştu. "Eğer adamların gemime yaklaşmaya kalkarsa," dedi. "Yeni adamlara ihtiyacın olur."</p>
				<p class="normal">"Tabii ki, Hanımefendi."</p>
				<p class="normal">"Güzel," dedi kadın. "Beni Trillot'a götür."</p>
				<p class="normal">Fizzik kadının binmesi için kalkık burunlu bir tünel speeder'ının arka kapısını açtı, kadın tek laf etmeden bindi. Hareketleri insansı değil de kedigillerdenmiş gibi akıcıydı. Vahşi ve güzel bir yırtıcı.</p>
				<p class="normal">Bu tüneller asırlar önce kovan teknisyenlerince inşa edilmişti ama elektronik donanımla yenilenmeleri kısa süre önce tamamlanmıştı – birkaç on yıl önce kadar. Geebug da teknolojinin son ürünü tarayıcı ve ekipmanlarla donanmıştı ve tünellerde yağ gibi kayarak gidiyordu.</p>
				<p class="normal">Fizzik önde, pilotun yanında oturmuştu, arkasını dönüp bakarak kadının rahat olup olmadığını kontrol etti.</p>
				<p class="normal">Soğukkanlı görünüyordu, delici mavi gözlerinde neşe vardı, soluk dudaklarının kenarları yukarı doğru kıvrılmıştı. Hızla geçip giden mağara duvarlarına bakıyordu, hiçbir şeyi kaçırmak istemiyor gibiydi. Kadın dönüp ona baktı, nihayet yüzünde ilgili bir ifade vardı. "Demek Beş Aile benimle açıktan görüşmekten çekiniyor."</p>
				<p class="normal">"Riskli olduğunu düşünüyorlar. Kısa sürede yanlarında olursunuz."</p>
				<p class="normal">Homurdandı. "Bunlar nedir?" duvarları işaret etti.</p>
				<p class="normal">Sesi ona biraz melodik gelmişti. "Gezegen maden ve tünellerle dolu. Fark edilmeden dolaşmak için bundan iyi bir yol yok."</p>
				<p class="normal">Kadın gülümsedi ama onun neden böyle yaptığını anlayabilecek seviyede değildi. Sonunda yüzünü ona döndü. "Ve sen -?"</p>
				<p class="normal">"Gelmenizi bekleyen Trillot'un kardeşi Fizzik."</p>
				<p class="normal">Kadın kendisini tanıtmayınca o da ister istemez biraz geri çekildi. Kadına baktı ve ona bakarken gözlerinin büyüyüp koyulaştığını gördü. "Aslında," dedi, "seni o uzun ve yorucu yolculuğun ardından rahat bıraksam iyi olacak."</p>
				<p class="normal">Yolcu gözlerini kapattı, yol ne kadar kıvrılıp dönse de ne kadar sağa sola savrulsalar da bir daha da araç durana kadar açmadı.</p>
				<p class="normal">Aracın ani duruşuyla bir anda gözlerini açtı, Asajj Ventress ava çıkmış bir Gotal kadar tetikteydi. Görüldüğü kadarıyla bu kısa süreli kestirme ona yaramıştı. Tabii böyle bir canlının gerçekten dinlenmeye ihtiyacı varsa.</p>
				<p class="normal">Şehrin merkezinin altındaki bir mağaraya geldiler. Trillot'un en güvendiği beş adamı orada onları bekliyordu. Gemiden bir kraliçe ya da kara prenses edasıyla çıksa da pelerininin önünü açınca Fizzik onun daha çok bir askeri lideri andırdığını gördü. Dar, siyah kıyafetinin altında bedeni bir yılanınki gibi kıvraktı, göğüsleri ve kalçaları dışında kaslı vücudundan kadın olduğunu anlamak çok güçtü.</p>
				<p class="normal">Trillot, Komutan Ventress'le ilgili Fizzik'e bilgi vermişti tabii ki. Hakkında bir sürü söylenti vardı ve kardeşi bile hangisine inanacağından emin olamamıştı. Bazıları onun da Jedi olduğunu söylüyordu; kadim Tarikat'ı terk etmiş ve silahlarını da beraberinde götürmüştü. Bazıları Jedi Şövalyeleri'nin bile çekindiği karanlık bir gruba mensup bir mürit olduğunu söylüyordu.</p>
				<p class="normal">Karşılamaya gelenler açılarak ona yol verdi ve dört kişilik asansöre doğru yürüdüler. Fizzik diğer adamların ona fazla yaklaşmayıp aradaki mesafeyi koruduklarını fark etti. İkisi birlikte asansöre bindi.</p>
				<p class="normal">Kadın asit meyvesi kokuyordu.</p>
				<p class="normal">En üst kata varana kadar karanlık ve aydınlık katmanlardan geçtiler.</p>
				<p class="normal">Trillot'un karargahında asansörden indiklerinde onları bekleyen sert ve soğuk yaratıklar hemen ortalıktan çekildi. Birlikte görüşme yapacakları yere giderlerken tüm katın sessizliğe gömüldüğünü fark etti.</p>
				<p class="normal">Kadın ofise girdiğinde Trillot masasında oturuyordu. Kabarmıştı, bitkilerle hızlandırdığı dönüşüm hormonları zirvesindeydi. Sanki oturduğu yerde bir türlü rahat edemiyormuş gibi sürekli kıpırdanıp duruyordu.</p>
				<p class="normal">Ventress'in bir ölçüde de olsa saygılı olduğunu görmek şaşırtıcıydı. Ustaca gizlediği bir paketten birkaç eşya çıkardı ve onları nazikçe Trillot'un masasının üzerine koydu.</p>
				<p class="normal">Altın renkli suç lordunun kızıl gözleri eşyaların üzerinde gezindi ve bekledi. Hava değişti ve kokudaki değişimin farkına vardı. Trillot değişim esnasında boynundaki bezelerden koku salgılardı ve gergin olduğunda bu koku daha da keskin olurdu. Bunca yıldır Fizzik kardeşinin böyle koktuğuna sadece iki kez şahit olmuştu.</p>
				<p class="normal">Kadın başını salladı. Paket titredi ve paketten kırmızı ve siyah bir şey başını uzattı, çatallı dili havanın tadına baktı.</p>
				<p class="normal">"Hediyeler," dedi Ventress. Acaba sesinde çok hafif de olsa bir alaycılık mı vardı? "Tuz, su ve et."</p>
				<p class="normal">Trillot ne yapacağını bilemeden öylece baktı. Tören yiyeceği X'Ting politikasında önemli yeri olan bir uygulamaydı. Fakat Trillot'un soylulukla falan alakası yoktu. Şimdi ne yapacaktı? Alay ya da değil, kaba bir cevap vermeye cesaret edemedi. Önce Ventress'e sonra da masanın üzerine baktı. Kırmızı ve siyah kafanın şeritli yılana ait olduğu anlaşılmıştı, yavaş yavaş paketten çıkıyordu. Hayır... bu bir yılan değildi. Kaçmaya çalışırken kullandığı küçük ve güdük bacakları meydana çıktı. Sanki ilaç verilmiş gibi yavaş yavaş hareket ediyordu.</p>
				<p class="normal">Trillot protokol droidine sonra da sürünen yaratığa baktı... hayır yaratıklara, çünkü ikinci bir kafa daha belirmişti.</p>
				<p class="normal">Protokol droidi eğildi ve alçak sesle söyledi: "Rüzgar yılanları yemeyi sevdiğinizi biliyorum. Afiyet olsun."</p>
				<p class="normal">Evet, Ventress'in yüzünde bir gülümseme olduğu açıktı, sahte mi samimi mi orası belirsizdi.</p>
				<p class="normal">Trillot onu bir süre süzdü ve Fizzik ne yapmayı düşündüğünü merak etti. Yine beklenmedik bir duygu seli. Her geçen dakika bu kadın biraz daha ilginç hale geliyordu. Trillot beklenmedik derecede çevik bir hamleyle elini uzatıp rüzgar yılanlarından birini başının arkasından tuttu ve gövdesini masaya vurdu. Daha hızlı bir şekilde aynı manevrayı diğerine de uyguladı.</p>
				<p class="normal">"Janu'yu çağır," dedi. Bir droid odadan çıktı ve kısa süre sonra iri yarı kahverengi bir yaratık odaya girdi. Büyük bir çenesi ve kafasını bölümlere ayıran boynuzlu bir kafatası vardı, derisinin esmer katmanları yere kadar sarkıyordu. "Evet, Efendim?"</p>
				<p class="normal">"Su, tuz ve iki tane leziz rüzgar yılanı. Bunlara uygun bir tarifin var mı?"</p>
				<p class="normal">Janu düşünüyormuş gibi kafasını hafifçe eğdi. Yılanları alıp küt ve nemli burun deliklerine yanaştırıp kokladı. Ardından kalın dudaklarında bir gülümseme belirdi. "Ah! Glymph böreği. Rüzgar yılanları Ploo İki'den ve Glymphid'ler de güveçte pişirmek için bire birdir. Biraz da fantezi mantarı ekleyip -"</p>
				<p class="normal">"Hayır," dedi Trillot çatlak bir sesle. Fizzik dikkat kesildi. Bu ses değişimi kardeşinin dişiye dönüşmekte olduğunun diğer bir belirtisiydi, yakında göz rengi de kızıldan yeşile dönecekti. "Bu akşam yemeğinde aklımın başımda olması gerek."</p>
				<p class="normal">Bunu söylerken, taş bir sütun gibi dimdik ve hareketsiz duran Ventress'e baktı. Fizzik daha önce kardeşinin özel uygulama ve alışkanlıklarını bir yabancıyla paylaştığını hiç duymamıştı. Her geçen dakika hayreti biraz daha artıyordu.</p>
				<p class="normal">"Tamam," dedi Janu. "Ben de o zaman Bantha otu kullanırım."</p>
				<p class="normal">"Bu yeterli." Tepsiyi işaret etti ve Janu tepsiyi alarak uzaklaştı.</p>
				<p class="normal">"Hediyelerinize teşekkür ederim," dedi Trillot. "Onları afiyetle yiyeceğimden şüpheniz olmasın."</p>
				<p class="normal">Ventress sahte bir mütevazilikle başını eğdi. "Kont Dooku'dan küçük bir hediye," dedi. "Gönül almak için minik bir jest. Zehir keselerini çıkaran Yanthanlar nadiren hata yapar." Gülümsedi. "Öyle olsa bile güzel bir ölüm olduğu söylenir."</p>
				<p class="normal">Fizzik, Ventress gibi bir yaratığın iyi kelimesiyle neyi ifade ettiğini hayal bile edemezdi. Ciddi mi yoksa onlarla dalga mı geçiyordu bunu bile ayırt edemiyordu.</p>
				<p class="normal">İki durumda da sonuç çarpıcıydı.</p>
				<p class="normal">"Yolculuğunuzun güzel geçtiğini umarım," diye sordu Trillot.</p>
				<p class="normal">Yüz ifadesi değişmedi. "Alakasız. Neden Aile'ye hâlâ takdim edilmediğimi bilmek istiyorum. Neden ilk önce onlara götürülmedim?"</p>
				<p class="normal">"Başkentte başka konuklarımız var," dedi Trillot, ortamı yumuşatmaya çalışarak. "Amaçlarının ne olduğundan emin olana kadar dikkat çekmememiz yerinde olur."</p>
				<p class="normal">Ventress ona baktı, konuşmasa da Fizzik onun neler düşündüğünü tahmin edebiliyordu. Zavallı korkaklar.</p>
				<p class="normal">Fizzik Trillot'un fedailerinin patronlarının bu kadın karşısında boyun eğişini izlediğini gördü. Ayrıca yakınlarında bir düzine de genç erkek X'Ting vardı, kolay yoldan zengin olmak isteyen ve takip edecekleri güçlü birini arayan serseriler. Belki hepsi kötü değildi ama güçlü olma hayali peşinde kaybolmuşlardı. Nasıl tepki vereceklerini bilmek imkansızdı. Standart sürü mantığıyla sadece söyleneni yapmaya devam edebilirlerdi. Belki fazla sadık olmayanları eskiyi bırakıp daha güçlü olanın peşinden gitmeyi seçebilirdi. Ama bir tepki şekli daha vardı ki Fizzik bunu, suikastçı klanının üyeleri olan, küçük fedailerden birinin gözlerinde görebiliyordu. Adı Remlout'tu.</p>
				<p class="normal">"Müsaadenizle," dedi Remlout, yüksek bir sesle ve Temel lisanda. "Hakkınızda bir hikaye duydum."</p>
				<p class="normal">Ventress doğruldu ve ona döndü. Sanki ne söyleyeceğini biliyordu ve hoşuna gideceği için de gülümsemişti.</p>
				<p class="normal">"Affınıza sığınarak," dedi Remlout, "siz asla bir meydan okumayı geri çevirmezmişsiniz, bu doğru mu?"</p>
				<p class="normal">Ventress onun omuzlarına, ellerine ve gözlerine baktı. "Sen Xagobah'a gitmişsin," dedi. "Tal-Gun öğrenmek için mi?"</p>
				<p class="normal">"Evet," dedi şaşıran Remlout. X'Tingler gezegen dışına nadiren çıkarlardı.</p>
				<p class="normal">Asajj Ventress gülümsedi. "Boynun soluk, mavi güneşlerinin yanığı geçmiş. Öğretmenlerinden uzun süredir uzak olmalısın."</p>
				<p class="normal">Şaşkınlıktan ağzı açık şekilde başını salladı.</p>
				<p class="normal">"Kont Dooku bana eğer dövüş sanatlarında ustalaşmak istiyorsam her meydan okumayı değerlendirmem gerektiğini söyledi." Başıyla sakince Trillot'u işaret etti.</p>
				<p class="normal">Gülüşü daha da arttı. Trillot'a döndü. "Bu sizi rahatsız eder mi?"</p>
				<p class="normal">Trillot bir Ventress bir de Remlout'a baktı. Fizzik kardeşinin ne düşündüğünü biliyordu. Trillot bu kadından hoşlanmamıştı ama bir nedenden dolayı da isteklerini yerine getirmekle yükümlüydü. Fizzik, Remlout'un yeteneklerine şahit olmuştu ama bunların Ventress'i yenmek için yeterli olacağından şüpheliydi ve bir fedaiyi de boş yere kaybetmek istemiyordu. Diğer taraftan...</p>
				<p class="normal">Olaylar geri alınamayacak konuma gelmişti bile.</p>
				<p class="normal">Trillot arkasına yaslandı, yumurta kesesinin kendisini en az rahatsız edeceği uygun duruşu bulana kadar yüzü buruştu. Suç lordu –henüz leydisi olmamıştı– parmaklarını birbirine kavuşturdu. "Eğer iki taraf da razıysa benim için bir sakıncası yok."</p>
				<p class="normal">Ventress başını sallayıp yüzünü, kafası sanki bilyeler üzerinde hareket ediyormuş gibi, Remlout'a döndü. Parmakları pençe gibi büküldü.</p>
				<p class="normal">"Fakat lütfen Komutan Ventress," diye ekledi Trillot. "İyi bir fedai bulmak çok zor."</p>
				<p class="normal">"Onu öldürmeyeceğim," diye söz verdi. "Ne zaman istersen başla," dedi rakibine.</p>
				<p class="normal">Remlout eğilerek selam verdi. İşlevini kaybetmiş kanatlarını çırptı ve birincil ve ikincil kollarını açtı. İzlemekte olan diğerleri onlardan mümkün olduğunca uzaklaştı.</p>
				<p class="normal">Şu anda ikisi açık bir alanda karşı karşıyaydı. Remlout Ventress'in etrafında dönmeye başladı.</p>
				<p class="normal">Remlout döndü, sonra da birincil kolları üzerinde dengesini sağladı, ayakları tarayıcı dedektörler gibi Ventress'i takip ediyordu. Birincil kolları bacakları kadar kalın ve güçlüydü ve Fizzik, Remlout'un bu şekilde saatlerce durabileceğini biliyordu.</p>
				<p class="normal">Fizzik bunu daha önce de görmüştü. Remlout benzer savaşçı düsturlarına sahip herkese yapacağı resmi meydan okumasını yapmıştı – ya da belki de sadece patronuna hakaret etmiş olanlara. Artık neden meydan okuduğunun da bir önemi kalmamıştı zaten, ama Fizzik burada görünenin dışında da bir şeyler döndüğünden şüphe ediyordu. Daha önce de Remlout'un savunmasını aşmaya çalışan rakiplerine kolları yerine çevik bacaklarıyla vurduğunu görmüştü.</p>
				<p class="normal">Çoğu korkuyla olacakları bekliyordu.</p>
				<p class="normal">Ventress başlı başına ayrı bir meseleydi. İleri geri durmadan hareket ediyor, sanki deniz yosunuymuş gibi vücudu her şekilde kıvrılıyordu. Garip. Dişiydi ama tıpkı bir X'Ting erkek gibi hareket ediyordu.</p>
				<p class="normal">Remlout hamlesini yaptı, sol-sağ-sol, ayağını nefes kesen üçlü kombinasyon şeklinde savurdu. Ventress ayaklarını yerinden oynatmasa da bir şekilde hepsini savuşturmuştu, Fizzik gördüklerini zihninde yeniden canlandırmayı denedi, Ventress kemiksizmiş gibi hareket ediyordu, omurgası o denli esnekti ki sadece bir santimetre yana kayarak, sanki en ufak bir acelesi yokmuş gibi, üç tekmeden de sıyrılmıştı.</p>
				<p class="normal">Başka bir şey daha oldu, et ve organların gizlediği bir şey. Fizzik görememişti ama Remlout yerdeydi, kıvranıyordu, yüzü pembeydi, bir yanına dönüp kollarını kabuğuna doladı.</p>
				<p class="normal">Spazm geçiriyordu, sırtındaki kaslar yeniden gerildi. Remlout'un yüzü gerildikçe gerildi, sanki görülmüş en kötü spazmı geçiriyormuş gibi böğürdü. İki büklüm olmuştu, bir seri yırtılmayla Remlout'un kasları kabuğunun üzerinden görüldü. Ağzından salyalar akmış ve hareket edemez hale gelmişti, kafası amaçsızca hareket ediyordu.</p>
				<p class="normal">Bir tıp droidi hemen gelip teşhiste bulundu ve Trillot'a bildirmek için döndü.</p>
				<p class="normal">Trillot gözleri kararmış olan Ventress'e döndü. Fizzik onun verdiği sözü hatırlatmak istediğini biliyordu ama cesaret edememişti.</p>
				<p class="normal">Ventress aklından geçenleri okumuş olmalıydı. "Ölmedi," dedi soğukkanlı şekilde.</p>
				<p class="normal">"Gerçekten mi," diye cevap verdi Trillot. "Bunun için müteşekkirim."</p>
				<p class="normal">Ventress başını eğip selam verirken birkaç kişi gelip hâlâ yerde uzanan Remlout'u alıp götürdü. Taşıyanların attığı her adımda çığlık atıyordu. Olmaları gerektiği kadar özenli değildiler ve Fizzik, Remlout'un kabadayılığının şimdi onun aleyhine işlemeye başladığını düşündü.</p>
				<p class="normal">Tek kelime edilmemesine rağmen orada bulunanların beden dilinden herkesin daha bir saygılı ve tetikte olduğunu anlamak zor değildi. Ventress istese kendisini bu kadar iyi ifade edemezdi. Pelerinin üzerindeki tozları sildi, bir kez daha Trillot'un karşısına dikildi. Fizzik onun çenesindeki damarların atışlarını izledi. Bir dövmesinin dibindeki kaslar belli bir ritimle acele etmeden atmaya devam etti.</p>
				<p class="normal">Bir an önce konuyu değiştirmek için can atan Trillot devam etti. "Bir gelişme daha var," dedi.</p>
				<p class="normal">"Evet?" Ventress kımıldamadan durdu. Az önce olanlar sanki hiç yaşanmamıştı. Ama bu kadın zavallı Remlout'a ne yapmıştı öyle? Fizzik değil sormak, sormayı düşünmekten bile çekiniyordu.</p>
				<p class="normal">"Evet," dedi Trillot. "Şimdi. Jedi'ın Vekil bayanla yaptığı görüşmeye gelince -"</p>
				<p class="normal">Nihayet dikkatini çekecek bir konu bulmuştu. "Adı nedir?"</p>
				<p class="normal">"Obi-Wan Kenobi."</p>
				<p class="normal">İlk kez Ventress tüm dikkatini konuya veriyordu. "Obi-Wan" mavi gözleri alev aldı. Fizzik yine bir şey sormanın hayatına mal olabileceğini düşündü. "Onu tanıyorum. Ölmesi gereken biri."</p>
				<p class="normal">"Lütfen," dedi Trillot. "Yapmamız gereken işler var. Belki de uygun zaman..."</p>
				<p class="normal">Ventress'in bakışları buz gibiydi. "Senden tavsiye isteyen oldu mu? Hiç sanmam." Gözlerini kapattı, sanki fırtınanın ortasındaki sessizlik gibiydi. Gözlerini tekrar açtı. "Bunun tesadüf olduğunu sanmıyorum. Obi-Wan ve ben buraya aynı iş için geldik." Diliyle dudaklarını ıslattı. "Sanırım onu öldüreceğim."</p>
				<p class="normal">Trillot'la göz göze geldiler ve Trillot başka tarafa bakmak zorunda kaldı. "Seni buraya çağırdım çünkü Jedi başkentteyken biz de özel bir düzenleme yapıp -"</p>
				<p class="normal">Ventress başını hafifçe yana çevirdi, sesi bir yılanınki gibiydi. "Hayır. Obi-Wan, Aile'nin iktidarını yıkmayı deneyecek. Çoktan aramıza bir casus göndermiş bile olabilir. Hayır. Burada olduğumu kim biliyor?"</p>
				<p class="normal">"Aile, Kont Dooku'nun bir temsilci gönderdiğini biliyor," dedi Trillot. "Ama kim olduğunu ya da ne zaman geleceğini bilen yok."</p>
				<p class="normal">"Çok güzel. Öyle de kalsın. Önce Kenobi'yi ortadan kaldıracağım. Sonra da çok kıymetli Beş Aile'nizle iş konuşuruz."</p>
				<p class="normal">Ventress'in öfkesi sanki gittikçe artıyor, çevresindeki ısı ve ışığı bile yutuyordu. Bu kadın bir kum engereği kadar tehlikeliydi. Böylesini hiç görmemişti.</p>
				<p class="normal">"Evet, tabii ki." Trillot başka ne diyebilirdi ki?</p>
				<p class="normal">Fizzik kontratı bitene kadar çalışmaya devam edecekti ama bittikten sonra acaba Ventress kendisine bir yardımcı almayı düşünür müydü?</p>

		</body>
</html>