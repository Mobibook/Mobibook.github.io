<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_47">   47   <br class="chapter"/></h1>
				<p class="normal">Dört saattir G'Mai Duris danışmanlarının raporlarını okuyup tavsiyelerini dinliyor ve içinde bulunduğu durumu daha iyi anlamaya çalışıyordu. Cumhuriyet hileye başvurarak etki alanını genişletmeye çalışmıştı. Jedi, kovan konseyine üyelikle onu kendi safına çekmişti. Ona, Cestus Cybernetics'i yok etmesini ya da halkının yeni bir başlangıç yapmasını sağlayacağına inandığı bilgiler vermişti.</p>
				<p class="normal">Ama bunların ortaya çıkmasıyla Obi-Wan onu bir kabusun içinde bırakıp gitmişti. Ne Jedi'ı destekleyebilir ne de onun desteğini alabilirdi. Sahip olduğu bilgileri Cestus Cybernetics'i yönlendirmek için kullanamazdı. Cumhuriyet'in desteği olmadan bu bilgi onun suikasta kurban gitmesine de engel olamazdı.</p>
				<p class="normal">Hâlâ cevaplanmamış bir soru daha vardı aklında. Nasıl olmuş da Jedi böyle gafil avlanmıştı? Quill'in Obi-Wan'ı bu şekilde tuzağa düşürebileceğine inanmıyordu. Hayır. Yeğeninin yetenekleri hakkında yeterli bilgiye sahip olacak kadar onun icraatlarını görmüştü. Quill'i destekleyen biri olmalıydı? Ama kim?</p>
				<p class="normal">Yardımcısı Shar Shar odaya girdi, mavi derisi heyecanla ışıldıyordu. "Vekil Duris!" diye bağırdı. "Haberler çok kötü!" Shar Shar bir kolunu uzattı ve makineye bir şifre girdi, görüntü değişene kadar akan verilere doğru güdük kollarını uzattı. "Bu bir dakika önce geldi."</p>
				<p class="normal">Yörüngeye ait bir görüntüydü, aydan madenlere kadar bütün gezegeni gözetleyen dron uydularından birinden gelmişti. Obi-Wan'ın gemisinin atmosferde yükselişini izlediler. "Yer ve yörünge monitörleri arasındaki geçiş yüzünden bir an için görüntü kayboluyor. Belki şu dron gemiden -"</p>
				<p class="normal">Ay tarafından bir şey belirdi. Siyahtı ve şekli garipti ve Duris ilk başta yanlış gördüğünü düşündü. Bir an için onu büyük bir yırtıcı kuş sanmıştı ama sonra canlı bir şey olmadığını anladı, tanınmadık dizayna sahip bir gemi.</p>
				<p class="normal">Ama gerçekten de yabancı mıydı? Buna benzer gemi dizaynlarını Cestus Cybernetics'in geçen sene aldığı gemiler arasında görmemiş miydi? Birdenbire ortaya çıkmıştı, bir uydunun görüntüsünden kaybolurken diğerinin görüntüsüne girmişti. Şimdi hem o hem de Jedi'ın gemisi görüntüdeydi. Kara gemi, kaçınma manevrası yapmaya başlayan Jedi'ın gemisine doğru bir şey gönderdi. "Bu kaçış pod'unun içinde kim var?" diye sordu G'Mai.</p>
				<p class="normal">"Bakayım," dedi asistanı görüntüyü ayarlayarak. "Pod'un kalkanı yok. Rahatlıkla görebiliriz. Ah! Bir insan değil... bu Vippit hukukçu."</p>
				<p class="normal">"Demek ki gemiyi hâlâ Jedi kullanıyor."</p>
				<p class="normal">"Belki ve-" aniden tüm görüntü bembeyaz oldu, odanın tüm gölgelerini yok edecek ve hepsini geçici olarak kör edecek derecede parlaktı.</p>
				<p class="normal">"Bu da neydi?" diye sordu Duris ve daha cevabı almadan ne olduğunu anladı. Ne olduğunu ve daha da kötüsü ne anlama geldiğini çok iyi biliyordu.</p>
				<p class="normal">Bilinmeyen bir güç ya da kişi Cumhuriyet gemisini yok etmişti ve onunla birlikte Şansölye Palpatine'in elçi olarak Cestus'a gönderdiği Jedi'ı da ortadan kaldırmıştı. Bundan kötüsü olamazdı. Obi-Wan'ın hilesinin ortaya çıkması zaten elini kolunu bağlamıştı. Ama bu son yaşananın yanında kötü kelimesi bile yetersiz kalıyordu ve kalan zamanını duruma uygun yeni kelimeler bulmaya harcayacak da değildi.</p>
				<p class="normal">Tüm öfkesine rağmen Obi-Wan'ın her şeyi Cestus'u, Cumhuriyet‘in koruyucu şemsiyesi altına almak için yaptığını düşündü. Düzmece kaçırma olayı sırasında kimsenin canı yanmamıştı. Şimdi anlıyordu ki sadece Beş Aile'nin üyelerine değil en basit güvenlik görevlisinin bile hayatına verilen değerin bir göstergesiydi bu. Ama böylesine ince düşünebilen bir Jedi'ı kim ya da ne oyuna getirmeyi başarmıştı? Sonunda Cestus suçlanacaktı ve Konfederasyon'dan yardım istemekten başka da seçenekleri kalmayacaktı.</p>
				<p class="normal">Bu olayda her iki tarafın da niyetini tam olarak idrak edemese de Obi-Wan'ın yapacağı tüm hileleri bu sinsi suikastlara tercih edeceğini biliyordu.</p>
				<p class="normal">"Ne yapacağız?" diye sordu Shar Shar, yerinde duramıyordu. "Yapacak tek bir şey kaldı," diye cevap verdi. "Hayatta kalanlara yardım etmek. En azından Snoil hayatta olabilir. Derhal kurtarma işaretini araştırın!"</p>

		</body>
</html>