<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cetushilesi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_37">   37   <br class="chapter"/></h1>
				<p class="normal">Obi-Wan saraya varmadan ortalık çoktan karışmıştı bile. Hemen G'Mai Duris'in yanına koştu ve Vekil X'Ting'in koltuğuna oturmuş toparlak, kısa bacaklı Zeetsa'nın sözlerini endişeyle dinlediğini gördü.</p>
				<p class="normal">"- Vekil Duris," diyerek cümlesini tamamladı derimsi mavi yaratık. Güdük kollarıyla havada duran parlak haritayı işaret etti.</p>
				<p class="normal">"Müsadenle Shar Shar," dedi Obi-Wan yumuşak bir tonda. "Eğer taşıma hattında bir sorun varsa belki de bugün müzakerelere bir ara verip ertesi -"</p>
				<p class="normal">Duris başını kaldırdı, yüzünde önce şaşkın bir ifade vardı, sonra da bölmeli gözlerinden minnettarlığın ifadesi olan yaşlar döküldü. "Üstat Jedi!" dedi. "Obi-Wan. Üzgünüm ama acil bir durum söz konusu. Neyse ki sen yanımızdasın."</p>
				<p class="normal">"Gerçekten mi?" diye sordu. "Nasıl yardım edebilirim?"</p>
				<p class="normal">"Beş Aile bir saat önce burada olmalıydı. Özel araçları kayboldu."</p>
				<p class="normal">"Kaybolmak mı?" Obi-Wan sesindeki memnuniyeti gizlemeye çalıştı. "Bu nasıl olur?"</p>
				<p class="normal">"Gezegenin tümü tünellerle örülüdür. Çoğunun da haritası yoktur. Sadece birilerinin kendi çıkarları doğrultusunda aracı yolundan çıkarıp bu bilinmez bölgelere götürdüğünü varsayabiliriz."</p>
				<p class="normal">"İletişim kurmak mümkün olmadı mı?"</p>
				<p class="normal">"Hayır."</p>
				<p class="normal">Obi-Wan yüzünde ciddi bir ifadeyle haritayı inceledi. "Raylarda hareket eden araçların birbirlerine çarpmamaları için sensörleri olması gerekir, değil mi?"</p>
				<p class="normal">"Bu soruya mühendisim cevap verebilir," dedi Duris.</p>
				<p class="normal">Mühendis ufak tefek, yaşlı bir insandı ve sanki son yaşadığı stres de ona son kalan saç tellerine mal olmuş gibi görünüyordu. "Evet, sensörler mükemmel durumda."</p>
				<p class="normal">"Şu ana kadar olayla ilgili bildiğiniz her şeyi anlatın bana," dedi Obi-Wan, Duris'e.</p>
				<p class="normal">"Beş Aile yöneticilerinden bir grup kaçırıldı."</p>
				<p class="normal">"Adını duyduğumuz bu Desert Wind'in işi mi?"</p>
				<p class="normal">"Bilmiyoruz," diye cevap verdi. "Geçen yıldan beri onlarla ilgili çok az şey duyduk ve artık onların işinin bittiğine hükmettik. Açıkçası pek de onların tarzına benzemiyor."</p>
				<p class="normal">Obi-Wan gözlerini kapatıp beşe kadar saydı, sonra gözlerini açıp yüzünün ifadesini mümkün olabilecek en ciddi haline getirdi.</p>
				<p class="normal">"Tüm sistemin holo haritası var mı?"</p>
				<p class="normal">Mühendis başını salladı. "Tabii ki ama neden?"</p>
				<p class="normal">"Bir aracı yok etmek gibi bir işi becerebilmek için onu ana yoldan çıkarmak zorundalar. Her bir magcar hareketli objelerin yokluğuna tepki gösterir, hızlarını arttırarak ya da azaltarak ayarlama yaparlar. Bu düzensizliğin arttığı noktada biz de onların yoldan çıktığı yere o kadar yaklaşırız demektir. "</p>
				<p class="normal">"Fakat bilgisayarlarımızı etkilediler. Hiçbir iz bırak -"</p>
				<p class="normal">"Doğrudan iz bırakmamış olabilirler. Fakat hayalet aracımız diğer sistemin araçlarının yakınlık sensörlerini etkilemeyecek mi?"</p>
				<p class="normal">"Doğrusu..." mühendisin ağzı nihayet Obi-Wan'ın dediğini anlamasıyla gevşedi. "Hayır. Güvenlik sistemi ana yoldan uzaktadır. Ana komutada tek bir hatanın sistem çapında bir felakete dönüşmesini önlemek için kullanılan bir yedek sistem var."</p>
				<p class="normal">"Güzel," dedi Obi-Wan, sistemi oluşturan yolların parlamasıyla tüm harita sanki bir anda canlandı. "Şimdi senden araçlardan gelen yakınlık bilgilerini filtrelemeni, tam konumlarını göstermeni ve zamana uygun olarak görüntüye yansıtmanı istiyorum."</p>
				<p class="normal">Mühendisin benzi attı. "İyi de Coruscant'ta değiliz, Efendim. Orijinal ayrılış noktasını tespit edecek kadar hızlı bilgisayarlarımız -"</p>
				<p class="normal">Obi-Wan elini kaldırdı. "Ben bir şey aramıyorum. Orada olmayan bir şeyi sezmek istiyorum. Bilgisayarların bocaladığı yerde Güç devreye girer. Lütfen bana görüntüleri sağlayın."</p>
				<p class="normal">Mühendis Obi-Wan'a bakakaldı. Sonra Duris başını ve birincil ellerini salladı, o da kendinden isteneni yaptı. Kısa süre sonra görüntü sayısı ikiye katlandı. "Yansıtılan görüntüleri kırmızı, gerçek görüntüleri mavi yap," dedi Obi-Wan, sesini daha da alçaltarak.</p>
				<p class="normal">Duris bu mistik savaşçılarla ilgili hikayeleri hatırladı ve hissettiği heyecanın neden olduğu titremeyi güçlükle bastırdı. Mühendise işaret etti ve bir grup saydam görüntü belirdi. Anlaşılmaz derecede karmaşıktı, çünkü tüm araçlar kaybolan araca göre kendilerini ayarlamak için hızlanır ya da yavaşlarken yoldaki diğer araçlara engel olmaya başlamışlardı böylece hızlanma ve yavaşlama diğer araçlara da yayılarak devam etti.</p>
				<p class="normal">Obi-Wan bu genişleyen devasa labirentin ortasında durdu, gözleri yarı kapalıydı, sanki tüm bu hareket ağını hissediyormuş gibi kollarını yana açmıştı. Sonra yavaşça döndü ve dıştaki lüks dairelerle şehir merkezi arasında kalan bölgedeki bir tüneli işaret etti. "Burası," dedi. "Hayalet aracın oluştuğu yer. Dolayısıyla gerçek aracın yoldan çıktığı yer burası."</p>
				<p class="normal">Duris omuz silken mühendise baktı. Belki de</p>
				<p class="normal">Jedi kollara ayrılan bir tünele kadar yolu takip etti. "Sonra böyle gitmiş..." Tünel tekrar kollara ayrıldı. Parmağıyla yollardan birini takip etti ve oradan diğer yola geçti. "Burada yavaşlıyor ve seviye değiştiriyor..."</p>
				<p class="normal">Taht odasında çıt çıkmıyordu. Sessizlik yüzünden çıkan her ses olduğundan çok daha etkili görünüyordu. "Sonra yeniden hareket etmiş ta ki..."</p>
				<p class="normal">Başını yana çevirdi. "Garip bir durum. Burada ray gösterilmemiş. Olabilir mi?"</p>
				<p class="normal">Mühendis boğazını temizledi. Aslında biraz ürkmüştü de, bu konuğa hayret ve korkuyla bakıyordu. "Aslında..." çantasının üzerinde dönen bir holo'ya baktı, sonra tekrar başını kaldırıp sözüne devam etti. "Bir servis rayı var ama çok kötü durumda olduğu için haritaya konmamıştı ve yakın zamana kadar da güvenlik açısından sakıncalıydı."</p>
				<p class="normal">Obi-Wan'ın gözleri hâlâ kapalıydı. "Ama?"</p>
				<p class="normal">"Ama hâlâ önceki durumunu koruyorsa bu yükü güvenle taşıması mümkün."</p>
				<p class="normal">Yine sessizlik. Obi-Wan başını salladı. "Kayıp aracı bulacağınız yer burası."</p>
				<p class="normal">Mühendis yutkundu. "Vekil Duris," dedi. "Oraya gitmek de ayrı bir mesele. Eğer bu kişilerin merkezi bilgisayara da sızdığını varsayıyorsak araçların yönünü değiştirmek için yapacağımız her hareketi görürler. Bu da ana yol dışında hareket etme şansımızı azaltır. Bir saldırı timinin oraya varması saatler sürer. Ne kadar zamanımız var?"</p>
				<p class="normal">Obi-Wan ona baktı. Duris alt dudağını çiğniyordu. Eğer bunu yapan Desert Wind ise kaçırılanların yaşamı için endişe etmek yersizdi. Desert Wind daha önce de adam kaçırmış ama soğukkanlılıkla kimseyi öldürmemişti. Bu onların tarzı değildi. Ama kaçırdıklarını götürecekleri çok daha uygun yerleri önceden hazırladıklarına şüphe yoktu. Sonrasında ne olacağını da kimse bilemezdi.</p>
				<p class="normal">Tabii ki bunu yapanın Desert Wind olmaması ihtimali de vardı. Cestus'ta yanlış bilgilendirilme hayatın ayrılmaz bir parçasıydı...</p>
				<p class="normal">Obi-Wan'a tekrar baktığında bu muhteşem adamın Cestus'taki tüm bilgisayarların yapamadığını yapabileceğinden bir an bile şüphe etmediğini fark etti. Aklının ve gizemli Güç'ün sayesinde Obi-Wan kayıp Aile üyelerini bulmuştu. Dünden beri şahit olduğu şeylerin yanında tahta geçtiği zamandan beri olan olayların tümünün toplamı bile hiç kalırdı.</p>
				<p class="normal">"Haklı olabilirsin," dedi. "Zamanımız yok ve sıradan metotlar işe yaramaz. Üstat Jedi, bir planınız var mı?" bunun sorarken bir şekilde olduğunu da tahmin ediyordu.</p>
				<p class="normal">"Güvenlik görevlilerine emin olana kadar ateş etmemelerini emredin," diye mırıldandı Obi-Wan.</p>
				<p class="normal">"Ne yapacaksın?"</p>
				<p class="normal">Obi-Wan dramatik etki için bir an durdu ve ardından cevap verdi. "Etkileyici bir şey."</p>

		</body>
</html>