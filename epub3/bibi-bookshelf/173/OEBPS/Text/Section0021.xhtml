<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>22</i></b></h2>

  <p class="heading0">Böbürlenme süresi sona ermişti. Belki de Başkan kazı çalışmasını geceden başlatmıştı. Ya da yangın söner sönmez. Boggs'un kalıntılarını bulup kısa süreli bir rahatlama yaşamışlar ve saatler yeni ödüllerden uzak akıp gittikçe, şüphelenmeye başlamışlardı. Bir noktada kandırıldıklarını anlamışlardı. Ve Başkan Snow aptal yerine konmaya tahammül edemezdi. İzimizi ikinci daireye kadar sürüp sürmediklerinin ya da doğruca yeraltına indiğimizi tahmin etmelerinin bir önemi yoktu. Artık aşağıda olduğumuzu biliyorlardı ve beni bulmaya programlanmış bir şeyi -büyük olasılıkla bir mutta sürüsünü- serbest bırakmışlardı.</p>

  <p class="heading0">"<i>Katniss."</i> Sesin yakınlığı beni yerimden sıçrattı. Kaynağını görmek için deli gibi çevreme bakınmaya, vuracak bir hedef aramaya başladım. "Katniss." Peeta'nın dudakları neredeyse hiç kıpırdamıyordu ama ismimin ondan çıktığına hiç şüphe yoktu. Tam biraz daha iyi olduğunu düşünmeye ve santim santim de olsa bana dönmekte olduğuna umut etmeye başladığım anda, Snow'un zehrinin ne kadar derinlere indiğinin kanıtı karşımdaydı. "Katniss." Peeta, tıslayan koroya tepki vermeye, ava katılmaya programlanmıştı. Olduğu yerde kıpırdanmaya başlamıştı. Başka seçeneğim yoktu. Okumu beynine saplanacak şekilde kaldırdım. Hiçbir şey hissetmeyecekti. Birden gözleri dehşetle fal taşı gibi açılmış halde, soluk soluğa, hızla doğrulup oturdu. "Katniss!" Başını bana doğru uzatmıştı ama yayımı ve hazır bekleyen okumu fark etmemiş gibiydi. "Katniss! Hemen buradan çık!"</p>

  <p class="heading0">Tereddüt ettim. Sesi telaşlıydı ama delirmiş gibi değildi. "Neden? Bu ses nereden geliyor?" "Bilmiyorum. Tek bildiğim seni öldürmesi gerektiği," dedi Peeta. "Koş! Çık buradan! Durma!"</p>

  <p class="heading0">Anlık bir kafa karışıklığının ardından, onu vurmama gerek olmadığına karar verdim ve yayımı gevşettim. Çevremdeki kaygılı yüzlere baktım. "Bu şey her neyse, benim peşimde. Ayrılmak için doğru zaman olabilir."</p>

  <p class="heading0">"Ama biz senin korumanız," dedi Jackson.</p>

  <p class="heading0">"Ve çekim ekibin," dedi Cressida.</p>

  <p class="heading0">"Seni bırakmam," dedi Gale.</p>

  <p class="heading0">Kamera ve dosya dışında hiçbir donanımı olmayan çekim ekibine baktım. Bir de iki silahı ve bir zıpkını olan Finnick vardı. Silahlarından birini Castor'a vermesini önerdim. Peeta'nın boş fişeğini çıkarıp gerçek bir fişekle değiş tokuş etmesini ve Pollux'u silahlandırmasını. Gale ve benim yaylarımız olduğu için, silahlarımızı Messalla ve Cressida'ya geçirdik. Onlara silahı tutup tetiği çekmenin ötesinde bir şey gösterecek zamanımız yoktu ama yalan mesafede bu kadarı da yeterli olabilirdi. Hiç savunmasız olmaktan iyiydi. Şimdi silahsız bir tek Peeta kalmıştı ama&nbsp;adımı bir avuç muttayla birlikte fısıldayan birinin silaha da ihtiyacı yoktu zaten.</p>

  <p class="heading0">Odayı kokumuz dışında her şeyden arındırıp çıktık. O an için kokumuzu silmenin yolu yoktu. Tıslayan şeylerin izimizi bu sayede sürdüklerini tahmin ediyordum çünkü geride pek fazla fiziksel iz bırakmamıştık. Muttaların burunları olağanüstü duyarlı olmalıydı ama borulardaki suların içinden geçerek geçireceğimiz süre, izimizi kaybettirmeye yarayabilirdi.</p>

  <p class="heading0">Odadaki makine uğultusundan uzaklaşınca, tıslama sesleri iyice belirginleşti. Ancak en azından artık muttaların yeriyle ilgili daha fazla hissiyatımız vardı. Arkamızda, hâlâ belirgin bir mesafedeydiler. Snow onları yeraltına büyük olasılıkla Boggs'u buldukları yere yakın bir noktadan salmıştı. Her ne kadar onların bizden çok daha hızlı hareket edebildikleri tartışma götürmese de, teorik olarak bir hayli önde olmalıydık. Zihnim ilk arenadaki kurdumsu yaratıklar, Çeyrek Asır Oyunları'ndaki maymunlar ve yıllar içinde TV'de şahit olduğum türlü canavarlık arasında gidip geliyor, bu muttaların nasıl bir biçimde olduklarını merak ediyordum. Snow beni en çok neyin korkutacağını düşünüyorsa, öyle olmalıydılar.</p>

  <p class="heading0">Pollux ve ben yolculuğumuzun bir sonraki bacağı için bir plan hazırlamıştık ve varış noktamız tıslamanın aksi yönünde olduğu için, değiştirmek için bir neden göremiyordum. Süratli hareket edebilirsek, belki de, Snow'un malikânesine muttalar bize ulaşamadan varabilirdik. Oysa hızın beraberinde getirdiği aksaklıklar da vardı; kötü basılan bir çizmenin neden olduğu bir su sıçraması, bir silahın kazayla boruya çarpması, hatta benim gizliliğe ters düşecek kadar yüksek sesle verdiğim emirler.</p>

  <p class="heading0">Bir taşma borusu ve kullanılmayan bir tren rayı boyunca üç blok kadar ilerlemiştik ki çığlıklar başladı. Boğuk genizden gelen çığlıklar. Tünel duvarlarında çarpıp yankılanıyordu.</p>

  <p class="heading0">Peeta hemen, "Avox'lar," dedi. "Ona işkence ederlerken Darius da böyle sesler çıkarmıştı."</p>

  <p class="heading0">Cressida, "Muttalar onları bulmuş olmalı," dedi.</p>

  <p class="heading0">"Yani yalnızca Katniss'in peşinde değiller," dedi Leeg 1.</p>

  <p class="heading0">"Büyük ihtimalle önlerine çıkanı öldürecekler. Yalnızca ona ulaşana dek durmayacaklar, o kadar," dedi Gale. Beetee'yle çalışarak geçirdiği uzun saatlerin ardından, büyük olasılıkla haklıydı.</p>

  <p class="heading0">Ve işte yine benim yüzümden ölen insanlar ve ben. Alaycı Kuş için can veren arkadaşlar, müttefikler, yabancılar. "Bırakın tek başıma devam edeyim. Onları peşime düşüreyim. Holo'yu Jackson'a devredeceğim. Sizler görevi tamamlayabilirsiniz."</p>

  <p class="heading0">Jackson sıkıntılı bir sesle, "Bunu kimse kabul etmez," dedi.</p>

  <p class="heading0">"Boşa zaman kaybediyoruz," dedi Finnick.</p>

  <p class="heading0">Peeta, "Dinleyin," diye fısıldadı.</p>

  <p class="heading0">Çığlıklar kesilmişti. Yokluklarında benim adım yeniden yankılanmaya başlamıştı. Sesin yakınlığı ürperticiydi. Artık yalnızca arkamızdan değil, aynı zamanda altımızdan geliyordu. "<i>Katniss</i>."</p>

  <p class="heading0">Pollux'un omzunu dürttüm ve koşmaya başladık. Sorun, planımızın bir alt seviyeye inmeyi içermesiydi ve bu artık olasılık dışıydı. Aşağı inen merdivenlere ulaşınca, Pollux ve ben Holo'da alternatif taramaya koyulduk. Ve işte o anda öğürmeye başladım.</p>

  <p class="heading0">Jackson "Maskeler takılsın!" diye emretti.</p>

  <p class="heading0">Maskeye gerek yoktu. Herkes aynı havayı soluyordu. Ben sabahki güvecimi kusuyordum çünkü merdivenlerden gelen, kanalizasyonu bastıran kokuya yalnızca ben tepki veriyordum. Güller. Titremeye başladım.</p>

  <p class="heading0">Kokuya arkamı döndüm ve doğruca Transfer'e daldım. Tıpkı yukarıdakiler gibi pürüzsüz, pastel renkli taşlarla döşenmiş ancak iki tarafında evler yerine beyaz tuğla duvarların sıralandığı sokaklar. Teslimat kamyonlarının Capitol'ün trafiğinden uzak, rahatça yol alabildikleri bir yol. Şu anda bizim dışımızda tamamen boştu. Yayımı çektim ve ilk kozayı içindeki et obur sıçanların hepsini öldüren patlayıcı bir okla indirdim. Sonra bir sonraki kesişme noktasına koştum. Burada atılacak tek bir yanlış adımın ayağımızın altındaki zemini kaydıracağını ve bizi ET ÖĞÜTÜCÜ olarak etiketlenmiş bir şeye yem edeceğini biliyordum. Diğerlerine yanımdan ayrılmamaları için bağırdım. Köşeyi olabildiğince yakın dönmeyi ve daha sonra ET ÖĞÜTÜCÜ'yü havaya uçurmayı planlıyordum ama bizi işaretlenmemiş bir koza daha bekliyordu.</p>

  <p class="heading0">Sessizce olup bitmişti. "Katniss!" Finnick beni durdurmasa tamamen gözden kaçıracaktım. Fırlatılmaya hazır okumla hızla arkama döndüm ama ne yapılabilirdi ki? Gale'in işe yaramamış iki oku tavandan yere kadar inen altın renginde geniş bir ışık sütunun önünde, yerde duruyordu. Messalla, tek ayağının parmaklarının bittiği yerde yükselmiş, kafası arkaya eğik, bir ışık huzmesi tarafından esir alınmış halde, heykel gibi hareketsiz duruyordu. Ağzı açık olmasına rağmen, bağırıp bağırmadığını kestiremiyordum. Etinin mum gibi eriyip gitmesini müthiş bir çaresizlik içinde izledik.</p>

  <p class="heading0">"Ona yardım edemeyiz!" Peeta insanları ileri doğru itiyordu. "Edemeyiz!" Bizi harekete geçirecek kadar işlevsel kalabilen tek kişinin o olması inanılmazdı. Kendini kaybedip beynimi dağıtması gerekirken, nasıl kontrol altında kalabildiğini bilmiyordum ama zaten bu saydıklarım her an olabilirdi. Elini omzumda hissedince, Messalla'dan geriye kalan dehşet verici artıklara arkamı döndüm ve ayaklarımı hızlı, hem de bir sonraki kavşakta güçlükle durabileceğim kadar hızlı&nbsp;hareket etmeye zorladım.</p>

  <p class="heading0">Bir dizi silah sesinin ardından bir alçı yağmuru indi. Kozayı görmek için bir o yana bir bu yana bakınırken, Transfer'den aşağı, bize doğru ilerleyen Barış Muhafızları bölüğünü gördüm. Yolumuzu tıkayan Et öğütücü yüzünden, ateşe karşılık vermekten başka seçeneğimiz yoktu. Sayıca iki katımızdılar ama Yıldız Mangası'nın kaçmaya çalışmayan ve bir yandan ateş eden altı orijinal üyesi hâlâ aramızdaydı.</p>

  <p class="heading0">Kan lekeleri beyaz üniformalarında çiçek gibi açarken, çantada keklik, diye düşündüm. Dörtte üçü cansız halde yere serilirken, tünelin yan tarafından -benim kokudan kaçmak için kendimi attığım taraftan yenileri belirdi.</p>

  <p class="heading0">Bunlar <i>Barış Muhafızları</i> değildi.</p>

  <p class="heading0">Beyaz, dört bacaklı, yetişkin bir insan boyutlarında yaratıklardı ama insana benzerlikleri burada bitiyordu. Çıplaktılar; uzun sürüngen kuyrukları, kavisli sırtları ve öne çıkık başları vardı, ölü ya da diri Barış Muhafızları'nın başına üşüştüler, ağızlarıyla boyunlarına yapışıp miğferli kafalarını koparmaya başladılar. Görünüşe bakılırsa, Capitol'de evcil hayvan barındırmak da en az 13'teki kadar anlamsızdı. Barış Muhafızları'nın boyunlarının vurulması yalnızca saniyeler sürdü. Muttalar karınlarının üstüne indiler ve dört ayak üstünde sıçrayarak üstümüze gelmeye başladılar.</p>

  <p class="heading0">"Bu taraftan!" diye bağırdım. Duvara neredeyse sarılmış haldeydim; kozadan kaçınmak için keskin bir sağ dönüş yaptım. Herkesin yanıma geldiğinden emin olunca, kavşağa ateş ettim ve Et öğütücü'yü devreye soktum. Kocaman mekanik dişler ortaya çıktılar ve karoları toza çevirdiler. Bunun muttaların bizi takibini imkânsız kılması gerekiyordu ama emin değildim. Bildiğim kurt ve maymun muttalar inanılmaz derecede uzağa sıçrayabiliyorlardı.</p>

  <p class="heading0">Tıslama sesi kulaklarımı yakıyor, güllerin pis kokusu çevremdeki duvarların dönmesine neden oluyordu.</p>

  <p class="heading0">Holo'yu kontrol edecek zamanım yoktu. Pollux'un peşinden Transfer'de yaklaşık on metre kadar ilerledik ve bir kapıdan geçtik. Karoların betona döndüğünü, daracık, pis kokulu bir borudan yaklaşık otuz santim genişliğinde bir çıkıntıya emeklediğimizi fark etmiştim. Ana kanalizasyondaydık. Bir metre kadar aşağıda insan atıkları, çöp ve kimyasal köpük birikintilerinden oluşan zehirli bir karışım vardı. Yüzey kısmen yanıyor, bazı yerlerden de kötü görünüşlü buhar dumanları yükseliyordu. Tek bir bakış bile, düşmeniz halinde geri dönüşün olmadığını anlamak için yeterliydi. Kaygan zeminde cesaret edebildiğimiz kadar hızlı hareket ederek dar bir köprüye ulaştık. Köprüyü geçip diğer taraftaki girintiye varınca Pollux elini bir asma merdivene vurdu ve yukarıya doğru çıkan sütunu işaret etti. İşte bu. Çıkış noktamız burasıydı.</p>

  <p class="heading0">Gruba hızla göz atınca, bir şeylerin yolunda gitmediğini anladım. "Durun! Jackson ve Leeg 1 neredeler?"</p>

  <p class="heading0">"Muttaları tutmak için öğütücüde kaldılar," dedi Homes.</p>

  <p class="heading0">"Ne?" Hiç kimseyi o canavarların eline bırakmak istemeyerek köprüye doğru hamle yaptım ama Homes beni kolumdan yakalayıp durdurdu.</p>

  <p class="heading0">"Hayatlarını ziyan etme, Katniss. Onlar için artık çok geç." Homes başıyla, sürünerek bizim az önce geçtiğimiz çıkıntıya ulaşan muttaları işaret etti.</p>

  <p class="heading0">Gale, "Geri çekilin!" diye bağırıp ucu patlayıcı yüklü okuyla köprünün uzak ucunu temelinden ayırdı. Köprü, tam muttalar ona ulaştığı anda köpüklerin arasına gömüldü.</p>

  <p class="heading0">Onlara ilk defa dikkatle bakabildim. İnsan, sürüngen ve kim bilir daha neler karışımı bir şeylerdi. Beyaz, gergin sürüngen derilerine pıhtılaşmış kan bulaşmıştı. Pençeli elleri ve ayaklan, çelişkili çizgilerin karmaşası çirkin yüzleri vardı. Bedenleri öfkeyle eğilip bükülürken, adımı tıslıyor, çığlıklar atıyorlardı. Kuyruklarını ve pençelerini savuruyor, geniş, köpük saçan ağızlarıyla birbirlerinden ya da kendilerinden kocaman lokmalar koparıyorlardı. Beni yok etme ihtiyaçları onları deli ediyordu. Kokum onlar için en az onlarınkinin benim için olduğu kadar uyarıcı olsa gerekti. Hatta daha bile fazla; çünkü muttalar zehrine aldırmadan kendilerini leş kokulu kanalizasyon çukuruna atmaya başlamışlardı.</p>

  <p class="heading0">Bizim yakadaki herkes ateş açtı. Oklarımı rastgele seçiyor, muttaların vücutlarına ateş ve patlayıcı maddeler gönderiyordum. Ölümlüydüler, ama o kadar. Doğal olan hiçbir şey bedenine saplanan iki düzine mermiye rağmen hayatta kalamazdı. Evet, onları eninde sonunda öldürebilirdik. Ama sayıca o kadar fazlaydılar ki... Borudan kanalizasyon çukuruna atlamak için bir an bile tereddüt etmeyen sonsuz bir kaynak dökülüyordu.</p>

  <p class="heading0">Yine de, ellerimin bu kadar titremesinin nedeni onların sayıları değildi.</p>

  <p class="heading0">Hiçbir mutta iyi değildi. Ve hepsi zarar vermeye programlıydı. Bazıları maymunlar gibi canınızı alırdı. Diğerleri iz sürücü arılar gibi mantığınızı. Ancak gerçek canavarlar, en korkutucu olanlar, işin içine kurbanı dehşete düşürmek üzere tasarlanmış saplan bir psikolojik boyut katarlardı. Ölü haraçların gözlerini taşıyan kurt muttaların görüntüsü. Prim'in işkence çeken sesini taklit eden zevzekkuşları. Snow'un güllerinin kurbanların kanıyla karışmış, kanalizasyonun üstünden bana kadar ulaşan, bu mide bulandırıcı kokuyu bile delip geçebilen pis kokusu. Kalbimi deliye, tenimi buza ve ciğerlerimi soluk alamaz hale dönüştürmesi. Sanki Snow yüzüme doğru soluyor ve bana ölme zamanımın geldiğini söylüyor gibiydi.</p>

  <p class="heading0">Diğerleri bana bağırıyorlardı ama tepki veremiyordum. Pençeleri ayak&nbsp;bileğime yapışan bir muttanın kafasını uçurduğum anda, güçlü kollarca kaldırıldım. Asma merdivene çarptım. Beni basamaklara iten eller, çıkmamı emrediyorlardı. Tahtaya dönen, kuklamsı uzuvlarım itaat ettiler. Hareket etmek duyularımın yerine gelmesine neden olmuştu. Benden yukarıda olan tek insana baktım. Pollux. Peeta ve Cressida daha aşağıdaydılar. Bir sahanlığa ulaştık. ikinci bir merdivene geçtik. Basamaklar ter ve küfle kayganlaşmıştı. Bir sonraki düzlüğe vardığımızda zihnim açıldı ve olanların gerçekliğini idrak ettim. Kafayı yemiş bir halde insanları merdivenden yukarı çekmeye başladım. Peeta, Cressida. Hepsi o kadardı.</p>

  <p class="heading0">Ne yapmıştım ben? Diğerlerini neye terk etmiştim. Merdiveni geri inmeye başladım. Kısa bir süre sonra çizmem birine çarptı.</p>

  <p class="heading0">"Tırman!" Gale adeta kükremişti. Yeniden yukarı çıktım ve onu yanıma çektim. Başkalarının da olduğunu umarak aşağıya, loş basamaklara baktım. "Hayır." Gale yüzümü ona çevirdi ve başını salladı. Üniforması parçalanmıştı. Boynunun yan tarafında açık bir yara vardı.</p>

  <p class="heading0">Aşağıdan bir insan çığlığı geldi. "Birisi hâlâ yaşıyor," dedim yalvarır gibi.</p>

  <p class="heading0">"Hayır, Katniss. Gelmiyorlar," dedi Gale. "Yalnızca muttalar kaldı."</p>

  <p class="heading0">Gerçeği kabul edemiyordum. Cressida'nın silahının ışığını aşağıya tuttum ve çok aşağıda, üzerine saldıran muttalara karşı koymaya çabalayan Finnick'i seçtim. Muttalardan biri kafasını arkaya alıp öldürücü ısırığını almaya hazırlanırken, çok acayip bir şey oldu. Finnick'e dönüştüm sanki; hayatım bir film şeridi gibi gözlerimin önünden geçiyordu. Bir teknenin direği, gümüş bir paraşüt, Mags'in kahkahası, pembe bir gök Beetee'nin zıpkını, gelinlikli Annie, kayaları döven dalgalar. Ve sonra bitti.</p>

  <p class="heading0">Holo'yu kemerimden çıkardım ve boğulur gibi, "Gecekilidi, gecekilidi, gecekilidi," diye haykırıp bıraktım. Patlama platformu sarar, mutta ve insan eti parçacıkları borudan yukarı fırlayıp üstümüze yağarken, diğerleriyle birlikte duvara yapıştım.</p>

  <p class="heading0">Pollux borunun kapağını gürültüyle kapatıp kilitledi. Pollux, Gale, Cressida, Peeta ve ben. Geriye yalnızca biz kalmıştık. İnsani duygular daha sonra gelecekti. Şu an için yalnızca ekibimizin kalan kısmını hayatta tutacak hayvani güdünün bilincindeydim. "Burada duramayız."</p>

  <p class="heading0">Biri bir bandaj çıkardı ve Gale'in boynunu sardık. Onu ayağa kaldırdık. Yalnızca tek bir karaltı duvardan ayrılmamıştı. "Peeta," dedim. Yanıt vermedi. Bayılmış olabilir miydi? Önünde diz çöküp kelepçeli ellerini yüzünden çektim. "Peeta?" Göz bebekleri o kadar irileşmişti ki, gözleri maviden eser kalmamış siyah birer kuyuya dönüşmüştü sanki. Bilek kasları metal kadar sertti.</p>

  <p class="heading0">"Bırak beni," diye fısıldadı. "Dayanamıyorum."</p>

  <p class="heading0">"Evet, dayanabilirsin!" dedim.</p>

  <p class="heading0">Peeta kafasını salladı. "Kafayı yiyorum. Delireceğim. Onlar gibi."</p>

  <p class="heading0">Muttalar gibi. Gırtlağımı deşmek için üzerime eğilmiş, kudurmuş bir canavar gibi. Ve burada, nihayet bu yerde ve bu şartlar altında, onu gerçekten öldürmem gerekecekti. Ve Snow kazanacaktı. Sıcak, acı bir öfke içimi dağladı. Snow bugün yeterince kazanmıştı zaten.</p>

  <p class="heading0">Riskli bir girişim ve belki de intihardı ama düşünebildiğim tek şeyi yaptım. Eğildim ve Peeta'yı dudaklarından öptüm. Bütün bedeni sarsılmaya başlamıştı; ancak hava almak için geri çekilmek zorunda kalana kadar dudaklarımı dudaklarından ayırmadım. Ellerim bileklerine kaydı ve onu sımsıkı tuttum. "Seni benden almasına izin verme."</p>

  <p class="heading0">Kafasının içinde köpüren kâbuslarla savaşırken, soluk soluğaydı. "Hayır, bunu istemi..."</p>

  <p class="heading0">Ellerini canım acıtacak kadar sıkı tuttum. "Benimle kal."</p>

  <p class="heading0">Gözbebekleri bir an iğne deliği kadar büzüldükten sonra hızla büyüdü ve normale yakın bir boyuta geldi. "Daima," diye mırıldandı.</p>

  <p class="heading0">Peeta'nın ayağa kalkmasına yardım ederken Pollux'a dönüp, "Sokağa ne kadar uzağız?" diye sordum. Tam üstümüzde olduğunu işaret etti. Son asma merdiveni de tırmandım ve birinin depo odasına açılan kapağı ittim. Tam doğrulduğum anda, içeriye bir kadın girdi. Üzerinde egzotik kuş nakışları olan parlak turkuaz rengi ipek bir sabahlık vardı. Morumsu kırmızı saçlarını bulut gibi kabartmış ve yaldızlı kelebeklerle süslemişti. Elinde tuttuğu yarısı yenmiş sosisin yağı rujuna bulaşmıştı. Yüzündeki ifade beni tanıdığını söylüyordu. Yardım istemek için ağzını açtı.</p>

  <p class="heading0">Bir an bile tereddüt etmeden, onu kalbinden vurdum.</p>
</body>
</html>
