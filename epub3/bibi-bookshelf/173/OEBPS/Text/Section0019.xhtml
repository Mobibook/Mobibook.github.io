<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>20</i></b></h2>

  <p class="heading0">Bir an için, arkasındaki çirkin dünyayı gözler önüne seren boyalı bir cam paramparça olmuş gibi geldi. Kan, pastel renkli taşları boyarken ve gerçek duman televizyon için hazırlanmış efekti iyice karartırken, kahkahalar çığlıklara dönüştü.</p>

  <p class="heading0">İkinci bir patlama havayı adeta parçaladı ve kulaklarımın çınlamasına neden oldu. Ama bunun nereden geldiğini ayırt edemedim.</p>

  <p class="heading0">Önce Boggs'a ulaştım ve paramparça olan etine, eksik uzuvlarına anlam vermeye, vücudundan hızla boşalan kırmızı sıvıyı durduracak bir şey bulmaya çalıştım. Homes beni kenara itti ve bir ilk yardım çantasını parçalarcasına açtı. Boggs bileğime yapıştı. Ölüm ve kül grisi yüzü, içe çöküyor gibiydi. Ama ilk sözü bir emir oldu. "Holo."</p>

  <p class="heading0">Holo. Hızla döndüm ve moloz parçalarının ve kan gölünün arasına daldım. Parmaklarım ılık et parçalarına denk gelince ürperdim. Ve Holo'yu, Boggs'un çizmelerinden biriyle birlikte bir merdiven boşluğuna fırlamış halde buldum. Hemen aldım, komutanınım yanına dönerken çıplak ellerimle silmeye çalıştım.</p>

  <p class="heading0">Homes, Boggs'un sol bacağından geriye kalan kısmı bir tür kompresyon bandajıyla sarmıştı. Diğer bacağına dizin üstünden turnike yapmaya çalışıyordu. Timin geri kalan kısmı, çekim ekibi ve bizim etrafımızda koruyucu bir çember oluşturmuşlardı. Finnick patlamayla bir duvara savrulan Messalla'yı hayata döndürmeye çalışıyordu. Jackson avaz avaz bir saha telsizine bağırıyor, kamptakileri sağlık görevlilerini göndermeleri için uyarmaya çalışıyor ama bir sonuç alamıyordu. Ancak çok geç olduğunu biliyordum. Çocukken annemi çalışırken izlediğim için, kan gölü belli bir miktara ulaşınca geri dönüş olmadığını öğrenmiştim.</p>

  <p class="heading0">Hayattan koparken elini tutabileceği biri olsun diye, kendimi Rue'yla ve 6. Mıntıka'nın morfin bağımlısıyla oynadığım rolü tekrarlamaya hazırlayarak, Boggs'un yanında diz çöktüm. Ancak Boggs'un iki eli de Holo'yla meşguldü. Bir emir yazdı, parmak izi tanımlama için başparmağını ekrana bastırdı ve gelen sinyale karşılık olarak birkaç sözcük ve rakam sıraladı. Holo'nun yeşil ışığının yanmasıyla, yüzü aydınlandı. "Kumanda edemez durumda. Üst düzey güvenlik yetkisinin Tim Dört-Beş-Bir'den Asker Katniss Everdeen'e devri." Tek yapabildiği, Holo'yu benim yüzüme tutmak oldu. "Adını söyle."</p>

  <p class="heading0">Yeşil göstergeye doğru, "Katniss Everdeen," dedim. Ve ışığı beni birden esir aldı. Gözümün önünden görüntüler akıp giderken, ne hareket edebiliyor, ne de gözlerimi kırpabiliyordum. Beni tarıyor muydu? Kayıt mı yoksa kör mü ediyordu? Işık kaybolurken, etkisinden kurtulmak için kafamı salladım. "Ne yaptın?"</p>

  <p class="heading0">Jackson haykırdı: "Geri çekilmeye hazırlanın!"</p>

  <p class="heading0">Finnick de bir şeyler bağırdı ve eliyle bloğa giriş yaptığımız tarafı işaret etti. Sokaktan sıcak su kaynağı gibi siyah, yağlı bir madde dökülüyor, binaların arasından kabararak, geçilmez bir karanlık duvarı yaratıyordu. Ne sıvıya, ne gaza, ne mekanik, ne doğal bir şeye benziyordu. Öldürücü olduğu kesindi. Geldiğimiz yöne dönmemiz gibi bir olasılık yoktu.</p>

  <p class="heading0">Gale ve Leeg 1 taşların üstünden bloğun uzak ucuna doğru hızla koşarken, kulakları sağır eden bir silah sesi yükseldi. On metre kadar ötede patlayan ikinci bir bomba sokakta bir delik açana dek ne yaptıklarını anlamadım. Sonra bunun ilkel bir mayın tarama girişimi olduğunu anladım. Homes ve ben Boggs'a yapıştık ve onu Gale'in arkasından sürüklemeye başladık. Istırabı iyice artmıştı; acı içinde bağırıyordu. Durmak ve daha iyi bir yol bulmak istiyordum ama siyahlık binaların üstüne yükselmiş, hızla yayılıyor ve bizi de bir dalga misali içine çekiyordu.</p>

  <p class="heading0">Geriye doğru savruldum, Boggs ellerimin arasından kaydı ve taşlara yapıştım. Peeta yukarıdan bana bakıyordu. Orada değildi sanki, delirmişti, kaçırıldığı topraklara geri dönmüştü. Silahım havaya kaldırmış, kafatasıma indirmeye hazırlanıyordu. Yuvarlandım, kabzanın yere çarptığım duydum ve göz ucuyla Mitchell'ın Peeta’nın üstüne atlayıp onu yere çivilediğini gördüm. Ancak her zaman çok güçlü ve şimdi iz sürücü anların deliliğiyle iyice körüklenmiş olan Peeta ayaklarım Mitchell'ın karnına dayadı ve onu bloğun karşı tarafına doğru savurdu.</p>

  <p class="heading0">Kozanın tetiklenmesiyle bir tuzak gürültüyle devreye girdi. Binaların siperliklerine tutturulmuş dört kablo, Mitchell'ı hapsedecek bir ağı da beraberlerinde sürükleyerek, taşların arasından kurtuldular. Her tarafının bu kadar çabuk kan içinde kalabilmesine anlam vermek güçtü. Ta ki onu sarmalayan telden çıkan sivri dikenleri fark edene kadar. Teli görür görmez tanımıştım. 12'deki çitin tepesini de aynı tel süslüyordu. Ona hiç kıpırdamaması için seslenirken, siyahlığın yoğun ve katranımsı kokusuyla öğürmeye başladım. Dalga tepeye ulaşmış ve üzerimize inmeye başlamıştı.</p>

  <p class="heading0">Gale ve Leeg 1, önce köşedeki binanın ön kapısının kilidine sonra da Mitchell'ı saran ağı tutan kablolara ateş etmeye başladılar. Diğerleri Peeta'yı zapt ediyorlardı. Yeniden Boggs'un yanına koştum. Homes ve ben onu dairenin içine çektik ve birinin pembeli beyazlı oturma odasından geçirip aile fotoğraflarıyla süslü bir koridordan mutfağın mermer zeminine kadar sürükledik. Ve işte orada yığılıp kaldık. Castor ve Pollux beraberlerinde kıvranan Peeta'yla içeri girdiler. Jackson ellerini kelepçelemeyi bir şekilde başardı ama bu Peeta'nın iyice delirmesine neden olduğu için onu dolaba kilitlemek zorunda kaldılar.</p>

  <p class="heading0">Oturma odasında ön kapı çarparak kapandı, insanlar bağırıyorlardı. Sonra siyah dalga kükreyerek binayı aşıp geçerken, koridor boyunca ayak sesleri duyuldu. Mutfaktan camların gümbürdediğini, kırıldığını duyabiliyorduk. Ağır&nbsp;katran kokusu içeri dolmuştu. Finnick, Messalla'yı içeri taşıdı. Leeg 1 ve Cressida da hemen arkalarından, öksürerek ve sendeleyerek içeri daldılar.</p>

  <p class="heading0">"Gale!" diye haykırdım.</p>

  <p class="heading0">Oradaydı işte, mutfak kapısını çarparak kapattı ve boğulur gibi bir sesle tek bir kelime söyledi. "Gaz!" Castor ve Pollux kaptıkları havlu ve mutfak önlükleriyle aralıkları tıkamaya çakşırken, Gale parlak sarı lavaboya kusmaya çalışıyordu.</p>

  <p class="heading0">Homes, "Mitchell?" diye sordu. Leeg 1 başını sallamakla yetindi.</p>

  <p class="heading0">Boggs, Holo'yu elime tutuşturdu. Dudakları hareket ediyordu ama ne demeye çalıştığını çıkartamıyordum. Boğuk fısıltısını yakalayabilmek için kulağımı ağzına iyice yaklaştırdım. "Onlara güvenme. Geri dönme. Peeta'yı öldür. Yapmaya geldiğin şeyi yap."</p>

  <p class="heading0">Yüzünü görebilmek için geri çekildim. "Ne? Boggs? Boggs?" Gözleri hâlâ açıktı ama ölmüştü. Ellerimin arasında, kanıyla yapış yapış olmuş Holo duruyordu.</p>

  <p class="heading0">Peeta'nın dolap kapağını tekmeleyen ayakları, diğerlerinin kesik ve hırıltılı nefeslerini bastırmıştı. Ancak biz dinlerken, enerjisi azalmaya başladı. Vuruşları düzensiz bir ritim kazandı. Ve sonra hiçbir şey kalmadı. O da öldü mü acaba diye merak ettim.</p>

  <p class="heading0">Finnick, Boggs'a bakarak, "Öldü mü?" diye sordu. Başımı evet der gibi salladım. "Buradan çıkmalıyız. Hemen. Bir sokak dolusu kozayı harekete geçirdik. Bizi güvenlik kameralarıyla kaydettiklerinden emin olabilirsiniz."</p>

  <p class="heading0">Castor, "Kesinlikle," dedi. "Bütün sokaklar güvenlik kameralarıyla dolu. Her iddiasına girerim bizim spot çektiğimizi görünce siyah dalgayı elle kumanda edip devreye soktular."</p>

  <p class="heading0">"İletişim cihazlarımız neredeyse hemen çalışmaz oldu. Büyük ihtimalle bir elektromanyetik sinyal aygıtı var. Ama kampa ulaşmamızı sağlayabilirim. Holo'yu bana ver." Jackson aleti almak için uzandı ama ben göğsüme bastırdım.</p>

  <p class="heading0">"Hayır. Boggs onu bana verdi," dedim.</p>

  <p class="heading0">"Saçmalama," diye çıkıştı. Tabii ki onun olduğunu düşünüyordu. İkinci komutan oydu.</p>

  <p class="heading0">"Doğru,", dedi Homes. "Ölürken üst düzey güvenlik yetkisini Katniss'e devretti. Ben gördüm."</p>

  <p class="heading0">Jackson, "Böyle bir şeyi neden yapsın ki?" diye sordu.</p>

  <p class="heading0">Gerçekten, neden? Son beş dakikada yaşanan dehşet verici olaylar zihnimin içinde fır dönüyordu. Boggs'un parçalanıp ölmesi, Peeta'nın öldürücü hiddetti, Mitchell'ın kanlı ve ağa hapsolmuş bedeninin o pis kokulu siyah dalga tarafından&nbsp;yutulması. Boggs'a döndüm. Hayatta olmasına deli gibi ihtiyacım vardı. Birden onun -belki de yalnızca onun tamamen benim yanımda olduğundan emin olmuştum. Son emirlerim düşündüm.</p>

  <p class="heading0"><i>"Onlara güvenme. Geri dönme. Peeta'yı öldür. Yapmaya geldiğin şeyi yap."</i></p>

  <p class="heading0">Ne demek istemişti? Kime güvenmeyecektim? İsyancılara mı? Coin'e mi? Şu anda bana bakmakta olan insanlara mı? Geri dönmeyecektim ama Peeta'nın kafasına bir kurşun sıkamayacağımı bilmesi gerekirdi. Sıkabilir miydim? Sıkmalı mıydım? Boggs buraya gelmekteki asıl amacımın sıvışıp Snow'u tek başıma öldürmek olduğunu hissetmiş miydi?</p>

  <p class="heading0">Bunca sorunun yanıtını hemen şimdi bulamazdım. Bu yüzden ilk iki emri yerine getirmeye, kimseye güvenmemeye ve Capitol'ün içlerine doğru ilerlemeye karar verdim. Ama bunu nasıl makul gösterebilirdim? Holo'nun bende kalmasına izin vermelerini nasıl sağlayabilirdim?</p>

  <p class="heading0">"Çünkü ben Başkan Coin adına özel bir görevdeyim. Ve sanırım bundan yalnızca Boggs haberdardı."</p>

  <p class="heading0">Bunun Jackson'ı ikna etmesi imkânsızdı. "Neymiş o görev?" diye sordu.</p>

  <p class="heading0">Neden onlara gerçeği söylemiyordum? Uydurabileceğim her şeyden daha akla yatkındı. Ancak intikam gibi değil, gerçek bir görev gibi göstermem gerekecekti. "Bu savaşın neden olacağı can kaybı nüfusumuzun devamını önleyecek noktaya varmadan, Başkan Snow'u öldürmek."</p>

  <p class="heading0">"Sana inanmıyorum," dedi Jackson. "Şu andaki komutanın olarak, üst düzey güvenlik yetkisini bana devretmeni emrediyorum."</p>

  <p class="heading0">"Hayır," dedim. "Bu, Başkan Coin'in emirlerini doğrudan ihlal etmek olur."</p>

  <p class="heading0">Silahlar doğruldu. Yarısı bana, diğer yarısı da Jackson'a dönüktü. Tam birimiz ölecekken, Cressida araya girdi. "Doğru," dedi. "Burada olma nedenimiz bu. Plutarch bunun ekrana yansımasını istiyor. Alaycı Kuş'un Başkan Snow'u öldürüşünü kaydedebilirsek, savaşın sona ereceğine inanıyor."</p>

  <p class="heading0">Bu sözler, Jackson'ı duraksatmıştı. Silahıyla dolabı işaret etti. "O neden burada?"</p>

  <p class="heading0">İşte şimdi beni hazırlıksız yakalamıştı. Coin'in beni öldürmeye programlı, dengesiz bir çocuğu böyle kilit bir göreve dahil etmesi için akla yatkın tek bir neden düşünemiyordum. Ve bu hikâyemi gerçekten zayıflatıyordu. Cressida bir kez daha imdadıma yetişti. "Çünkü Caesar Flickerman'ın iki Oyun sonrası röportajı, Başkan Snow'un özel konutunda çekildi. Plutarch, Peeta'nın hakkında çok az şey bildiğimiz bu yer konusunda bize rehberlik edebileceğine inanıyor."</p>

  <p class="heading0">Cressida'ya neden benim için yalan söylediğini ve neden kendi kendimi&nbsp;atadığım bu göreve devam etmemiz için mücadele ettiğini sormak istiyordum. Ama zamanı değildi.</p>

  <p class="heading0">Gale, "Gitmeliyiz!" dedi. "Ben Katniss'i takip edeceğim. Siz gelmek istemiyorsanız, kampa dönün. Ama artık harekete geçelim!"</p>

  <p class="heading0">Homes dolabın kilidini açtı ve kendinden geçmiş Peeta'yı omzuna attı. "Hazırız."</p>

  <p class="heading0">Leegs 1, "Boggs?" dedi.</p>

  <p class="heading0">"Onu alamayız. Bunu anlardı," dedi Finnick.</p>

  <p class="heading0">Boggs'un silahını omzundan kurtardı ve kendi askısına yerleştirdi. "Yolu göster, Asker Everdeen."</p>

  <p class="heading0">Yolu nasıl göstereceğimi bilmiyordum. Yön bulmak için Holo'ya baktım. Hâlâ aktif durumdaydı ama bana bir faydası olmadığı için, ölü de sayılabilirdi. Düğmeleri kurcalayacak ve nasıl çalıştığını çözecek zaman yoktu. "Bunu nasıl kullanacağımı bilmiyorum. Boggs senin bana yardım edeceğini söylemişti" dedim Jackson'a. "Ve sana güvenebileceğimi."</p>

  <p class="heading0">Jackson yüzünü buruşturdu, Holo'yu elimden çekip aldı ve bir emir girdi. Bir dört yol ağzı belirdi. "Mutfak kapısından çıkarsak, orada küçük bir avlu var. Sonra da başka bir binanın arka tarafı. Şu anda bir kavşakta birleşen dört sokağa tepeden bakıyoruz."</p>

  <p class="heading0">Her yöne yayılmış kozaların ışıklarının yanıp söndüğü harita kesitine bakarak yönümü bulmaya çalıştım. Ve bunlar, yalnızca Plutarch'ın varlığından haberdar olduğu kozalardı. Holo ne geride bıraktığımız blokta mayınların ve siyah bir duman kaynağının olduğunu ne de ağın dikenli tellerden yapıldığını gösteriyordu. Artık konumumuzu bildikleri için, bunların dışında, bir de baş etmemiz gereken Barış Muhafızları olabilirdi. Bütün bakışları üstümde hissederek dudağımın iç kısmını ısırdım. "Maskelerinizi takın. Geldiğimiz yoldan gideceğiz."</p>

  <p class="heading0">İtirazlar. Seslerini bastırmak için var gücümle, "Dalga o kadar güçlüyse, yolumuzdaki diğer kozaları tetiklemiş ve yutmuş olabilir," dedim.</p>

  <p class="heading0">İnsanlar durup düşündüler. Pollux kardeşine bir iki işaret yaptı. Castor, "Kameraları da etkisiz hale getirmiş olabilir," diye tercüme etti. "Dalga lensleri kaplamış olabilir."</p>

  <p class="heading0">Gale çizmelerinden birini tezgâhın üzerine dayadı ve parmak ucundaki siyahlığı incelemeye başladı.</p>

  <p class="heading0">Mutfak tezgâhından bir bıçak aldı ve siyah maddeyi kazıdı. "Aşındırıcı özelliği yok. Sanırım amaç bizi boğmak ya da zehirlemekti."</p>

  <p class="heading0">Leeg 1, "Büyük olasılıkla en iyi seçeneğimiz bu," dedi. Maskeler takıldı.&nbsp;Finnick, külçe gibi duran Peeta'nın maskesini yerleştirdi. Cressida ve Leeg 1 sersemlemiş haldeki Messalla'yı aralarına alıp omuz verdiler.</p>

  <p class="heading0">Birinin komuta pozisyonuna geçmesini beklerken, bunun artık benim görevim olduğunu hatırladım. Mutfak kapısını ittim ve hiçbir dirençle karşılaşmadım. Oturma odası ve koridorun dörtte üçlük kısmına, bir santimlik siyah, yapışkan bir madde yayılmıştı. Çizmemin ucuyla usulca yoklayınca, jöle kıvamında olduğunu gördüm. Ayağımı kaldırdım, hafifçe esnetince yerine geri geldi. Jölenin üzerinde üç adım atıp arkama baktım. Ayak izi bırakmamıştım. Bugün başımıza gelen ilk iyi şey buydu. Oturma odasını geçerken, jöle birazcık daha kalınlaştı. Ön kapıyı, içeriye galonlarca siyah jöle dolmasını bekleyerek yavaşça açtım ama madde biçimini koruyordu.</p>

  <p class="heading0">Pembe-turuncu blok siyah boyayla boyanmış ve kurumaya bırakılmış gibi görünüyordu. Parke taşlar, binalar ve hatta çatılar jöleyle kaplanmıştı. Sokağın üstünde kocaman bir gözyaşı damlası asılıydı. İçinden iki şekil uzanıyordu. Bir silah namlusu ve bir insan eli. Mitchell. Grubun geri kalanı yanıma ulaşana dek, kaldırımda durup ona baktım.</p>

  <p class="heading0">"İçinizde herhangi bir nedenden ötürü geri dönmesi gereken biri varsa, zamanıdır," dedim. "Soru sorulmayacak, sorun çıkarılmayacak." Kimsenin geri çekilmeye niyeti yok gibiydi. Bu yüzden, çok fazla zamanımızın olmadığım bilerek, Capitol'ün içine doğru ilerlemeye başladım. Jöle burada daha da derindi; on, on beş santim kalınlığa ulaşmıştı ve ayağınızı her kaldırışınızda şapırtılı bir ses çıkıyordu. Ama ayak izlerimizi saklamaya devam ediyordu.</p>

  <p class="heading0">Önümüzde uzanan pek çok bloğu etkileyebildiğine göre, dalga cidden çok büyük ve kuvvetli olmalıydı. Büyük bir dikkatle ilerlememe rağmen, diğer kozaları tetiklemesi konusunda haklı olduğumu düşünüyordum. Bir blok, iz sürücü arıların altın renkli gövdeleriyle kaplıydı. Dumana yenik düşüp serbest kalmış olsalar gerekti. Biraz ötede, bir bina tamamen çökmüştü ve üzeri jöleyle kaplı bir kümbet olarak öylece duruyordu. Ortada bir sorun olup olmadığını görmek için son hızla kavşağa doğru koşarken, elimi kaldırıp diğerlerine beklemelerini işaret ettim. Ama görünüşe bakılırsa, dalga, kozaları hiçbir isyan mangasının yapamayacağı şekilde dağıtmıştı.</p>

  <p class="heading0">Beşinci bloğa vardığımızda, dalganın hızının bu noktada azalmaya başladığım gördüm. Jöle yalnızca iki santim kalınlığa düşmüştü ve bir sonraki kavşaktan bize bakan bebek mavisi çatıları görebiliyordum. Akşamüstü çökerken, ışık bir hayli azalmıştı ve acilen bir yere sığınıp plan yapmamız gerekiyordu. Bloğun üçte ikilik mesafesinde bir binada karar kıldım. Homes levyeyle kilidi açtı; diğerlerine içeri girmeleri emrini verdim. Bir dakika kadar sokakta durdum ve son ayak izlerimizin de gözden kaybolmasını izledikten sonra, kapıyı arkamdan kapattım.</p>

  <p class="heading0">Silahlarımıza yerleştirilmiş fenerlerin ışığı, dört bir duvarı her dönüşümüzde kendi yüzlerimizle karşı karşıya kalmamıza neden olan aynalarla kaplı oturma odasını aydınlatmaya yetmişti. Gale pencereleri yokladı. Zarar görmediklerinden emin olunca, maskesini çıkardı. "Sorun yok. Kokusunu duyabilirsiniz ama çok güçlü değil."</p>

  <p class="heading0">Dairenin planı, ilk sığındığımız dairenin birebir aynısı olmalıydı, ön cepheyi kaplayan jöle yüzünden içeriye gün ışığı girmesi imkânsızdı ancak mutfak panjurlarının arasından bir miktar ışık süzülüyordu. Koridor banyolu iki yatak odasına açılıyordu. Dönen bir merdiven ikinci katın büyük kısmını oluşturan açık bir alana çıkıyordu. Üst katta pencere yoktu ama büyük olasılıkla evi telaşla tahliye eden kişi ışığı açık bırakmıştı. Duvarlardan birinde, boş fakat yumuşak bir ışık saçan büyük bir TV ekranı vardı. Odanın etrafına kabarık koltuk ve sandalyeler serpiştirilmişti. Hepimiz buraya toplanıp rahat koltuklara çöktük ve soluk alıp verişimizi düzene sokmaya çalıştık.</p>

  <p class="heading0">Her ne kadar kelepçeli ve bilinci kapak olsa da, Jackson silahım, Homes'un bıraktığı açık mavi kanepede boylu boyunca yatan Peeta'dan bir an ayırmıyordu. Onunla ne yapacaktım? Ve çekim ekibiyle? Ya da dürüst olmak gerekirse, Gale ve Finnick dışında herkesle? Snow'un peşine tek başına düşmektense o ikisiyle hareket etmeyi tercih ederdim. Ancak Holo'yu okumayı becersem bile, rolden ibaret bir görev için, on kişiyi Capitol sokaklarında peşimde gezdiremezdim. Ekme fırsat geçmişken onları geri mi göndermeliydim? Bunu yapabilir miydim ki? Yoksa hem onlar hem benim amacım için çok tehlikeli mi olurdu? Belki de ölüm öncesi sanrılı bir hale giren Boggs'u dinlememeliydim. Belki de tamamen dürüst davranmalıydım ama o zaman komuta Jackson'a geçerdi ve kendimizi kampta bulurduk. Ve orada Coin'e bazı yanıtlar vermek zorunda kalırdım.</p>

  <p class="heading0">Herkesi içine sürüklediğim karmaşanın ağırlığı beynime çökerken, oda uzaktan gelen bir dizi patlamayla sarsıldı.</p>

  <p class="heading0">Jackson bizi sakinleştirmek için, "Yalan değildi," dedi. "En az dört beş blok ötede."</p>

  <p class="heading0">Leeg 1, "Boggs'u bıraktığımız yerde," dedi.</p>

  <p class="heading0">Kimseden bir hareket gelmemesine rağmen, televizyon yüksek perdeden bir bip sesi çıkararak açıldı ve grubun yarısının ayağa fırlamasına neden oldu.</p>

  <p class="heading0">Cressida, "Bir şey yok," dedi. "Acil durum yayını. Capitol'deki bütün televizyonlar aynı anda devreye girer."</p>

  <p class="heading0">İşte, bombanın Boggs'u paramparça etmesinden hemen sonraki halimizle ekrandaydık. Biz toparlanmaya ve sokağa dolan siyah jöleye direnmeye çalışıp durumun kontrolünü kaybederken, fondaki bir ses izleyicilere gördüklerini izah ediyordu. Dalga kameraları devre dışı bırakana kadar, kaosu seyrettik.&nbsp;Gördüğümüz son şey, sokakta tek başına kalan ve Mitchell'ı havada tutan kabloları vurmaya çalışan Gale oldu.</p>

  <p class="heading0">Muhabir, Gale, Finnick, Boggs, Peeta, Cressida ve beni isimlerimizle tanıyordu.</p>

  <p class="heading0">Castor, "Havadan yapılmış çekim yok. Boggs hava araçları konusunda haklıymış," dedi. Ben bunu fark etmemiştim ama sanırım bu bir kameramanın yakalayacağı türden bir şeydi.</p>

  <p class="heading0">Çekim sığındığımız dairenin arka tarafındaki avludan devam ediyordu. Barış muhafızları bir önceki saklanma noktamızın karşı tarafındaki çatıya sıralanmışlardı. Daire dizisine bombalar atılmış ve daha önce duyduğumuz patlama sesleri yükselmişti. Bina da enkaz ve toz yığınına dönüşmüştü.</p>

  <p class="heading0">Şimdi canlı yayına geçmiştik. Bir muhabir çatıda Barış Muhafızları'nın yanındaydı. Arkasında bir bina yanıyordu. İtfaiyeciler su hortumlarıyla yangını kontrol altına almaya çalışıyorlardı. öldüğümüz ilan edildi.</p>

  <p class="heading0">Homes, "Sonunda şans bize biraz da olsa güldü," dedi.</p>

  <p class="heading0">Haklıydı sanırım. Capitol'ün peşimizde olmasından iyi olduğu kesindi. Ancak kendimi bu haberin 13'teki yankılarını düşünmekten alamıyordum. Annem, Prim, Hazelle, çocuklar, Annie ve Haymitch ve 13'teki pek çok insan, az önce ölümümüzü izlediklerini sanıyorlardı.</p>

  <p class="heading0">"Babam, önce kız kardeşimi kaybetmişti. Şimdi de... " dedi Leeg 1.</p>

  <p class="heading0">Görüntüleri tekrar tekrar yayınlamalarını izledik. Zaferlerinden -özellikle bana karşı zafer kazanmış olmaktan- müthiş mutluydular. Alaycı Kuş'un isyan gücüne yükselişiyle ilgili montaj görüntüler yayınlamak için canlı yayından ayrıldılar. Sanırım bu kısmı bir süre önce hazırlamışlardı; çünkü bir hayli cilalı görünüyordu. Sonra birkaç muhabirin hak edilmiş vahşetli sonumu tartışabilmeleri için yeniden canlı yayına bağlandılar. Snow'un daha sonra resmi bir açıklama yapacağı sözünü verdiler. Ve ekran yeniden karardı.</p>

  <p class="heading0">İsyancılar yayını bozmak için herhangi bir girişimde bulunmamışlardı. Bu bana haberin doğruluğuna inanmış olduklarını düşündürdü. Eğer öyleyse, artık gerçekten tek başımıza kalmıştık.</p>

  <p class="heading0">Gale, "Artık ölü olduğumuza göre, bir sonraki hamlemiz ne olacak?" diye sordu.</p>

  <p class="heading0">"Bariz değil mi?" Hiç kimse Peeta'nın bilincinin yerine geldiğini fark etmemişti. Bizi ne kadar zamandır seyrettiğini bilmiyordum ama yüzündeki üzgün ifadeye bakılırsa, sokakta olanları görmüştü. Nasıl delirdiğini, kafamı patlatmaya kalkıştığını ve Mitchell'ı kozanın üstüne savurduğunu. Acı içinde, oturur pozisyona&nbsp;doğruldu ve Gale'e döndü.</p>

  <p class="heading0">"Bir sonraki hamlemiz... Beni öldürmek olacak," dedi.</p>
</body>
</html>
