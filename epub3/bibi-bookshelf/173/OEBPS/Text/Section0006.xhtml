<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>7</i></b></h2>

  <p class="heading0">Hava aracı hızla ve daireler çizerek 8'in dışındaki geniş bir yola iniş yaptı. Kapı daha o anda açıldı, merdiven yerine kaydı ve bizler asfalta yayıldık. Son insanın da yere inmesiyle, araç yeniden harekete geçti. Derhal havalandı ve gözden kayboldu. Gale, Boggs ve iki askerden oluşan bir koruma ekibiyle baş başa kalmıştım. TV ekibi, bedenlerini böcek kabukları gibi saran ağır mobil kameralarla donanmış iki güçlü kuvvetli Capitol kameramanı, Cressida adında, tıraşlı kafası yeşil asma dövmeleriyle süslü bir yönetmen ve bol küpeli, ince yapılı, genç bir adam olan asistanı Messalla'dan oluşuyordu. Dikkatli bakınca, dilinin de delik ve misket büyüklüğünde gümüş bir iğneyle süslü olduğunu fark ettim.</p>

  <p class="heading0">Boggs bizi yoldan çıkarıp bir dizi ambarın olduğu tarafa yönlendirirken ikinci bir hava aracı daha iniş yaptı. Bu araç tıbbi malzeme sandıkları ve diğerlerinden kolayca ayrılan beyaz kostümlerinden tıbbi görevli olduklarını çıkardığım altı kişilik bir ekip getirmişti. Boggs'un peşinden mat gri renkli iki ambarın arasında kalan aralıkta ilerledik. Paslı metal duvarlardaki dikkat çekici tek öğe, çatıya tırmanan merdivenlerdi. Sokağa varınca, bambaşka bir dünyaya adım atmış gibi olduk.</p>

  <p class="heading0">Sabahki bombardımanda yaralananlar kâh ev yapımı sedyelerde, kâh el ve yük arabalarında, kâh onları sırtlanan omuzlarda ya da kollarından sıkıca tutularak buraya getiriliyorlardı. Kan içinde, et yığını gibi cansız ve bilinçsiz. Hepsi çaresiz insanların son gayretleriyle, kapısının üzerine özensiz bir H harfinin boyandığı ambara sürükleniyorlardı. Bu, annemin ölmek üzere olan yaralıları tedavi etmeye çalıştığı eski mutfağımızdan kalma görüntülerin onla, elliyle, yüzle çarpılmış haliydi. Bombalanmış binalar görmeyi beklerken, parçalanmış insan bedenleriyle karşılaşmıştım.</p>

  <p class="heading0">Görüntülerimi kaydetmeyi planladıkları yer burası mıydı? Boggs'a döndüm. "Bu iş olmaz," dedim. "Burada bir şey yapamam."</p>

  <p class="heading0">Gözlerimdeki paniği görmüş olmalıydı. Bir an durdu ve ellerini omuzlarıma yerleştirip, "Yapacaksın," dedi. "Seni görmelerine izin ver, yeter. Seni görmek, onlara dünyada hiçbir doktorun sağlayamayacağı faydayı sağlayacak."</p>

  <p class="heading0">Gelen hastaları yönlendirmeye çalışan bir kadın bizi fark etmişti. Emin olmak ister gibi, ikinci bir bakış attıktan sonra bize doğru yürüdü. Koyu kahverengi gözleri yorgunluktan şişmişti; metal ve ter kokuyordu. Boynundaki bandaj üç gün önce değiştirilmesi gerekiyormuş gibi görünüyordu. Sırtına asılı otomatik silahın askısı boynuna dayanmıştı, silahı eski yerine kaydırmak için omzunu kıpırdattı. Sağlık ekibine başparmağıyla ambara girmelerini işaret etti. Ekip hiç soru sormadan harekete geçti.</p>

  <p class="heading0">Boggs, "Sekiz'in komutanı Paylor," dedi. "Komutan, Asker Katniss Everdeen."</p>

  <p class="heading0">Paylor, komutan olmak için fazla genç görünüyordu. Otuzlu yaşlarının başlarındaydı. Ancak sesinde bu görevi üstlenmesinin keyfi olmadığını hissettiren otoriter bir tını vardı. Gösterişli ve parlak yeni kostümümle, yanında kendimi yumurtadan henüz çıkmış, deneyimsiz ve dünyada yolunu bulmayı yeni yeni öğrenen bir civciv gibi hissetmiştim.</p>

  <p class="heading0">Paylor, "Kim olduğunu biliyorum," dedi. "Demek hayattasın. Emin olamamıştık." Ben mi yanılıyordum yoksa sesinde gerçekten suçlayıcı bir ton mu vardı?</p>

  <p class="heading0">"Ben bile hâlâ emin değilim," dedim.</p>

  <p class="heading0">"Tedavi sürecindeydi." Boggs başına vurdu. "Kötü bir sarsıntı geçirdi." Sesini alçalttı. "Düşük yaptı. Ama yaralıları görmeye gelmek için ısrar etti."</p>

  <p class="heading0">Paylor, "Evet," dedi. "Burada o dediğinizden yeterince var."</p>

  <p class="heading0">Gale, hastaneye kaşlarını çatarak bakıyordu. "Sizce yaralılarınızı böyle bir araya toplamanız iyi bir fikir mi?"</p>

  <p class="heading0">Bence değildi. Böyle bir ortamda her tür bulaşıcı hastalık kolayca yayılırdı.</p>

  <p class="heading0">"Bence bu, onları ölüme terk etmekten bir nebze daha iyi bir çözüm," dedi Paylor.</p>

  <p class="heading0">Gale, "Kast ettiğim bu değildi," dedi.</p>

  <p class="heading0">"Şu an için diğer seçeneğim bu. Ama aklınıza üçüncü bir seçenek gelir ve Coin'i ikna ederseniz, sizi can kulağıyla dinlemeye hazırım." Paylor bana kapıyı işaret etti. "İçeri gel, Alaycı Kuş. Ve tabii arkadaşlarını da getir."</p>

  <p class="heading0">Ekibimi oluşturan ucubelere şöyle bir baktım, sırtımı dikleştirdim ve Paylor'ın peşinden içeri yürüdüm. Binanın tek tarafında oldukça büyük bir koridor oluşturan bir cins ağır, sanayi tipi perde asılıydı. Perde yan yana sıralanmış, yüzleri beyaz örtülerin altına saklanmış cesetlerin başlarına sürtünüyordu. "Buradan birkaç blok batıda bir toplu mezar açtık, ancak şu anda cesetleri oraya aktarmak üzere insan gücü ayırmam imkânsız," dedi Paylor. Perdede bir aralık bulup iki yana açtı.</p>

  <p class="heading0">Parmaklarımla Gale'in bileğini sımsıkı kavradım. "Sakın yanımdan ayrılma," diye mırıldandım.</p>

  <p class="heading0">"Hemen yanındayım," diye sessizce karşılık verdi.</p>

  <p class="heading0">Perdenin arasından geçince bütün duyularım saldırıya uğradı. İlk tepkim, ambarın sıcağında daha da güçlenen kirli kumaş, çürümeye yüz tutmuş ceset ve kusmuk kokusunu duymamak için burnumu tıkamak oldu. Yüksek metal tavanı çapraz çizgilerle kesen tepe camlarını açmışlardı ama içeri girmeyi başaran havanın aşağıdaki siste ufacık bir çentik açması bile olanak dışıydı. Tavandan&nbsp;süzülen incecik günışığı demetleri ambarın tek aydınlatmasıydı ve gözlerim&nbsp;alıştıkça, portatif yataklara, paletlere ve sayının fazlalığından dolayı yerlere&nbsp;sıralanmış yaralıları seçebilir olmuştum. Karasinek vızıltıları, acı içindeki insanların&nbsp;inlemeleri ve başlarını bekleyen sevdiklerinin hıçkırıkları bir araya gelip iç&nbsp;parçalayıcı bir koro oluşturuyordu.</p>

  <p class="heading0">Mıntıkalarda gerçek hastanelerimiz yoktu. Şu anda önümdeki manzarayla&nbsp;karşılaştırıldığı zaman daha arzulanabilir bir alternatif gibi gelen evlerimizde&nbsp;ölürdük. Bunu düşünürken, bu insanların çoğunun bombardıman sırasında&nbsp;evlerini kaybetmiş olabileceklerini hatırladım.</p>

  <p class="heading0">Ter, sırtımdan aşağı süzülmeye, avuçlarıma birikmeye başlamıştı. Kokuyu&nbsp;daha az hissetmek için ağzımdan soluk alıp veriyordum. Görüş alanımda siyah&nbsp;noktacıklar uçuşuyordu ve sanırım, bayılmam an meselesiydi. Ama sonra gözüme,&nbsp;beni dikkatle inceleyen ve neler yapabileceğimi, bana güvenmek konusunda haklı&nbsp;olup olmadıklarımı anlamaya çalışan Paylor takıldı. Bu yüzden Gale'in bileğini&nbsp;bıraktım ve kendimi ambarın içinde, iki sıra yatağın arasında kalan daracık&nbsp;boşlukta ilerlemeye zorladım.</p>

  <p class="heading0">"Katniss?" Sol tarafımdan genel uğultuyu yırtıp geçen, hırıltılı bir ses&nbsp;yükselmişti. "Katniss?" O bulanıklığın içinden bir el bana uzandı. Destek almak için&nbsp;o eli tuttum. Elin sahibi bacağından yaralı bir kadındı. Sineklerin üşüştüğü ağır&nbsp;bandajlarının arasından kanlar süzülmüştü. Yüzü, acısının yanı sıra, durumuna&nbsp;tamamen aykırı bambaşka bir duyguyu yansıtıyordu. "Gerçekten sen misin?"&nbsp;</p>

  <p class="heading0">"Evet, benim," demeyi başarmıştım.</p>

  <p class="heading0">Neşe. Yüzündeki ifadenin adı buydu. Sesimi duyunca, yüzü aydınlanmış,&nbsp;çektiği ıstırap bir an için bile olsa kaybolmuştu.</p>

  <p class="heading0">Heyecanla, "Hayattasın!" dedi. "Bilmiyorduk. İnsanlar yaşadığını&nbsp;söylüyorlardı ama emin değildik."</p>

  <p class="heading0">"Fena yamuldum," dedim. "Ama daha iyiyim. Sen de iyi olacaksın."</p>

  <p class="heading0">"Bunu erkek kardeşime söylemem gerek." Kadın yattığı yerden doğrulmaya çabaladı ve birkaç yatak ötede yatan birine seslendi. "Eddy! Eddy! O burada! Katniss Everdeen burada!"</p>

  <p class="heading0">Büyük olasılıkla on iki yaşında olan bir çocuk bize döndü, yüzünün yarısı&nbsp;bandajların altında kalmıştı. Ağzının kenarının büyük bir şaşkınlık ve heyecanla&nbsp;aralandığını görür gibi oldum. Yanına gittim. Kahverengi, nemli buklelerini&nbsp;alnından geriye ittim. Bir selam sözcüğü fısıldadım. Konuşamıyordu ama sağlam&nbsp;gözünü, yüzümdeki bütün detayları ezberlemeye çalışır gibi, büyük bir dikkatle&nbsp;bana sabitlemişti.</p>

  <p class="heading0">Sıcak havada adımın hastanenin dört bir yanından dalga dalga yükseldiğini&nbsp;duyuyordum. "Katniss! Katniss Everdeen!" Acı ve keder sesleri hafiflemeye, yerlerini beklenti ve umuda bırakmaya başlamışlardı. Dört bir yandan sesler beni çağırıyordu. Bana uzanan elleri sımsıkı tutarak uzuvlarını oynatmaktan aciz olanların sağlam yerlerine dokunarak, <i>merhaba, nasılsınız, tanıştığımıza sevindim</i> diyerek ilerledim, önemli bir şey ya da ilham verecek bir söz söylemiyordum. Ama önemi yoktu. Boggs haklıydı. Beni canlı görmek... onlara asıl ilham veren buydu.</p>

  <p class="heading0">Aç parmaklar, etimi hissetme arzusuyla beni yalayıp yutuyorlardı. Fena halde yaralı bir adam yüzümü ellerinin arasında sımsıkı kavrarken, makyajımı yıkamamı öneren Dalton'a sessiz bir teşekkür gönderdim. O boyalı Capitol maskesini bu insanlara sunarken kendimi ne kadar aptal ve sapkın hissedecektim, kim bilir. Hasar, yorgunluk, kusurlar. Onlar beni bunlarla tanıyorlardı ve zaten onlara ait olmamın nedeni de buydu.</p>

  <p class="heading0">Caesar'la yaptığı tartışmalı röportaja rağmen, çoğu bana Peeta'yı soruyor ve baskı altında konuşturulduğundan emin olduklarını söylüyorlardı. Geleceğimiz hakkında olumlu bir görüntü çizmek için büyük çaba harcamama rağmen, bebeğimizi kaybettiğimizi duymak onları gerçek anlamda yıkmıştı. Dürüst davranmak ve içli içli ağlayan bir kadına bütün bunların bir hile, oyundaki bir hamle olduğunu anlatmak istiyor ama Peeta'yı yalancı olarak göstermenin imajına fayda sağlamayacağını biliyordum. Ya da benimkine. Ya da amaca.</p>

  <p class="heading0">İnsanların beni korumak meselesini ne kadar uç noktalara taşıdıklarını yeni yeni anlıyordum. Ve isyancılar için ne anlam ifade ettiğimi. Çoğu zaman tek başıma yürüdüğüm bir yol gibi görünen Capitol mücadelem, aslında tek başına üstlenilmiş bir görev değildi. Farklı mıntıkalardan binlerce insan yanımdaydı. Bu rolü kabul etmemden çok uzun zaman önce, Alaycı Kuş'ları olmuştum.</p>

  <p class="heading0">İçimde yepyeni bir duygu filizlenmeye başlamıştı. Ancak bu duygunun adını koymam için bir masanın üstüne çıkmam ve boğuk bir koro halinde adımı haykıran kalabalığa veda etmem gerekecekti. Güç. Daha önce sahip olduğumdan tamamen habersiz olduğum bir güce sahiptim artık. Snow, bunu o bir avuç yabani meyveyi uzattığım anda anlamıştı. Plutarch ise beni arenadan kurtardığında. Coin de şimdi biliyordu. Hem de halkına kontrolün bende olmadığını alenen hatırlatmak ihtiyacı duyacak kadar iyi biliyordu.</p>

  <p class="heading0">Yeniden dışarı çıktımız zaman, deponun duvarına yaslanıp soluğumu düzene sokmaya çalışırken Boggs'un uzattığı su matarasını aldım. "Harika bir iş çıkardın," dedi.</p>

  <p class="heading0">Bayılmamış, kusmamış, çığlıklar atarak kaçmamıştım, evet. Yaptığım daha çok kendimi ortamda kaynayan güç dalgasına bırakmak olmuştu.</p>

  <p class="heading0">Cressida, "Bir hayli güzel şeyler yakaladık," dedi. Ekipmanlarının altından ter süzülen böcek kameramanlara baktım. Messalla not tutmakla meşguldü. Beni&nbsp;kaydettiklerini unutmuştum bile.</p>

  <p class="heading0">"Pek bir şey yapmadım aslında," dedim.</p>

  <p class="heading0">"Geçmişte yaptıkların için kendinle gurur duysan iyi olur," dedi Boggs.</p>

  <p class="heading0">Geçmişte yaptıklarım mı? Ardımda bıraktığım yıkım izlerini düşününce, dizlerimin bağı çözüldü ve kayarak oturma pozisyonu aldım. "Geçmiş karman çorman bir torba," dedim</p>

  <p class="heading0">"Geniş plandan bakınca, kusursuz değilsin. Ama zamanın şartlarını göz önüne alınca, idare ediyorsun," dedi Boggs.</p>

  <p class="heading0">Gale başını sallayarak yanıma çöktü. "Bütün o insanların sana dokunmalarına izin verdiğine inanamıyorum," dedi. "Ne zaman kapıya doğru koşmaya başlayacaksın diye bekledim."</p>

  <p class="heading0">Gülerek "Kapa çeneni," dedim.</p>

  <p class="heading0">"Kayıtlarını görünce annen seninle gurur duyacak," dedi.</p>

  <p class="heading0">"Annem beni fark etmez bile. Buradaki şartları görünce şaşkına döneceğinden eminim." Boggs'a döndüm ve "Bütün mıntıkalarda durum aynı mı?" diye sordum.</p>

  <p class="heading0">"Evet. Çoğu saldırı altında. Gücümüzün yettiği yerlere yardım ulaştırmaya çalışıyoruz ama yetmiyor." Dikkati kulaklığından gelen sesle dağılınca, duraksadı. Haymitch'in sesini bir kez olsun duymamış olduğumu fark ettim ve bozuk olup olmadığından emin olmak için kulaklığımı çekiştirdim. Boggs, "Piste gitmemiz gerek. Derhal," dedi ve beni tek eliyle tutup ayağa kaldırdı. "Bir sorun var."</p>

  <p class="heading0">Gale, "Nasıl bir sorun?" diye sordu.</p>

  <p class="heading0">"Yaklaşan bombacılar," dedi Boggs. Enseme uzandı ve Cinna'nın miğferini kafama geçirdi. "Haydi, kıpırdayın biraz!"</p>

  <p class="heading0">Neler olup bittiğinden emin olamayarak ambarın ön cephesi boyunca koşmaya başladım. Birlikte piste çıkan aralıktan geçtik. Yakın bir tehdit hissetmiyordum. Gökyüzü boş ve bulutsuz bir mavilikten ibaretti. Yaralıları hastaneye sürükleyen insanlar dışında, sokak da boştu. Düşman ya da tehlike belirtisi yoktu. Ve hemen sonra sirenler ötmeye başladı, bir kaç saniye içinde, alçaktan uçan Capitol hava araçlarının V-biçimli siluetleri tepemizde belirdi ve bombalar düşmeye başladı. Ayaklarım yerden kesildi ve ambarın ön duvarına çarptım. Sağ dizimin arka tarafının hemen üstünde yakıcı bir acı hissettim. Sırtıma da bir şey isabet etmişti ama yeleğimi aşamamışa benziyordu. Ayağa kalkmaya çalıştım ama Boggs bedenini benimkine siper ederek beni aşağı bastırıyordu. Uçaklardan atılan bombalar tek tek patlarken yer ayaklarımın altında sarsılıyordu.</p>

  <p class="heading0">Bomba yağmuru devam ederken duvara çivilenmiş olmak dehşet verici bir&nbsp;duyguydu. Babanım kolay avlar için kullandığı benzetme neydi? <i>Fıçının içinde balık avlamak gibi.</i> Biz balıktık, sokaklar da fıçıydı.</p>

  <p class="heading0">"Katniss!" Haymitch'in kulağımın içinde yankılanan sesiyle irkildim.</p>

  <p class="heading0">"Ne? Evet, ne? Buradayım!" diye yanıtladım.</p>

  <p class="heading0">"Dinle beni. Bombardıman sırasında iniş yapamayız ama fark edilmemen ölüm kalım meselesi."</p>

  <p class="heading0">"Yani burada olduğumu bilmiyorlar mı?" Oysa her zamanki gibi, bu cezanın kaynağının benim varlığım olduğunu sanıyordum.</p>

  <p class="heading0">"İstihbarat bunu bilmediklerini, hava saldırısının önceden planlanmış olduğunu düşünüyor," dedi Haymitch.</p>

  <p class="heading0">Plutarch'ın sakin ama güçlü sesi duyuldu. Baskı altında atılacak adımları duyuran Baş Oyunkurucu sesi. "Size üç bina uzaklıkta açık mavi renkli bir ambar var. Uzak kuzey köşesinde bir sığınağı var. Oraya ulaşabilir misiniz?"</p>

  <p class="heading0">"Elimizden geleni yaparız," dedi Boggs. Plutarch hepimizin kulaklıklarında olmalıydı çünkü korumalarım ve çekim ekibi aynı anda ayaklanmışlardı. Gözlerim, içgüdüsel olarak Gale'i aradı ve onun da sapasağlam harekete geçtiğini gördüm.</p>

  <p class="heading0">Plutarch, "Bir sonraki dalgaya kadar tahminen kırk beş saniyeniz var," dedi.</p>

  <p class="heading0">Bedenimin ağırlığının binmesiyle sağ bacağımdan yükselen acıyla inlesem de durmadım. Durup yaramı inceleyecek zaman yoktu. Hem zaten şimdi bakmamam daha iyi olacaktı. Neyse ki ayağımda Cinna'nın tasarladığı ayakkabılar vardı. Asfaltla temasa geçtikleri anda yere sımsıkı yapışıyor, serbest kaldıkları anda adeta yaylanıyorlardı. 13'ün verdiği o ayağıma bile uymayan pabuçlar olsa müthiş ıstırap çekiyor olurdum. Boggs önden gidiyor ama başka kimse önüme geçmiyordu. Aksine hızıma ayak uydurmuş, iki yanımı ve arkamı kollamaya çalışıyorlardı. Saniyeler akıp giderken, kendimi hızlanmaya zorladım. İkinci gri ambarı da geride bırakıp pis kahverengi bina boyunca koştuk. İleride soluk mavi bir binanın cephesini görebiliyordum. Sığınağın yuvası. Yeni bir aralığa ulaşmıştık; kapıya varmak için aralığı aşmamız yeterliydi. Ve tam o anda ikinci bombardıman başladı. İçgüdüsel olarak aralığa daldım ve mavi duvara doğru adeta yuvarlandım. Bu kez bombalara karşı fazladan bir koruma tabakası sağlamak için üzerime kapaklanan Gale oldu. Bu defaki saldırı biraz daha uzun sürmüştü sanki ama en azından daha uzaktaydık.</p>

  <p class="heading0">Yana kaydım ve kendimi doğrudan Gale'in gözlerinin içine bakarken buldum. Bir an için dünya silinip gitti ve geriye yalnızca alı al, moru mor yüzü, şakağında zonklayan nabzı ve nefesini düzene sokmaya çalışırken hafifçe araladığı dudakları kaldı.</p>

  <p class="heading0">"İyi misin?" sorusu yeni bir patlama sesiyle perdelendi.</p>

  <p class="heading0">"Evet. Beni gördüklerini sanmıyorum," dedim. "Demek istediğim, bizi takip etmiyorlar."</p>

  <p class="heading0">"Hayır. Başka bir şeyi hedef almışlar," dedi Gale.</p>

  <p class="heading0">"Biliyorum ama orada yalnızca..." Gerçek ikimize aynı anda çarpmıştı.</p>

  <p class="heading0">"Hastane." Gale daha o anda ayaklanmış, diğerlerine bağırıyordu: "Hedefleri hastane!"</p>

  <p class="heading0">Plutarch sert bir sesle, "Bu sizin sorununuz değil," dedi. "Sığınağa girin."</p>

  <p class="heading0">"Fakat orada yaralılardan başka bir şey yok ki," dedim.</p>

  <p class="heading0">"Katniss." Haymitch'in sesindeki uyarıyı algılamış ve arkasından neyin geleceğini anlamıştım. "Aklından bile geçirme!" Kulaklığı hızla çekip kulağımdan çıkardım ve telin ucunda sallanır halde serbest bıraktım. Artık dikkatimi vermem gereken bir kulaklık olmadığı için, kulağıma başka bir ses çalınmıştı. Aralığın karşı tarafında kalan pis kahverengi ambarın çatısından gelen makineli tüfek sesi. Beni durdurmalarına fırsat bırakmadan, son hızla, çatıya tırmanan asma merdivene koşup tırmanmaya başladım. Tırmanmak. En iyi yaptığım şeylerden biridir.</p>

  <p class="heading0">Gale'in arkamdan, "Sakın durma!" diye bağırdığını duydum. Ardından, çizmesinin birinin suratına inerken çıkardığı ses geldi. Eğer söz konusu surat Boggs'a aitse, Gale bunun bedelini daha sonra hatırı sayılır biçimde ödeyecekti. Çatıya ulaştım ve kendimi katran zemine çektim. Gale'i de yanıma çekmeme yetecek kadar bir süre durdum, sonra birlikte ambarın çatısının sokağa bakan tarafına sıralanmış makineli tüfeklere doğru koşmaya başladık. Her silahın başında bir ya da iki isyancı duruyordu. Kendimizi bir çift askerin durduğu bir sipere attık ve bariyerin arkasına iyice sindik.</p>

  <p class="heading0">"Boggs burada olduğunuzu biliyor mu?" Sol tarafıma bakınca Paylor'ın silahlardan birinin arkasında durduğunu ve bize soran gözlerle baktığını gördüm.</p>

  <p class="heading0">Soruyu düpedüz yalan söylemeden geçiştirmeye çalıştım. "Nerede olduğumuzu pekâlâ biliyor," dedim. Paylor güldü. "Buna eminim. Bu şeyler konusunda eğitiminiz var mı?" Elini silahına vurdu.</p>

  <p class="heading0">"Benim var. On Üç'teyken eğitildim," dedi Gale. "Ama kendi silahlarımı kullanmayı tercih ederim."</p>

  <p class="heading0">"Evet, yaylarımız var," diyerek kendi silahımı doğrulttum ve göze fazla dekoratif geldiğini düşündüm. "Göründüğünden daha öldürücüdür."</p>

  <p class="heading0">"Olsa iyi olur," dedi Paylor. "Pekâlâ, en az üç dalga daha bekliyoruz. Bombaları bırakmadan önce yan kalkanlarını indirmek zorundalar. Tek şansımız bu. Ayağa kalkmayın!" Tek dizimin üzerinde pozisyon aldım.</p>

  <p class="heading0">"Ateşle başlaman daha iyi," dedi Gale.</p>

  <p class="heading0">Başımla onayladım ve sağ kılıfımdan bir ok çektim. Hedeflerimizi ıskalayacak olursak, bu oklar herhangi bir yere -büyük ihtimalle sokağın karşı tarafındaki ambarlara- isabet edeceklerdi. Yangın söndürülebilirdi ama patlayıcının neden olacağı hasarı telafi etmek imkânsız olacağa benziyordu.</p>

  <p class="heading0">Birden iki blok ötede, bizden belki yüz metre kadar yüksekte gökyüzünde belirdiler. V şeklinde konumlanmış yedi küçük bombardıman uçağı. Gale'e, "Tanrım!" diye bağırdım. Tam olarak ne demek istediğimi hemen anlamıştı. Göç mevsiminde, yabani kuş avına çıktığımız zamanlarda, ikimiz de aynı kuşları hedef almayalım diye bir sistem geliştirmiştik. Ben V'nin uzak ucunu, Gale ise yakın kısmını alır, öndeki kuşa sırayla nişan alırdık. Daha fazlasını tartışacak zamanımız yoktu. Hava araçlarının bize ulaşacakları tahmini süreyi hesaplayıp okumu serbest bıraktım. Araçlardan birinin iç kanadını vurdum ve alev almasını sağladım. Gale ise V'nin sivri ucunda duran aracı son anda ıskalamıştı. Tam karşımızdaki boş ambar çatısında bir alev parladı. Gale bir küfür savurdu.</p>

  <p class="heading0">Benim isabet ettirdiğim hava aracı istikametinden sapsa da, bombalarını bırakmaya devam ediyor ve kaybolmuyordu. Makineli tüfeklerden birinin vurduğunu tahmin ettiğim bir diğeri için de aynı şey geçerliydi. Hasar, görüş kalkanının yeniden devreye girmesine mani olmuş olmalıydı.</p>

  <p class="heading0">"İyi atış," dedi Gale.</p>

  <p class="heading0">"Nişan aldığım o değildi," diye mırıldandım.</p>

  <p class="heading0">Önündeki aracı hedeflemiştim. "Düşündüğümüzden daha hızlılar."</p>

  <p class="heading0">Paylor, "Pozisyon alın!" diye haykırdı. Bir sonraki araç sırası gökyüzünde belirmişti.</p>

  <p class="heading0">Gale, "Ateş işe yaramıyor," dedi. Başımla onayladım ve ikimiz de patlayıcı uçlu oklarımızı yükledik. Yolun karşı tarafında kalan ambarlar zaten terk edilmiş gibi görünüyorlardı.</p>

  <p class="heading0">Uçaklar sessizce süzülürlerken, bir karar daha aldım. Gale'e, "Ayağa kalkacağım," dedim ve ayaklandım. En isabetli atışlarımı bu pozisyonda yapardım. Daha erken davrandım Ve V'nin sivri ucundaki uçağa tam isabetli bir ok gönderip karnında bir delik açtım. Gale bir ikincisinin kuyruğunu havaya uçurdu. Araç havada takla atıp sokağa çakıldı ve kargo kısmı ateş alırken bir dizi patlamaya neden oldu.</p>

  <p class="heading0">Hiçbir belirti olmadan, gökyüzünde üçüncü bir V belirdi. Bu defa Gale doğrudan en baştaki uçağı vurdu. Ben ikinci bombacının kanadını kopardım ve fırıl fırıl dönerek hemen arkasındakine doğru savrulmasına neden oldum. İkisi birlikte hastanenin karşısında kalan ambarın çatısına çarptılar. Bir dördüncüsü de&nbsp;makineli tüfek atışlarıyla yeri boyladı.</p>

  <p class="heading0">"Tamamdır, işte bu," dedi Paylor.</p>

  <p class="heading0">Enkazdan yükselen alevler ve siyah duman görüşümüzü gölgelemişti. "Hastaneyi vurdular mı?"</p>

  <p class="heading0">Paylor tatsız bir sesle, "Öyle olmalı," dedi.</p>

  <p class="heading0">Hızlı adımlarla ambarın uzak ucundaki asma merdivene doğru giderken, bir hava kanalının arkasından çıkan Messalla ve böceklerden birini görünce şaşırdım. Aşağıda, aralıkta sinmiş olacaklarım sanıyordum.</p>

  <p class="heading0">"Bu adamları sevmeye başlıyorum," dedi Gale.</p>

  <p class="heading0">Merdivenden aşağı yuvarlanırcasına indim. Ayaklarım yere değince, korumalardan birini Cressida ile diğer böceği beklerken buldum. Direnç göstermelerini bekliyordum ama Cressida eliyle hastaneyi işaret ediyordu. "Umurumda değil, Plutarch!" diye bağırdı. "Bana beş dakika daha ver yeter!" Böyle bir geçiş iznini sorgulayacak biri olmayan ben, son hızla sokağa fırladım.</p>

  <p class="heading0">Hastaneyi görünce, "Ah, hayır," diye fısıldadım. Hastaneden geriye kalanları demek daha doğru olurdu. Karşımda uzanan felakete sabitlenmiş halde, yaralıların, uçak enkazlarının arasından geçtim. İnsanlar çığlıklar atıyor, deli gibi oradan oraya koşturuyorlardı ama kimse kimseye yardım edemiyordu. Bombalar hastanenin çatısını yerle bir etmiş ve binayı, hastaları içine hapsedecek biçimde, ateşe vermişlerdi. Bir grup kurtarmacı bir araya toplanmış, içeriye yol açmaya çalışıyorlardı. Ama ben orada ne bulacaklarını zaten biliyordum. Tepelerine inen molozlar ya da alevlerin yarım bıraktığı bir iş kaldıysa, gerisini duman halledecekti zaten.</p>

  <p class="heading0">Gale hemen omzumun dibindeydi. Hiçbir şey yapmıyor olması, şüphelerimi doğrulamaya yetmişti. Madenciler, durum umutsuz olmadığı sürece, bir kazaya müdahaleden vazgeçmezlerdi.</p>

  <p class="heading0">"Haydi, Katniss. Haymitch artık bize hava aracını ulaştırabileceklerini söylüyor," dedi. Ama ben kıpırdayacak takati kendimde bulamıyordum.</p>

  <p class="heading0">"Bunu neden yapsınlar ki? Zaten ölmek üzere olan insanları neden hedef alsınlar?" diye sordum.</p>

  <p class="heading0">"Diğerlerini korkutmak için. Yaralıları yardım aramaktan alıkoymak için," dedi Gale. "Tanıştığın o insanlar çoğalabilirlerdi. En azından Snow'un gözünde. Capitol kazanırsa, zarar görmüş bir grup köleye ne yaparlar?"</p>

  <p class="heading0">Ormanda Gale'in Capitol'e burnundan soluyuşunu dinlemek zorunda kaldığım yılları hatırlıyordum. Söylediklerine kulak vermeyişimi de. Capitol'ün gerekçelerini uzun uzadıya incelemeye neden gerek gördüğünü merak edişimi.&nbsp;Düşmanımız gibi düşünmenin nasıl bir önemi olabileceğini anlamayışımı, öyle görünüyordu ki bugün bir önemi vardı. Gale hastanenin varlığını sorgularken, hastalığı değil, bunu düşünmüştü demek. Çünkü o karşı karşıya olduğumuz gücün acımasızlığını hiçbir zaman hafife almazdı.</p>

  <p class="heading0">Yavaş hareketlerle sırtımı hastaneye döndüm ve çevresi böceklerle sarılı Cressida'yı birkaç metre ötede, karşımda buldum. Olup bitenler onu dağıtmamıştı; hatta serinkanlı olduğu bile söylenebilirdi. "Katniss," dedi. "Başkan Snow bombardımanı canlı olarak yayınlatmış. Sonra bunun isyancılara mesaj gönderme biçimi olduğunu açıklayan bir demeç vermiş. Ya sen? Senin isyancılara söylemek istediğin herhangi bir şey var mı?"</p>

  <p class="heading0">"Evet," diye fısıldadım. Kameralardan birinin yanıp sönen kırmızı ışığı dikkatimi çekmişti. Kaydedildiğimi biliyordum. "Evet," dedim kendimi zorlayarak. Hepsi -Gale, Cressida ve böcekler- bana hareket alanı bırakmak için geri çekiliyorlardı. Ama ben gözlerimi kırmızı ışığa odaklamıştım. "İsyancılara hayatta olduğumu söylemek istiyorum. Burada, Capitol'ün silahsız adamlar, kadınlar ve çocuklarla dolu bir hastaneyi bombaladığı Sekizinci Mıntıka'dayım. Hayatta kalan olmayacak." Yaşadığım şok yerini öfkeye bırakmaya başlamıştı. "Ateşkes olması halinde, Capitol'ün bize adil davranacağını sananlara bir dakika durup düşünmelerini söylemek isterim. Kendinizi kandırıyorsunuz. Çünkü kim olduklarını ve ne yaptıklarını çok iyi biliyorsunuz." Ellerimi, çevremdeki bütün dehşeti işaret etmek ister gibi, iki yana açtım. "Onların yaptıkları bu! Biz de buna karşılık vermeliyiz!"</p>

  <p class="heading0">Hiddetimin de etkisiyle kendimi iyice kaptırarak kameraya yaklaştım. "Başkan Snow bize bir mesaj gönderdiğini mi söylüyor? Pekâlâ, benim de ona bir mesajım olacak. Bize işkence edebilir, bizi bombalayabilir, mıntıkalarımızı yakıp yıkabilirsiniz. Ama bunu görüyor musunuz?" Kameralardan biri işaretimle karşımızdaki ambar çatısında yanmakta olan hava aracına döndü. Alevlerin arasından, kanatlardan birinin üstündeki Capitol mührü net olarak görünüyordu. "Yangın büyüyor!" Artık tek bir sözcüğü bile kaçırmasın diye, adeta bağırıyorum. "Ve eğer biz yanarsak, siz de bizimle birlikte yanarsınız."</p>

  <p class="heading0">Son sözlerim havada asılı kalmıştı. Zamanda öylece sallanıyormuşum gibi hissediyordum kendimi. Çevremden yükselen ısıdan değil, kendi varlığımdan yayılan bir ısı bulutunun içinde sarmalanmış haldeydim.</p>

  <p class="heading0">"Kes!" Cressida'nın sesi beni gerçeğe döndürmüş, ateşimi söndürmüştü. Onayladığını göstermek ister gibi, kafasını salladı ve, "İşte bu," dedi.</p>
</body>
</html>
