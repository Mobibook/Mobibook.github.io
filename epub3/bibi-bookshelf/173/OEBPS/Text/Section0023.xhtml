<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>24</i></b></h2>

  <p class="heading0">Sırtımdan bir ürperti geçti. Ben gerçekten bu kadar soğuk ve hesapçı biri miydim? Gale, "Katniss kimden vazgeçmek kalbini kıracaksa onu seçer," ya da "Onsuz yaşayamayacağı insanı seçer," dememişti. Bunlar tutkuyla hareket ettiğimi ima edebilirdi. Ancak en yakın arkadaşım, "onsuz hayatta kalamayacağım" insanı seçeceğim kehanetinde bulunmuştu. Aşkın, arzunun hatta uyumun aklımı çelebileceğine dair en ufak bir işaret yoktu. Potansiyel eşlerimin bana neler sunabileceklerine dair duygusuz bir değerlendirme yapacaktım, o kadar. Sanki sonunda, olay bir fırıncı mı yoksa bir avcı mı varlığımın daha uzun sürmesini sağlayabilir sorusuna dayanacakmış gibi. Gale'in böyle konuşması ve Peeta'nın itiraz etmemesi dehşet vericiydi. Özellikle sahip olduğum bütün duygular Capitol ya da isyancılar tarafından alınıp sömürülmüşken. Şu anda tercih yapmak gayet kolay olurdu. İkisi olmadan da pekâlâ hayatta kalabilirdim.</p>

  <p class="heading0">Sabah olduğunda, yaralı duygularımı iyileştirecek ne zamanım ne de enerjim vardı. Ciğer ezmesi ve incirli kurabiyeden oluşan şafak öncesi kahvaltısı sırasında Beetee'nin müdahalelerinden birini izlemek üzere, Tigris'in televizyonunun etrafında toplandık. Savaşta yeni bir gelişme olmuştu. Görünüşe bakılırsa siyah dalgadan ilham alan girişimci bir isyan komutanı, insanların terk edilmiş arabalarına el koymak ve insansız arabaları sokaklara salmayı akıl etmişti. Arabalar bütün kozaları tetiklemiyorlardı ama çoğunu hallettikleri ortadaydı. Sabah saat dört civarında, isyancılar Capitol'ün kalbinde basitçe A, B ve C hatları olarak adlandırılan üç ayrı güzergâh oymaya başlamışlardı. Sonuç olarak blokları çok az kayıpla peş peşe temizlemişlerdi.</p>

  <p class="heading0">"Bu böyle sürmez," dedi Gale. "Aslında bu kadar uzatmalarına şaşırdım. Capitol kozaları önce devre dışı bırakıp daha sonra, hedefleri menzile girince, elle tetiklemeye başlayacaktır." Bu kehanetten yalnızca bir iki dakika sonra, bahsettiği şeyin gerçekleşmesini ekranda izledik. Bir ekip bloğun tekine bir araba salıp dört kozayı devre dışı bırakıyordu. Her şey yolunda görünüyordu. Üç keşif askeri ortaya çıkıyor ve sokağın sonuna güven içinde ulaşıyorlardı. Ancak peşlerinden harekete geçen yirmi isyan askerinden oluşan grup, bir çiçekçi dükkânının önündeki bir dizi gül saksısı tarafından havaya uçurularak paramparça ediliyordu.</p>

  <p class="heading0">"Bunlar olurken kontrol odasında olmamanın Plutarch'ı öldürdüğünden eminim," dedi Peeta.</p>

  <p class="heading0">Beetee yayını yeniden Capitol'e bıraktı. Asık suratlı bir muhabir, sivillerin tahliye etmesi gereken blokları duyurdu. Bu güncelleme ve bir önceki hikâye arasında, karşı karşıya gelen orduların göreceli konumlarını kâğıt haritama işaretleme fırsatı buldum.</p>

  <p class="heading0">Sokakta bir hareketlenme olduğunu duyunca pencereye gittim ve kepenklerin aralığından dışarıya göz attım. Sabahın ilk ışıklarında, çok tuhaf bir gösteriye seyirci oluyordum. İşgal edilen bloklardan tahliye edilen sığınmacılar, Capitol'ün merkezine doğru akın alan ilerliyorlardı. Paniğe kapılanların üzerinde gecelik ve terlikten başka bir şey yoktu. Daha hazırlıklı olanlar kat kat kıyafetlerle donanmışlardı. Fino köpeklerden, mücevher kutularına ve saksı bitkilerine kadar bin bir çeşit şey taşıyorlardı. Şişkince bir sabahlık giymiş bir adamın elinde yalnızca fazla olgun bir muz vardı. Kafası karışmış, uyku mahmuru -çoğu ağlayamayacak kadar şaşkın ya da allak bullak- çocuklar anne babalarının yanında ve arkasında tökezleyerek ilerliyorlardı. Görüş çizgime bu insanlardan parçalar girip çıkıyordu. Bir çift iri iri açılmış kahverengi göz. En sevdiği bebeğini sımsıkı kavramış bir kol. Soğuktan morarmış, düzensiz parke taşlara takılıp duran bir çift çıplak ayak. Onları görmek bana bombalardan kaçarken ölen 12. Mıntıka çocuklarını anımsatmıştı. Pencereden çekildim.</p>

  <p class="heading0">Aramızda başına ödül konmamış tek insan o olduğu için, Tigris o günlük casusluğumuzu üstlendi. Bizi aşağıya kapattıktan sonra, yardımı olabilecek her tür bilgi kırıntısını toparlamak için Capitol'e doğru yola çıktı.</p>

  <p class="heading0">Aşağıda, kilerde bir ileri, bir geri gidip gelerek diğerlerini deli ediyordum, içimden bir ses, sığınmacı selinden istifade etmememizin büyük bir hata olduğunu söylüyordu. Daha iyi kamuflajı nereden bulabilirdik? Diğer taraftan, kendini sokağa atan, yerinden yurdundan edilmiş her insan kaçak durumdaki beş isyancıyı arayacak fazladan bir çift göz demekti. Yine de, burada kalmakla ne elde ediyorduk? Tek yaptığımız küçük yemek stokumuzu tüketmek ve beklemekti. Ama neyi? İsyancıların Capitol'ü ele geçirmelerini mi? Bunun olması haftalar alabilirdi ve olsa bile ne yapacağımdan emin olamıyordum. Dışarı koşup onları karşılayacak değildim. Coin beni daha "gecekilidi, gecekilidi, gecekilidi" demeyi başaramadan geri savururdu. Bunca yolu kendimi o kadına teslim etmek için gelmemiş, bu kadar insanın ölümüne bu son için neden olmamıştım. Snow'u öldüreceğim. Ayrıca, son birkaç günle ilgili olarak kolay kolay açıklayamayacağım epeyce acayiplik vardı. Pek çoğunun aydınlığa çıkmaları halinde, Galiplerin dokunulmazlığı anlaşmam anında feshedebilirdi. Hem beni unutun, içimde diğerlerinin o anlaşmaya ihtiyaç duyacaklarına dair bir his vardı. Peeta gibi. Olayı nasıl evirip çevirirseniz çevirin, onu bantlarda Mitchell'ı ağ kozasına doğru savururken görebilirdiniz. Coin'in savaş mahkemesinin bu görüntüleri nasıl değerlendireceğini tahmin edebiliyordum.</p>

  <p class="heading0">Akşamüstüne doğru Tigris'in uzun süren yokluğu bizi huzursuz etmeye başlamıştı. Konuşmalarda gözaltına alınıp tutuklanmış, bizi gönüllü olarak ele vermiş ya da sığınmacı dalgasında yaralanmış olabileceğine dair fikirler dönüyordu. Ama saat altı civarı geri geldiğini duyduk. Üst kattan gelen birtakım&nbsp;seslerin ardından paneli açtı. Ve kızarmış etin muhteşem kokusu havayı kapladı. Tigris bize kıymalı patates hazırlamıştı. Günlerdir ilk kez sıcak bir yemek yiyecektik; tabağımı doldurmasını beklerken ciddi bir salya akıtma tehlikesi atlattım.</p>

  <p class="heading0">Lokmalarımı çiğnerken dikkatimi Tigris'in yemeği nereden bulduğunu anlatmasına vermeye çalıştım ama sindirdiğim ana nokta, kürklü iç çamaşırlarının şu anda değerli bir takas malzemesi olduğu oldu. özellikle de evlerini soyunuk halde terk etmek zorunda kalanlar için. Çoğu hâlâ sokaklardaydı ve geceyi geçirecek bir barınak bulmaya çalışıyordu. Şehir merkezinin seçme dairelerinde yaşayanlar, kapılarını evlerinden olanlara açmamışlardı. Tam tersi, sürgülerini çekip panjurlarını indirmiş ve evde yoklarmış gibi bir görüntü vermeyi tercih etmişlerdi. Şimdi Şehir Meydanı sığınmacılarla tıka basa doluydu. Barış Muhafızları kapı kapı geziyor, gerekirse evlere zorla girip misafir yerleştiriyorlardı.</p>

  <p class="heading0">Televizyonda aksi bir Barış Muhafızı şefinin her hane sahibinin metre kare başına kaç misafir kabul edeceğine dair kuralları okumasını izledik. Capitol halkına, gece sıcaklığın donma noktasının altına düşeceğini hatırlattı ve bu kriz sürecinde başkanlarının onlardan yalnızca gönüllü değil, aynı zamanda hevesli ev sahipleri gibi davranmalarını beklediğini söyledi. Sonra minnettar sığınmacıları evlerine buyur eden endişeli vatandaşların biraz fazla rol icabı görüntüleri yayınlandı. Barış Muhafızı şefi, Başkan'ın kendi malikânesinin bir bölümünün vatandaşları ağırlayacak şekilde hazırlanması talimatı verdiğini açıkladı. Dükkân sahiplerinin de, istenmesi halinde, yer açmaları gerekeceğini ekledi.</p>

  <p class="heading0">"Tigris, bu sen olabilirsin," dedi Peeta. Haklıydı. Sayı kabardıkça, bu daracık giriş bile sığınmacılara tahsis edilebilirdi. O zaman, kilere gerçek anlamda hapis olacak ve daimi yakalanma tehdidiyle karşı karşıya kalacaktık. Kaç günümüz vardı? Bir? Belki iki?</p>

  <p class="heading0">Barış Muhafızı şefi halk için yeni talimatlarla karşımızdaydı. Görünüşe göre, kalabalığın Peeta'ya benzeyen genç bir adamı ölesiye dövdüğü tatsız bir olay yaşanmıştı. Şu andan itibaren, isyancılar görüldükleri yerde resmî makamlara rapor edilecek, şüphelinin kimlik tespiti ve tutuklanmasından resmî görevliler sorumlu olacaktı. Kurbanın bir fotoğrafım gösterdiler. Kasten sarartılmış bukleleri dışında Peeta'ya en çok benim kadar benziyordu.</p>

  <p class="heading0">Cressida, "İnsanlar delirmiş," diye mırıldandı.</p>

  <p class="heading0">Birkaç bloğun daha ele geçirildiğini öğrendiğimiz kısa bir isyan güncellemesi izledik. Kavşakları haritama işaretleyip inceledim. "Hat C buraya yalnızca birkaç blok mesafede," dedim. Nedense bu bilgi beni sığınmacılara barınak arayan Barış Muhafızları'nın varlığından daha çok kaygılandırmıştı. Birden yardımseverliğim kabardı. "Bulaşığı ben yıkayayım."</p>

  <p class="heading0">Gale tabaklan topladı. "Ben de yardım edeyim." Odadan çıkarken Peeta'nın gözlerini üstümüzde hissettim. Tigris'in dükkânının arka tarafında kalan küçücük mutfakta lavaboyu sıcak su ve deterjanla doldurdum. "Doğru olduğunu düşünüyor musun?" diye sordum. "Hani şu Snow'un malikânesini sığınmacılara açma hikâyesi?"</p>

  <p class="heading0">"Bence artık açmak zorunda," dedi Gale. "En azından kameraların hatırına."</p>

  <p class="heading0">"Yarın sabah erkenden gidiyorum," dedim.</p>

  <p class="heading0">"Ben de seninle geliyorum. Diğerlerini ne yapacağız?"</p>

  <p class="heading0">"Pollux ve Cressida faydalı olabilirler. İyi rehberler." Gerçekte sorun Pollux ve Cressida değildi. "Ama Peeta’nın..."</p>

  <p class="heading0">Gale "Ne yapacağı belli olmaz," diye tamamladı. "Sence onu arkada bırakmamıza hâlâ razı gelir mi?"</p>

  <p class="heading0">"Bizi tehlikeye atacağı savını kullanabiliriz," dedim. "ikna edici olursak burada kalabilir."</p>

  <p class="heading0">Peeta önerimizi bir hayli mantıklı karşıladı. Varlığının diğer dört kişiyi riske atacağını kolayca kabul etti. Tam her şeyin yoluna gireceğini, Peeta’nın savaş boyunca Tigris'in kilerinde oturabileceğini düşünmeye başlarken, dışarı tek başına çıkacağını açıkladı.</p>

  <p class="heading0">Cressida, "Ne yapmaya?" diye sordu.</p>

  <p class="heading0">"Tam olarak emin değilim. Faydalı olabileceğim tek şey, dikkati üstüme çekmek olabilir. Bana benzeyen o adama neler olduğunu gördünüz," dedi.</p>

  <p class="heading0">"Ya... Kontrolü kaybedersen?" dedim.</p>

  <p class="heading0">"Yani muttaya dönüşürsem mi? Bunun olacağını hissedersem, buraya dönmeye çalışırım," diyerek beni rahatlatmaya çalıştı.</p>

  <p class="heading0">Gale, "Ya Snow seni yine ele geçirirse?" diye sordu. "Silahın bile yok"</p>

  <p class="heading0">"Şansımı denemem gerekecek," dedi Peeta. "Siz diğerleri gibi." İkisi birbirlerine uzun uzun baktılar. Sonra Gale elini göğüs cebine attı. Gecekilidi tabletini Peeta'nın avucuna bıraktı. Peeta, tableti ne kabul ne de reddederek açık avucunda bir süre tuttu. "Ya sen?"</p>

  <p class="heading0">"Endişelenme. Beetee bana patlayıcı oklarımı elimle nasıl patlatacağımı gösterdi. O da olmazsa, bıçağım var. Ve bir de Katniss," dedi Gale gülümseyerek. "Onlara beni canlı canlı ele geçirme zevkini tattırmayacaktır."</p>

  <p class="heading0">Barış Muhafızları'nın Gale'i sürükleyerek götürdüklerini düşününce, beynimde yine aynı melodi dönmeye başladı.</p>

  <p class="heading0"><i>Geliyor musun bu ağaca?</i></p>

  <p class="heading0">Sıkıntılı bir sesle "Al onu, Peeta," dedim. Uzanıp parmaklarını hapın üstüne kapattım. "Yanında sana yardım edecek kimse olmayacak."</p>

  <p class="heading0">İçimizden birilerinin kâbuslarıyla uyandığımız, zihinlerimizin ertesi günün planlarıyla kaynadığı rahatsız bir gece geçirdik. Saat beşi gösterirken, günün bizim için sakladıklarına adım atma zamanımız geldiği için, büyük bir rahatlama duydum. Kalan yiyeceklerimizden pek hoşa gitmeyecek bir karışımla - konserve şeftali, kraker ve salyangoz- kahvaltı ettikten sonra, yaptığı her şey için küçük bir teşekkür olarak bir kutu somonu Tigris'e bıraktık. Jestimiz onu bir şekilde duygulandırmışa benziyordu. Yüzü tuhaf bir ifadeyle büküldü ve derhal harekete geçti. Sonraki bir saatini beşimizi yeniden yaratarak geçirdi. Bizi, normal kıyafetlerimiz üniformalarınızı, paltolarımız ve pelerinlerimiz olmadan da saklayacak şekilde giydirdi. Asker çizmelerimizi bir tür kürklü terlikle gizledi. Peruklarımızı tokalarla tutturdu. Yüzümüze aceleyle sürdüğümüz boyaların kalıntılarını temizledi ve makyajlarımızı yeniden yaptı. Dış kıyafetlerimizi silahlarımızı saklayacak şekilde örttü. Sonra bize el çantaları ve taşımamız için içi ıvır zıvırla dolu bohçalar verdi. Sonunda isyancılardan kaçan sığınmacılara benzemiştik.</p>

  <p class="heading0">Peeta, "Akıllı bir stilistin gücünü asla küçümseme," dedi. Ayırt etmesi güçtü ama Tigris çizgilerinin altında kızarmış olabilirdi.</p>

  <p class="heading0">Televizyonda işe yarayacak güncel haber yoktu ama sokak en az bir önceki günkü kadar kalabalık görünüyordu. Planımız kalabalığın arasına üç grup halinde karışmaktı, önce aramızda güvenli bir mesafe bırakarak ilerleyecektik ve rehberliğimizi yapacak olan Pollux önden gideceklerdi. Sonra, bugün malikâneye alınacak sığınmacıların arasına girmeye çalışacak olan ben ve Gale geliyorduk. En arkada izimizi sürecek ve gerekli hallerde olay yaratacak olan Peeta olacaktı.</p>

  <p class="heading0">Tigris kepenklerin arasından doğru anı kolladı, sürgüyü açtı ve Cressida ile Pollux'a işaret verdi. Cressida, "Kendinize dikkat edin," dedi ve çıktılar.</p>

  <p class="heading0">Bir dakika sonra da biz çıkacaktık. Anahtarını bulup Peeta'nın kelepçelerini çözdüm ve cebime taktım. Bileklerini ovaladı. Gevşetti, içimde umutsuzluğa benzeyen bir his belirmişti. Sanki yeniden Çeyrek Asır Oyunları'ndaydım ve Beetee, Johanna ile bana o tel bobinini veriyordu.</p>

  <p class="heading0">"Dinle," dedim. "Sakın aptalca bir şey yapma."</p>

  <p class="heading0">"Hayır. O, son çare. Kesinlikle," dedi.</p>

  <p class="heading0">Kolumu boynuna doladım ve kollarının beni sarmadan önce tereddüt ettiklerini hissettim. Eskisi kadar sağlam değillerdi ama hâlâ sıcak ve güçlüydüler. İçimde binlerce an cirit atıyordu. Bu kolların dünyadaki tek sığınağım olduğu sayısız an. Belki o zaman tam olarak takdir edememiştim ama anılarımda çok tatlı bir yerleri vardı ve şimdi sonsuza dek kaybedilmişlerdi. "Tamam, o zaman."&nbsp;Kollarımı çözdüm.</p>

  <p class="heading0">"Vakit tamam," dedi Tigris. Yanağını öptüm, kırmızı başlıklı pelerinimi bağladım ve eşarbımı burnuma kadar çekip Gale'in peşinden dondurucu soğuğa adım attım.</p>

  <p class="heading0">Keskin ve buz gibi kar taneleri tenimin açıkta kalan yerlerini adeta ısırıyorlardı. Doğan güneş, onca kasvetin arasından yüzünü göstermeye çalışırken pek de başarılı olamıyordu. Yalnızca size en yakın karaltıları ve biraz daha fazlasını görecek ışık vardı. Cressida ve Pollux'u seçememem dışında kusursuz şartlara sahiptik. Gale ve ben başımızı önümüze eğip sığınmacılarla birlikte ilerledik. Dün kepenklerin arasından bakarken kaçırdıklarımı şimdi duyuyordum. Ağlama, inleme sesleri, yorgun nefesler. Ve çok da uzak sayılmayacak silah sesleri.</p>

  <p class="heading0">Titreyen küçük bir çocuk, taşıdığı küçük kasanın ağırlığıyla iki büklüm olmuş adama, "Nereye gidiyoruz, amca?" diye sordu.</p>

  <p class="heading0">"Başkanın malikânesine. Bize yaşayacak yeni bir yer verecekler," dedi adam soluk soluğa.</p>

  <p class="heading0">Ara sokaktan çıkıp ana caddelerden birine döküldük. Bir ses, "Sağda kalın!" diye emretti. Kalabalığın arasına dağılmış, insan trafiğinin akışını yönetmeye çalışan Barış Muhafızları'nı gördüm. Daha şimdiden sığınmacılarla dolmuş dükkânların vitrinlerinden korkmuş yüzler bakıyordu. Bu hızla giderse, Tigris'in öğlen yemeğine misafirleri olacaktı. Zamanında çıkmamız herkesin lehine olmuştu.</p>

  <p class="heading0">Karın hızlanmasına rağmen, hava artık daha aydınlıktı. Cressida ve Pollux'un otuz metre kadar önümüzde, kalabalığın arasında olduklarını gördüm. Başımı çevirip Peeta'yı da görmeye çalıştım ama göremedim. Ve limon sarısı bir palto giymiş meraklı bakışlı bir kızla göz göze geldim. Gale'i hafifçe dürttüm ve adımlarımı yavaşlatıp aramızda bir insan duvarının oluşmasını sağladım.</p>

  <p class="heading0">Cılız bir sesle, "Ayrılmamız gerekebilir,"dedim. "Bir kız var..."</p>

  <p class="heading0">Kalabalık silah sesleriyle sarsıldı ve yanımdaki pek çok insan yere serildi. İkinci bir yaylım ateşi arkamızdaki bir başka grubu yere indirirken feryatlar dört bir yanda çınlıyordu. Gale ve ben kendimizi yere attık ve dükkânlarla aramızdaki on metrelik mesafeyi hızla kat edip bir ayakkabıcının dışındaki sivri topuklu çizme sergisinin arkasına sığındık.</p>

  <p class="heading0">Bir çift tüylü ayakkabı Gale'in görüşünü kapatıyordu. "Kim? Görebiliyor musun?" diye sordu. Lavanta ve nane yeşili çizmelerin arasından görebildiğim tek şey cesetlerle dolu bir sokaktı. Beni izleyen küçük kız hareketsiz bir kadının yanına çökmüş, acı çığlıklar atarak onu kaldırmaya çalışıyordu. Yeni bir mermi dalgası kızın sarı paltosunun önünü yarıp kırmızıya boyayarak geçti ve kızı yere serdi.&nbsp;Kızın minicik, iki büklüm haline bakarken bir an konuşma yetimi kaybettim. Gale beni dirseğiyle dürttü. "Katniss?"</p>

  <p class="heading0">"Üstümüzdeki çatıdan ateş ediyorlar," dedim. Biraz daha seyrettim ve beyaz üniformaların karlı sokaklara düştüklerini görünce, "Barış Muhafızları'nı etkisiz hale getirmeye çalışıyorlar," dedim. "Ama tam anlamıyla usta nişancı olduklarını söyleyemem. İsyancılar olsa gerek." Teorik olarak müttefiklerim içeri sızmayı başarmış olsalar da, ben içimde büyük bir coşkunun uyandığını falan hissetmiyordum. O limon sarısı paltoya sabitlenmiştim.</p>

  <p class="heading0">"Ateş etmeye başlarsak, tamam olur," dedi Gale. "Bütün dünya biz olduğumuzu anlar."</p>

  <p class="heading0">Bu doğruydu. İkimizde de yalnızca muhteşem yaylarımız vardı. Tek bir ok atmamız bile, iki tarafa birden burada olduğumuzu ilan etmek olurdu.</p>

  <p class="heading0">"Hayır," dedim zorla. "Snow'u indirmeliyiz."</p>

  <p class="heading0">"O zaman bütün blok ayaklanmadan harekete geçsek iyi olur," dedi Gale. Duvara tutunarak sokak boyunca ilerledik. Ama sokağın büyük kısmını dükkân vitrinleri kaplıyordu. Terli avuçlar ve cama yaslanmış, ağzı bir karış açık, olup bitenleri izleyen yüzler dizisi. Dış sergilerin birinden diğerine koşarken eşarbımı daha yukarı, elmacık kemiklerimin üzerine kadar çektim. Snow'un çerçeveli fotoğraflarının sıralandığı bir rafın arkasında tuğla bir duvara yaslı, yaralı bir Barış Muhafızı'yla burun buruna geldik. Bizden yardım istedi. Gale başının yan tarafına bir diz darbesi indirip silahını aldı. Kavşağa gelince ikinci bir Barış Muhafızı'nı vurdu ve ikimiz de ateşli silah edinmiş olduk.</p>

  <p class="heading0">"Şimdi kim olmamız gerek?" diye sordum.</p>

  <p class="heading0">"Capitol'ün umutsuz iki vatandaşı," dedi Gale.</p>

  <p class="heading0">"Barış Muhafızları onların tarafında olduğumuzu düşünecekler ve umarım, isyancıların daha ilginç hedefleri vardır."</p>

  <p class="heading0">Kavşağı son hızla geçerken bu son rolümüzün akılcı olup olmadığını sorguluyordum ama bir sonraki bloğa vardığımızda, artık kim olduğumuzun bir önemi kalmamıştı. Kimsek kimdik. Çünkü kimse yüzlere bakmıyordu. İsyancılar buradaydılar, tamam. Caddelere dökülüyor, kapı girişlerini, araçların arkasını siper alıyorlardı. Silahlar patlıyor, bize doğru yaklaşan Barış Muhafızı ordusuna hazırlanırken, boğuk seslerle çevreye emirler yağdırıyorlardı. Sığınmacılar silahsız, yön duygularını kaybetmiş ve çoğu yaralı halde, bu çapraz ateşin ortasında kalmışlardı.</p>

  <p class="heading0">İleride bir koza devreye girdi ve yolundaki herkesi kavuracak yoğun bir buhar fışkırttı. Kurbanları bağırsak pembesi bir renk ve fazlasıyla ölü bedenleriyle yerlere yığıldılar. Ve bunun ardından var olan cılız düzen hissi de çözüldü. Geriye&nbsp;kalan buhar kıvrımları kara karışırken, görüş mesafesi namlumun ucuna kadar inmişti. Barış Muhafızı, isyancı, vatandaş, kim bilir? Hareket eden her şey bir hedefti. İnsanlar refleks icabı ateş ediyordu ve ben de istisna değildim. Kalbim deli gibi çarparken ve adrenalin bütün bedenimi tutuştururken herkes düşmanımdı. Gale dışında. Av ortağım, arkamı kollayan tek insan. Yolumuza çıkan herkesi öldürerek ilerlemekten başka yapacak hiçbir şey yoktu. Dört bir yanda çığlık atan, yaraları kanayan ve ölü insanlar vardı. Bir sonraki köşeye vardığımızda karşımızdaki blok tamamen mor bir ışıkla aydınlandı. Geri kaçıp bir merdivenin arkasına sindik ve gözlerimizi kısarak ışığa baktık. Aydınlattığı insanlara bir şeyler oluyordu. Bir şeyin saldırısına uğruyorlardı. Ama neyin? Ses mi? Dalga mı? Lazer mi? Ellerindeki silahlar düşüyor, göze görünür bütün deliklerinden -gözler, burunlar, ağızlar, kulaklar- kan fışkırırken parmakları yüzlerini kavuruyordu. Bir dakikadan kısa sürede herkes ölmüş, ışık kaybolmuştu. Dişlerimi sıktım ve kan birikintileri içinde ayaklarım kayarak cesetlerin üstünden atladım. Rüzgâr karları kör edici girdaplarla savururken, bize doğru koşan çizme seslerini bastırmayı başaramıyordu.</p>

  <p class="heading0">Gale'e, "Yere yat!" diye tısladım. Olduğumuz yere kendimizi attık. Yüzüm birinin sıcaklığını koruyan kanına gömüldü ama çizmeler üstümüzden atlayıp giderken ölü rolü yapıp hareketsiz kaldım. Bazıları cesetlerden uzak durmaya özen gösteriyordu. Diğerleri elimi, sırtımı eziyor, geçerken kafama tekme atıyorlardı. Çizme sesleri uzaklaşınca gözlerimi açtım ve Gale'e işaret ettim.</p>

  <p class="heading0">Bir sonraki blokta, dehşete düşmüş yeni sığınmacılarla karşılaştık. Ancak asker sayısı azdı. Tam bir soluk alma fırsatı yakaladığımızı düşünürken, bir yumurtanın kâseye çarparken çıkardığı sesi anımsatan fakat bin kat daha güçlü bir çatırtı duyuldu. Durduk ve bir koza görmek için etrafımıza bakındık. Hiçbir şey yoktu. Sonra çizmelerimin burunlarının hafiften titrediğini hissettim. Gale'e, "Koş!" diye bağırdım. Açıklayacak zaman yoktu ama birkaç dakika içinde kozanın özelliği herkesçe anlaşılacaktı. Karolarla kaplı bloğun ortasında boydan boya bir dikiş açılmıştı. Parke kaplı sokağın iki tarafı kapak misali içeri eğilerek insanları yangın içine -artık aşağıda her ne varsa boşaltıyordu.</p>

  <p class="heading0">Bir sonraki kavşağa kestirme yoldan gitmekle sokağın iki yanına sıralanmış kapılardan birine koşup binalardan birine dalmak arasında kararsız kalmıştım. Sonuç olarak çaprazlama hareket ettim. Kapak inmeye devam ederken kaygan zemine tutunmaya çalışan ayaklarımın birbirine gittikçe daha fazla dolandığını hissediyordum. Kapağın tamamen açıldığını hissettiğimde her iki varış noktama da -kavşak ve binalar-yalnızca birkaç metre yolum kalmıştı. Parkelerle son bağlantı saniyelerimi kendimi kavşağa itmek için kullanmaktan başka yapabileceğim hiçbir şey yoktu. Ellerim iki tarafa sımsıkı tutunurken kapakların dümdüz açıldığını fark ettim. Ayaklarım havada sallanıyordu, dayanabilecekleri bir yer yoktu. On beş&nbsp;metre kadar aşağıdan burnuma yaz sıcağında çürümüş ceset misali iğrenç bir koku çarptı. Gölgelerin içinde kıvranan siyah karaltılar düşüşü canlı atlatabilen herkesin sesini kesiyordu.</p>

  <p class="heading0">Gırtlağımdan boğuk bir çığlık yükseldi. Bana yardıma gelecek kimse yoktu. Buzlu çıkıntı elimin arasından kayarken, kozanın köşesine yalnızca iki metre mesafede olduğumu gördüm. Ellerimi çıkıntı boyunca ağır ağır kaydırırken, kulaklarımı aşağıdan gelen dehşet verici seslere kapatmak için büyük çaba harcıyordum. Ellerim köşeyi kavrayınca, sağ çizmemi yukarı attım. Ayağım bir şeye tutundu. Kendimi can havliyle sokak seviyesine çektim. Soluk soluğa ve titreyerek emekledim ve zemin tamamen düz olduğu halde, kollarımı bir sokak lambasının direğine doladım.</p>

  <p class="heading0">Tanınıp tanınmayacağa aldırmadan boşluğa seslendim. "Gale? Gale?"</p>

  <p class="heading0">"Bu taraftayım." Telaşla sola döndüm. Kapak binaların ta dibine kadar her şeyi götürmüştü. Bir düzine kadar insan oraya ulaşmayı başarmıştı ve şimdi kulp vazifesi görebilecek her şeyde asılı duran biri vardı. Kapı kolları, tokmaklar, posta yarıkları. Gale benden üç kapı aşağıda bir kapının demir ızgarasına sımsıkı yapışmıştı. Kapı açık olsa, kolayca içeri girebilirdi. Ama kapıyı hiç durmadan tekmelemesine rağmen, yardımına gelen yoktu.</p>

  <p class="heading0">"Kendini kolla!" Silahımı kaldırdım. Başını çevirdi ve kilidi kapı içeri doğru açılana dek kurşun yağmuruna tuttum. Gale kapıdan içeri doğru sallandı ve külçe halinde yere indi. Kısa bir an için kurtuluşunun coşkusunu yaşadım. Ama hemen sonra beyaz eldivenli eller yakasına yapıştı.</p>

  <p class="heading0">Gale gözlerime baktı ve dudak hareketleriyle anlayamadığım bir şey söyledi. Ne yapacağımı bilmiyordum. Onu bırakamazdım ama ulaşmam da imkânsızdı. Dudakları bir kez kıpırdadı. Anlamadığımı göstermek için kafamı salladım. Kimi yakaladıklarını anlamaları an meselesiydi. Barış Muhafızları onu içeri sürüklüyorlardı. "Git!" diye haykırdığını duydum.</p>

  <p class="heading0">Dönüp kozadan uzağa koşmaya başladım. Artık tamamen yalnızdım. Gale tutsaktı. Cressida ve Pollux on defa ölmüş olabilirlerdi. Ya Peeta? Tigris'in dükkânından çıktığımızdan beri onu bir kez olsun görmemiştim. Geri döndüğü fikrine tutunmak istiyordum. Bir atağın geldiğini hissedip, henüz kontrol elindeyken Tigris'in kilerine dönmüş olmalıydı. Capitol'de bunca hareketlilik yaşanırken, onun dikkat dağıtmasına, yem olmasına ve gecekilidini yutmak durumunda kalmasına gerek olmadığını anlamış olmalıydı. Gecekilidi! Gale'in gecekilidi yoktu. Ve oklarını eliyle patlatma konusunda söylediği onca şeyin hiçbirini yapamayacaktı. Barış Muhafızlarının yapacakları ilk şey, silahlarını almak olacaktı. Gözlerimde yaşlarla bir kapı girintisine çöktüm. Vur beni. Bana dudak hareketleriyle anlatmaya çalıştığı buydu. Onu vurmam gerekiyordu! Benim&nbsp;görevim buydu. Hepimizin birbirimize dile dökmeden verdiğimiz söz. Ve ben bu sözü tutamamıştım. Şimdi Capitol onu ya öldürecek ya işkence edecek ya da zihniyle oynayacaktı. İçimde beni paramparça etmekle tehdit eden derin çatlaklar açılıyordu. Tek bir umudum vardı. Capitol'ün düşmesi, silahlarını bırakması ve Gale'in canını yakamadan tutsaklarını teslim etmesi. Ama Snow hayatta oldukça, böyle bir şeyin mümkün olacağını sanmıyordum.</p>

  <p class="heading0">Bir çift Barış Muhafızı bir kapı eşiğinde iki büklüm halde gözyaşı döken Capitol kızına aldırmadan koşarak geçtiler. Gözyaşlarımı içime gömdüm, yanaklarımdan süzülenleri donmasınlar diye sildim ve kendimi toplamaya çalıştım. Pekâlâ, ben hâlâ kimliği belli olmayan bir sığınmacıydım. Yoksa Gale'i yakalayan Barış Muhafızları beni kaçarken görmüş olabilirler miydi? Pelerinimi çıkarıp kırmızı dış yüzeyi yerine, siyah astarı açıkta kalacak şekilde ters yüz ettim. Başlığı yüzümü saklayacak şekilde indirdim. Silahımı göğsüme yakın tutarak bloğu taradım. Ortalıkta yalnızca bir avuç sersemlemiş avare vardı. Beni fark etmeyen iki yaşlı adamın peşine takıldım. Kimse yanımda yaşlı adamların olmasını beklemezdi. Bir sonraki kavşağın sonuna varınca durdular, az kalsın onlara bindiriyordum. Şehir Meydanı'na gelmiştik. Gösterişli binaların çevrelediği geniş alanın tam karşısında Başkan'ın malikânesi yükseliyordu.</p>

  <p class="heading0">Meydan ortalıkta dolaşan, ağlayıp sızlayan ya da öylece oturup karın üzerlerini kaplamasını bekleyen insanlarla doluydu. Hemen aralarına karıştım. Malikâneye doğru yol alırken ayaklarım terk edilmiş hazinelere ya da kardan donmuş uzuvlara takılıyordu. Tam yolu yarılamışken beton barikatı fark ettim. Yaklaşık bir buçuk metre yükseklikteydi ve büyük bir dikdörtgen biçiminde malikânenin önünde uzanıyordu. Boş olacağını sanırdınız ama içi sığınmacılarla tıklım tıklım doluydu. Belki de bunlar malikânede barındırılmak üzere seçilmiş insanlardı. Ama yaklaştıkça bir şeyin daha farkına vardım. Barikatın içindekilerin tamamı çocuktu. Küçüklerden ergenlere kadar her yaşta çocuk vardı. Korkmuş ve soğuktan buz kesmiş. Grup halinde birbirine sokulmuş ya da uyuşmuş gibi yerde kendi kendine sallanan bir yığın çocuk. Malikâneye buyur edilmiyorlardı. Buraya hapsedilmişlerdi ve Barış Muhafızları başlarında nöbet tutuyordu. Bunun onları korumak için alınmış bir önlem olmadığını derhal anladım. Capitol onları korumak isteseydi, bir sığınağa götürülürlerdi. Amaç Başkan Snow'u korumaktı. Çocuklar insanlardan oluşan kalkan vazifesi görüyorlardı.</p>

  <p class="heading0">Bir arbede oldu ve kalabalık sola doğru kaydı. Benden daha iri bedenlerin arasında tabii ki ben de sürüklendim. "İsyancılar! İsyancılar!" bağrışmalarını duydum ve içeri sızmış olduklarını anladım. İtişmeler beni bir bayrak direğine kadar sürükledi; direğe sımsıkı tutundum. Tepeden sarkan halata tutunarak kendimi yukarı çekip, ezici kalabalıktan sıyrıldım. Evet, isyan ordusunun Meydan'a aktığını, sığınmacıları yeniden caddelere sürüklediklerini görebiliyordum. Çevrede &nbsp;devreye girmesi an meselesi olan kozaları taradım. Ama beklediğim olmadı. Olan tam olarak şuydu:</p>

  <p class="heading0">Capitol mührü taşıyan bir hava aracı doğruca barikattaki çocukların üstünde belirdi ve üzerlerine çok sayıda gümüş paraşüt yağdırmaya başladı. Çocuklar bu kaosta bile gümüş paraşütlerin içinde nelerin olduğunu anlamışlardı. Yiyecek ilaç. Hediyeler. Büyük bir hevesle kapışmaya başladılar. Donmuş parmakları bağcıklarla boğuşuyordu. Hava aracı gözden kayboldu, beş saniye sonra yirmi kadar paraşüt eş zamanlı olarak infilak etti.</p>

  <p class="heading0">Kalabalıktan bir feryat yükseldi. Kar kıpkırmızı olmuş, dört bir yana küçücük beden parçaları saçılmıştı. Çocukların büyük kısmı derhal öldüler ancak diğerleri yerde öylece yatıyorlardı. Bazıları sessizce oradan oraya sendeliyor, ellerinde kalan gümüş paraşütlere içlerinde kıymetli bir şeylerin olması mümkünmüş gibi boş gözlerle bakıyorlardı. Barış Muhafızları'nın kaçışmalarına bakılırsa, bunun olacağını onlar da bilmiyordu. Açılan boşluğa yeni bir beyaz üniforma ordusu akıyordu. Ama gelenler Barış Muhafızları değil, sağlık ekipleriydi. İsyancı sağlıkçılar. Üniformalarını nerede olsa tanırdım. Ellerinde tıbbi malzemelerle çocukların arasına karıştılar.</p>

  <p class="heading0">Önce sırtından aşağı inen sarı saç örgüsünü gördüm. Sonra ağlayan bir çocuğun üzerini örtmek için paltosunu çıkarırken, içeride tutmayı başaramadığı gömlek ucunun ördek kuyruğu uzantısını. Effie Trinket'ın toplama gününde adını okuduğu anda verdiğim tepkiyi verdim. Bütün takatimi kaybetmiş olmalıydım, çünkü kendimi bayrak direğinin dibinde buldum. Son birkaç saniye kayıptı. Sonra daha önce yaptığım gibi, kalabalığı yararak ilerledim. Uğultu arasında sesimi duyurmaya çalışarak adını haykırdım. Ona ve barikata neredeyse ulaşmıştım ki sesimi duyduğunu sandım. Çünkü beni görmüş, dudakları adımı fısıldamıştı.</p>

  <p class="heading0">Ve işte tam anda paraşütlerin geri kalan kısmı da patladı.</p>
</body>
</html>
