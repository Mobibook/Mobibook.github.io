<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>3</i></b></h2>

  <p class="heading0">Prim'in kolunun kıvrımında, onu geceden korumak için uyanık yatan eski görevinin başındaki Düğünçiçeği'nin gözleri, kapının üstündeki güvenlik ışığının cılız ışıltısını yansıtıyordu. Prim anneme iyice sokulmuştu. Uykudaki halleriyle, kendimi Oyunlar'da ilk bulduğum günün sabahındaki hallerine benziyorlardı. Sağlığımı geri kazanma safhasında olduğum ve gördüğüm rüyalar ile çırpınmalarım yüzünden kimse benimle yatamayacağı için kendime ait bir yatağım vardı.</p>

  <p class="heading0">Saatlerce yattığım yerde dönüp durduktan sonra, bunun uykusuz bir gece olacağını kabul ettim. Düğünçiçeği'nin dikkatli bakışları altında, soğuk seramik zeminde parmak uçlarımda ilerleyerek şifonyere gittim.</p>

  <p class="heading0">Orta çekmecede, hükümet işi üniformam duruyordu. Herkes aynı gri pantolon ve gömleği giyiyor, gömleklerin etekleri pantolonların içine sokuluyordu. Kıyafetlerin altında, arenadan alınırken üzerimde bulunan bir iki parça eşyayı saklıyordum. Alaycı Kuş iğnem. Peeta'nın uğuru; annem, Prim Ve Gale'in fotoğraflarının olduğu altın madalyon. Ucunda ağaçları delmek için kullanılan tıkacı tutan gümüş bir paraşüt ve güç sahasını havaya uçurmamdan hemen önce Peeta'nın bana verdiği inci. 13. Mıntıka hastanede kullanılmak üzere cilt merhemi tüpünü elimden almıştı. Yalnızca korumaların silah taşıma izni olduğu için oklarımı ve yayımı da vermek zorunda kalmıştım. Cephanelikteki bir kasada bekliyorlardı.</p>

  <p class="heading0">Yoklayarak paraşütü buldum ve elimi, parmaklarım incinin etrafında kapanana dek içinde kaydırdım. Yatağıma geri dönüp bağdaş kurdum ve kendimi dudaklarımı incinin pürüzsüz ve yanar-dönerli yüzeyine sürterken buldum. Nasılsa, yatıştırıcı bir etkisi oldu. İnciyi bana veren kişinin kendisinden gelen serin bir öpücük gibi.</p>

  <p class="heading0">"Katniss?" diye fısıldadı Prim. Uyanmış, karanlığın içinden bana bakıyordu. "Sorun ne?"</p>

  <p class="heading0">"Hiç. Yalnızca kötü bir rüya gördüm. Sen uyu." Bu otomatik bir tepkiydi. Onları korumak için, annem ve Prim'i her şeyden uzak tutmak.</p>

  <p class="heading0">Prim, annemi uyandırmamaya özen göstererek yataktan doğruldu, Düğünçiçeği'ni kucakladığı gibi yanıma geldi. "Üşümüşsün." Yatağın ayakucundaki fazla battaniyeyi alıp üçümüzün etrafına sardı ve beni kendi sıcaklığı kadar Düğünçiçeği'nin tüylerinin ısısıyla da sarmaladı. "Bana anlatabileceğini biliyorsun. Sır saklamak konusunda iyiyimdir. Annemden bile."</p>

  <p class="heading0">Demek gerçekten gitmişti. Gömleğinin arka tarafı ördek kuyruğu gibi eteğinden sarkan, tabaklara ulaşmak için yardıma ihtiyaç duyan, fırının vitrinindeki şeker kremalı pastaları görmek için yalvaran o küçük kız büyümüştü.&nbsp;Zaman ve yaşanan trajedi, onu -en azından bana göre- vaktinden erken büyümeye zorlamış, yaralara dikiş atan ve annemizin ancak bu kadarını duyabileceğini bilen genç bir kadına dönüştürmüştü.</p>

  <p class="heading0">"Yarın sabah, Alaycı Kuş olmayı kabul edeceğim," dedim.</p>

  <p class="heading0">"Bunu istediğin için mi? Yoksa zorunlu hissettiğin için mi?" diye sordu.</p>

  <p class="heading0">Hafifçe güldüm. "Sanırım her ikisi de. Hayır, bunu istiyorum. İsyancıların Snow’u alt etmelerine bir faydası olacaksa, zorunluyum." İnciyi avucumun içinde iyice sıkıyordum. "Yalnızca... Peeta. Kazanmamız halinde, isyancıların onu bir hain olarak idam etmelerinden korkuyorum."</p>

  <p class="heading0">Prim söylediklerimi şöyle bir düşündü. "Katniss. Senin bu amaç için ne kadar önemli olduğunu anladığını sanmıyorum. Önemli insanlar genelde istediklerine ulaşırlar. Peeta'yı isyancılardan korumak istersen, bal gibi koruyabilirsin."</p>

  <p class="heading0">Sanırım önemliydim. Beni kurtarmak için onca zahmete girmişlerdi. Beni 12'ye götürmüşlerdi. "Yani... Peeta'ya dokunulmazlık vermelerini talep edebilir miyim? Ve onlar da bunu kabul etmek zorunda kalırlar, öyle mi?"</p>

  <p class="heading0">"Bence hemen her şeyi isteyebilirsin ve onlar da kabul etmek zorunda kalırlar." Prim kaşlarını oynattı. "Tek sorun şu: Sözlerini tutacaklarından nasıl emin olabilirsin?"</p>

  <p class="heading0">Haymitch'in, bize istediklerini yaptırmak için bana ve Peeta'ya söylediği yalanları düşündüm. İsyancıların anlaşmaya sadık kalmalarını saklamak için ne yapabilirdim? Kapalı kapılar ardında verilmiş bir söz, hatta kâğıda dökülmüş bir beyanat bile savaştan sonra kolayca buhar olup uçabilirdi. Varlıkları ya da geçerlilikleri kolayca inkâr edilebilirdi. Karargâh'taki her tür tanık değersiz sayılabilirdi. İşin aslı, Peeta'nın ölüm emrini kendi elleriyle yazanlar o tanıklar olabilirdi. Daha geniş bir tanık kitlesine, bulabileceğim herkese ihtiyacım olacaktı.</p>

  <p class="heading0">"Halkın gözü önünde olmalı," dedim. Düğünçiçeği, kuyruğunu bana hemfikir olduğunu anlatmak ister gibi salladı. "Coin'in bunu On Üç'ün bütün nüfusunun önünde ilan etmesini sağlayacağım."</p>

  <p class="heading0">Prim gülümsedi. "Ah, bak bu iyi. Garanti sayılmaz ama sözlerinden caymaları güçleşmiş olur."</p>

  <p class="heading0">Gerçek bir çözümün ardından gelen türden bir rahatlama hissediyordum. "Seni daha sık uyandırmalıyım, küçük ördek."</p>

  <p class="heading0">"Keşke uyandırsan," dedi Prim ve beni öptü. "Şimdi uyumaya çalış, tamam mı?" Ve öyle yaptım.</p>

  <p class="heading0">Sabah 07:00 Kahvaltı'nın hemen arkasından 07:30 <i>Karargâh</i>'ın geldiğini gördüm. Benim için bir sakıncası yoktu, hemen harekete geçebilirdim. Yemek&nbsp;salonunda, bir tür kimlik numarası da içeren günlük programımı bir sensörün önünden geçirdim. Tepsimi yemek kazanlarının önündeki metal rafın üzerinden kaydırırken, kahvaltının her zamankinden hiçbir farkının olmadığını gördüm: Bir kâse sıcak tahıl, bir fincan süt ve bir parça meyve ya da sebze. Bugün ezilmiş şalgam vardı. Hepsi 13'ün yeraltı tarlalarından geliyordu. Everdeen ve Hawthorne'lar ile birkaç sığınmacıya daha ayrılan masanın ucuna ilişip ikinci tabağı umarak yemeğimi mideye indirdim ama burada ikinci tabak diye bir şey yoktu. Beslenme olayını bilime indirgemişlerdi. Sizi bir sonraki yemeğe kadar idare edecek kadar kalori alıyordunuz; ne daha az, ne daha fazla. Porsiyonun büyüklüğü yaşınıza, boyunuza, vücut tipinize, sağlık durumunuza ve programınızın gerektirdiği fizik gücüne göre değişiyordu. 12'den gelenlere, kilo almamızı sağlama çabası doğrultusunda, 13'ün yerli halkına göre biraz daha büyük porsiyonlar veriyorlardı. Sanırım sıska askerler çabuk yoruluyorlardı. Gerçi işe yaramıştı. Bir ay içinde, başta çocuklar olmak üzere, hepimiz daha sağlıklı görünmeye başlamıştık.</p>

  <p class="heading0">Gale tepsisini benimkinin yanına bıraktı. Tabağındaki şalgamlara hastalıklı gözlerle bakmamak için kendimi zor tutuyordum; çünkü gerçekten biraz daha istiyordum ve Gale yemeğini benim tabağıma kaydırmak konusunda zaten fazla hızlıydı. Dikkatimi peçetemi özenle katlamaya vermeme rağmen bir kaşık dolusu şalgam kâseme aktarılmıştı bile.</p>

  <p class="heading0">"Buna bir son vermelisin," dedim. Ancak şalgamı mideye indirmekle meşgul olduğum için pek de inandırıcı görünmemiştim. "Gerçekten. Büyük olasılıkla kurallara aykırı falandır." Yemek konusunda çok sıkı kuralları vardı, örneğin, bir şeyi bitirmek istemediğiniz ve daha sonraya saklamak istediğiniz zaman yemek salonundan çıkaramıyordunuz. Görünüşe bakılırsa ilk günlerde yemek istifçiliği gibi bir alışkanlık oluşmuştu. Gale ve benim gibi, uzun yıllar boyunca ailelerinin yiyecek tedarikinin sorumluluğunu üstlenmiş birkaç kişi için bu pek içe sinecek bir durum değildi. Biz aç olmanın nasıl bir şey olduğunu biliyorduk ama sahip olduğumuz yiyecekleri nasıl idare edeceğimizin dayatılmasına yabancıydık. 13. Mıntıka, bazı açılardan, Capitol'den bile daha kontrolcü olabiliyordu.</p>

  <p class="heading0">"Ne yapabilirler ki? İletişim kelepçemi geri aldılar zaten," dedi Gale.</p>

  <p class="heading0">Ben kâsemin dibini neredeyse kazırken, ilham geliverdi. “Hey, belki de Alaycı Kuş olmama karşılık bunu da şart koşabilirim"</p>

  <p class="heading0">"Şalgamlarımı sana vermemi mi?"</p>

  <p class="heading0">"Hayır, avlanabilmemizi." İşte bu Gale'in dikkatini çekmişti. "Her şeyi mutfağa vermemiz gerekecek. Ama yine de... " Sözlerimi tamamlamama gerek yoktu, çünkü ne diyeceğimi zaten biliyordu. Yerin üstünde olabilirdik. Ormanda. Yeniden kendimiz olabilirdik.</p>

  <p class="heading0">"Yap," dedi. "Zamanıdır. İstediğin Ay bile olsa, gökten indirip sana ulaştırmanın bir yolunu ararlar."</p>

  <p class="heading0">Peeta'nın canını bağışlamalarını talep edeceğimi ve bunun zaten Ay'ın bana verilmesini istemek gibi olacağını bilmiyordu. Bunu ona söyleyip söylememek konusunda karar vermeye çalışırken çalan zil, yemek saatinin sona erdiğini haber verdi. Coin'le tek başıma yüzleşme fikri beni geriyordu. "Programında ne var?"</p>

  <p class="heading0">Gale koluna baktı. "Nükleer Tarih dersi. Bu arada, devamsızlığın not düşülmüş."</p>

  <p class="heading0">"Karargâh'a gitmem gerek. Benimle gelir misin?" dedim.</p>

  <p class="heading0">"Tamam, ama dünden sonra beni dışarı atmaya kalkışabilirler." Tepsilerimizi yerlerine bırakmaya giderken, "Biliyor musun?" dedi. "Bence Düğünçiçeği'ni de talep listene eklemelisin. İşe yaramayan evcil hayvan kavramının burada pek bilindiğini sanmıyorum."</p>

  <p class="heading0">"Ah, ona mutlaka bir iş bulurlar. Her sabah patilerine dövme yaparlar," dedim. Ama Prim'in hatırına onunla ilgili bir istekte bulunmayı da zihnime not ettim.</p>

  <p class="heading0">Karargâh'a ulaştığımızda Coin, Plutarch ve adamları çoktan toplanmışlardı. Gale'i görünce bazı kaşlar havaya kalktıysa da, onu dışarı atmaya yeltenen olmadı. Zihinsel notlarım birbirine karıştığı için, hemen bir kâğıt kalem rica ettim Buraya geldiğimden beri ilk defa bir faaliyete ilgi gösteriyor olmam, onları bir hayli şaşırtmışa benziyordu. Bazıları bakıştılar. Büyük olasılıkla benim için ekstra-özel bir nutuk hazırlanmıştı. Coin istediğim kırtasiyeyi bana kendi elleriyle verdi ve ben masadaki yerimi alıp listemi karalarken herkes derin bir sessizlik içinde bekledi. <i>Düğünçiçeği. Avlanma. Peeta'nın dokunulmazlığı. Halkın gözü önünde duyuru.</i></p>

  <p class="heading0">Hepsi bu kadar. Büyük olasılıkla, tek pazarlık şansım bu olacaktı. Düşün. Başka ne istiyorsun? Omzumun yanı başında durduğunu hissettim. Listeye, Gale, diye ekledim. Bu işi onsuz yapabileceğimi sanmıyordum.</p>

  <p class="heading0">Baş ağrım devreye girmiş, düşüncelerim allak bullak olmaya başlamıştı. Gözlerimi yumdum ve içimden tekrar etmeye koyuldum.</p>

  <p class="heading0"><i>Adım Katniss Everdeen. On yedi yaşındayım. Evim 12.Mıntıka'da. Açlık Oyunları'na katıldım. Kaçtım. Capitol benden nefret ediyor. Peeta esir alındı. Hayatta. Hain ama hayatta. Hayatta kalmasını sağlamalıyım.</i></p>

  <p class="heading0">Liste. Gözüme hâlâ fazla kısa görünüyordu. Daha geniş düşünmeli, büyük önem taşıdığım mevcut halimizin çok ötesini, hiçbir değerimin kalmayacağı geleceği de göz önüne almalıydım. Daha fazlasını istiyor olmam gerekmez miydi? Ailem için? Halkımdan geriye kalanlar için? Ölülerin küllerini düşününce tenim karıncalanıyordu. O kafatasının ayağıma değmesiyle kapıldığım mide bulandırıcı&nbsp;his geri gelmişti. Kanın ve güllerin kokusu burnumu yakıyordu.</p>

  <p class="heading0">Kalemim sayfanın üzerinde kendiliğinden hareket etmeye başladı. Gözlerimi açınca, titrek harfleri gördüm. SNOW'U ÖLDÜRECEĞİM. Ele geçirilmesi halinde, bu ayrıcalığın bana tanınmasını istiyordum.</p>

  <p class="heading0">Plutarch usulca öksürdü. "Bitti mi?" Başımı kaldırınca saati fark ettim. Yirmi dakikadır orada oturuyordum. Dikkat sorunu yaşayan tek kişi Finnick değildi.</p>

  <p class="heading0">"Evet," dedim. Sesim boğuk çıktığı için gırtlağımı temizledim. "Evet, anlaşmamız şöyle olacak. Ben sizin Alaycı Kuş'unuz olacağım."</p>

  <p class="heading0">Rahatladıklarını gösteren iç çekişlerinin, birbirlerini tebrik edip sırtlarını sıvazlamalarının bitmesini bekledim. Coin her zamanki kadar tepkisizdi. Beni izlerken etkilenmişe benzemiyordu.</p>

  <p class="heading0">"Ama bazı şartlarım olacak." Listemi düzeltip saymaya başladım. "Ailem kedimizi yanında barındırabilecek." Bu en ufak talebim bile tartışmaya neden olmuştu. Capitol isyancıları bunu önemsiz bir madde olarak görüyorlardı. Kedimi tabii ki yanımda tutabilirdim. 13. Mıntıka'dakiler ise bunun neden olacağı uç zorlukları sıralamaya başlamışlardı bile. Nihayet yerden yirmi santim kadar yükselen bir pencere ayrıcalığına sahip en üst kata taşınmamızla bu sorunun çözüleceğine karar verildi. Düğünçiçeği işini görmek için rahatça girip çıkabilirdi. Karnını kendisinin doyurması beklenecekti. Yat zilini kaçırması halinde dışarıda kalacaktı. Herhangi bir güvenlik sorununa neden olursa, derhal vurulacaktı.</p>

  <p class="heading0">Kulağa gayet uygun geliyordu. Biz evden ayrıldığımızdan beri yaşam şartları pek farklı değildi zaten. Tabii vurulma kısmı dışında. Fazla zayıflarsa, bir sonraki talebimin de kabul görmesi halinde, av eti artıklarıyla beslenmesine takviye yapabilirdim.</p>

  <p class="heading0">"Avlanmak istiyorum. Gale'le birlikte. Ormanda," dememle, herkesin duraksaması bir olmuştu.</p>

  <p class="heading0">"Çok uzağa gitmeyeceğiz. Kendi yaylarımızı kullanacağız. Mutfakta daha fazla etiniz olabilir," dedi Gale.</p>

  <p class="heading0">Hayır demelerine fırsat bırakmadan telaşla devam ettim. "Yalnızca... Burada... Böyle tıkılmış kalmışken soluk alamıyorum. Avlanabilirsem... Daha iyi ve daha hızlı olabilirim."</p>

  <p class="heading0">Plutarch bu konudaki çekinceleri sıralamaya başlamıştı bile. Tehlikeler, ekstra güvenlik, yaralanma riski. Ancak Coin sözünü kesti. "Hayır. Bırakın avlansınlar. Eğitim zamanlarından düşülmek üzere, günde iki saat verilsin. Çeyrek millik bir yarı çapta... İletişim birimleri ve iz sürücü bileklikler taşıyacaklar. Sonraki madde?"</p>

  <p class="heading0">Listeme göz attım. "Gale. Bunu yaparken yanımda olmasına ihtiyacım olacak."</p>

  <p class="heading0">Coin, "Nasıl?" diye sordu. "Kameraların kaydetmediği zamanlarda mı? Yoksa sürekli yanında mı olacak? Yeni sevgilin olarak takdim edilmesini mi istiyorsun?"</p>

  <p class="heading0">Bunu özellikle kötü niyetle değil, tam aksine çok rahat bir tavırla söylemişti. Yine de şoktan ağzım bir karış açık kalmıştı. "Ne?"</p>

  <p class="heading0">"Mevcut aşk hikâyesine devam etmemiz gerektiğini düşünüyorum. Peeta'dan hızlı ayrılması, izleyicilerin Katniss'e besledikleri sempatiyi kaybetmelerine neden olabilir," dedi Plutarch, "Özellikle Peeta'nın bebeğine hamile olduğunu düşündükleri için."</p>

  <p class="heading0">"Katılıyorum. O zaman ekranda Gale isyana bir yoldaş olarak sunulabilir. Uygun mudur?" Coin'e bakakalmıştım. Sabırsız bir ses tonuyla tekrarladı: "Gale için. Bu yeterli olacak mı?"</p>

  <p class="heading0">"Onu her zaman kuzenin olarak sunabiliriz," dedi Fulvia.</p>

  <p class="heading0">Gale ve ben aynı anda, "Biz kuzen değiliz," dedik.</p>

  <p class="heading0">"Tamam ama büyük ihtimalle görüntüyü kurtarmak için kamera karşısında öyle olduğunuzu söylememiz gerekecek," dedi Plutarch. "Kameralar kapalıyken, Gale tamamen senindir. Başka?"</p>

  <p class="heading0">Sohbetin kaydığı yön kafamı karıştırmıştı. Peeta'dan kurtulmaya dünden razıymışım, Gale'e âşıkmışım ve her şey rolden ibaretmiş gibi bir görüntü çizilmesi, yanaklarımın kızarmasına neden olmuştu. İçinde bulunduğumuz şartlarda kimin sevgilim olarak sunulduğuna kafa yorabileceğim düşüncesi bile küçültücüydü, öfkemin beni en büyük talebime itmesine izin verdim. "Savaş bittiği zaman, eğer kazanan biz olursak, Peeta affedilecek."</p>

  <p class="heading0">Ölüm sessizliği. Gale'in bedeninin gerildiğini hissediyordum. Sanırım bunu ona daha önceden söylemem gerekirdi ama nasıl tepki vereceğini bilememiştim. Hele işin içinde Peeta varken.</p>

  <p class="heading0">"Hiçbir şekilde cezaya çarptırılmayacak," diye devam ettim. Aklıma yeni bir fikir gelmişti. "Aynı şey esir alınan diğer haraçlar, Johanna ve Enobaria için de geçerli... " Samimi olmam gerekirse 2. Mıntıka'nın hırçın haracı Enobaria umurumda bile değildi. Aslına bakarsanız ondan hiç hoşlanmıyordum ama onu dışlamak yanlış gelmişti.</p>

  <p class="heading0">Coin düz bir sesle, "Hayır," dedi.</p>

  <p class="heading0">"Evet," diye direttim. "Onları arenada terk etmiş olmanız, onların kabahati değil. Capitol'ün onlara neler yaptığını kim bilebilir?"</p>

  <p class="heading0">Coin, "Diğer savaş suçlularıyla birlikte yargılanacak ve mahkemenin uygun&nbsp;gördüğü muameleye tabii tutulacaklar," dedi.</p>

  <p class="heading0">"Onlara dokunulmazlık verilecek!" Kararlı ve yüksek bir sesle çıkışımı&nbsp;yaparken, sandalyemden doğrulduğumu hissettim. "13. Mıntıka'nın bütün&nbsp;halkının ve 12'den geriye kalanların önünde söz vereceksiniz. En kısa zamanda.&nbsp;Bugün. Sözünüz gelecek nesiller için kayıt altına alınacak. Ya onların güvenliğinden&nbsp;kendinizi ve hükümetinizi sorumlu tutarsınız. Ya da kendinize başka bir Alaycı Kuş&nbsp;bulursunuz."</p>

  <p class="heading0">Sözlerim bir süre havada asılı kaldı.</p>

  <p class="heading0">Fulvia'nın Plutarch'a tısladığını duydum. "İşte bu! Tam karşımızda. Fonda bir&nbsp;silah, biraz duman ve kostüm... "</p>

  <p class="heading0">"Evet, istediğimiz bu," dedi Plutarch da ağzının içinde geveler gibi.</p>

  <p class="heading0">Onlara bakmak istiyordum ama dikkatimi Coin'den ayırmak hata olabilirdi.&nbsp;Ültimatomumun maliyetini tarttığını ve olası değerimle karşılaştırdığını&nbsp;görebiliyordum.</p>

  <p class="heading0">Plutarch, "Ne diyorsunuz, Başkan?" diye sordu. "Şartları göz önüne alarak&nbsp;resmi bir af yayınlayabilirsiniz. Çocuk... Yaş sınırına bile uymuyor."</p>

  <p class="heading0">Coin sonunda, "Pekâlâ," dedi. "Ama rolünü yerine getirsen iyi olur."</p>

  <p class="heading0">"Siz duyuruyu yapınca ben de rolümü üstleneceğim," dedim.</p>

  <p class="heading0">"Bugün <i>Düşünme</i> sırasında milli güvenlik toplantısı çağrısı yapın," diye&nbsp;emretti. "Duyuruyu o zaman yaparım. Listende başka madde kaldı mı, Katniss?"</p>

  <p class="heading0">Kâğıdım sağ yumruğumun içinde top gibi buruşmuştu. Açıp masaya koydum&nbsp;ve titrek harfleri okudum. "Tek bir şey kaldı. Snow'u öldüreceğim."</p>

  <p class="heading0">Başkanın yüzünde ilk kez gülümseme benzeri bir şey görüyordum. "Zamanı&nbsp;gelince, seninle yazı tura atarız."</p>

  <p class="heading0">Belki de haklıydı. Snow'un canını isteyen tek kişinin ben olmadığım kesindi. Ve sanırım bu işi bizzat halledeceğine güvenebilirdim. "Benim için uygundur."</p>

  <p class="heading0">Coin'in gözleri önce koluna, sonra duvardaki saate kaydı. Onun da uyması&nbsp;gereken bir programı vardı. "Bu durumda, Katniss'i senin ellerine bırakıyorum,&nbsp;Plutarch." Peşinde ekibiyle birlikte, geride yalnızca Plutarch, Fulvia, Gale ve beni&nbsp;bırakarak odadan ayrıldı.</p>

  <p class="heading0">"Mükemmel. Mükemmel." Plutarch koltuğuna gömüldü ve dirseklerini&nbsp;masaya yaslayıp gözlerini ovalamaya başladı. "Ne özlüyorum biliyor musunuz?&nbsp;Her şeyden çok? Kahve... Sorarım size, yulaf lapasını ve şalgamı yıkayacak bir&nbsp;şeyler istemek çok mu?"</p>

  <p class="heading0">Fulvia, Plutarch'ın omuzlarına masaj yaparken, "Burada bu kadar sıkı&nbsp;kuralların olmasını beklemiyorduk," dedi. "En azından en yüksek rütbeler için."</p>

  <p class="heading0">"Ya da en azından biraz kaçamak seçeneği olabilirdi," dedi Plutarch. "Demek istediğim, On İki'nin bile bir karaborsası vardı, değil mi?"</p>

  <p class="heading0">"Evet, Hob," dedi Gale. "Orada değiş tokuş yapardık."</p>

  <p class="heading0">"Gördünüz mü işte? Hemen bakın, ikiniz ne kadar ahlaklısınız! Kelimenin tam anlamıyla yozlaşmadan uzaksınız." Plutarch iç geçirdi. "Ah, tamam, savaşlar sonsuza dek sürmez. Sizin de ekibe katılmanıza o kadar memnunum ki." Elini, Fulvia'nın siyah deri kaplı büyük bir çizim defterini ona vermeye hazırlandığı tarafa uzattı. "Genel anlamda senden ne istediğimizi biliyorsun, Katniss. Katılmak konusunda karmaşık duygulara sahip olduğunun farkındayım. Bunun yardımı olacağını umuyorum."</p>

  <p class="heading0">Plutarch çizim defterini bana doğru kaydırdı. Bir an için şüpheyle baktım. Sonra merakım üstün geldi. Kapağı kaldırınca üzerimde siyah bir üniformayla, dimdik ve güçlü, ayakta duran kendimi gördüm. İlk bakışta yalnızca faydalı olması düşünülmüş gibi duran ama ikinci defada bir sanat eseri olduğu anlaşılan bu kıyafeti tek bir kişi tasarlamış olabilirdi. Miğferin inişi, göğüs plakasının kıvrımı, kol altındaki beyaz katları açıkta bırakan kolların dolgunluğu. Onun ellerinde, yeniden bir Alaycı Kuş'a dönüşmüşüm.</p>

  <p class="heading0">"Cinna," diye fısıldadım.</p>

  <p class="heading0">"Evet. Alaycı Kuş olmaya kendi rızanla karar verene dek, bunu sana göstermeyeceğime dair söz verdirdi. İnan bana, beni çok etkiledi," dedi Plutarch. "Haydi devam et. Diğer sayfalara da göz at."</p>

  <p class="heading0">Sayfaları ağır ağır çevirip üniformanın detaylarını incelemeye başladım. Beden zırhının özenle işlenmiş katmanları, çizmelere ve kemere gizlenmiş silahlar, kalbimin üstündeki özel takviye. Son sayfada Alaycı Kuş iğnemin çiziminin hemen altına Cinna'nın el yazısıyla "<i>Bugün olsa, bahiste yine sana para yatırırdım,</i>" yazılıydı.</p>

  <p class="heading0">"O... ne zaman..." Sesim bana ihanet etmişti.</p>

  <p class="heading0">"Bir düşünelim. Çeyrek Asır Oyunları'nın ilanından sonra. Oyunlar'dan birkaç hafta önce olabilir mi? Elimizde yalnızca çizimler yok. Üniformaların da bizde. Ah, bu arada Beetee senin için gerçekten özel bir şey hazırladı. Aşağıda cephanelikte. Herhangi bir imada bulunup sürprizi bozmayacağım."</p>

  <p class="heading0">Gale yüzünde bir gülümsemeyle, "Tarihin en şık isyancısı olacaksın," dedi. Birden onun da benden bir şeyler sakladığını fark etmiştim. Cinna gibi o da en başından beri bu karara varmamı istiyormuş meğer.</p>

  <p class="heading0">"Planımız bir Canlı Yayın İşgali," dedi Plutarch. "Senin oynadığın bir dizi &nbsp;propaganda spotu hazırlayıp bütün Panem Halkına izlettirmek istiyoruz." "Ama nasıl? Yayınların tam kontrolü Capitol'ün elinde."</p>

  <p class="heading0">"Bizim elimizde de Beetee var. Bütün programlamayı ileten yeraltı ağını on yıl kadar önce yeniden tasarlamıştı. Bunun mümkün olabileceğini söylüyor. Tabii ki yayınlayacak bir şeylere ihtiyacımız olacak. Bu yüzden, Katniss, stüdyo senin teşrif etmeni bekliyor." Plutarch asistanına döndü. "Fulvia?"</p>

  <p class="heading0">Fulvia büyük bir neşeyle, "Plutarch ve ben bu işi nasıl kotarabileceğimizi konuşuyorduk," dedi. "Seni, yani isyan liderimizi, dıştan içe doğru inşa etmenin en iyisi olacağına karar verdik. Demek istediğimiz, olabilecek en göz alıcı Alaycı Kuş görüntüsünü yakalamaya bakalım. Sonra da bu görüntünün hak ettiği kişiliği yaratırız."</p>

  <p class="heading0">Gale, "Üniformasının hazır olduğunu söylemiştiniz," dedi.</p>

  <p class="heading0">"Evet, ama yaralı ve kan içinde mi olacak? Yoksa isyan ateşiyle ışıltı mı saçacak? İnsanları tiksindirmeden ne kadar pis bir görüntü sağlayabiliriz? Her halükârda bir şeyler olması gerekecek. Yani demek istediğim, belli ki... " Fulvia hızla yanıma geldi ve yüzümü ellerinin arasına aldı, "...bu kesmeyecek" Refleks olarak başımı arkaya attım ama o eşyalarını toparlamaya girişmişti bile. "Bunlar bir tarafa, senin için küçük bir sürprizimiz var. Gel, gel... "</p>

  <p class="heading0">Fulvia bize eliyle işaret etti. Gale ile ben, onun ve Plutarch'ın peşi sıra koridora çıktık.</p>

  <p class="heading0">Gale kulağıma, "Niyet iyi ama bir o kadar da küçük düşürücü," diye fısıldadı.</p>

  <p class="heading0">Dudak hareketleriyle, "Capitol'e hoş geldin," dedim. Ancak Fulvia'nın sözleri üzerimde herhangi bir etki bırakmamıştı. Kolumla çizim defterini sıkıca sardım ve kendime umuda kapılma izni verdim. Doğru kararı vermiş olmalıydım. Cinna da bunu istediyse eğer...</p>

  <p class="heading0">Asansöre bindik. Plutarch notlarına göz attı. "Bir bakalım. Kompartıman Üç-Dokuz-Sıfır-Sekiz." 39 no'lu düğmeye bastı ama hiçbir şey olmadı.</p>

  <p class="heading0">Fulvia, "Anahtarı kullanmalısın," dedi.</p>

  <p class="heading0">Plutarch gömleğinin altından ince bir zincirin ucuna tutturulmuş bir anahtar çıkardı ve daha önce hiç fark etmediğim bir deliğe soktu. Kapılar kayarak kapandılar. "Ah, işte oldu."</p>

  <p class="heading0">Asansör on, yirmi, otuz küsur kat aşağı -13.Mıntıka'nın indiğinden habersiz olduğum bir seviyeye kadar- indi. Üst kattaki gri kapıların yanında dekoratif kalan kırmızı kapıların çift taraflı sıralandığı geniş, beyaz bir koridora çıktık. Her kapının üstünde bir sayı vardı. 3901, 3902, 3903...</p>

  <p class="heading0">Asansörden çıkıp arkama bakınca asansörün kapısının kapandığını ve normal&nbsp;kapıların üstüne metal bir ızgaranın örtüldüğünü gördüm. Yeniden önüme döndüğümde, koridorun uzak ucunda bir muhafız belirmişti. Muhafız bize doğru yürürken, arkasında kalan kapı sessizce kapandı.</p>

  <p class="heading0">Plutarch, muhafızla buluşmak için selam vererek ilerlerlerken, biz de takip ettik. Aşağıda insana gerçekten çok yanlış gelen bir şey vardı. Kapısı takviyeli asansörün, yerin bu kadar altında olmanın getirdiği klostrofobi duygusunun ya da antiseptiğin yakıcı kokusunun ötesinde bir şey. Gale'in yüzüne bakar bakmaz, onun da aynı şeyi hissettiğini anladım.</p>

  <p class="heading0">Plutarch, "Günaydın," dedi. "Biz buraya..."</p>

  <p class="heading0">Muhafız pat diye, "Yanlış kattasınız," dedi.</p>

  <p class="heading0">"Gerçekten mi?" Plutarch notlarına yeniden göz attı. "Burada Üç-Dokuz-Sıfır-Sekiz yazıyor. Acaba bir telefon açıp... "</p>

  <p class="heading0">"Korkarım hemen şimdi buradan ayrılmanızı rica etmek zorundayım. Görevlendirme tutarsızlıkları Merkez Büro'ya iletilmeli."</p>

  <p class="heading0">3908 no'lu kompartıman tam karşımızdaydı. Yalnızca birkaç adım ötemizde. Kapı -aslında bütün kapılar- eksik görünüyordu. Tokmakları yoktu. Tıpkı muhafızın az önce çıktığı kapı gibi, menteşelerinde özgürce sallanıyor olmalıydılar.</p>

  <p class="heading0">Fulvia, "Ne dediniz?" diye sordu.</p>

  <p class="heading0">Muhafız, "Merkez Büro'yu Seviye Yedi'de bulabilirsiniz," derken bizi yeniden asansöre yönlendirmek ister gibi, kolunu uzatmıştı.</p>

  <p class="heading0">3908 no'lu kapının arkasından bir ses duyuldu. Cılız bir inilti. Sindirilmiş bir köpeğin darbe almaktan korkarak çıkaracağı türden bir ses. Ancak fazla insani ve fazla tanıdıktı. Gale'le yalnızca bir an göz göze geldik, ancak bu bizim gibi ortak hareket etme alışkanlığına sahip insanlar için yeterince uzun bir süreydi. Cinna'nın çizim defterini, büyük bir gürültüyle muhafızın ayaklarının dibine düşürdüm. Muhafızın defteri almak için eğilmesinin hemen ardından Gale de eğildi ve kasten kafalarının çarpışmasını sağladı. Hafif bir gülüşle, "Ah, üzgünüm," dedi ve dengesini sağlamak istermiş gibi muhafızın koluna tutunup adamı benden biraz öteye çevirdi.</p>

  <p class="heading0">İşte beklediğim fırsat buydu. Dikkati dağılan muhafızın yanından son hızla geçip 3908 no'lu kapıyı ittim ve onları buldum. Yarı çıplak, yara bere içinde ve duvara zincirlenmiş halde.</p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;">Karşımda hazırlık ekibim duruyordu.</span></p>
</body>
</html>
