<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>2</i></b></h2>

  <p class="heading0">Bizi gökyüzünde havaya uçurmak için son hızla üzerimize doğru gelen Capitol araçları var mıydı acaba? 12. Mıntıka semalarında yol alırken tedirginlik içinde bir saldırı işareti aradım ama peşimizde hiçbir şey yoktu. Birkaç dakika sonra Plutarch ile pilot arasında geçen ve hava sahasının temiz olduğunu onaylayan bilgi alışverişini duyunca rahat bir nefes aldım.</p>

  <p class="heading0">Gale başıyla, homurtuların yükseldiği av çantamı işaret etti. "Neden geri dönmek zorunda olduğunu şimdi anladım."</p>

  <p class="heading0">"Şansımı denemem gerekiyordu." Çantayı bir koltuğun üstüne bırakmamla, nefret dolu yaratığın alçak ve genizden gelen bir hırlama tutturması bir oldu. "Ah, kapa çeneni." Çantanın karşı tarafında kalan, pencere kenarındaki minderli koltuğa yerleştim.</p>

  <p class="heading0">Gale yanıma oturdu. "Aşağısı bir hayli kötü desene."</p>

  <p class="heading0">"Daha kötü olamazdı," diye karşılık verdim. Gözlerine bakınca, kendi hüznümün yansımasını gördüm. Ellerimiz birbirini buldu ve Snow'un 12. Mıntıka'da yok etmeyi her nasılsa başaramadığı tek şeye sımsıkı tutunduk. 13. Mıntıka'ya yaklaşık kırk beş dakika süren yolculuğumuz boyunca, sessizce oturduk. Yol yaya olarak en çok bir haftada kat edilebilecek bir yoldu. Geçen kış ormanda rastladığım 8. Mıntıka sığınmacıları Bonnie ve Twill varış noktalarına o kadar da uzak değillermiş demek. Görünüşe bakılırsa, hedefe ulaşamamışlardı. 13. Mıntıka'da onları sorduğum zaman, kimden bahsettiğimi anlayan çıkmamıştı. Ormanda öldüklerini sanıyordum.</p>

  <p class="heading0">Havadan bakıldığı zaman 13 de en çok 12 kadar neşeli görünüyordu. Capitol'ün televizyonda gösterdiği gibi dumanı tüten enkazlar yoktu belki ama yerin üstünde neredeyse hiçbir hayat belirtisi görünmüyordu. 13. Mıntıka'nın Capitol ve mıntıkalar arasındaki savaşta yeryüzünden silindiğinin iddia edildiği Karanlık Günler'den bu yana geçen yetmiş beş sene içinde inşa edilen yeni yapıların neredeyse tamamı yeraltına saklanmıştı. Savaş sırasında liderlerin sığınması ya da yerin üstünde yaşamanın imkânsızlaşması halinde insanlık için son bir barınak olması amacıyla yüz yıllar içinde geliştirilmiş bir yeraltı tesisi daha o tarihlerde mevcuttu. 13 halkı için en önemli konu, mıntıkalarının Capitol'ün nükleer silah geliştirme programının merkezi olmasıydı. Karanlık Günler sırasında 13'teki isyancılar hükümet kuvvetlerinin elindeki kontrolü zorla devralmış ve nükleer füzelerini Capitol'e çevirip pazarlık masasına oturmuşlardı: Rahat bırakılmaları halinde ölü rolü yapacaklardı. Capitol'ün batıda ikinci bir nükleer cephaneliği vardı ama 13'e belli bir misillemeye maruz kalmadan saldırmaları imkânsızdı. 13'ün teklifini kabul etmeye mecburdular. Capitol mıntıkanın gözle&nbsp;görülür kalıntılarını tamamen yok etmiş ve dışarıyla bütün bağlantısını kesmişti. Belki de Capitol liderleri 13'ün dışarıdan yardım alamaması halinde tek başına yok olup gideceğini düşünmüşlerdi. Birkaç defa yok oluşun eşiğine gelmişlerdi ama kaynakların sıkı paylaşımı, yorucu disiplin ve Capitol'den gelebilecek yeni saldırılara karşı istikrarlı tedbirler sayesinde hayatta kalmayı başarmışlardı.</p>

  <p class="heading0">Şimdi halkın neredeyse tamamı yerin altında yaşıyordu. Egzersiz yapmak ya da güneş ışığı görmek için dışarı çıkabilirdiniz ama programınızda belirtilen kısıtlı zamanlara uymak zorundaydınız. Programınızı aksatma şansınız yoktu. Her sabah sağ kolunuzu duvardaki tuhaf bir tertibatın içine uzatmak zorundaydınız. O günkü programınız iğrenç mor renkli bir boyayla kolunuzun alt kısmının iç tarafına damgalanıyordu. <i>7:00 Kahvaltı. 7:30 Mutfak Görevleri. 8:30 Eğitim Merkezi, Oda 17.</i> Bu böyle sürüp gidiyordu. Mürekkep saat <i>22:00 Banyo'ya</i> kadar çıkmıyordu. İşte o zaman mürekkebin suya direncini sağlayan her neyse yok oluyor ve bütün programınız silinip gidiyordu. Saat 22:30'da sönen ışıklar, gece mesaisine kalmayan herkesin yataklarına girmesi gerektiğine işaret ediyordu.</p>

  <p class="heading0">Başlangıçta, hastanede fena halde hasta yattığım günlerde, bu damgalanma olayından yırtabiliyordum. Ancak annem ve kız kardeşimle birlikte 307 no'lu kompartımana taşınınca, benim de programa uymam beklenir oldu. Yine de yemeklerde boy göstermek dışında, kolumdaki sözcükleri büyük ölçüde görmezden geliyordum. Ya kompartımanımıza dönüyor, ya 13' ün çeşitli yerlerinde aylak aylak dolaşıyor ya da gizli bir yerde uyukluyordum. Terk edilmiş bir hava kanalı. Çamaşırlıktaki boruların arkası. Eğitim Merkezi'nde harika bir dolap vardı; görünüşe bakılırsa kimsenin okul malzemesine kolay kolay ihtiyacı olmuyordu. Burada nesneler konusunda o kadar idareliydiler ki, ziyan neredeyse bir suç olarak görülüyordu. Neyse ki 12.Mıntıka halkı hiçbir zaman müsrif olmamıştı. Ancak Fulvia Cardew'un üzerinde yalnızca birkaç sözcüğün yazılı olduğu bir kâğıdı buruşturduğu anda üzerine çektiği bakışları görseniz birini öldürdüğünü sanabilirdiniz. Yüzü domates kırmızısına çalmış, tombul yanaklarına işlenmiş gümüşi çiçekler daha belirgin bir hal almıştı. İsrafın portresi olmuştu sanki. 13'teki sayılı zevklerimden biri, bir avuç şımarık Capitol "isyancısının" uyum sağlamaya çalışırken kıvranmalarını izlemekti.</p>

  <p class="heading0">Ev sahiplerimin talep ettikleri dakik katilim hassasiyetini tamamen göz ardı etmeye daha ne kadar devam edebileceğimi bilmiyordum. Şimdilik bana ilişmiyorlardı çünkü psikiyatri hastası sınıfına ayrılmıştım -plastik hastane bilekliğimde aynen öyle yazıyordu- ve herkesin avareliklerime anlayışla yaklaşması gerekiyordu. Ama bu sonsuza dek böyle sürmeyecekti. Tıpkı Alaycı Kuş meselesindeki sabırlı yaklaşımları gibi.</p>

  <p class="heading0">İniş pistinden çıkınca Gale'le birlikte 307 no'lu kompartımana doğru bir dizi merdiven indik. Asansöre de binebilirdik ama bana arenaya çıkan asansörü çok&nbsp;fazla hatırlatıyordu. Yeraltında bu kadar uzun saatler geçirmek beni zorluyordu. Ancak gülle gerçek üstü karşılaşmamızın ardından yeraltına inerken kendimi ilk kez daha güvende hissediyordum.</p>

  <p class="heading0">Aklımda ailemden gelebilecek sorularla 307 no'lu kapının önünde durdum. Gale'e, "Onlara On İki konusunda ne anlatacağım?" diye sordum.</p>

  <p class="heading0">"Detay soracaklarım sanmam. Yandığını kendi gözleriyle gördüler. Bence daha çok senin nasıl karşıladığın konusunda endişelidirler." Gale yanağıma dokundu. "Benim gibi."</p>

  <p class="heading0">Yüzümü kısa bir an için eline bastırdım. "Üstesinden gelirim."</p>

  <p class="heading0">Sonra derin bir soluk alıp kapıyı açtım. Annem ve kız kardeşim akşam yemeği öncesi yarım saatlik dinlenme süresi olan 18:00 <i>Düşünme</i> için evdeydiler. Duygusal durumumu tartmaya çalışırken yüzlerine yansıyan endişeyi görebiliyordum. Kimsenin bir şey demesine fırsat bırakmadan av çantamı boşalttım ve ortam bir anda 18:00 <i>Kediye Tapınma</i>'ya dönüşüverdi. Prim ağlayarak ve mırlamasına ancak arada sırada bana tıslamak için ara veren çirkin ötesi Düğünçiçeği'ni göğsüne bastırarak yere oturdu. Prim mavi kurdeleyi boynuna bağlarken, kedi bana özellikle kibirli bir bakış atmaktan geri durmadı.</p>

  <p class="heading0">Annem düğün fotoğrafını önce göğsüne bastırdı, sonra da onu bitki defteriyle birlikte, devletin verdiği şifonyerimizin üstüne yerleştirdi. Ben babamın ceketini sandalyelerden birinin arkasına astım. Kompartıman bir an için evimize dönüşüvermişti sanki. Sanırım 12'yi ziyaretim tamamen boşa gitmemişti.</p>

  <p class="heading0">18:30 <i>Akşam Yemeği</i> için yemek salonuna doğru yürürken, Gale'in iletişim kelepçesi ötmeye başladı. Kelepçe büyük boy bir kol saatine benziyordu ama aynı zamanda yazılı mesajlar da alabiliyordu. İletişim kelepçesine sahip olmak, amaç için önemli görülen kişilere tanınan -Gale'in 12. Mıntıka vatandaşlarını kurtarmakla hak kazandığı- özel bir ayrıcalıktı. "Bizi Karargâh'ta bekliyorlar."</p>

  <p class="heading0">Gale'in birkaç adım arkasında ilerlerken kendimi yeni bir amansız Alaycı Kuş seansı olacağından hiç şüphe duymadığım toplantıya hazırlamaya çalıştım. Bilgisayarlı konuşan duvarlar, farklı mıntıkalardaki bölüklerin hareketlerini gösteren elektronik haritalar ve dokunmamam gereken dev, dikdörtgen bir masayla tamamlanmış bir ileri teknoloji toplantı/savaş konseyi salonu olan Karargâh'ın kapısında bir süre oyalandım. Hepsi odanın uzak ucuna yerleştirilmiş ve gün boyu Capitol yayınını veren büyük ekranın karşısında toplandıkları için beni fark eden olmadı. Tam görünmeden kaçabileceğimi düşünürken, iri cüssesi ekranı bloke eden Plutarch beni gördü ve telaşlı hareketlerle onlara katılmamı işaret etti. Ekrandaki şeyin beni nasıl olup da ilgilendirebileceğini merak ederek, isteksiz adımlarla öne doğru ilerledim. Hep aynı şeylerdi. Savaş görüntüleri. Propaganda. 12. Mıntıka'nın bombalanmasının tekrar tekrar gösterimi. Başkan Snow’dan &nbsp;uğursuz bir mesaj. Bu yüzden, Açlık Oyunları'nın röportaja hazırlanan ebedi ve ezeli sunucusu Caesar Flickerman'ın boyalı yüzü ve parlak takım elbisesini görmek neredeyse eğlenceli bile gelmişti. Ta ki kameralar geri çekilince konuğunun Peeta olduğunu görene dek.</p>

  <p class="heading0">Ağzımdan kontrolsüz, insanın suyun altına bastırılıp oksijenden acı verici boyutta mahrum kaldığı zaman çıkardığı inilti ve iç çekiş arası sesi andıran bir mırıltı çıktı. İnsanları iki tarafa itip Peeta'nın tam karşısına geçtim ve ellerimi ekrana yasladım. Bakışlarında acı çektiğine dair bir iz, işkence sıkıntısından kalma bir yansıma aradım. Ama hiçbir şey yoktu. Peeta gürbüzlük derecesinde sağlıklı görünüyordu. Teni komple bir ciladan geçmiş gibi ışıl ışıl, pürüzsüzdü. Tavırları ciddi ve kontrollüydü. Bu görüntüyü, rüyalarımdan hiç çıkmayan o harap ve kanlar içindeki çocukla bağdaştırmam imkânsızdı.</p>

  <p class="heading0">Caesar, son derece rahat bir tavırla Peeta'nın karşısındaki koltuğa yerleşti ve ona uzun bir bakış attı. "Pekâlâ, Peeta. Aramıza yeniden hoş geldin."</p>

  <p class="heading0">Peeta'nın dudaklarında belli belirsiz bir gülümseme belirdi. "Her iddiasına girerim, benimle son röportajım çoktan yaptığını düşünmüşsündür, Caesar."</p>

  <p class="heading0">"İtiraf ediyorum, düşündüm," dedi Caesar. "Çeyrek Asır Oyunları'ndan önceki gece... Seni yeniden aramızda görebileceğimizi kim tahmin edebilirdi ki?"</p>

  <p class="heading0">"Benim böyle bir planımın olmadığı kesin," dedi Peeta kaşlarını çatarak.</p>

  <p class="heading0">Caesar ona doğru eğildi. "Sanırım planının ne olduğunu hepimiz biliyoruz. Katniss Everdeen'in ve çocuğunuzun hayatta kalmasını sağlamak için arenada kendini feda etmek niyetindeydin."</p>

  <p class="heading0">"Aynen öyle. Çok açık ve net." Peeta'nın parmakları koltuğun desenli döşemesinde dolaşıyordu. "Ancak başkalarının da farklı planları varmış."</p>

  <p class="heading0"><i>Evet, başkalarının da planları vardı,</i> diye düşündüm. Acaba Peeta isyancıların bizi piyon olarak kullandıklarını o zaman tahmin etmiş miydi? Kurtuluşumun daha en başından ayarlandığını anlamış mıydı? Ve nihayet akıl hocamız Haymitch Abernathy'nin hiç ilgilenmiyormuş gibi göründüğü bir amaç için ikimizi de kandırdığını hissetmiş miydi?</p>

  <p class="heading0">Bunu izleyen sessizlikte, Peeta'nın kaşları arasında yer eden çizgileri fark ettim. Ya tahmin etmiş ya da haberdar edilmişti. Ancak Capitol onu öldürmediği gibi cezalandırmakta da. Şimdilik bu en cüretkâr umutlarımı dahi aşan bir gelişmeydi. Tek parça duruşunu, bedeninin ve aklının sağlıklı halini içime çektim. Peeta'nın görüntüsü bana hastanede verdikleri morfinle aynı şekilde damarlarımda akarken, son haftaların acısını uyuşturmaya başlamıştı bile.</p>

  <p class="heading0">Caesar, "Neden bize arenadaki son akşamdan bahsetmiyorsun?" diye sordu. "Bazı şeyleri daha iyi anlamamıza yardım edebilirsin."</p>

  <p class="heading0">Peeta kafasını salladı ama karşılık vermekte acele etmedi. "O son gece... Size o son geceyi anlatmak... Şey, öncelikle arenada olmanın nasıl bir şey olduğunu hayal etmelisiniz. Buharla dolu bir kâsenin altına hapsedilmiş bir böcek olmak gibi. Etrafınızın yemyeşil, canlı ve sık bir ormanla çevrili olduğunu düşünün. Dev saatin tiktaklarının ömrünüzü eksilttiğini. Her saat başının yeni bir dehşet vaat ettiğini... Son iki gün içinde tam on altı kişinin -bazıları sizi savunmaya çalışırken öldüklerini hayal etmelisiniz. Ve bu hızla giderse, son sekizin sabaha varmadan ölmüş olacaklarını. Bir kişi hariç. Galip. Ve planınızın galip gelmemek olduğunu... "</p>

  <p class="heading0">Bütün bunları hatırlarken bütün bedenimden ter fışkırıyordu. Elim ekranın yüzeyinde aşağı doğru kaydı ve cansız bir et parçası gibi yanıma düştü. Peeta'nın, Oyunlar'ı resmetmek için bir fırçaya ihtiyacı yoktu. Sözcüklerle de aynı ustalıkla oynayabiliyordu.</p>

  <p class="heading0">"Arenaya adımınızı attığınız anda, bütün dünya çok uzakta kalıyor. Sevdiğiniz ya da önemsediğiniz herkesin varlığı neredeyse sona eriyor. Pembe gök, ormandaki canavarlar ve kanınıza susamış haraçlar asıl gerçekliğiniz haline geliyor, önemli olmuş ve olacak tek şey haline... Kendinizi ne kadar kötü hissederseniz hissedin, birilerini mutlaka öldürmek zorunda kalacaksınız; çünkü arenada yalnızca tek bir dilek şansınız var. Ve bedeli çok ağır."</p>

  <p class="heading0">"Bedeli kendi canın olabiliyor," dedi Caesar.</p>

  <p class="heading0">"Ah, hayır, kendi canından bile daha ağır olabiliyor. Masum insanları öldürmek... " dedi Peeta. "Bunun bedeli, olduğun ve olacağın her şey olabilir."</p>

  <p class="heading0">Caesar sakin bir sesle, "<i>Olduğun ve olacağın her şey,</i>" diye tekrarladı.</p>

  <p class="heading0">Odaya derin bir sessizlik çökmüştü. Aynı sessizliğin bütün Panem'e yayıldığını hissediyordum. Bütün bir ulus ekranlara doğru eğilmişti. Çünkü daha önce arenada olmanın nasıl bir şey olduğundan bahseden hiç kimse olmamıştı.</p>

  <p class="heading0">Peeta devam ediyordu. "Ve siz de dileğinize sıkı sıkıya tutunuyorsunuz. Ve evet, o son gece, tek dileğim Katniss'i kurtarmaktı. Ancak isyancılardan haberimin olmamasına rağmen, içime sinmiyordu. Her şey fazla karmaşıktı. O günün daha erken saatlerinde, onun teklifine uyup kaçmadığım için pişmanlık duyduğumu fark ettim. Ancak o noktada bu işten çıkmak imkânsızdı."</p>

  <p class="heading0">"Kendinizi Beetee'nin tuzlu göle elektrik verme planına fazla kaptırmıştınız."</p>

  <p class="heading0">"Diğerleriyle müttefik rolü oynamaya fazla kaptırmıştık." Peeta ani bir çıkışla, "Bizi ayırmalarına asla izin vermemeliydim!" diye devam etti. "Onu o zaman kaybettim."</p>

  <p class="heading0">Caesar, "Sen yıldırım ağacında kalırken ve o, Johanna Mason'la birlikte tel bobinini suya götürürken," diye açıkladı.</p>

  <p class="heading0">"Bunu ben istemedim!" Peeta öfkeden kızarmıştı. "Fakat Beetee'yle ittifaktan ayrılmak üzere olduğumuzu belli etmeden tartışamazdım. O tel kesilince, bir anda her şey kontrolden çıktı. Yalnızca bölük pörçük bir şeyler hatırlıyorum. Onu bulmaya çalıştığımı. Brutus'un Chaff’i öldürüşünü izleyişimi. Benim Brutus'u öldürüşümü. Katniss'in adımı seslendiğini biliyorum. Sonra yıldırım ağaca çarptı ve arenanın etrafındaki güç sahası... Havaya uçtu.”</p>

  <p class="heading0">"Havaya uçuran Katniss'ti, Peeta," dedi Caesar. "Görüntüleri sen de gördün."</p>

  <p class="heading0">Peeta cevabı yapıştırdı. "Ne yaptığını bilmiyordu. Hiçbirimiz Beetee'nin planını takip edemiyorduk. Katniss'in o telle ne yapması gerektiğini çözmeye çalıştığım siz de görebilirsiniz.</p>

  <p class="heading0">"Pekâlâ. Yalnızca biraz şüpheli görünüyor o kadar," dedi Caesar. "En başından beri, isyancıların planının bir parçasıymış gibi."</p>

  <p class="heading0">Peeta ayağa fırladı ve ellerini sunucunun koltuğunun iki yanına kilitleyerek yüzünü yüzüne neredeyse dayadı. "Gerçekten mi? Johanna'nın onu az kalsın öldürecek olması da planın bir parçası mıydı yani? O elektrik şokunun Katniss'i felç etmesi? Bombalamayı tetiklemesi?" Artık büsbütün bağırıyordu. "Bilmiyordu, Caesar! İkimiz de birbirimizi hayatta tutmaya çabalamamız dışında hiçbir şey bilmiyorduk!"</p>

  <p class="heading0">Caesar hem kendini korumak hem de Peeta'yı yatıştırmak ister gibi, elini Peeta'nın göğsüne koydu. "Tamam, Peeta. Sana inanıyorum."</p>

  <p class="heading0">"Tamam." Peeta biraz uzaklaştı, ellerini koltuktan çekip saçlarının arasına uzattı ve özenle biçimlendirilmiş sarı buklelerini karıştırdı. Fena halde üzgün ve sinirli, koltuğuna çöktü.</p>

  <p class="heading0">Caesar, Peeta'yı bir süre süzdükten sonra, "Ya akıl hocanız Haymitch Abernathy?" diye sordu.</p>

  <p class="heading0">Peeta'nın yüzü sertleşmişti. "Haymitch'in ne bildiğini bilmiyorum."</p>

  <p class="heading0">"O da bu komplonun bir parçası olabilir mi?"</p>

  <p class="heading0">"Hiç bahsetmedi," dedi Peeta.</p>

  <p class="heading0">Caesar bastırıyordu. "Kalbin ne diyor?"</p>

  <p class="heading0">"Ona güvenmemem gerektiğini," dedi Peeta. "O kadar."</p>

  <p class="heading0">Hava aracında üzerine saldırdığım ve yüzünde uzun pençe izleri bıraktığım günden beri Haymitch'i hiç görmemiştim. Buranın ona kötü geldiğini biliyordum. 13.Mıntıka'da, kafa yapan içeceklerin üretimi ve tüketimi sıkı biçimde yasaklanmıştı. Hastanede pansuman amaçlı kullanılan alkol bile kilit altında tutuluyordu. Sonuç olarak Haymitch geçiş sürecini kolaylaştıracak gizli bir zula ya&nbsp;da ev yapımı karışımlardan mahrum halde, ayık kalmaya mecbur edilmişti. Onu içkiden tamamen arınana dek tecrit etmişlerdi ve henüz halkın içine karışmaya uygun görülmüyordu. Bu, onun için acı verici bir şey olmalıydı ama Haymitch'e beslediğim bütün sempatiyi bizi nasıl kandırdığını anladığım anda kaybetmiştim. Şimdi Capitol yayınını izlediğini ve Peeta'nın da onu bir tarafa ittiğini görebildiğini umuyordum.</p>

  <p class="heading0">Caesar, Peeta'nın omzunu sıvazladı. "İstersen hemen şimdi kesebiliriz."</p>

  <p class="heading0">Peeta alaycı bir tonlamayla, “Tartışacak başka konular da mı vardı?" diye sordu.</p>

  <p class="heading0">Caesar, "Sana savaşla ilgili düşüncelerini soracaktım ama çok üzgünsen... " diye başladı.</p>

  <p class="heading0">"Ah, buna karşılık veremeyecek kadar üzgün değilim." Peeta derin bir soluk aldı ve doğruca kameraya bakarak, "İster Capitol'de, ister isyancıların tarafında, bizi izleyen herkesin bir an durup bu savaşın ne anlama gelebileceğini düşünmelerini istiyorum," dedi. "İnsanoğlu için. Daha önce birbirimizle savaşırken az kalsın soyumuzu tüketiyorduk. Şimdi sayımız daha da azaldı. Koşullarımız çok daha belirsiz. Gerçekten yapmak istediğimiz bu mu? Kendimizi tamamen öldürmek? Hangi umutla? Dünyanın dumanı tüten son kalıntılarının düzgün türlere miras kalacağı umuduyla mı?"</p>

  <p class="heading0">"Ben gerçekten de... Söylediklerini takip edebildiğimden emin değilim... "</p>

  <p class="heading0">Peeta, "Birbirimizle savaşamayız, Caesar," diye açıkladı. "Yoksa geriye düzeni sürdürecek yeterince insan kalmayacak. Eğer herkes silahını bırakmazsa -ve burada çok yakın bir gelecekten bahsediyorum- her şey bitmiş olacak zaten."</p>

  <p class="heading0">Caesar, "Yani bir ateşkes çağrısında mı bulunuyorsun?" diye sordu.</p>

  <p class="heading0">"Evet, ateşkes çağrısında bulunuyorum," dedi Peeta yorgun bir sesle. "Şimdi neden gardiyanlardan beni daireme geri götürmelerini rica etmiyoruz? Böylece iskambilden yüz ev daha yapabilirim."</p>

  <p class="heading0">Caesar kameraya döndü. "Pekâlâ. Sanırım sohbetimizin sonuna geldik. Şimdi her zamanki yayın akışımıza geri dönüyoruz."</p>

  <p class="heading0">Müzik sesi yükseldi ve sonra bir kadın Capitol'de yaşanması beklenen kıtlıklarla ilgili bir liste -taze meyve, güneş pilleri, sabun- okumaya başladı. Onu benden beklenmeyecek bir ilgiyle dinlemeye başladım. Çünkü herkesin bu röportaja vereceğim tepkiyi beklediğinden emindim. Ancak her şeyi bir çırpıda sindirmem -Peeta'yı sapasağlam ve sağlıklı görmenin mutluluğu, isyancılarla işbirliği yapmak konusundaki masumiyetimi savunması ve ateşkes çağrısında bulunarak Capitol'le inkâr edilemez bir suç ortaklığına girmiş olması- imkânsızdı. Ah, bunu savaş konusunda iki tarafı da suçlu buluyormuş gibi söylemişti. Ancak&nbsp;isyancılar için yalnızca ufak ve önemsiz zaferlerin söz konusu olduğu şu noktada, ateşkes ancak daha önceki durumumuza dönmemiz anlamına gelirdi. Ya da daha kötüsü.</p>

  <p class="heading0">Arkamda Peeta'yı suçlayan cümleler kurulduğunu duyuyordum. <i>Hain, yalancı ve düşman</i> sözcükleri duvarlara çarpıp bana kadar ulaşıyordu. İsyancıların öfkesine katılamayacağım ya da karşı duramayacağım için yapılacak en iyi şeyin oradan sıvışmak olacağına karar verdim. Kapıya ulaştığım anda, Coin'in diğerlerini bastıran sesi yükseldi. "Henüz çekilmen için izin verilmedi, Asker Everdeen."</p>

  <p class="heading0">Coin'in adamlarından birinin elini kolumda hissettim. Bu pek saldırgan bir hareket sayılmazdı ama arenadan sonra, aşinası olmadığım her dokunuşa savunmaya geçerek tepki verir olmuştum. Kolumu çekip kurtardım ve koridora doğru koşmaya başladım. Arkamda bir itiş kakış sesi duysam da durmadım. Zihnimde tuhaf, küçük gizlenme yerlerimin hızlı bir envanterini yaptım ve kendimi malzeme dolabına atıp bir tebeşir kutusunun yanına kıvrıldım.</p>

  <p class="heading0">Avuç içlerimi yanaklarıma bastırdım ve gereğinden fazla geniş olduğu için neredeyse yüzümü asıyormuşum hissi uyandıran gülümsememi hissettim. Peeta hayattaydı. Ve haindi. Ancak o an için umurumda değildi. Benim için önemli olan, ne dediği ya da kimin adına konuştuğu değil, hâlâ konuşabilir durumda olmasıydı.</p>

  <p class="heading0">Bir süre sonra kapı açıldı ve biri içeri daldı. Gale yanıma kaydı. Burnundan kan damlıyordu.</p>

  <p class="heading0">"Ne oldu?" diye sordum.</p>

  <p class="heading0">"Boggs'un yoluna çıktım," dedi omuz silkerek. Tişörtümün koluyla burnunu sildim. "Dikkat et!"</p>

  <p class="heading0">Daha nazik olmaya çalıştım. Silmek yerine usul usul dokundum. "Boggs hangisi?"</p>

  <p class="heading0">"Ah, biliyorsun. Coin'in sağ kolu olan yalakası. Seni durdurmaya çalışan." Elimi itti. "Bırak! Kan kaybından öleyim mi istiyorsun?"</p>

  <p class="heading0">Damlama yerini istikrarlı bir kan akışına bırakmıştı. İlk yardım girişiminden vazgeçtim. "Boggs'la mı dövüştün?"</p>

  <p class="heading0">"Hayır, o senin peşinden gelmeye kalkınca kapıyı tuttum, o kadar. Dirseği burnuma geldi."</p>

  <p class="heading0">"Büyük olasılıkla ceza alacaksın," dedim.</p>

  <p class="heading0">"Aldım bile." Bileğini havaya kaldırdı. Anlamayan gözlerle baktım. "Coin iletişim kelepçemi geri aldı."</p>

  <p class="heading0">Ciddiyetimi korumaya çalışarak dudağımı ısırdım. Ama bana çok saçma gelmişti. "Buna üzüldüm, Asker Gale Hawthorne."</p>

  <p class="heading0">"Üzülme, Asker Katniss Everdeen." Sırıttı. "Zaten kolumda kelepçeyle&nbsp;yürürken kendimi pisliğin teki gibi hissediyordum." İkimiz de gülmeye başladık.</p>

  <p class="heading0">"Bence ciddi bir rütbe indirimi aldım."</p>

  <p class="heading0">13.Mıntıka'nın sayılı iyi şeylerinden biriydi bu. Gale'i geri almak. Capitol'ün Peeta ve beni zorla evlendirme baskısı ortadan kalkınca, arkadaşlığımızı geri kazanabilmiştik. Gale işi daha ileri götürmek için herhangi bir girişimde -beni öpmek, aşktan bahsetmek gibi- bulunmuyordu. Ya cidden çok hasta olmuştum, ya bana nefes aldırmak istiyordu, ya da Peeta Capitol'ün elindeyken acımasızlık olacağına inanıyordu. Her neyse, yeniden sırlarımı paylaşabileceğim birinin olması çok güzeldi.</p>

  <p class="heading0">"Kim bu insanlar?" diye sordum.</p>

  <p class="heading0">"Biz. Biraz kömür yığını yerine atom bombamız olsaydı, biz de böyle&nbsp;olurduk," diye karşılık verdi.</p>

  <p class="heading0">"On İki'nin Karanlık Günler'de diğer isyancıları terk etmediğini düşünmek&nbsp;hoşuma gidiyor," dedim.</p>

  <p class="heading0">"Edebilirdik. Teslim olmak ya da nükleer bir savaş başlatmak arasında bir&nbsp;tercih yapmak zorunda kalsaydık, edebilirdik," dedi Gale. "Aslında, hayatta&nbsp;kalmayı başarmış olmaları bile dikkate değer."</p>

  <p class="heading0">Belki de ayakkabılarımda kendi mıntıkamın küllerini taşıdığım için olsa&nbsp;gerek, 13. Mıntıka halkına, ilk kez, onlara çok gördüğüm bir şey veriyordum:&nbsp;Anlayış. Her şeye rağmen hayatta kalabildikleri için. Şehirlerinin bombalanıp toza&nbsp;dönmesinden sonra yeraltındaki odacıklara tıkışmak zorunda kaldıkları ilk yıllar&nbsp;gerçekten çok zor olmalıydı. Nüfuslarının büyük kısmı yok olmuş, yardım&nbsp;isteyebilecekleri olası bir müttefikleri kalmamıştı. Geçen yetmiş beş sene içinde&nbsp;kendi kendilerine yetmeyi öğrenmiş, vatandaşlarını bir orduya dönüştürmüş ve&nbsp;hiç kimseden en ufak bir yardım almadan yeni bir toplum kurmuşlardı. Eğer o&nbsp;çiçek salgını doğum hızlarına ket vurmuş olmasa, onları yeni bir gen havuzu ve&nbsp;üreyecek yeni insanlara muhtaç etmese, çok daha güçlü olabilirlerdi. Fazla&nbsp;militarist, aşırı programlı ve bir anlamda mizah duygusundan yoksun oldukları&nbsp;doğruydu. Ama buradaydılar işte. Ve Capitol'ü alaşağı etmeye istekliydiler.</p>

  <p class="heading0">"Yine de kendilerini göstermeleri fazla uzun zaman aldı," dedim.</p>

  <p class="heading0">"Kolay olmamıştır. Capitol'de bir isyan tabanı oluşturmak, mıntıkalarda&nbsp;organize bir yeraltı örgütü kurmak zorundaydılar," dedi Gale. "Ve sonra her şeyi&nbsp;harekete geçirecek birine ihtiyaç duydular. Sana."</p>

  <p class="heading0">"Peeta'ya da ihtiyaçları vardı; bunu unutmuş gibiler.”</p>

  <p class="heading0">Gale'in yüzü kararmıştı sanki. "Peeta bu gece büyük zarara yol açmış olabilir.&nbsp;İsyancıların çoğu sözlerini derhal bertaraf edeceklerdir elbette. Ama direncin&nbsp;daha zayıf olduğu mıntıkalar var. Belli ki ateşkes Başkan Snow'un fikri. Ama Peeta'nın ağzından çıkınca kulağa çok mantıklı geliyor."</p>

  <p class="heading0">Gale'in yanıtından korkmama rağmen, sordum: "Sence bunu neden söylemiştir?"</p>

  <p class="heading0">"İşkenceye maruz kalmış olabilir. Ya da ikna edilmiş. Benim tahminim, seni korumak için bir tür anlaşma imzalamış olmasından yana. Eğer Başkan Snow seni isyancılar tarafından ele geçirildiğinde dünyadan bihaber, kafası karışmış hamile bir kız olarak sunmasına izin verdiyse, ateşkes fikrini ileri sürmesi çok normal. Böylece, kaybeden mıntıkalar olursa, senin için hâlâ bir hoşgörü şansı olabilir. Tabii, doğru oynarsan." Hâlâ biraz şaşkın görünüyor olmalıydım çünkü Gale bir sonraki cümlesini ağır ağır söyledi. "Katniss, o hâlâ seni hayatta tutmak için uğraşıyor," dedi.</p>

  <p class="heading0"><i>Beni hayatta tutmak için mi?</i> Ve sonra anladım. Oyunlar hâlâ devam ediyordu. Arenadan ayrılmış olabilirdik ama Peeta ve ben öldürülmediğimiz için, canımı koruma dileği geçerliliğini koruyordu. Aklından geçen, savaş sürerken, benim göze batmadan, güvende ve tutsak edilmiş durumda korunmamı sağlamakta. Böylece iki tarafın da beni öldürmek için elle tutulur bir nedeni olmayacaktı. Kazanan Capitol olursa, kim bilirdi ki? Belki ikimizin de yaşamasına ve -ben rolümü doğru oynarsam- Oyunlar'ın devam edişini izlememize izin verilirdi.</p>

  <p class="heading0">Zihnimden bin bir görüntü akıp gidiyordu: Arenada Rue'nun bedenini delip geçen mızrak, Gale'in kırbaçlama kabininde öylece sallanan, et yığınına dönmüş gövdesi, dört bir yanı ceset artıklarıyla dolu bir çöplüğe dönüşen evim... Ve ne uğruna? Ne uğruna? Kanım gittikçe ısınırken başka şeyler de hatırlıyordum. Gözümün önünde beliren ilk görüntü 8. Mıntıka'daki ayaklanma olmuştu. Çeyrek Asır Oyunları'ndan önce Galipler ellerini birbirlerine kenetlemişlerdi. Ve benim o oku arenadaki güç sahasına doğrultmam da kaza değildi. O okun düşmanın kalbinin derinliklerine saplanmasını nasıl da istemiştim...</p>

  <p class="heading0">Hızla ayaklanırken yüz kurşun kalemi bir arada tutan kutuyu devirip kalemlerin etrafa saçılmasına neden oldum.</p>

  <p class="heading0">Gale, "Ne oldu?" diye sordu.</p>

  <p class="heading0">"Ateşkes falan olamaz." Koyu gri kalemleri kutunun içine tıkmak için yere eğildim. "Geri dönemeyiz."</p>

  <p class="heading0">"Biliyorum." Gale de bir avuç kalem topladı ve demeti bir hizaya sokmak için yere vurdu.</p>

  <p class="heading0">"Peeta o sözleri hangi nedenden dolayı sarf etmiş olursa olsun, yanılıyor." Salak kalemler kutunun içine bir türlü girmedikleri için bıkkın bir tavırla&nbsp;tıkıştırmaya çalıştım.</p>

  <p class="heading0">"Biliyorum. Onları bana ver. Paramparça edeceksin." Kutuyu elimden çekti, kalemleri seri hareketlerle, bir çırpıda kutuya yerleştirdi.</p>

  <p class="heading0">"On İki'ye ne yaptıklarını bilmiyor. Orada olup bitenleri görseydi... "</p>

  <p class="heading0">"Katniss, seninle tartışmıyorum. Bir düğmeye basıp Capitol için çalışan herkesi bir anda öldürmem mümkün olsaydı, hemen yapardım. Gözümü bile kırpmadan." Son kalemi de kutunun içine koyup kapağı kapattı. "Asıl soru şu, sen ne yapacaksın?"</p>

  <p class="heading0">Görünen oydu ki bir süredir içimi kemirip duran sorunun tek bir olası yanıtı vardı. Ancak benim anlayabilmem için, Peeta'nın devreye girmesi gerekmişti.</p>

  <p class="heading0"><i>Ben ne yapacağım?</i></p>

  <p class="heading0">Derin bir soluk aldım. Cinna'nın bana verdiği siyah-beyaz kanatları anımsar gibi, kollarımı hafifçe yukarı kaldırdım ve geri indirdim.</p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;">"Alaycı Kuş olacağım.</span><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;">"</span></p>
</body>
</html>
