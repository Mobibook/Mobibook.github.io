<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h1 class="heading0" style="text-align: center;" title="KISIM III “KATİL”"><b>KISIM III</b></h1>

  <h1 class="heading0 sigil_not_in_toc" style="text-align: center;"><b>“KATİL”</b></h1>

  <h2 class="heading0" id="sigil_toc_id_3" style="text-align: center;"><b>19</b></h2>

  <p class="heading0">Boggs'u daha önce hiç bu kadar öfkeli görmemiştim. Emirlerine itaatsizlik ettiğim, üzerine kustuğum, hatta Gale onun burnunu kırdığı zaman bile. Ancak başkanla yaptığı telefon görüşmesinden döndüğünde, çok sinirliydi. Yaptığı ilk şey, ikinci komutan Asker Jackson'a, Peeta'ya yirmi dört saat boyunca eşlik edecek ikişer kişilik muhafız ekipleri oluşturmasını emretmek oldu. Sonra beni yürüyüşe çıkardı. Kamp çadırlarının arasından geçerek, bölüğümüzü bir hayli geride bırakana kadar ilerledik.</p>

  <p class="heading0">"Beni ne olursa olsun öldürmeye çalışacak," dedim. "Hele burada. Onu tetikleyecek bunca kötü anının olduğu bir yerde."</p>

  <p class="heading0">"Ben onu zapt ettireceğim, Katniss," dedi Boggs.</p>

  <p class="heading0">"Coin şimdi neden ölmemi istiyor?" diye sordum.</p>

  <p class="heading0">"Bunu istediğini inkâr ediyor."</p>

  <p class="heading0">"Ama doğru olduğunu biliyoruz," dedim. "Ve senin en azından bir teorin olmak."</p>

  <p class="heading0">Boggs yanıtını vermeden önce bana uzun uzun baktı. "Bildiğim tek şey şu: Başkan senden hoşlanmıyor. Hiçbir zaman da hoşlanmadı. Arenadan kurtarılmasını istediği Peeta'ydı ama kimse onunla aynı fikirde değildi. Onu diğer Galiplere dokunulmazlık vermeye zorlaman durumu daha da kötüleştirdi. Ancak bu bile başarılı performansının yanında görmezden gelinebilecek bir şeydi."</p>

  <p class="heading0">"O zaman nedir?" diye ısrar ettim.</p>

  <p class="heading0">"Yakın bir gelecekte savaş sona erecek. Yeni bir lider seçilecek," dedi Boggs.</p>

  <p class="heading0">Gözlerimi çevirdim. "Boggs, kimsenin benim yeni lider olacağımı düşündüğü yok."</p>

  <p class="heading0">"Hayır. Düşünmüyorlar," dedi. "Ama sen birine destek çıkacaksın. Bu kişi Başkan Coin mi olacak, yoksa bir başkası mı?"</p>

  <p class="heading0">"Bilmiyorum," dedim. "Hiç düşünmedim."</p>

  <p class="heading0">"Aklına ilk gelen isim Coin değilse, tehdit oluşturuyorsun demektir. Sen isyanın yüzüsün. Diğer herkesten daha etkili olabilirsin. Dürüst olmak gerekirse, şu ana kadar Başkan'la ilgili olarak yaptığın en iyi şey, onu tolere etmek oldu."</p>

  <p class="heading0">"Bu yüzden, çenemi kapatmak için beni öldürtecek." Daha sözcükler dudaklarımdan dökülürken, doğru olduklarını biliyordum.</p>

  <p class="heading0">Boggs, "Artık insanları bir araya toplamak için sana ihtiyacı yok," diye hatırlattı. "Dediği gibi, birincil amacın mıntıkaları birleştirmekti ve bunu başardın. Şimdiki propaganda spotları sensiz de çekilebilir, isyana ateş katmak için yapabileceğin son ve tek bir şey var."</p>

  <p class="heading0">Alçak sesle, "ölmek," dedim.</p>

  <p class="heading0">"Evet. Ve bize anısına savaşacağımız bir şehit vermek," dedi Boggs. "Ancak ben yaşadığım sürece böyle bir şey gerçekleşmeyecek, Asker Everdeen. Uzun bir hayat sürmeni planlıyorum."</p>

  <p class="heading0">"Ama neden?" Bu tarz düşünceler başına bela açmaktan başka işe yaramazdı. "Bana hiçbir borcun yok"</p>

  <p class="heading0">"Çünkü bunu hak ettin," dedi. "Şimdi timine dön."</p>

  <p class="heading0">Boggs'un benim için kellesini ortaya koyuyor olmasını takdir etmem gerekirdi ama gerçekte yalnızca hayal kırıklığı yaşıyordum. Demek istediğim, artık Holo'yu çalıp ortadan kaybolmayı nasıl başarabilirdim ki? Boggs'a ihanet etmek, bu yeni borç seviyesi olmadan bile yeterince karmaşık bir konuydu. Ona hayatımı kurtardığı için zaten borçluydum.</p>

  <p class="heading0">Mevcut ikilemimin ana sebebinin, büyük bir sessizlik içinde kamp alanımıza çadırını kurmakla meşgul olduğunu görmek beni öfkelendirmişti. Jackson'a, "Benim nöbetim kaçta?" diye sordum.</p>

  <p class="heading0">Bana şüpheli gözlerini kısarak baktı, ya da belki de yalnızca yüzüme odaklanmaya çalışıyordu. "Seni rotasyona dahil etmedim."</p>

  <p class="heading0">"Ama neden?" diye sordum.</p>

  <p class="heading0">"Durum o noktaya gelirse, Peeta'yı gerçekten vurabileceğinden pek emin değilim," dedi.</p>

  <p class="heading0">Sesimi bütün bölüğün rahatça duyabileceği kadar yükselterek, "Vurduğum Peeta olmazdı," dedim. "O gitti, yok Johanna haklıydı. Onu vurmak Capitol'ün muttalarından birini vurmak olur." Dönüşünden bu yana hissettiğim aşağılanmanın üstüne, Peeta hakkında korkunç bir şey -hele yüksek sesle ve herkesin duyacağı şekilde- söylemek iyi gelmişti doğrusu.</p>

  <p class="heading0">"Bu tarz bir yorum da hakkında pek umut vaat etmiyor," dedi Jackson.</p>

  <p class="heading0">Boggs'un arkamdan, "Katniss'i de rotasyona kat," dediğini duydum.</p>

  <p class="heading0">Jackson başını salladı ve not aldı. "Gece yarısından dörde kadar. Benimle birliktesin."</p>

  <p class="heading0">Akşam yemeği zili duyuldu. Gale'le birlikte kantin sırasına girdik. Lafı dolandırmadan, "Onu öldürmemi ister misin?" diye sordu.</p>

  <p class="heading0">"Bunu yaparsan, ikimizin de geri gönderileceğimiz kesin," dedim. Ancak bütün öfkeme rağmen, teklifinin gaddarlığı beni rahatsız etmişti. "Onunla baş edebilirim."</p>

  <p class="heading0">"Kaçana kadar mı demek istiyorsun? Sen, şu kâğıt haritan ve belki de ele geçirebilirsen Holo'nla birlikte." Demek hazırlıklarım Gale'in gözünden kaçmamıştı. Umarım diğerlerinin de dikkatini çekmemiştim. Gerçi kimse zihnimi onun kadar iyi tanımıyordu. "Beni arkada bırakmak gibi bir planın yoktur, umarım."</p>

  <p class="heading0">O noktaya kadar böyle bir planım vardı. Ama av partnerimin arkamı kollaması fikri kulağa hiç fena gelmiyordu doğrusu. "Asker arkadaşın olarak, birliğinle kalmanı kuvvetle önermek durumundayım. Ama gelmene de mani olamam, değil mi?"</p>

  <p class="heading0">Sırıttı. "Hayır. Ordunun geri kalanını ayağa kaldırmamı istemiyorsan tabii."</p>

  <p class="heading0">Tim 451 ve televizyoncular kantinden yemeklerini alıp, gergin bir çember halinde toplanmışlardı. Önce huzursuzluğun Peeta'dan kaynaklandığını sandım ama yemeğin sonuna doğru, bana yöneltilen ve dostça sayılmayacak birkaç bakış fark ettim. Bu çok hızlı bir değişimdi; çünkü Peeta ilk geldiğinde bütün ekibin onun ne kadar tehlikeli -özellikle bana karşı- olabileceği konusunda endişelendiğinden emindim. Neler olduğunu anlamam için Haymitch'le yapacağım telefon görüşmesini beklemem gerekti.</p>

  <p class="heading0">"Ne yapmaya çalışıyorsun?" diye sordu. "Saldırıya geçmesi için onu kışkırtmaya mı?"</p>

  <p class="heading0">"Tabii ki hayır. Yalnızca beni rahat bıraksın istiyorum."</p>

  <p class="heading0">"Ama bırakamaz. Capitol'ün ona yaşattıklarından sonra," dedi Haymitch. "Bak Coin onu seni öldürmesi umuduyla göndermiş olabilir ama Peeta bunu bilmiyor. Ona neler olduğunu kendisi de anlamıyor. Bu yüzden onu suçlayamazsın."</p>

  <p class="heading0">"Suçlamıyorum!" dedim.</p>

  <p class="heading0">"Suçluyorsun!" dedi. "Onu kontrolünde olmayan şeyler için hiç durmadan cezalandırıyorsun. Şimdi, sana yanında sürekli dolu bir silahla dolaşman gerekmediğini söylemiyorum. Ama bu küçük senaryoyu kafanda şöyle bir çevirme zamanın geldi. Capitol'ün ele geçirdiği ve zihniyle oynadığı sen olsaydın ve sonra Peeta'yı öldürmeye kalkışsaydın, o sana böyle mi davranırdı?"</p>

  <p class="heading0">Sessizliğe gömüldüm. Davranmazdı. O bana kesinlikle böyle davranmazdı.&nbsp;Bedeli ne olursa olsun, beni geri kazanmaya çalışırdı. Beni dışlamaz, terk etmez ve her defasında düşmanca bir tavırla karşılamazdı.</p>

  <p class="heading0">"Sen ve ben, onu korumak için bir anlaşma yaptık. Hatırlıyor musun?" dedi Haymitch. Yanıt vermediğimi görünce kısa ve öz bir cümlenin ardından telefonu kapattı. "Hatırlamaya çalış."</p>

  <p class="heading0">Sonbahar günü, sert rüzgârlıyken artık soğuğa dönmüştü. Ekibin büyük bölümü uyku tulumlarının içine çekilmişti. Bazıları kampın ortasındaki ısıtıcının yakınında, açık havada uyurken, diğerleri çadırlarına girmişlerdi. Leeg 1, kız kardeşinin ölümünün ardından sonunda çözülmüştü. Hıçkırıkları aradaki kalın kumaşı aşıp bize kadar ulaşıyordu. Çadırımda bir köşeye büzülüp Haymitch'in sözlerini düşündüm. Snow'u öldürme takıntımın çok daha zor bir sorunu görmezden gelmeme neden olduğunu fark ediyordum: Peeta'yı zihniyle oynanmasının onu hapsetmiş olduğu karanlık dünyadan kurtarmaya çalışmalıydım. Onu dışarı çekmek bir yana, nasıl bulacağımı bile bilmiyordum. Plan bile üretemiyordum. Tuzakla dolu bir arenayı aşıp Snow'u bulmak ve kafasına bir mermi sıkmak bu sorunun yanında çocuk oyuncağı kalıyordu.</p>

  <p class="heading0">Gece yarısı çadırımdan emekleyerek çıktım ve Jackson'la birlikte nöbeti devralmak için ısıtıcının yanındaki bir kamp taburesine yerleştim. Boggs, Peeta'ya açık havada, hepimizin onu görebileceğimiz bir yerde uyumasını söylemişti. Gerçi uyumuyordu. Çantasını göğsüne çekmiş halde yatıyor, beceriksiz hareketlerle, kısacık bir sicime düğüm atmaya çalışıyordu. Bu sicimi iyi tanıyordum. Finnick'in o gece sığınakta ödünç verdiği sicimdi. Sicimi Peeta'nın elinde görmek, Haymitch'in, Peeta'yı dışladığıma dair sözlerini bir de Finnick'ten duymak gibiydi. Şu an, bu durumu telafi etmeye başlamak için iyi bir zaman olabilirdi. Tabii aklıma söyleyecek bir şey gelseydi. Ama gelmiyordu. Bu yüzden söylemedim. Askerlerin soluk alıp verişlerinin geceyi doldurmasına izin vermekle yetindim.</p>

  <p class="heading0">Bir saat kadar sonra, Peeta, "Son birkaç yıl senin için çok bunaltıcı olmuş olsa gerek," dedi. "Beni öldürmekle öldürmemek arasında gidip gelmek. Bir ileri, bir geri. İleri, geri."</p>

  <p class="heading0">Bu çok iğrenç ve adaletsiz bir yorumdu ve içimden geçen ilk istek can acıtacak bir şeyler söylemek oldu. Ancak Haymitch'le konuşmamızı hatırladım ve Peeta'ya doğru ilk çekingen adımımı atmaya karar verdim. "Ben hiçbir zaman seni öldürmek istemedim. Kariyerlerin beni öldürmelerine yardım ettiğini sandığım zaman dışında. Sonrasında seni her zaman... Bir müttefik olarak düşündüm." Müttefik güvenli bir sözcüktü. Her türlü duygusal zorlamadan arınmış ve tehdit yaratmayan bir sözcük.</p>

  <p class="heading0">"Müttefik." Peeta bu sözcüğü ağır ağır, tadını alır gibi tekrarlamıştı. "Arkadaş. Âşık. Galip. Düşman. Nişanlı. Hedef. Mutta. Komşu. Avcı. Haraç. &nbsp;Müttefik. Bunu da seni çözmeye çalışırken kullandığım sözcükler listesine ekleyeceğim." Sicimi parmaklarının arasından geçirip duruyordu. "Sorun şu ki, artık neyin gerçek neyin uydurmaca olduğunu ben de bilemiyorum."</p>

  <p class="heading0">Ritmik soluk alıp verişlerin durması insanların uyandığını ya da hiç uyumadıklarını gösteriyordu. Tahminim ikinci seçenekten yanaydı.</p>

  <p class="heading0">Gölgelerin arasındaki bir yığından Finnick'in sesi yükseldi. "O zaman sormalısın, Peeta. Annie öyle yapıyor."</p>

  <p class="heading0">"Kime sorayım?" dedi Peeta. "Kime güvenebilirim?"</p>

  <p class="heading0">"Şey, başlangıç olarak bize. Biz senin timiniz," dedi Jackson.</p>

  <p class="heading0">Peeta, "Siz benim muhafızlarımsınız," dedi.</p>

  <p class="heading0">"O da var tabii," dedi Jackson. "Ama sen 13'te pek çok hayat kurtardın. Bu bizim unutacağımız türden bir şey değil."</p>

  <p class="heading0">Bunu izleyen sessizlikte, illüzyonla gerçeği birbirinden ayırt edememenin nasıl bir şey olduğunu hayal etmeye çalıştım. Prim ya da annemin beni sevdiklerinden emin olamamayı. Snow'un düşmanım olup olmadığını bilmemeyi. Isıtıcının yanında oturanın beni kurtaran mı yoksa feda eden mi olduğuna karar verememeyi. Çok az bir çabayla, hayatım hızla bir kâbusa dönüşüverdi. Birden Peeta'ya kim olduğunu, kim olduğumu ve kendimizi nasıl burada bulduğumuzu anlatma isteğiyle doldum. Ama nereden başlayacağımı bilmiyordum. Değersiz. Değersizdim işte.</p>

  <p class="heading0">Saat dörde doğru Peeta bir kez daha bana döndü. "En sevdiğin renk, yeşil mi?"</p>

  <p class="heading0">"Öyle." Sonra aklıma bir şey eklemek geldi. "Seninki de turuncu."</p>

  <p class="heading0">"Turuncu mu?" İkna olmamış gibiydi.</p>

  <p class="heading0">"Parlak turuncu değil. Yumuşak. Gün batımı gibi," dedim. "En azından bana bir defasında öyle demiştin."</p>

  <p class="heading0">"Ah." Belki de gün batımını zihninde canlandırmak için gözlerini kısa bir an kapattı, sonra başını salladı. "Teşekkür ederim."</p>

  <p class="heading0">Ama dudaklarımdan dökülecek daha epeyce sözcük vardı. "Sen bir ressamsın. Ve pastacı. Pencereler açık uyumayı seviyorsun. Çayına hiç şeker koymuyorsun. Ve ayakkabı bağcıklarına her zaman çifte düğüm atıyorsun."</p>

  <p class="heading0">Ve&nbsp;<span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;">sonra, ağlamak gibi aptalca bir şey yapmadan önce, kendimi çadırıma&nbsp;</span><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;">attım.</span></p>

  <p class="heading0">Sabah, Gale, Finnick ve ben kamera ekibi için binaların camlarını indirmeye gittik. Kampa döndüğümüzde, Peeta On Üç'ten askerlerle çember kurmuş, &nbsp;oturuyordu. Askerler silahlıydılar ama onunla sohbet ediyorlardı. Jackson, Peeta'ya yardım etmek için bir "Gerçek ya da Gerçek Değil" oyunu başlatmıştı. Peeta olduğunu sandığı bir şeyden bahsediyor, onlar da doğru ya da hayal ürünü olduğunu söylüyorlardı. Çoğu zaman kısa bir de açıklama yapıyorlardı.</p>

  <p class="heading0">"On İki'deki insanların çoğu yangında öldü."</p>

  <p class="heading0">"Gerçek. Halkın yalnızca dokuz yüz kadarı On Üç'e sağ ulaşabildi."</p>

  <p class="heading0">"Yangın benim hatamdı."</p>

  <p class="heading0">"Gerçek değil. Başkan Snow, On İki'yi, isyancılara mesaj vermek için, tıpkı daha önce On Üç'e yaptığı gibi yok etti."</p>

  <p class="heading0">Başlangıçta oyun bana iyi bir fikir gibi geldi. Ta ki Peeta'nın sırtına ağırlık yapan şeylerin çoğunun doğru ya da yanlış olduğuna karar verebilecek tek insanın ben olduğumu idrak edene kadar. Jackson bizi nöbetlere böldü. Finnick, Gale ve beni 13'ten askerlerle eşleştirmişti. Bu sayede Peeta onu daha iyi tanıyan birine her an ulaşabilecekti. Sürekli bir sohbet olmuyordu. Peeta zamanının çoğunu, 12'de insanların sabunlarını nereden aldıkları gibi, küçük bilgi kırıntılarına kafa yorarak geçiriyordu. Gale ona 12'yle ilgili pek çok şey anlattı. Finnick, Peeta'nın her iki Oyun'u konusunda uzmandı; ne de olsa ilkinde akıl hocası, ikincisinde ise haraç olarak hazır bulunmuştu. Ancak Peeta'nın en büyük akıl karışıklığı benim etrafımda yoğunlaştığı -ve her şey basitçe anlatılamadığı- için yalnızca en yüzeysel konulara temas etmemize rağmen, alışverişlerimiz acı verici ve duygu yüklüydü. 7'deki elbisemin rengi. Peynir tercihim. Okuldaki matematik öğretmenimizin adı. Benimle ilgili anılarım yeniden inşa etmek dayanılmaz bir zulümdü. Belki de Snow'un yaptıklarından sonra, sonuca ulaşmak diye bir şey yoktu. Ama en azından denemesine yardım etmek doğru geliyordu.</p>

  <p class="heading0">Ertesi gün öğleden sonra, bize bütün bölüğün nispeten karmaşık bir propaganda spotu sahnelemesi gerekeceği bildirildi. Peeta bir konuda haklıydı: Coin ve Plutarch, Yıldız Mangası'ndan elde ettikleri görüntülerin kalitesinden hoşnut değillerdi. Çok donuk. İlham verici olmaktan fazlasıyla uzak. Bu şikâyete verilecek bariz yanıt, hiçbir şey yapmamıza izin vermemeleri ve silahlarımızla rol yapmamızı beklemeleriydi. Ancak sorun, kendimizi savunmak değil, ortaya kullanılabilir ürün çıkarmaktı. Bu yüzden, o gün film çekimi için özel bir blok kurulmuştu. Hatta içinde birkaç aktif koza bile mevcuttu. İçlerinden biri, silahlı bir saldırının başlamasına neden oluyordu. Diğeri, istilacıyı bir ağ yardımıyla esir alıyor; istilacının sonu, esir alan kişinin tercihine göre, sorgulama ya da idama kadar gidiyordu. Ancak yine de burası, stratejik önem taşımayan, değersiz bir yerleşim birimiydi.</p>

  <p class="heading0">Televizyon ekibi, duman bombaları atarak ve silah sesi efektleri ekleyerek, tehlike hissini kuvvetlendirmek niyetindeydi. Savaş alanına giderken, çekim ekibi&nbsp;de dahil hepimiz ağır koruyucu kıyafetlere bürünmüştük, özel silahı olanlar, tabancalarının yanında onları da götürebileceklerdi. Boggs, Peeta'ya da silahını verdi ama yalnızca kurusıkıyla dolu olduğunu yüksek sesle belirtmeyi de unutmadı.</p>

  <p class="heading0">Peeta omuz silkmekle yetindi. "Zaten iyi bir atıcı da sayılmam." Daha çok Pollux'u izlemekle -hem de endişe uyandıracak kadar büyük bir dikkatle- meşgul gibiydi. Nihayet kafasındaki bilmeceyi çözdü ve gergin bir sesle, "Sen bir Avox'sun, değil mi?" diye sordu. "Yutkunmandan anladım. Hapiste yanımda iki Avox vardı. Darius ve Lavinia, ama muhafızlar onlara genelde kızıl kafalar diye sesleniyorlardı. Eğitim Merkezi'nde bize hizmet etmişlerdi; o yüzden tutuklandılar. Ölümüne işkence görmelerini izledim. Kız şanslıydı. Fazla voltaj kullandılar ve kalbi daha o anda durdu. Darius'un işini bitirmeleri günler sürdü. Dövdüler, vücudunun çeşitli parçalarını kestiler. Ona sorular sorup duruyorlardı ama konuşamıyordu ve yalnızca korkunç hayvan sesleri çıkarabiliyordu. İstedikleri bilgi değildi, biliyor musunuz? İstedikleri, benim bunu görmemdi."</p>

  <p class="heading0">Peeta, yanıt bekler gibi, afallamış suratlarımıza baktı. Hiç kimseden tepki gelmeyince, "Gerçek mi, gerçek değil mi?" diye sordu. Karşılık alamamak keyfini daha da kaçırmıştı. "Gerçek mi, gerçek değil mi?!" diye tekrar etti.</p>

  <p class="heading0">"Gerçek," dedi Boggs. "En azından, bildiğim kadarıyla, gerçek."</p>

  <p class="heading0">Peeta'nın omuzları çöktü. "Ben de öyle sanmıştım... Parlak bir tarafı yoktu." Kendi kendine el ve ayak parmaklarıyla ilgili bir şeyler mırıldanarak gruptan uzaklaştı.</p>

  <p class="heading0">Gale'in yanına gittim ve alnımı, göğsünün olması gerektiği yere, zırhına yasladım ve beni koluyla sardığını hissettim. Capitol'ün 12'nin ormanından kaçırmasını izlediğimiz kızın adını ve Gale'i hayatta tutmaya çalışan Barış Muhafızı dostumuzun akıbetini sonunda öğrenmiştik. Bu, mutlu anıları canlandırmak için uygun bir an değildi. Benim yüzümden canlarından olmuşlardı. İsimlerini, arenada başlayan ve sayıları artık binlere ulaşan ölümlerin arasına ekledim. Başımı kaldırdığımda, duyduklarının Gale'i bambaşka şekilde etkilediğini gördüm. Yüz ifadesi, yıkacak yeterince dağ, yok edecek yeterince şehir olmadığını anlatıyordu. Ve ölüm vaat ediyordu.</p>

  <p class="heading0">Aklımızda Peeta’nın dehşet verici hikâyesinin tazeliğiyle, kırık camlarla kaplı sokakları aşıp hedefimize, ele geçirmemiz gereken bloğa ulaştık. Bu, küçük de olsa, ulaşılması gereken gerçek bir amaçtı. Sokağın Holo yansımasını izlemek üzere, Boggs'un etrafında toplandık. Silahlı koza yolun üçte birlik mesafesine, bir apartmanın gölgeliğinin hemen üstüne yerleştirilmişti. Mermilerle tetikleyebilmemiz gerekiyordu. Ağlı koza ise, daha uzakta, neredeyse bir sonraki köşedeydi. Bu, birinin vücut sensörü mekanizmasını harekete geçirmesini&nbsp;gerektirecekti. Neler olup bittiğini pek anlamıyor gibi görünen Peeta dışında herkes gönüllü oldu. Ben seçilmedim. Beklenen yakın plan çekimler için yüzüme biraz makyaj yapacak olan Messalla'nın yanına gönderildim.</p>

  <p class="heading0">Ekiptekiler Boggs'un talimatlarıyla yerlerini aldılar, sonra Cressida'nın kameramanlarını yerleştirmesini beklememiz gerekti. İkisi de sol tarafımızdaydılar. Castor öne doğru, Pollux ise arkadaydı. Birbirlerini çekmeyecekleri şekilde durmuşlardı. Messalla ortam yaratmak için biraz duman üfledi. Bu hem bir görev hem de çekim olduğu için, ben komutanımın mı yoksa yönetmenimin mi sorumlu olduğunu sormaya hazırlanırken, Cressida'nın sesi duyuldu: "Motor!"</p>

  <p class="heading0">Puslu sokakta, Blok'taki egzersizlerimizden birindeymişiz gibi, ağır ağır ilerlemeye başladık. Herkesin indirmesi gereken en az bir cam bölme vardı; ama ana hedef Gale'in göreviydi. O kozayı vurunca, üstümüze bir kurşun yağmuru inerken hepimiz bir köşeye sindik: Kimimiz bir kapı girişine sığındık, kimimiz cicili bicili, açık turuncu ve pembe parke taşlara serildik. Bir müddet sonra, Boggs ileri hamle yapmamızı emretti.</p>

  <p class="heading0">Tam kalkmaya hazırlanırken, Cressida bizi durdurdu. Yakın plan çekimlere ihtiyacı vardı. Sırayla tepkilerimizi yeniden canlandırdık. Yere düştük, yüzümüzü buruşturduk, girintilere uçarak daldık. Bunun ciddi bir iş olması gerektiğini biliyorduk ama bütün bunlar biraz saçma geliyordu. Özellikle de ekipteki en kötü oyuncunun ben olmadığımı görünce. Hem de açık ara farkla. Mitchell'ın kendince -dişlerini sıkarak ve burun deliklerim şişirerek- çaresizliği yansıtma çabası hepimizi o kadar çok güldürdü ki, Boggs bizi azarlamak zorunda kaldı.</p>

  <p class="heading0">Sert bir sesle, "Kendinize gelin, Dört-Beş-Bir," dedi. Ama bir sonraki kozayı kontrol ederken, gülmemek için kendini zor tuttuğu her halinden belliydi. Dumanlı havada Holo'yu ışığı en iyi alacak şekilde ayarladı. Sol ayağını, arkaya doğru, turuncu parke taşa atarken yüzü hâlâ bize dönüktü. Ve bacaklarını havaya uçuracak bombayı harekete geçirirken...</p>
</body>
</html>
