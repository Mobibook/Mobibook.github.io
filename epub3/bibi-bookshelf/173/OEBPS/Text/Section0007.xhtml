<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>8</i></b></h2>

  <p class="heading0">Boggs yanı başımda belirdi ve kolumu sıkıca kavradı. Oysa artık kaçmak gibi bir planım yoktu. Dönüp hastaneye bakmam yapının kalan kısmının pes edip yerle bir olduğu ana denk geldi ve o anda mücadele gücüm beni terk etti. Onca insan, yüzlerce yaralı, akrabaları, 13'ten gelen sağlık ekibi artık yoktular. Dönüp Boggs'a baktım ve yüzünde Gale'in çizmesinin neden olduğu şişliği gördüm. Uzman değildim ama burnunun kırıldığından neredeyse emindim. Gerçi sesi, öfkeden ziyade teslimiyet taşıyordu. "Piste dönüyoruz." İtaatkâr bir tavırla ileri doğru bir adım attım ve sağ dizimin arka tarafına saplanan sancıyla irkildim. Acıya baskın gelen adrenalin patlaması geçmişti ve bedenimin farklı yerleri koro halinde şikâyet ediyorlardı. Haşat olmuş ve kan içindeydim, sanki birileri de kafatasımın içine, sol şakağıma çekiç darbeleri indiriyordu. Boggs yüzüme dikkatle baktı ve sonra beni kucakladığı gibi koşmaya başladı. Yan yolda kurşungeçirmez yeleğine kustum. Soluk soluğa olduğu için ayırt etmesi güçtü ama sanırım iç geçirmişti.</p>

  <p class="heading0">Bizi buraya getirenden farklı, daha küçük bir hava aracı kalkış pistinde bizi bekliyordu. Ekibim araca dolar dolmaz havalandık. Bu defa konforlu koltuklar ya da pencereler yoktu. Bir tür yük uçağında olmalıydık. Boggs insanların 13'e ulaşana kadar dayanabilmeleri için acil ilk yardıma girişmişti. Kendi yeleğimin üstünde de hatırı sayılır miktarda kusmuk olduğu için onu çıkarmak istiyordum ama içerisi bunu düşünemeyeceğim kadar soğuktu. Başım Gale'in kucağında, yerde yatıyordum. Hatırladığım son şey, Boggs'un üzerime birkaç çuval örtmesi oldu.</p>

  <p class="heading0">Uyandığımda, sıcacıktım ve yaralarım tedavi edilmişti; hastanedeki eski yatağımda yatıyordum. Annem de oradaydı ve yaşamsal belirtilerimi kontrol ediyordu. "Nasıl hissediyorsun?"</p>

  <p class="heading0">"Dayak yemiş gibi, ama iyiyim," dedim.</p>

  <p class="heading0">"Sen gidene kadar bize kimse haber vermedi," dedi.</p>

  <p class="heading0">İçim suçluluk duygusuyla doldu. Aileniz sizi tam iki defa Açlık Oyunları'na göndermişse, böyle bir ayrıntıyı atlamamanız gerekirdi. "Üzgünüm. Saldırıyı beklemiyorlardı. Yalnızca hastaları ziyaret edecektim," diye açıkladım. "Bir dahaki sefere sana açıklamalarını rica ederim."</p>

  <p class="heading0">"Katniss, kimsenin bana bir şey açıkladığı yok" dedi.</p>

  <p class="heading0">Bu doğruydu. Ben bile açıklamıyordum. Babam öldüğünden beri böyleydi. Neden rol yapıyordum ki? "Pekâlâ, o zaman sana haber vermelerini sağlarım."</p>

  <p class="heading0">Başucumdaki komodinin üzerinde bacağımdan çıkardığı şarapnel duruyordu. Beyin sarsıntım tam olarak geçmediği için, doktorlar beynimin patlamalar&nbsp;yüzünden maruz kalmış olabileceği hasardan daha büyük endişe duyuyorlardı. Ancak çift görme gibi bir sorunum yoktu ve yeterince net düşünebiliyordum. Bütün akşamüstünü ve geceyi uyuyarak geçirmiştim ve açlıktan ölüyordum. Kahvaltım hayal kırıklığı yaratacak kadar küçüktü. Ilık süte batırılmış küp biçiminde birkaç ekmek parçası, o kadar. Karargâh'ta sabah toplantısına bekleniyordum. Doğrulmaya yeltendim ve beni Karargâh'a yatağımla birlikte götürmek niyetinde olduklarını fark ettim. Yürümek istiyordum ama böyle bir seçeneğim yoktu; bu yüzden tekerlekli sandalyeye binebilmek için pazarlığa başladım. Kendimi iyi hissediyordum, gerçekten. Başım, bacağım, yaralarımdaki morluklar ve kahvaltımı etmemden birkaç dakika sonra baş gösteren mide bulantısı dışında iyiydim. Belki de tekerlekli sandalye iyi bir fikirdi.</p>

  <p class="heading0">Beni sandalyeyle iterek aşağı indirirlerken, yüz yüze geleceklerim konusunda huzursuzlanmaya başladım. Dün, Gale ve ben emirleri düpedüz çiğnemiştik ve Boggs'un yarası bunun ispatıydı. Tabii ki yankıları olacaktı ama acaba olayı Coin'in Galiplerin dokunulmazlığıyla ilgili anlaşmamızı iptaline kadar götürürler miydi? Peeta'yı ona sağlayabileceğim bir parçacık korumadan da mı yoksun bırakmıştım?</p>

  <p class="heading0">Karargâh'a ulaştığımda, benden önce yalnızca Cressida, Messalla ve böceklerin gelmiş olduklarını gördüm. Messalla ışık saçan bir gülümsemeyle, "İşte küçük yıldızımız!" dedi. Diğerleri de o kadar içten gülümsüyorlardı ki kendimi karşılık vermekten alamadım. 8'de, bombalama sırasında beni çatıya kadar takip ederek ve istedikleri görüntüleri çekebilmek için Plutarch'ı geri püskürterek beni bir hayli etkilemişlerdi. İşlerinin hakkını vermişlerdi; yaptıklarından gurur duydukları belliydi. Tıpkı Cinna gibi.</p>

  <p class="heading0">Birlikte olsak, onları kendime müttefik edinebileceğime dair tuhaf bir düşünceye kapılmıştım. Cressida, Messalla ve -ve- kameramanlara pat diye, "Sizden 'böcekler' diye bahsetmesem iyi olacak," deyiverdim. Adlarını bilmediğimi ve kostümlerinin kabuklu yaratıkları çağrıştırdığını anlattım. Karşılaştırmam onları rahatsız etmemiş gibiydi. Kamera kabukları olmadan da birbirlerine bir hayli benziyorlardı. Aynı kum rengi saçlar, kırmızı sakallar ve mavi gözler. Tırnaklarını dibine kadar yemiş olan, kendini Castor olarak takdim etti. Kardeşi olan diğerinin adı Pollux'tu. Pollux'un merhaba demesini bekledim ama başını sallamakla yetindi. Önce utangaç ya da az konuşan erkeklerden olduğunu sandım. Ama sonra bir şey -dudaklarının duruşu, yutkunmak için harcadığı ekstra çaba- dikkatimi çekti ve daha Castor söylemeden anladım. Pollux bir Avox'tu. Dilini kesmişlerdi ve bir daha asla konuşamayacaktı. Ve artık Capitol'ü alaşağı etmek uğruna her şeyi riske atmasının ardında yatan nedeni sorgulamama gerek kalmamıştı.</p>

  <p class="heading0">Oda yavaş yavaş dolarken, kendimi çok daha az sevecen karşılaşmalara hazırladım. Ancak bana karşı negatif tavır sergileyenler, yalnızca zaten her daim suratsız olan Haymitch ve ekşimiş suratlı Fulvia Cardew oldu. Boggs üst &nbsp;dudağından kaşına kadar uzanan ten rengi, plastik bir maske takmıştı; demek burnu konusunda yanılmamıştım. Bu yüzden, yüz ifadesini okumak zordu. Coin ve Gale kesinlikle pek sıkı fıkı görünen bir sohbete koyulmuşlardı bile.</p>

  <p class="heading0">Gale tekerlekli sandalyemin hemen yanındaki koltuğa yerleşirken, "Yeni dostlar mı ediniyorsun?" diye sordum.</p>

  <p class="heading0">Bakışları başkana gidip geldi. "Birimizin ulaşılabilir olması gerek." Usulca şakağıma dokundu. "Kendini nasıl hissediyorsun?"</p>

  <p class="heading0">Kahvaltıda sebze olarak sarımsaklı kabak güveci çıkmış olmalıydı. İnsanlar bir araya toplandıkça koku da güçleniyordu. Midem döndü ve birden ışıklar gözüme fazla parlak güründüler. "Biraz çalkantılı," dedim. "Ya sen?"</p>

  <p class="heading0">"İyiyim. Birkaç şarapnel parçası çıkardılar, önemli bir şey değil."</p>

  <p class="heading0">Coin toplantıyı başlatmak üzereydi. "Yayın Taarruzumuz resmen başladı. İlk propaganda spotumuzun dün saat 20:00'de yapılan yayınını ya da Beetee'nin o zamandan bu yana yayınlatmayı başardığı tekrarları kaçıranlar için, işe görüntüleri bir kez daha izleyerek başlayacağız." Tekrar yayın mı? Demek yalnızca kullanılabilir bir çekim yapmakla kalmamış aynı zamanda bir spot oluşturup tekrar tekrar yayınlamayı başarmışlardı. Kendimi televizyonda görecek olmanın heyecanıyla avuçlarım terlemeye başlamıştı. Ya hâlâ berbatsam? Ya yine stüdyodaki gibi kaskatı ve işe yaramazsam ve daha iyisini elde etmek konusunda pes ettilerse? Masadan kişiye özel ekranlar yükselirken ışıklar kısıldı ve odaya derin bir sessizlik çöktü.</p>

  <p class="heading0">Başlangıçta ekranım simsiyahtı. Sonra tam ortasında küçük bir kıvılcım titreşti. Kıvılcım çiçek gibi açıldı, siyahlığı sessizce yiyerek yayıldı ve bütün ekran o kadar gerçek ve yoğun bir ateşle kaplandı ki bir an alevlerin yaydığı ısıyı hissedebiliyormuşum gibi geldi. Alaycı kuş iğnem, kızıl-altın karışımı bir renk saçarak ekranda belirdi. Kâbuslarıma musallat olan derin ve güçlü ses konuşmaya başladı. Açlık Oyunları'nın resmi sunucusu Claudius Templesmith, "Katniss, Everdeen, Alevler İçindeki Kız, yanmaya devam ediyor," dedi.</p>

  <p class="heading0">Ve birden Alaycı kuşun yerinde, 8. Mıntıka'nın gerçek alevleri ve dumanı arasında duran ben belirdim. <i>"İsyancılara hayatta olduğumu söylemek istiyorum. Burada, Capitol'ün silahsız adamlar, kadınlar ve çocuklarla dolu bir hastaneyi bombaladığı Sekizinci Mıntıka'dayım. Hayatta kalan olmayacak.</i>" Görüntü yerle bir olan hastaneye ve olanlara seyirci kalanların yüzlerindeki çaresizliğe kayarken, arka planda benim sesim duyulmaya devam ediyordu: "<i>Ateşkes olması halinde, Capitol'ün bize adil davranacağını sananlara bir dakika durup düşünmelerini söylemek isterim. Kendinizi kandırıyorsunuz. Çünkü kim olduklarını ve ne yaptıklarını çok iyi biliyorsunuz.</i>" Ellerim etrafımı saran zulmü işaret etmek ister gibi havaya kalkarken, kamera yeniden bana çevrilmişti. "<i>Onların yaptıkları bu!&nbsp;</i><i>Biz de buna karşılık vermeliyiz!</i>" Ve hemen ardından savaşın gerçekten fantastik bir montajı geldi. İlk bombaların düşüşü, kaçışımız, yere savruluşumuz -gerçekten iyi ve kanlı görünen yaramın yakın plan çekimi- çatıya tırmanışımız, siperlere dalışımız, isyancıların inanılmaz atışları, gökyüzündeki uçakları vuran Gale ve en çok ben, ben, ben... Ve kameraya doğru yaklaşarak, "<i>Başkan Snow bize bir mesaj gönderdiğini mi söylüyor? Pekâlâ, benim de ona bir mesajım olacak. Bize işkence edebilir, bizi bombalayabilir, mıntıkalarımızı yakıp yıkabilirsiniz. Ama bunu görüyor musunuz?</i>" deyişim. Kamerayla birlikte ambarın çatısında alev alev yanan uçakları takip edişimiz. Uçağın kanadındaki Capitol armasının yakın plan görüntüsünün bir süre sonra eriyip bana dönüşmesi ve benim, başkanın yüzüne haykırır gibi, "<i>Yangın büyüyor! Ve eğer biz yanarsak, siz de bizimle birlikte yanarsınız!</i>" deyişim. Alevler bir kez daha ekranı kapladığında aralarında siyah, kalın harflerle şu sözcükler yazıyordu:</p>

  <p class="heading0" style="text-align: center;">BİZ YANARSAK</p>

  <p class="heading0" style="text-align: center;">SİZ DE BİZİMLE YANARSINIZ</p>

  <p class="heading0">Sözcükler tutuştu ve bütün ekran alev alıp yeniden simsiyah bir karanlığa dönüştü.</p>

  <p class="heading0">Sessiz bir sindirme sürecinin ardından, alkışlar ve yeniden izleme talepleri yükseldi. Coin anlayışla TEKRAR OYNAT düğmesine dokundu ve bu defa, olacakları bildiğim için, Dikiş'te, kendi evimin televizyonunda izliyormuşum gibi yapmaya çalıştım. Capitol-karşıtı bir demeç. Daha önce televizyonda böyle bir şey olmamıştı. En azından ben kendimi bildim bileli.</p>

  <p class="heading0">Ekran ikinci kez kararırken, daha fazlasını öğrenme isteğiyle dolmuştum. "Bütün Panem'e mi yayınlandı? Capitol'de de gördüler mi?"</p>

  <p class="heading0">Plutarch, "Capitol'de yayınlanmadı," dedi. "Beetee hâlâ uğraşıyor ama henüz sistemlerini aşamadık. Ancak bütün mıntıkalarda yayınlandı. Oyunun bu noktasında Capitol'den bile daha kıymetli olabileceğini düşündüğümüz 2. Mıntıka'da bile."</p>

  <p class="heading0">"Claudius Templesmith de bizimle mi?"</p>

  <p class="heading0">Bu sorum, Plutarch'a sağlam bir kahkaha attırmıştı. "Yalnızca sesi. Ama bizim marifetimiz, özel bir kurgu yapmamıza bile gerek kalmadı. İlk Açlık Oyunları'nda o cümleyi gerçekten söylemişti." Elini masaya vurdu. "Ne dersiniz, Cressida'yı, muhteşem ekibini ve kamera önü yeteneğimizi bir kez daha alkışlayalım mı?"</p>

  <p class="heading0">Kamera önü yeteneğin ben olduğumu anlayana kadar, ben de diğerleriyle birlikte alkışladım. Belki de kendi kendimi alkışlamam uygunsuz bir davranıştı ama kimsenin dikkat ettiği yoktu. Gerçi Fulvia'nın yüzündeki gerginlik dikkatimden&nbsp;kaçmamıştı. Kendi stüdyo yaklaşımı tam bir fiyaskoyken, Haymitch'in fikrinin, Cressida'nın yönetiminde başarı kazanmasını izlemenin onun için ne kadar zor olduğunu tahmin edebiliyordum.</p>

  <p class="heading0">Kendi kendimizi kutlama olayı, Coin'in sabrını zorlamaya başlamış gibiydi. "Pekâlâ, alkışı hak ettiniz. Sonuç umduğumuzdan iyi oldu. Ancak hareket sınırlarınız içinde almaya hazır olduğunuz riski sorgulamak zorundayım. Hava saldırısının tahmin edilmediğini biliyorum. Yine de, bu koşullarda Katniss'i gerçek savaş alanına gönderme kararımızı tartışmamız gerektiğini düşünüyorum."</p>

  <p class="heading0">Karar mı? Beni savaş alanına göndermek mi? Demek emirleri göz göre göre çiğnediğimi, kulaklığımı çekip çıkardığımı ve korumalarımı atlattığımı bilmiyordu. Ondan başka neleri saklamışlardı acaba?</p>

  <p class="heading0">Plutarch kaşlarını çatarak "Zor bir karardı," dedi. "Ancak Katniss'i her silah patladığında bir sığınağa tıkmamız halinde, asla kullanmaya değer bir görüntü elde edemeyeceğimiz konusunda fikir birliğine vardık."</p>

  <p class="heading0">Başkan, "Ve bu sana da uygundu, öyle mi?" diye sordu.</p>

  <p class="heading0">Benimle konuştuğunu anlamam için, Gale'in beni masanın altından tekmelemesi gerekti. "Ah, evet! Kesinlikle uygundu. Hatta iyi geldi. Bir değişiklik yapıp biraz hareket etmiş oldum."</p>

  <p class="heading0">"Katniss'in tehlikeye maruz kalması konusunda biraz daha makul davranalım, özellikle de Capitol artık onun neler yapabileceğini görmüşken," dedi Coin. Masanın etrafındakilerden onay mırıltıları yükseldi.</p>

  <p class="heading0">Kimse beni ve Gale'i ele vermemişti. Otoritesini yok saydığımız Plutarch ve kırık burunlu Boggs bile. Ateşe attığımız böcekler. Ve hatta Haymitch. Yok, bir dakika. Haymitch bana öldürücü bir gülümseme eşliğinde ve son derece tatlı bir sesle "Evet, daha yeni şakımaya başlamışken minik Alaycı Kuş'umuzun ölmesini istemeyiz," dedi. Odada onunla yalnız kalmamaya dikkat etmem gerektiğini zihnime not ettim; çünkü o aptal kulaklık yüzünden intikam düşünceleri taşıdığı her halinden belliydi.</p>

  <p class="heading0">Başkan, "Başka ne planınız var?" diye sordu.</p>

  <p class="heading0">Plutarch, önündeki klipsli dosyaya bakan Cressida'ya başıyla işaret etti. "Sekizinci Mıntıka'daki hastanede, Katniss'in müthiş görüntülerini kaydettik. 'Kim olduklarını ve ne yaptıklarını biliyorsunuz' temasıyla yeni bir propaganda spotu hazırlamalıyız. Katniss'in hastalarla, özellikle çocuklarla iletişimine, hastanenin bombalanmasına ve enkaza odaklanacağız. Messalla şu anda montajla meşgul. Ayrıca kafamızda bir de Alaycı Kuş eseri var. Katniss'in en iyi anlarını, isyan ayaklanmaları ve savaş görüntüleriyle birleştireceğiz. Ve bu çatışmaya 'Yangın Başlıyor' adını vereceğiz. Bu arada Fulvia da gerçekten çok parlak bir fikirle geldi."</p>

  <p class="heading0">Yüzü bir anda ağzımın-içi-ekşi-üzüm-dolu ifadesine büründüyse de Fulvia çabuk toparlandı. "Ne kadar parlak olduğunu bilemem ama Hatırlıyoruz adını vereceğimiz bir dizi spot hazırlayabiliriz diye düşündüm. Her bölümde ölü haraçlardan birini anarız. On bir'den küçük Rue ya da Dört’ten yaşlı Mags. Amacımız mıntıkaları çok kişisel parçalarla hedef alabilmek olacaktır."</p>

  <p class="heading0">"Haraçlarınıza övgü gibi bir şey," dedi Plutarch.</p>

  <p class="heading0">"Bu gerçekten parlak bir fikir Fulvia," dedim bütün samimiyetimle. "İnsanlara neden savaştıklarını hatırlatmak için kusursuz bir yol."</p>

  <p class="heading0">"Bence işe yarayabilir," dedi. "Finnick'i spotların tanıtım ve seslendirmelerinde kullanabiliriz. Tabii bunlar ilgi görürse."</p>

  <p class="heading0">"Açıkçası, gereğinden fazla <i>Hatırlıyoruz</i> spotumuz olabileceğini düşünmüyorum," dedi Coin. "Üretmeye bugün başlayabilir misiniz?"</p>

  <p class="heading0">"Elbette," dedi Fulvia, fikrinin olumlu karşılanmasıyla yatıştığı her halinden belliydi.</p>

  <p class="heading0">Cressida yaratıcı jestiyle her şeyi yoluna koymuştu. Fulvia'yı gerçekten iyi olan fikri için övmüş ve Alaycı Kuş sunumuna devam edebilmek için kendi yolunu açmıştı. İşin ilginç yanı, Plutarch'ın övgülerden kendine pay çıkarmaya ihtiyaç duymuyor oluşuydu. Tek istediği, Yayın Taarruzu'nun sonuca ulaşmasıydı. Plutarch'ın bu ekibin bir parçası değil, Baş Oyunkurucu olduğunu hatırlamam gerekiyordu. O, Oyunlar'da bir piyon değildi. Bu yüzden değeri tek bir öğeyle değil, prodüksiyonun genel başarısıyla tanımlanabilirdi. Plutarch savaşı kazanmamız halinde büyük selamını verecek ve ödülünü o zaman bekleyecekti.</p>

  <p class="heading0">Başkan herkesi işlerinin başına gönderince, Gale de beni tekerlekli sandalyemle hastaneye geri götürdü. Arkamız kollandığı için gülüştük. Gale hiçbirinin bizi kontrol edemediklerini itiraf ederek kötü görünmek istemediğini söyledi. Bense daha naziktim; büyük olasılıkla, sonunda doğru düzgün görüntüler elde etmeyi başarmışken bizi yeniden dışarı çıkarma şanslarını tehlikeye atmak istememişlerdi. Her ikisi de büyük olasılıkla doğruydu. Gale'in özel Silahlar'da Beetee'yle buluşması gerekiyordu. Bu yüzden ben de biraz şekerleme yaptım.</p>

  <p class="heading0">Daha en çok birkaç dakika uyumuşum gibi hissederken gözlerimi açtım ve Haymitch'i yatağımdan yalnızca birkaç adım ötede otururken buldum. Bekliyordu. Hem de, eğer saat doğruysa, saatlerdir bekliyordu. Bir an için yanımıza bir tanık çağırmayı düşündüm ama onunla eninde sonunda yüzleşmek zorunda kalacaktım.</p>

  <p class="heading0">Haymitch öne doğru eğildi ve ince, beyaz bir telin ucunda sallanan bir şeyi burnumun üstüne tuttu. Odaklanmakta zorlansam da ne olduğunu biliyordum. Nesneyi yatağımın üzerine bıraktı. "Kulaklığın. Sana bu kulaklığı takman için tek bir şans daha vereceğim. Kulağından bir daha çıkaracak olursan, bu şeyi sana&nbsp;monte ettiririm." Daha görür görmez <i>kafa prangası</i> adını verdiğim metal bir başlığı havaya kaldırmıştı. "Bir anahtarla açılana kadar kafatasının etrafında ve çenenin altında kilitli kalan alternatif bir ses ünitesi. Ve tek anahtarı bende duracak. Eğer bir şekilde etkisiz hale getirecek zekâyı sergilersen... " Haymitch kafa prangasını yatağın üstüne bıraktı ve bu defa küçük, gümüş bir çipi havaya tuttu. "Seninle yirmi dört saat hiç durmadan konuşmak için bu vericiyi ameliyatla başının içine yerleştirteceğim."</p>

  <p class="heading0">Başımın içinde tam zamanlı bir Haymitch. Dehşet vericiydi. "Kulaklığı takacağım," diye mırıldandım.</p>

  <p class="heading0">"Efendim?" dedi.</p>

  <p class="heading0">Hastanenin yarısını uyandıracak kadar yüksek bir sesle, "Kulaklığı takacağım!" dedim.</p>

  <p class="heading0">"Emin misin? Çünkü üç seçeneğin üçü de beni eşit derecede mutlu eder," dedi.</p>

  <p class="heading0">"Eminim," dedim. Kulaklık telini korumaya alır gibi yumruğumun içinde sıktım ve kafa prangasını boş elimle ona doğru fırlattım. Ama Haymitch prangayı kolayca yakaladı. Büyük olasılıkla atmamı bekliyordu. "Başka bir şey?"</p>

  <p class="heading0">Gitmek üzere ayağa kalktı. "Beklerken... öğle yemeğini yedim."</p>

  <p class="heading0">Gözlerim başucumda duran boş güveç kâsesiyle tepsiye kaydı. Yastığıma doğru, "Seni şikâyet edeceğim," diye mırıldandım.</p>

  <p class="heading0">"Hiç durma, tatlım." Şikâyet edecek tiplerden olmadığımı çok iyi bilmenin güven duygusuyla çıkıp gitti.</p>

  <p class="heading0">Yeniden uyumak istiyordum ama huzursuzdum, önceki günün görüntüleri şimdiki zamana doğru sel gibi akmaya başlamışlardı. Bombardıman, uçakların alevler içinde yere çakılmaları, artık var olmayan yaralıların yüzleri, ölümü her yönüyle zihnimde canlandırıyordum. Bir bombanın yere düşüşünü görmemden hemen önceki an, uçağımın kanadının havaya uçuşunu hissetmek ve bilinç kaybına sersemletici bir pikeyle dalmak, çaresizlik içinde yatağıma çivilenmiş halde yatarken, ambar çatışırım üzerime çöküşünü izlemek. Şahsen ya da bantta gördüklerim. Yayımı çekerek neden olduklarım. Hafızamdan silmeyi asla beceremeyeceklerim.</p>

  <p class="heading0">O akşam Finnick en yeni spotu birlikte seyredebilelim diye tepsisini alıp yatağıma geldi. Benim eski katımda bir odası vardı ama zihinsel sorunları sık sık nüksettiği için, daha çok hastanede kalıyordu. İsyancılar Messalla'nın kurguladığı "Çünkü kim olduklarını ve ne yaptıklarını biliyorsunuz" spotunu yayınladılar. Çekimin arasına Gale, Boggs ve Cressida'nın olay anını anlattıkları görüntüler serpiştirilmişti. Sonrasında neler olacağını bildiğim için, hastanedeki karşılanışımı izlemek çok &nbsp;zordu. Bomba yağmuru çatıya inerken, yüzümü yastığa gömdüm ve ancak bütün kurbanların ölümünden sonra çekilen, en sondaki kısa görüntüme bakabildim.</p>

  <p class="heading0">En azından Finnick görüntüler sona erince alkışlamak ya da mutlu davranmak gibi bir şey yapmamıştı. Yalnızca, "İnsanlar neler olduğunu bilmeliydi," demekle yetindi. "Artık biliyorlar."</p>

  <p class="heading0">"Haydi, tekrar gösterilmeden şu televizyonu kapatalım," diye bastırdım. Ancak Finnick'in eli uzaktan kumandaya uzanırken, "Bekle!" diye haykırdım. Capitol özel bir yayın başlatıyordu ve bir şey bana fazlasıyla tanıdık gelmişti. Evet, Caesar Flickerman. Konuğunun kim olacağını tahmin etmek hiç zor değildi.</p>

  <p class="heading0">Peeta'nın fiziksel dönüşümü beni şoke etmişti. Birkaç gün önce gördüğüm sağlıklı ve ışıl ışıl bakışlı çocuk en az yedi sekiz kilo kaybetmişti ve ellerinde sinirli bir titreme baş göstermişti. Ona hâlâ çok iyi bakıyorlardı. Ama gözaltı torbalarını saklayamayan boyanın ve hareket ederken hissettiği acıyı gizleyemeyen kıyafetlerin altında fena halde zarar görmüş biri vardı.</p>

  <p class="heading0">Olup bitenleri anlamaya çalışırken başım dönüyordu. Onu daha... Dört, hayır beş gün önce görmüştüm. Nasıl bu kadar hızlı bozulabilmişti? Bu kadar kısa zamanda ona ne yapmış olabilirlerdi ki? Ve o anda kafama dank etti. Caesar'la yaptıkları ilk röportajın görüntülerini zihnimde olabildiğince canlandırmaya ve zamanıyla ilgili bir ipucu yakalamaya çabaladım. Hiçbir şey yoktu. Röportajı arenayı havaya uçurmamdan bir, iki gün sonra kaydetmiş ve o zamandan bu zamana ona istediklerini yapmış olabilirlerdi. "Ah, Peeta..." diye fısıldadım.</p>

  <p class="heading0">Caesar mıntıkalar için propaganda bantları çektiğim dedikodularıyla ilgili sorular sormaya başlamadan önce, birbirlerine boş boş baktılar. Peeta, "Belli ki onu kullanıyorlar," dedi. “İsyancıları coşturmak için. Savaşta neler olup bittiğini gerçekten bildiğinden bile şüpheliyim. Nelerin tehlikede olduğunu da."</p>

  <p class="heading0">Caesar, "Ona söylemek istediğin herhangi bir şey var mı?" diye sordu.</p>

  <p class="heading0">"Var," dedi Peeta. Doğrudan kameraya, gözlerimin içine bakıyordu. "Aptallık etme, Katniss. Kendini düşün. Seni insanlığın yok edilişinde kullanabilecekleri bir silaha dönüştürmüşler. Gerçekten bir etkin varsa, yaşananların frenlenmesi için kullan. Savaşı çok geç olmadan durdurmak için. Kendine bir sor, birlikte çalıştığın insanları gerçekten tanıyor musun? Neler olup bittiğini gerçekten biliyor musun? Ve yanıtın hayırsa, o zaman bunları öğren... "</p>

  <p class="heading0">Siyah ekran. Panem mührü. Şov sona ermişti.</p>

  <p class="heading0">Finnick uzaktan kumandanın kapatma düğmesine bastı. Bir dakikaya kalmaz, insanlar Peeta’nın durumu ve ağzından çıkan sözlerle ilgili hasar kontrolü yapmak üzere odama doluşurlardı. Onları geri püskürtmem gerekecekti. Ancak gerçek şuydu; ne isyancılara, ne Plutarch'a ne de Coin'e güvenmiyordum. Bana doğruyu&nbsp;söylediklerinden emin değildim. Bunu gizleyemezdim. Ayak sesleri yaklaşıyordu.</p>

  <p class="heading0">Finnick kollarımı sıkıca tuttu. "Görmedik"</p>

  <p class="heading0">"Ne?" dedim.</p>

  <p class="heading0">"Peeta'yı görmedik. Yalnızca Sekiz'deki spotu seyrettik. Görüntüler seni üzünce kapattık. Anladın mı?" diye sordu. Kafamı salladım. "Yemeğini bitir." Kendimi toparlanmaya zorladım. Plutarch ve Fulvia içeri girdiklerinde ağzım ekmek ve lahanayla doluydu. Finnick, Gale'in kamerada ne kadar iyi göründüğünden bahsediyordu. Spot için onları tebrik ettik. Çok güçlü göründüğünü ve bittiği zaman televizyonu kapattığımızı açıkça belirttik. Rahatlamışa benziyorlardı. Bize inanmışlardı.</p>

  <p class="heading0">Peeta'dan bahseden olmadı.</p>
</body>
</html>
