<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>9</i></b></h2>

  <p class="heading0">İlk birkaç denememin dile getirilemeyecek kâbuslarla kesintiye uğramasının ardından, uyumaya çalışmaktan vazgeçtim. Sonrasında, kıpırdamadan yattım ve birileri beni kontrol etmeye gelince uyuyormuş gibi soluk alıp verdim. Sabah hastaneden taburcu edilirken kendimi zorlamamam öğütlendi. Cressida yeni bir Alaycı Kuş spotu için birkaç satırlık bir kayıt yapmamı rica etti. Öğle yemeğinde insanların Peeta’nın ekrandaki son haliyle ilgili yorum yapmasını bekledim ama kimseden ses çıkmadı. O görüntüleri Finnick ve benden başka gören birileri mutlaka olmalıydı.</p>

  <p class="heading0">Eğitimim vardı, ancak Gale'in Beetee'yle birlikte silahlar ya da ona benzer bir şey üzerinde çalışması gerektiği için, Finnick'i ormana götürme izni aldım. Bir süre ortalıkta dolaştıktan sonra, iletişim aygıtlarımızı bir çalının altına bıraktık. Güvenli bir mesafeye ulaşınca, oturup Peeta'nın görüntülerini konuştuk.</p>

  <p class="heading0">"Bu konuda tek söz edildiğini duymadım," dedi Finnick. "Sana bir şey söyleyen oldu mu?" Başımı salladım. "Gale bile mi?" diye sormadan önce kısa bir an duraksadı. Gale'in Peeta'nın mesajı hakkında dürüstçe hiçbir şey bilmediği umuduna tutunmaya çabalıyordum. Ama içimden bir ses bildiğini söylüyordu. "Belki de sana yalnızken anlatmak için uygun anı bekliyordur."</p>

  <p class="heading0">"Belki," dedim.</p>

  <p class="heading0">Sessizliğimiz bir geyiğin görüş alanımıza gireceği kadar uzun sürdü. Okumu çekip geyiği yere serdim. Çite dönüş yolunda hayvanı Finnick sürükledi.</p>

  <p class="heading0">Akşam yemeğinde, güvecin içinde incecik kıyılmış geyik eti vardı. Yemekten sonra Gale bana kompartıman E'ye kadar eşlik etti. Ona neler olduğunu sorduğum zaman, Peeta'nın bahsi yine hiç geçmedi. Annem ve kız kardeşim uykuya dalınca, inci tanesini çekmeceden çıkardım ve avucumda sımsıkı tutarak ve Peeta'nın sözlerini zihnimde yeniden canlandırarak uykusuz bir gece daha geçirdim. <i>"Kendine bir sor, birlikte çalıştığın insanları gerçekten tanıyor musun? Neler olup bittiğini gerçekten biliyor musun? Ve yanıtın hayırsa, o zaman bunları öğren</i>... " Öğren... Ama neyi? Kimden? Peeta, Capitol'ün ona söylediklerinden başka ne bilebilir ki? Bu yalnızca Capitol'ün propagandasının bir parçasıydı. Kuru gürültü. Fakat Plutarch da bunun Capitol'ün sözleri olduğunu düşünüyorsa, neden bana hiç bahsetmedi? Neden hiç kimse bana ya da Finnick'e tek söz etmedi?</p>

  <p class="heading0">Bu fikir çatışmasının altında sıkıntımın asıl kaynağı yatıyordu. Peeta. Ona ne yapmışlardı? Ve şimdi ne yapacaklardı? Snow'un onun da, benim de isyandan habersiz olduğumuz hikâyesini yutmadığı belliydi. Şimdi benim Alaycı Kuş olarak ortaya çıkmamla şüpheleri güçlenmişti. Peeta isyancıların taktiklerini ya da işkencecilerine söyleyeceği şeyleri ancak uydurabilirdi. Söylediği yalanlar ortaya&nbsp;çıktığı zaman, ciddi bir ceza görecekti. Kim bilir kendini benim tarafımdan nasıl terk edilmiş hissediyordu. İlk röportajında beni hem Capitol'den hem isyancılardan korumaya çalışmıştı. Bense, onu korumaktan aciz olmam bir yana, daha büyük dehşetlerin içine atmıştım.</p>

  <p class="heading0">Sabah olunca kolumu duvarın içine soktum ve uykulu gözlerle günün programına baktım. Kahvaltıdan hemen sonra Prodüksiyon'a gidecektim. Yemek salonunda sıcak tahıl, süt ve pancar püresinden oluşan kahvaltımı mideye indirirken, gözüm Gale'in bileğindeki iletişim kelepçesine takıldı. "O kelepçeyi ne zaman geri aldın, Asker Hawthorne?" diye sordum.</p>

  <p class="heading0">"Dün. Seninle sahada olacaksam, iletişim yedeği olarak yanımda taşımam gerektiğini düşünmüşler" dedi.</p>

  <p class="heading0">Bana iletişim kelepçesi öneren olmamıştı. Acaba istesem, bana da bir tane verirler miydi? "Sanırım ikimizden birinin ulaşılabilir olması lazım," derken sesim manidardı.</p>

  <p class="heading0">"Bu da ne demek?" dedi.</p>

  <p class="heading0">"Hiç. Senin sözlerini tekrar ettim, o kadar," dedim. "Ve ulaşılabilir olanın sen olman gerektiği konusunda hemfikirim. Umarım ben de sana hâlâ ulaşabilir durumdayımdır."</p>

  <p class="heading0">Bakışlarımız kilitlenirken, Gale'e ne kadar kızgın olduğumu fark ettim. Peeta'nın propaganda spotunu görmediğine bir an olsun inanmadığımı. Bana bundan bahsetmediği için, kendimi tamamen ihanete uğramış gibi hissettiğimi. Birbirimizi ruh halimi okuyabileceği ve bu halime neyin sebep olduğunu anlayabileceği kadar iyi tanıyorduk.</p>

  <p class="heading0">"Katniss..." diye başladı. Suçluluk duygusu sesine yansımıştı bile.</p>

  <p class="heading0">Tepsimi aldım, kirli bulaşıkların toplandığı alana yürüdüm ve gürültüyle raflardan birine yerleştirdim. Koridora çıktığımda, bana yetişmişti.</p>

  <p class="heading0">Kolumu tutarken, "Neden bir şey söylemedin?" diye sordu.</p>

  <p class="heading0">"Ben mi neden söylemedim?" Kolumu çekip kurtardım. "Sen neden söylemedin, Gale? Bu arada, dün akşam sana neler olduğunu sorarken, zaten söylemiştim."</p>

  <p class="heading0">"Üzgünüm. Tamam mı? Ne yapacağımı bilemedim. Sana söylemek istedim ama herkes Peeta'nın kaydını görmenin seni hasta edeceğinden korkuyordu," dedi.</p>

  <p class="heading0">"Haklıymışlar. Etti. Ama senin Coin için bana yalan söylemen kadar değil." O anda iletişim kelepçesi ötmeye başladı. "İşte. Koşsan iyi olur. Ona anlatacak şeylerin vardır."</p>

  <p class="heading0">Bir an yüzünden gerçek bir kırgınlık geçti. Ve hemen sonra yerini soğuk öfkeye bıraktı. Topuklarının üzerinde dönüp gitti. Belki ona açıklaması için fırsat bırakmayarak fazla kindar davranmıştım. Belki de hepsi yalan söyleyerek beni korumaya çalışıyorlardı. Umurumda değildi. Benim iyiliğim için bana yalan söyleyen insanlardan bıkıp usanmıştım. Çünkü genelde daha çok kendi iyilikleri için yalan söylüyorlardı. Katniss'e isyan konusunda yalan söyleyelim ki delice bir şey yapmasın. Onu arenaya her şeyden habersiz halde gönderelim ki kolayca avlayalım. Ona Peeta’nın kaydından bahsetmeyelim; çünkü bu onu hasta eder ve ondan sağlam haliyle bile iyi bir performans elde etmek yeterince zor zaten.</p>

  <p class="heading0">Gerçekten hasta gibiydim. Kalbim ağrıyordu. Ve Prodüksiyon günü için fazla yorgundum. Ama Yeniden Yaratılma odasının kapısına varmış bulunduğum için, içeri girdim. Bugün 12. Mıntıka'ya döneceğimizi öğrendim. Cressida, Gale ve benimle yıkılmış şehrimize ışık tutacak, doğaçlama röportajlar yapmak istiyordu.</p>

  <p class="heading0">Yüzüme dikkatle bakarak, "Tabii ikiniz için de bir sakıncası yoksa," dedi.</p>

  <p class="heading0">"Ben varım," dedim. Hazırlık ekibim beni giydirip saçlarımı ve makyajımı yaparken, suskun ve kaskatı bir manken gibi öylece dikildim. Makyajım kendini göstermeyecek ve yalnızca uykusuz gözlerimin çevresindeki halkaları kapatacak kadar hafifti.</p>

  <p class="heading0">Boggs benimle Hangar'a kadar indi ama ön selamlaşma dışında pek bir şey konuşmadık. Özellikle maskesinin içinde çok rahatsız göründüğü için, 8'deki itaatsizliğim konusunda ikinci bir konuşma yapmak zorunda kalmadığım için minnettardım.</p>

  <p class="heading0">Anneme 13. Mıntıka'dan ayrıldığıma dair mesaj göndermeyi ve tehlikeli olmayacağının altını çizmeyi son anda akıl ettim. 12'ye yapacağımız kısa süreli yolculuk için bir hava aracına bindik ve Plutarch, Gale ve Cressida'nın bir haritanın üstüne eğildikleri masaya yönlendirildim. Bana ilk birkaç propaganda spotunun önce/sonra etkilerini gösterirken, Plutarch'ın durumdan ne kadar hoşnut olduğu her halinden belliydi. Pek çok mıntıkada güç bela tutunabilen isyancılar, bir araya toplanmışlardı. 3 ve 11'i -ki Panem'in ana gıda kaynağı olduğu için ikincisi hayati önem taşıyordu-almışlar ve daha pek çok mıntıkaya baskınlar düzenlemişlerdi.</p>

  <p class="heading0">Plutarch, "Umut vaat edici," dedi. "Hem de fazlasıyla. Fulvia <i>Hatırlıyoruz</i> spotlarının ilkini bu akşama hazır edecek. Bu sayede mıntıkaları kendi ölüleriyle tek tek hedef alabileceğiz. Finnick kelimenin tam anlamıyla muhteşem."</p>

  <p class="heading0">"Aslında izlemesi acı verici" dedi Cressida. "Çoğunu şahsen tanıyordu."</p>

  <p class="heading0">"Bu kadar etkili olmasının asıl nedeni bu," dedi Plutarch. "Kalpten geliyor. Hepiniz çok iyi iş çıkarıyorsunuz. Coin daha mutlu olamazdı."</p>

  <p class="heading0">Gale onlara söylememişti demek. Peeta'yı görmemiş gibi davrandığımı ve&nbsp;benden gizledikleri için ne kadar öfkelendiğimi anlatmamıştı. Ancak sanırım bu, çok ufak ve çok geç kalmış bir tavırdı; çünkü konuyu hâlâ aklımdan çıkaramıyordum. Bir önemi de yoktu. O da benimle konuşmuyordu zaten.</p>

  <p class="heading0">Haymitch'in yanımızda olmadığını ancak Çayır'a indiğimiz zaman fark ettim. Plutarch'a yokluğunu sorduğum zaman, başını sallamakla ve, "Kaldıramayacaktı," demekle yetindi.</p>

  <p class="heading0">"Haymitch? Ve bir şeyi kaldıramamak? Şuna bir gün tatil yapmak istedi desek?"</p>

  <p class="heading0">"Sanırım kurduğu cümle, 'Yanımda bir şişe olmadan, kaldıramam,' şeklindeydi."</p>

  <p class="heading0">Gözlerimi çevirdim. Akıl hocam, onun içki zaafı ve kaldırabileceği ya da kaldıramayacağı şeyler konusunda sabrım tükeneli uzun zaman olmuştu. Ancak 12'ye dönmemizin üstünden beş dakika geçmeden, kendim de bir şişe içki ihtiyacı duymaya başlamıştım. 12'nin yok oluşunu -duymuş, dinlemiş, havadan görmüş ve küllerinin arasında dolaşmıştım- hazmettiğimi sanıyordum, öyleyse neden gördüğüm her şeyle taptaze bir kederle doluyordum? Oradan, dünyamı kaybettiğimi tamamen sindiremeyecek kadar erken mi ayrılmıştım? Yoksa bu zulmün bana böyle yepyeni gelmesi, bu yıkımı kendi gözleriyle incelerken Gale'in yüzündeki ifadeden mi kaynaklanıyordu?</p>

  <p class="heading0">Cressida ekibi işe benimle başlamak üzere eski evimize yönlendirdi. Ne yapmamı istediğim sordum. "İçinden ne gelirse," dedi. Kendi mutfağımda öylece dururken, içimden hiçbir şey gelmiyordu. Bir yığın anı arasında boğulur gibi hissettiğim için, kendimi evden geriye kalan tek çatı parçasına dalıp gitmiş halde buldum. Bir süre sonra Cressida, "Tamamdır, Katniss," dedi. "Devam edelim."</p>

  <p class="heading0">Gale eski adresinde paçayı benim kadar kolay yırtamadı. Cressida onu birkaç dakika sessiz görüntüledi. Ancak sonra Gale küllerin arasından eski hayatıyla ilgili bir kalıntı çıkarırken -çarpılmış bir ocak demiri- onu ailesi, işi ve Dikiş'teki yaşantı konusunda sorgulamaya başladı. Onu saldırı gecesine geri dönmeye ve evinden başlayıp Çayır'a, oradan ormana ve göle götürerek olanları yeniden canlandırmaya zorladı. Varlıklarını sevgili ormanıma bir tecavüz gibi gördüğüm için, film ekibi ve korumaların arasında dolaşırken zorlanıyordum. Burası Capitol'ün kötülüğüyle çoktan bozulmuş özel bir yer, bir sığınaktı. Çitin yanı başındaki kömürleşmiş kütükleri geride bıraktıktan çok sonra bile, ayaklarımız çürümeye yüz tutmuş cesetlere takılıyordu. Birilerinin görmesi için kaydetmemiz gerekir miydi?</p>

  <p class="heading0">Göle ulaştığımızda, Gale konuşma yeteneğini kaybetmişe benziyordu. Hepimiz -özellikle böcekkabukları içindeki Castor ve Pollux- ter içindeydik. Cressida mola ilan etti. Suya dalmayı, yüzeye çıktığımda tek başıma, çıplak ve&nbsp;gözlerden uzak olmayı dileyerek gölden bir avuç su aldım. Bir süre gölün çevresinde yürüdüm. Gölün kıyısındaki küçük beton eve ulaşınca, kapıda durdum ve Gale'i evden kurtardığı eğik demir çubuğu ocağın yanına yerleştirirken buldum. Bir an kendimi yalnız ve uzak bir geleceğe ait bir yabancıya bakar gibi hissettim. Vahşi ortamda dolaşırken yolunu kaybedip, kendini parçalanmış ağaç kütükleri, ocak ve demir çubuğun beklediği bu küçük sığınakta bulmuş, bu küçük kulübenin burada ne aradığını merak eden bir yabana. Gale döndü, gözlerime baktı. Buradaki son buluşmamızı hatırladığını biliyordum. Kaçıp kaçmamak konusunda tartıştığımız. Kaçsaydık, 12. Mıntıka hâlâ yerinde olur muydu? Sanırım olurdu. Ancak Capitol de hâlâ Panem'in başında olurdu.</p>

  <p class="heading0">Peynirli sandviçler elden ele dağıtıldı ve ağaçların gölgesine oturup yemeğimizi yedik. Ben konuşmak zorunda kalmamak için kasıtlı olarak grubun uzak bir köşesine, Pollux'un yanında oturmuştum. Aslında pek kimsenin konuştuğu da yoktu. Bu göreceli sessizlikte kuş sesleri ormanı teslim almış gibiydi. Pollux'u dirseğimle dürttüm ve başının tepesi taçlı küçük, siyah bir kuşu işaret ettim. Kuş başka bir dala adadı, bir an kanatlarım açıp küçük, beyaz lekelerini gösterdi. Pollux iğnemi işaret etti ve kaşlarını sorar gibi kaldırdı. Bunun bir Alaycı kuş olduğunu doğrulamak için kafamı salladım. Parmağımla, bekle, göstereyim diye işaret ettikten sonra, bir kuş ıslığı tutturdum. Alaycı kuş kafasını uzattı ve ıslığımı olduğu gibi tekrarladı. Ve sonra Pollux beni şaşırtarak, birkaç notalık bir ıslık çaldı. Kuş ona da yanıt verdi. Pollux'un yüzünde büyük bir neşe belirdi ve Alaycı kuşla melodi alışverişine girişti. Bunun uzun yıllardır ilk sohbeti olduğunu tahmin ediyordum. Müzik, Alaycı kuşları çiçeklerin balları çektiği gibi çekerdi. Kısa bir süre sonra, tepemizdeki dallarda yarım düzine kadar kuş belirmişti. Pollux koluma dokundu ve bir dal parçasıyla yere ŞARKI? yazdı.</p>

  <p class="heading0">Genelde böyle bir isteği geri çevirirdim ama bu şartlar altında Pollux'a hayır demek bir anlamda imkânsızdı. Ayrıca, Alaycı kuşların şarkı sesleri ıslıklarından çok farklıydı ve bunu Pollux'un da duymasını istiyordum. Bu yüzden, ne yaptığımı düşünmeden, Rue'nun 11'de iş gününün sona erdiğini haber vermek için söylediği dört notalık melodiyi söyledim. Sonunda katledilişinin fon müziğine dönüşen notaları. Kuşlar bunu bilmiyordu. Basit cümleyi kaptılar ve aralarında tatlı bir uyumla, bir ileri bir geri atışmaya başladılar. Tıpkı, Açlık Oyunları'nda mutasyonların ağaçlardan fırlayıp bizi Cornucopia'ya kadar kovaladıkları ve Cato'yu kanlı bir posaya çevirdikleri o dakikaların hemen öncesinde olduğu gibi.</p>

  <p class="heading0">"Gerçek bir şarkı söylediklerini duymak ister misin?" dedim. O anıları zihnimden silmek için her şeyi yapardım. Ayağa kalktım, ağaçlara doğru yürüdüm ve ellerimi kuşların tünediği akça ağacın sert gövdesine yasladım. Yasak olduğu için "İdam Ağacı" nı yüksek sesle söylemeyeli nereden baksanız on yıl oluyordu ama her sözcüğü aklımdaydı. Babam gibi, usulca, tatlı tatlı başladım.</p>

  <p class="heading0"><i>Geliyor musun o ağaca?</i></p>

  <p class="heading0"><i>Hani üç kişiyi öldürdü dedikleri</i></p>

  <p class="heading0"><i>O adamı sallandırdıkları ağaca</i></p>

  <p class="heading0"><i>Çok tuhaf şeyler olmuştu orada</i></p>

  <p class="heading0"><i>Gece yarısı buluşsaydık o idam ağacında</i></p>

  <p class="heading0"><i>Daha tuhaf olmazdı aslında.</i></p>

  <p class="heading0"><br /></p>

  <p class="heading0">Yeni bir melodi sunduğumu fark edince, Alaycı kuşlar da şarkılarını değiştirdiler.</p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i>Geliyor musun o ağaca?</i></span><br /></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i>Hani ölü adamın aşkına kaçması için yakardığı</i></span><br /></i></span></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i><span style="font-style: normal;"><i>Çok tuhaf şeyler olmuştu orada</i></span><br /></i></span></i></span></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i><span style="font-style: normal;"><i><span style="font-style: normal;"><i>Gece yarısı buluşsaydık o idam ağacında</i></span><br /></i></span></i></span></i></span></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i><span style="font-style: normal;"><i><span style="font-style: normal;"><i><span style="font-style: normal;"><i>Daha tuhaf olmazdı aslında.</i></span><br /></i></span></i></span></i></span></i></span></p>

  <p><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><br /></span></p>

  <p class="heading0">Kuşların dikkatini çekmeyi başarmıştım. Çok basit ve çok az farklılıkla tam dört kez tekrarlandığı için, bir kıta daha söylediğim zaman, melodiyi kapmış olacaklardı.</p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i>Geliyor musun o ağaca?</i></span><br /></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i>Hani ikimizin de özgür olmamız için</i></span><br /></i></span></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i><span style="font-style: normal;"><i>Kaçmanı söylediğim ağaca</i></span><br /></i></span></i></span></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i><span style="font-style: normal;"><i><span style="font-style: normal;"><i>Çok tuhaf şeyler olmuştu orada</i></span><br /></i></span></i></span></i></span></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i><span style="font-style: normal;"><i><span style="font-style: normal;"><i><span style="font-style: normal;"><i>Gece yarısı buluşsaydık o idam ağacında</i></span><br /></i></span></i></span></i></span></i></span></p>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i><span style="font-style: normal;"><i><span style="font-style: normal;"><i><span style="font-style: normal;"><i><span style="font-style: normal;"><i>Daha tuhaf olmazdı aslında.</i></span></i></span></i></span></i></span></i></span></i></span></p>

  <p class="heading0"><br /></p>

  <p class="heading0">Ağaçlar huşu içindeydi. Esintide yaprakların hışırtısından başka bir şey duyulmuyordu. Ama ne bir Alaycı kuş ne de bir başkası, tek bir kuşun sesi çıkmıyordu. Peeta haklıydı. Ben şarkı söyleyince sessizliğe gömülüyorlardı. Babamda da olduğu gibi.</p>

  <p class="heading0"><i>Geliyor musun o ağaca?</i></p>

  <p class="heading0"><i>Boynuna ilmekten bir kolye tak, dur yanımda.</i></p>

  <p class="heading0"><i>Çok tuhaf şeyler olmuştu orada</i></p>

  <p class="heading0"><i><span style="font-style: normal; border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i>Gece yarısı buluşsaydık o idam ağacında</i></span><br /></i></p>

  <p class="heading0"><i><span style="font-style: normal; border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><i><span style="font-style: normal;"><i>Daha tuhaf olmazdı aslında.</i></span><br /></i></span></i></p>

  <p><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><br /></span></p>

  <p class="heading0">Kuşlar devam etmemi bekliyorlardı. Ama hepsi bu kadardı. Son kıtayı söylemiştim. Bu durgunlukta bir sahne aklıma gelmişti. Babamla ormanda geçirdiğimiz bir günün ardından evdeydim. Yerde henüz bir bebek olan Prim'le "İdam Ağacı"nı söylüyordum. Şarkıda söylediği gibi, eski sicim parçalarından ikimize kolyeler yapıyordum. Sözcüklerin gerçek anlamını bilmeden... Melodi basit ve uyum sağlanması kolaydı ama zaten o günlerde bir ya da iki defadan sonra müziğe uydurulmuş hemen her şeyi kolayca ezberleyebiliyordum. Birden, annem sicim kolyeleri elimizden çekip aldı ve babama bağırmaya başladı. Ben ağlamaya başladım; çünkü annem hiç bağırmazdı. Sonra Prim de bir ağlama tutturdu ve saklanmak için dışarı kaçtım. Yalnızca tek bir saklanma noktam -Çayır'daki bir hanımeli ağacının altı- olduğu için, babam beni derhal buldu. Beni sakinleştirdi ve her şeyin yolunda olduğunu söyledi. Artık o şarkıyı söylemesek iyi olacaktı, o kadar. Annem şarkıyı unutmamı istiyordu. Tabii bu yüzden, o sözcükler dönülmez biçimde beynime kazınıverdiler.</p>

  <p class="heading0">Şarkıyı ne babam ne de ben bir daha söyledik, hatta bahsi bile geçmedi. Babam öldükten sonra, şarkı sık sık aklıma düşer oldu. Büyüdükçe sözleri anlamaya başladım. Başlangıçta bir adam kız arkadaşını gece yarısı buluşmaya ikna etmeye uğraşıyormuş gibi geliyordu. Ama cinayetten ötürü idam edilmiş bir adamın asıldığı bir ağaç, randevulaşmak için tuhaf bir yerdi. Katilin sevgilisinin bu öldürme işiyle bir alakası olsa gerekti ya da onu her hâlükârda cezalandıracaklardı; çünkü katilin cesedi, kaçıp gitmesi için yalvarıyordu. Bu kısmının -konuşan ceset olayının- tuhaf olduğu ortadaydı. Ancak "İdam Ağacı" sinir bozucu olmaya ancak üçüncü kıtada başlıyordu. Şarkıyı söyleyen kişinin ölü bir katil olduğunu fark ediyordunuz. Ve hâlâ o idam ağacında olduğunu. Ve her ne kadar sevgilisine kaçmasını söylese de, onunla buluşmak için gelip gelmeyeceğini sormaya devam ediyordu. İnsanın canını en çok sıkan yeri, "Hani ikimizin de özgür olmamız için kaçmanı söylediğim ağaca," kısmıydı çünkü başlangıçta adamın kıza tahminen güvenli bir yere kaçmasını söylediği zamandan bahsettiğini sanıyordunuz. Ama sonra ona kaçmasını kastetmiş olabilir mi diye sorgulamaya başlıyordunuz. Ölüme. Son bölümde beklediğinin bu olduğu açıkça ortaya çıkıyordu. Sevgilisi, sicimden kolyesiyle, ölü olarak ağaçta, yanında sallanıyordu.</p>

  <p class="heading0">Eskiden adamın hayal edilebilecek en ürkütücü tip olduğunu düşünürdüm. Şimdi ise, Açlık Oyunları'ndan edindiğim ipuçlarıyla, adamı detayları bilmeden yargılamamak gerektiğine karar vermiştim. Belki de sevgilisi zaten ölüme mahkum edilmişti ve o durumu kolaylaştırmaya çalışıyordu. Onu beklediğini bilsin istiyordu. Ya da onu geride bıraktığı yerin ölümden beter olduğunu düşünüyordu.&nbsp;Ben de Capitol'den kurtarabilmek için Peeta'yı şırıngayla öldürmeyi düşünmemiş miydim? Gerçekten tek seçeneğim o muydu? Herhalde değildi, ancak o zaman için başka bir çözüm düşünememiştim.</p>

  <p class="heading0">"Yine de annemin olayın tamamını yedi yaşındaki bir çocuk için fazla çarpık bulduğunu tahmin ediyordum, özellikle de kendi sicim kolyelerini yapan bir çocuk için. Asılmak yalnızca hikâyelerde olan bir şey de değildi. 12'de sayısız insan aynı şekilde idam edilmişti. Müzik dersinde bütün sınıfın önünde bu şarkıyı söylememi istemeyeceğinden emin olabilirdiniz. Burada Pollux'a söylememden de hoşnut olmayacağı kesindi ama en azından... Ya da durun, hayır, yanılıyordum. Yan gözle bakınca, Castor'un beni çekmekte olduğunu gördüm. Herkes büyük bir dikkatle beni izliyordu. Ve Pollux'un yanaklarından aşağı yaşlar süzülüyordu; çünkü ürkütücü şarkımın hayatındaki korkunç bir olayı su yüzüne çıkardığına hiç şüphe yoktu. Harika. İç geçirerek arkama, ağaç gövdesine yaslandım. Alaycı kuşlar "İdam Ağacı"nı şakımaya başlamak için o anı seçtiler. Onların ağzından çok güzel geliyordu. Kameraya alındığımın bilinciyle sessizce ayağa kalktım ve Cressida'nın, "Kes!" diyen sesini duydum.</p>

  <p class="heading0">Plutarch gülerek yanıma geldi. "Bu şeyleri nereden buluyorsun? Uydursak bile kimse inanmazdı!" Beni kollarıyla sardı ve alnımın ortasına gürültülü bir öpücük kondurdu. "Sen altından yapılmışsın!"</p>

  <p class="heading0">"Kamera için yapmadım," dedim.</p>

  <p class="heading0">"O zaman kayıtta oldukları için şanslıyız," dedi. "Haydi, millet. Şehre dönüyoruz!"</p>

  <p class="heading0">Ormanın içinde ağır ağır ilerlerken büyük bir kaya parçasına denk geldik. Gale ve ben, rüzgârda bir koku yakalamış bir çift köpek gibi, başlarımızı aynı yöne çevirdik. Cressida durumu fark etti ve o tarafta ne olduğunu sordu. Ne yaptığımızın farkında olmadan, eskiden av için orada buluştuğumuzu söyledik. Aslında pek önemli bir şey olmadığı konusunda ısrar etmemize rağmen, görmek istedi.</p>

  <p class="heading0"><i>Mutlu olduğum bir yerden başka bir şey değil</i>, diye düşündüm.</p>

  <p class="heading0">Vadiye bakan kaya çıkıntımız. Belki her zamankinden biraz daha az yeşillerdi ama böğürtlen çalılıklarının dalları meyve yüklüydü. Sayısız avlanma, tuzak kurma, balık tutma, bir şeyler toplama, ormanın içinde aylaklık etme, av çantalarımızı doldururken düşüncelerimizi boşaltma günümüz burada başlamıştı. Burası rızkımıza ve akıl sağlığımıza açılan kapıydı. Ve biz birbirimizin anahtarıydık.</p>

  <p class="heading0">Şimdi artık kaçılacak bir 12. Mıntıka, atlatılacak Barış Muhafızları, doyurulacak boş mideler yoktu. Capitol hepsini alıp götürmüştü ve Gale'i de kaybetmeme ramak kalmıştı. Bizi bunca yıldır birbirimize sıkı sıkı bağlayan karşılıklı ihtiyaç yapışkanı eriyip gidiyordu. Aramızdaki boşluklarda ışık değil,&nbsp;karanlık yamalar vardı. Bugün, 12'nin dehşet verici yok oluşu karşısında birbirimizle konuşamayacak kadar öfkeli olmamız nasıl mümkün olabilirdi?</p>

  <p class="heading0">Gale bana yalan söylemiş kadar olmuştu. İyiliğim için endişelenmiş bile olsa, bu kabul edilebilir bir şey değildi. Gerçi özrü samimi görünmüştü. Ve ben yalanını, canının yandığından emin olacak şekilde yüzüne vurmuştum. Bize neler oluyordu böyle? Aramız neden açılmıştı? Her şey arapsaçına dönmüştü ama ben bir şekilde, sorunlarımızın kökenine dönmemiz halinde, her şeyin merkezinde kendi hareketlerimi bulacağımı hissediyordum. Onu gerçekten kendimden uzaklaştırmak istiyor muydum?</p>

  <p class="heading0">Parmaklarım bir böğürtleni kavrayıp dalından kopardı. Meyveyi baş ve işaret parmaklarımın arasında usul usul çevirdim. Ve birden Gale'e dönüp ona fırlattım. "Ve şans..." diye başladım. Vurup başka bir yöne düşmesini sağlamak ve kabul etmek arasında tercih yapacak zamanı kalsın diye çok yüksekten atmıştım.</p>

  <p class="heading0">Gale'in bakışları meyveyi değil, beni takip ediyordu ama son anda ağzını açtı ve böğürtleni yakaladı. Çiğnedi, yuttu ve uzun bir duraksamanın ardından, "... daima sizden yana olsun," dedi. Ama dedi.</p>

  <p class="heading0">Cressida bizi kayaların içinde, birbirimize değmememizin imkânsız olduğu bir girintiye oturttu ve av hakkında konuşmaya ikna etti. Bizi ormana çeken şeyin ne olduğunu, nasıl tanıştığımızı, en sevdiğimiz anları sordu. Anlar, vahşi köpekler ve kokarcalarla ilgili geçmiş aksilikleri anlatırken gevşeyip biraz biraz gülüşmeye başlamıştık. Sohbet, silah kullanma yeteneğimizi 8'deki bombalamaya dönüştürmemiz konusuna kayınca, ben sustum. Gale ise yalnızca, "Geç kalınmış bir durum," dedi.</p>

  <p class="heading0">Şehir meydanına vardığımızda, öğleden sonra akşama dönüşüyordu. Cressida'yı fırından geriye kalan enkaza götürdüm ve ondan bir şeyler çekmesini istedim. Toparlayabildiğim tek duygu müthiş bir bitkinlikti. "Peeta, burası senin evin. Bombardımandan bu yana, ailenden hiç kimseden haber alınamadı. On İki artık yok. Ve sen ateşkes çağrısında bulunuyorsun, öyle mi?" Boşluğa baktım. "Seni duyacak kimse kalmadı."</p>

  <p class="heading0">Bir zamanlar darağacı olan metal yığınlarının önünde dururken, Cressida, ikimizden birinin işkence görüp görmediğini sordu. Gale tişörtünü çekip açtı ve kameraya sırtını döndü. Kırbaç izlerine bakakalmıştım. Kırbaçların fısıltısını bir kez daha duyar gibiydim. Bileklerinden asılı, bilincini yitirmiş, kanlar içindeki hali gözümün önüne geldi.</p>

  <p class="heading0">"Ben tamamım," dedim. "Galipler Köyü'nde buluşuruz. Annem için... Bir şey yapacağım... "</p>

  <p class="heading0">Sanırım oraya yürüdüm, ancak kendime geldiğimde ilk fark ettiğim şey, Galipler Köyü'ndeki mutfak dolaplarımızın önünde, yerde oturmuş büyük bir&nbsp;dikkatle seramik kavanozları ve cam şişeleri bir kutuya diziyor olduğumdu. Kırılmalarına engel olmak için aralarında temiz pamuk bandajlar yerleştiriyordum. Kuru çiçek demetleri bağlıyordum.</p>

  <p class="heading0">Birden komodinimin üstündeki gülü hatırladım. Gerçek miydi? Eğer öyleyse, hâlâ yukarıda mıydı? Gidip bakmak için duyduğum müthiş arzuyu bastırmakta zorlanıyordum. Gül oradaysa, beni yeniden korkutmaktan başka işe yaramayacakta. Paketleme işini hızlandırdım.</p>

  <p class="heading0">Dolaplar boşalıp ayağa kalktığımda, Gale'i mutfağımda, karşımda buldum. Karşımda böyle sessizce bitivermiş olması rahatsız ediciydi. Masaya yaslanmış, parmaklarını ahşap zemininin üstünde iyice açmıştı. Kutuyu aramıza bıraktım. "Hatırlıyor musun?" dedi. "Beni burada öpmüştün."</p>

  <p class="heading0">Demek kırbaçlama olayından sonra aldığı ağır morfin dozu bu anıyı bilincinden silmeye yetmemişti. "Hatırladığım sanmıyordum," dedim.</p>

  <p class="heading0">"Unutmak için ölmem gerek. Belki o zaman bile unutamam," dedi. "Belki de ben de, İdam Ağacı'ndaki o adam gibi olacağım. Hâlâ yanıt bekleyen o adam gibi." Ağlarken hiç görmediğim Gale'in gözlerinde yaşlar parlıyordu. Düşmelerine mani olmak için öne uzanıp dudaklarımı dudaklarına bastırdım. İkimizde de sıcaklık, kül ve sefalet tadı vardı. Böyle nazik bir öpücük için şaşırtıcı bir lezzetti. Geri çekildi ve bana alaycı bir gülümsemeyle baktı. "Beni öpeceğini biliyordum."</p>

  <p class="heading0">"Nasıl?" dedim. Çünkü ben kendim bile bilmiyordum.</p>

  <p class="heading0">"Çünkü acı içindeyim," dedi. "Dikkatini çekmemin tek yolu bu." Kutuyu kaldırdı." Endişelenme, Katniss. Geçecek." Yanıt veremeden çıkıp gitti.</p>

  <p class="heading0">Bu son saldırısı üstünde iyice düşünemeyecek kadar bitkindim. 13'e kısa süreli yolculuğumuzu bir koltuğa kıvrılmış halde, Plutarch'ın artık insanoğlunun kullanımında olmayan silahlarla -en sevdiği konulardan biriydi- ilgili söylevini duymazdan gelmeye çalışarak geçirdim. Yüksekten uçan uçaklar, askeri uydular, hücre parçalayıcılar, insansız hava araçları, son kullanma tarihi olan biyolojik silahlar. Atmosferin yok oluşu, kaynakların tükenişi ya da ahlaki titizliklerle yok edilmiş silahlar. Bu tür oyuncakların yalnızca hayalini kurabilen ve hava araçları, karadan karaya atılan füzeler ve sıradan eski tip silahlarla idare etmek zorunda olan Baş Oyunkurucu'nun sesindeki gıptayı duymak zor değildi.</p>

  <p class="heading0">Alaycı Kuş tulumumdan kurtulunca, yemek yemeden doğruca yatağa gittim. Buna rağmen, Prim sabah beni sarsarak uyandırmak zorunda kaldı. Sabah kahvaltısından sonra programımı boş vererek malzeme dolabında şekerleme yapmaya çekildim. Tebeşir kutuları ve kalemler arasına kıvrılmış halde uyandığımda, akşam yemeği saati olmuştu bile. Ekstra büyük porsiyon bezelye çorbası içtikten sonra, Kompartıman E'ye dönmeye hazırlanırken Boggs yolumu kesti.</p>

  <p class="heading0">"Karargâh'ta toplantı var. Mevcut programını yok say," dedi.</p>

  <p class="heading0">"Anlaştık," dedim.</p>

  <p class="heading0">Umutsuz bir sesle, "Gün içinde takip ettin mi ki?" diye sordu.</p>

  <p class="heading0">"Kim bilir? Ben bir psikiyatri hastasıyım." Hastane bilekliğimi göstermek için bileğimi kaldırınca, artık yerinde olmadığını fark ettim. "Gördün mü bak? Bilekliğimi aldıklarını hile hatırlamıyorum. Beni neden Karargâh'a istiyorlar? Kaçırdığım bir şey mi var?"</p>

  <p class="heading0">"Sanırım Cressida sana On İki spotunu göstermek istiyordu. Ama herhalde yayınladıkları zaman görürsün," dedi.</p>

  <p class="heading0">"İşte bunun için bir programa ihtiyacım var. Spotların yayın zamanlarını gösteren bir programa," dedim. Bana bir bakış attı ama daha fazla yorum yapmadı.</p>

  <p class="heading0">İnsanlar Karargâh'a doluşmuşlardı ama bana Finnick ve Plutarch'ın arasında bir koltuk ayrılmıştı. Çoktan açılmış ekranlarda, Capitol'ün her zamanki yayınları dönüyordu.</p>

  <p class="heading0">"Neler oluyor? On İki spotunu izlemeyecek miydik?" diye sordum.</p>

  <p class="heading0">"Ah, hayır," dedi Plutarch. "Demek istediğim, belki. Beetee'nin bize tam olarak ne göstermek istediğini bilmiyorum."</p>

  <p class="heading0">"Beetee ülke çapında yayın kanalına girmenin bir yolunu bulduğunu düşünüyor," dedi Finnick. "Böylece bizim spotlar Capitol'de de yayınlanabilecek. Şu anda aşağıda, Özel Savunma'da bu konu üstünde çalışıyor. Bu akşam canlı yayın var. Snow bir demeç falan verecek herhalde. Sanırım başlamak üzere."</p>

  <p class="heading0">Capitol mührü, marş eşliğinde ekranda belirdi. Ve hemen ardından kendimi, milletini selamlayan Başkan Snow’un yılan gözlerine bakarken buldum. Kürsüsünü kendine siper almış gibi görünse de, yakasındaki beyaz gül olduğu gibi ortadaydı. Kamera, yan tarafta Panem'in projektörle yansıtılan bir haritasının önünde oturan Peeta'yı da görüntüye alacak şekilde geri çekildi. Peeta, yükseltilmiş bir sandalyede, ayakkabıları metal bir basamakla desteklenmiş halde oturuyordu. Protezli bacağının ayağını tuhaf, düzensiz bir ritimle yere vuruyordu. Üst dudağında ve alnında, pudra tabakasının altından ter damlacıkları fışkırmıştı. Ama beni en çok korkutan gözlerindeki öfkeli ancak odaklanamayan bakış oldu.</p>

  <p class="heading0">"Daha da kötü," diye fısıldadım. Finnick bana güç vermek ister gibi elimi tuttu. Dayanmaya çalıştım.</p>

  <p class="heading0">Peeta sıkıntılı bir tonla ateşkese gerek olduğundan söz etmeye başladı. Değişik mıntıkalarda anahtar yapılanmanın gördüğü zararın altını çizdi. O konuşurken, haritanın bir kısmı yıkım görüntülerini gösterecek şekilde ışıklandı.&nbsp;7'de yıkılmış bir baraj. Vagonlardan sızan toksik atık havuzunun ortasındaki raydan çıkıp devrilmiş bir tren. Yangın sonrasında çöken bir tahıl ambarı. Bütün bunları isyan hareketine bağlıyordu.</p>

  <p class="heading0">Bom! Birdenbire, fırının yıkıntıları önündeki görüntümle ekranda belirivermiştim.</p>

  <p class="heading0">Plutarch ayağa fırladı. "Başardı! Beetee yine araya girmeyi başardı!"</p>

  <p class="heading0">Peeta dikkati dağılmış halde geri geldiğinde, odada müthiş bir heyecan vardı. Beni monitörde görmüştü. Peeta bir su arıtma tesisinin bombalanması meselesiyle konuşmasına kaldığı yerden devam etmeye çalışırken, Finnick'in Rue'yu anlatan klibi araya girdi. Ve sonra olay, Capitol'ün teknik uzmanlarının Beetee'nin saldırısını savuşturmaya çalıştıkları bir yayın savaşına dönüşüverdi. Ancak hazırlıksız yakalanmışlardı ve görünüşe bakılırsa kontrolün elinde kalmayacağını önceden tahmin eden Beetee'nin elinde beş-on saniyelik kliplerden oluşan bir cephanelik vardı. Propaganda spotlarından seçme sahnelerin tuz biber olduğu resmi sunumun mahvoluşunu heyecanla izledik.</p>

  <p class="heading0">Plutarch sevinç spazmları geçirir, herkes Beetee'nin lehine tezahüratlar yaparken Finnick yanımda sessiz ve kıpırtısız oturmaya devam ediyordu. Odanın karşı tarafında duran Haymitch'in gözlerinde, kendi dehşetimin yansımasını gördüm. Peeta'nın, her sevinç gösterisiyle ellerimizin arasından biraz daha kayıp gittiğini ikimiz de biliyorduk.</p>

  <p class="heading0">Capitol mührü, düz bir sinyal sesiyle geri geldi. Bu görüntü yirmi saniye kadar ekranda kaldıktan sonra, Peeta ve Snow yeniden karşımızdaydılar. Sete tam bir karmaşa hâkimdi. Kabinlerinden delice sesler duyuyorduk. Snow öne atıldı ve isyancıların kendilerini suçlayıcı buldukları bilgilerin yayınlanmasına alenen engel olmaya çalıştıklarını, ancak gerçeğin ve adaletin galip geleceğini söyledi. Yayın, güvenlik yeniden sağlandığı zaman tekrarlanacaktı. Peeta'ya döndü ve bu geceki gösteriden sonra Katniss Everdeen'le ilgili yeni görüşleri olup olmadığını sordu.</p>

  <p class="heading0">Adım anılınca Peeta'nın yüzü harcadığı çabayı ele verecek şekilde büküldü. "Katniss... Bütün bunların sonu ne olacak sanıyorsun? Geriye ne kalacak? Hiç kimse güvende değil. Capitol'de de. Mıntıkalarda da. Ve sen... On Üç'te..." Hava almaya çalışır gibi derin bir iç çekti; gözlerinde delice bir bakış vardı. "Sabaha ölmüş olacaksın!"</p>

  <p class="heading0">Kameranın çekim alanında olmayan Snow, "Kesin şunu!" diye emretti. Beetee hastanenin önünde hareketsiz durduğum sahneyi üç saniyelik aralıklarla tekrar tekrar yayınlayarak olayı tam bir kaosa dönüştürdü. Ancak anlık görüntülerin arasında sette yaşanan gerçek zamanlı olaylara tanık olduk. Peeta'nın konuşmaya devam etme çabası. Devrilen kameranın kaydettiği beyaz seramik zemin. Çizmelerin gürültüsü. Peeta'nın acı dolu feryadıyla netleşen darbe&nbsp;etkisi.</p>

  <p class="heading0">Ve Peeta'nın seramik zemine fışkıran kanı.</p>
</body>
</html>
