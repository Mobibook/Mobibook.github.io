<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>12</i></b></h2>

  <p class="heading0"><i>Bugün ikisini de kaybedebilirdim.</i></p>

  <p class="heading0">Gale ve Peeta'nın seslerinin artık var olmadığı bir dünyayı hayal etmeye çalışıyordum. Eller donakalmış. Gözler artık kırpılmıyor. Cesetlerinin başında dikilip son bir kez baktıktan sonra, yattıkları odadan çıkıyorum. Ama dışarı çıkmak için kapıyı açtığımda karşımda yalnızca muazzam bir boşluk buluyorum. Geleceğimin ellerinde soluk gri bir hiçlikten başka bir şey yok.</p>

  <p class="heading0">Haymitch, "Bitene kadar seni uyutmalarını rica etmemi ister misin?" diye sordu. Şaka etmiyordu. Yetişkin hayatının tamamını bir şişenin dibinde, kendini Capitol'ün işlediği suçlara karşı uyuşturmaya çalışarak geçirmişti. İkinci Çeyrek Asır Oyunları'nın galibi olan on altı yaşındaki çocuğun geri dönmek için mücadele ettiği, sevdiği birileri -bir aile, dostlar ve belki bir ilk göz ağrısı- olmalıydı. Şimdi neredeydiler? Peeta ve ben ona emanet edilene dek hayatında hiç kimsenin olmaması nasıl bir şeydi? Snow onlara ne yapmıştı?</p>

  <p class="heading0">"Hayır," dedim. "Capitol'e gitmek istiyorum. Kurtarma görevinin parçası olmak istiyorum."</p>

  <p class="heading0">"Gittiler," dedi Haymitch.</p>

  <p class="heading0">"Ne kadar oldu? Yetişebilirim. Ben..." Ne? Ben ne?</p>

  <p class="heading0">Haymitch başım salladı. "Böyle bir şey asla olmayacak. Çok değerlisin ve zarar görmeye çok açıksın. Kurtarma harekâtı gerçekleşirken Capitol'ün dikkatini dağıtmak için seni başka bir mıntıkaya göndermekten söz ettiler. Ama hiç kimse bunun altından kalkabileceğine inanmadı."</p>

  <p class="heading0">"Lütfen, Haymitch!" Artık yalvarmaya başlamıştım. "Bir şeyler yapmalıyım. Burada ölüp ölmediklerini duymak için bekleyemem. Yapabileceğim bir şey mutlaka olmalı."</p>

  <p class="heading0">"Pekâlâ. Plutarch'la konuşayım. Sen olduğun yerde kal." Ama kalamazdım. Daha Haymitch'in ayak sesleri koridorda yankılanmaya devam ederken, yerimden fırlayıp aradaki perdeyi araladım ve Finnick'i ellerini yastık kılıfının içine sokmuş halde yüzüstü yatarken buldum. Onu gölgeli ve sessiz ilaç ülkesinden kafa gerçekliğe uyandırmanın korkakça -ve bir o kadar zalim- bir hareket olduğunu bilmeme rağmen, durmayıp uyandırdım. Çünkü bununla tek başıma yüzleşemezdim.</p>

  <p class="heading0">Ben durumumuzu açıklarken, daha önceki gergin hali gizemli biçimde yok oldu. "Görmüyor musun, Katniss. Bu bazı şeyleri belirleyecek öyle ya da böyle. Günün sonunda ya ölü olacaklar, ya da bizimle. Bu... Bu ummaya cesaret edemeyeceğimiz kadar iyi bir şey!"</p>

  <p class="heading0">Finnick'in tepkisi durumumuza güneşli bir bakış açışıydı, öte yandan, bu işkencenin son bulabileceği fikrinde insanı sakinleştiren bir şey vardı.</p>

  <p class="heading0">Perdeler iki yana ayrıldı ve Haymitch karşımızda belirdi. Kendimizi toplamayı başarabilirsek bizim için bir görev bulmuştu. 13'ün bombalanma sonrası görüntülerine hâlâ ihtiyaç vardı, "önümüzdeki birkaç saat içinde bu işi halledebilirsek, Beetee kurtarma harekâtı sırasında bunları yayınlayıp Capitol'ün dikkatini başka yöne çekmeyi başarabilir."</p>

  <p class="heading0">Finnick, "Evet, dikkat dağıtma," dedi. "Bir tür tuzak."</p>

  <p class="heading0">"İhtiyacımız olan şey, Başkan Snow'un bile gözlerini ayıramayacağı kadar ilgi çekici bir şey," dedi Haymitch. "Böyle bir şeyiniz var mı?"</p>

  <p class="heading0">Göreve yardımı dokunabilecek bir iş yapma fikri derhal odaklanmamı sağlamıştı. Kahvaltımı mideye indirip hazırlanırken, neler söyleyebileceğimi düşündüm. Başkan Snow kan içinde kalan zeminin ve güllerinin beni nasıl etkilediklerini merak ediyor olmalıydı. Madem kırılmamı istiyordu, o zaman ben de karşısına bir bütün olarak çıkardım. Fakat onu kameraya bakıp birkaç meydan okuyucu cümle haykırmakla ikna edemeyeceğimi biliyordum. Ayrıca bu, kurtarma ekibine zaman kazandırmazdı. Çıkışlar kısa süreli olurdu. Zaman alan, hikâyelerdi.</p>

  <p class="heading0">İşe yarayıp yaramayacağını bilmiyordum ama çekim ekibinin tamamı yerin üstünde toplanınca, Cressida'ya işe bana Peeta hakkında sorular sorarak başlamasını rica ettim. Daha önce sinir krizi geçirdiğim kırık mermer sütuna oturdum, kırmızı ışığı ve Cressida'nın sorusunu beklemeye başladım.</p>

  <p class="heading0">"Peeta'yla nasıl tanıştınız?" diye sordu.</p>

  <p class="heading0">Ve sonra, Haymitch'in ilk röportajımdan beri benden istediği şeyi yaptım. İçimi açtım. "Peeta'yla tanıştığımızda on bir yaşındaydım ve neredeyse ölüydüm." Yağmurda bebek kıyafetleri satmaya çalıştığım, Peeta’nın annesinin beni fırının kapısından kovaladığı ve Peeta'nın bana hayatımızı kurtaran ekmek somunlarını verdiği için dayak yediği o korkunç günü anlattım. "Hiç konuşmamıştık. Peeta'yla ilk konuşmamız Oyunlar'a giden trende oldu."</p>

  <p class="heading0">"Ama o sana her zaman âşıktı," dedi Cressida.</p>

  <p class="heading0">"Sanırım öyle." Dudaklarımda minicik bir gülümsemenin belirmesine izin verdim.</p>

  <p class="heading0">"Şu ayrılık olayını nasıl kaldırıyorsun?" diye sordu.</p>

  <p class="heading0">"Kolay olmuyor. Snow'un onu her an öldürebileceğini biliyorum. Özellikle On Üç'ün bombalanması konusunda bizi uyarmasından sonra. Bununla yaşamak korkunç bir şey," dedim. "Ancak ona yaşattıklarını gördükten sonra, artık Capitol'ü yok etmek için ne gerekiyorsa yapmak konusunda hiçbir çekincem&nbsp;kalmadı. Nihayet özgürüm." Bakışlarımı göğe kaldırdım ve bir şahinin uçuşunu izledim. "Başkan Snow bana bir defasında, Capitol'ün kırılgan ve hassas olduğunu söylemişti. O zaman ne demek istediğini anlamamıştım. Çok korktuğum için net görebilmem çok zordu. Ancak artık korkmuyorum. Capitol çok kırılgan çünkü her şey için mıntıkalara bağımlı. Yemek, enerji, hatta bize polislik eden Barış Muhafızları. Özgürlüğümüzü ilan edecek olursak, Capitol çöker. Başkan Snow, sizin sayenizde, ben bugün kendi özgürlüğümü ilan ediyorum."</p>

  <p class="heading0">Göz alıcı değilse de, yeterince iyi iş çıkarmıştım. Ekmek hikâyesine herkes bayılmıştı. Ancak Plutarch'ın beynindeki çarkları harekete geçiren, Başkan Snow'a gönderdiğim mesaj oldu. Finnick ve Haymitch'i derhal yanına çağırdı ve Haymitch'in pek de hoşnut kalmadığını gördüğüm, hararetli fakat kısa bir konuşma yaptılar. Plutarch galip gelmişe benziyordu. Finnick'in benzi atmıştı ama konuşmanın sonunda, başını onaylarcasına sallıyordu.</p>

  <p class="heading0">Finnick kamera karşısındaki yerimi almaya giderken, Haymitch ona, "Bunu yapmak zorunda değilsin," diye seslendi.</p>

  <p class="heading0">"Evet, zorundayım. Ona bir faydası olacaksa..." Finnick avucundaki sicimi sıkıca kavramıştı. "Hazırım."</p>

  <p class="heading0">Ne beklemem gerektiğini bilmiyordum. Annie'yle ilgili bir aşk hikâyesi mi? 4. Mıntıka'daki tacizler hakkında bir şeyler? Fakat Finnick Odair olaya bambaşka bir yerden girdi.</p>

  <p class="heading0">"Başkan Snow... eskiden... bedenimi... satardı." Finnick konuşmaya tamamen duygusuz ve dümdüz bir sesle başlamıştı. "Hem bir tek ben de değildim. Eğer bir Galip arzulanabilir olarak nitelendirilmişse, başkan onu ödül olarak sunar ya da insanların onu fahiş fiyatlara satın almasına izin verirdi. Karşı çıkmanız halinde, sevdiğiniz birini öldürürdü. Bu yüzden, mecburen yapardınız."</p>

  <p class="heading0">Bu her şeyi izah ediyordu. Finnick'in Capitol'deki sayısız âşığı. Hiçbiri gerçek sevgilisi değildi. Sırf bunu yapabiliyor diye tatlarına bakıp bir kenara atmak için çaresiz kızları satın alan eski Barış Muhafızı şefimiz Cray gibi insanlardı demek. Çekimin arasına girmek ve Finnick'ten onun hakkındaki bütün yanlış fikirlerim için özür dilemek istiyordum. Ama tamamlamamız gereken bir görevimiz vardı ve Finnick'in rolü benimkinden kat kat daha etkili olacaktı.</p>

  <p class="heading0">"Yalnız değildim ama en popülerleri olduğum kesindi," dedi. "Ve belki en savunmasız olan da bendim; çünkü sevdiğim insanlar da savunmasızdılar. Patronlarım kendilerini daha iyi hissetmek için para ve mücevher armağan ederlerdi ama ben çok daha kıymetli bir ödeme şekli bulmuştum."</p>

  <p class="heading0"><i>Sırlar</i>, diye düşündüm. Finnick bana sevgililerinin sırlarla ödeme yaptığını söylemişti ama ben o zaman bu ayarlamanın kendi tercihi olduğu yanılgısına düşmüştüm.</p>

  <p class="heading0">Aklımdan geçen sözcük Finnick'in sesinde yankı buldu. "Sırlar. Ve Başkan Snow, bundan sonra kulağınızı bundan ayırmak istemeyeceksiniz. Çünkü o sırların büyük kısmı sizinle ilgiliydi. Ama önce başkalarıyla başlayalım."</p>

  <p class="heading0">Finnick ayrıntılar açısından gerçekliği konusunda en ufak bir şüphe bırakmayacak kadar zengin bir halı dokumaya girişti. Akla gelmeyecek cinsel iştahlara, kalp ihanetlerine, dipsiz açgözlülüğe ve kanlı güç oyunlarına dair öyküler sıralıyordu. Gecenin kör karanlığında nemli yastıklarda fısıldanmış sarhoş sırlar. Finnick alınıp satılan biriydi. Mıntıka kölesi. Yakışıklı olduğu kesindi ama gerçekte zararsızdı. Kime anlatırdı ki? Hem anlatsa, ona kim inanırdı? Ancak bazı sırlar kendine saklanmayacak kadar lezizdi. Finnick'in saydığı isimleri - Capitol'ün önde gelen şahsiyetleri olmalıydılar-tanımıyordum ama hazırlık ekibimin arasındaki fısıldaşmalardan en basit yargının bile nasıl dikkat çekebildiğini görebiliyordum. Kötü bir saç kesimi saatler süren dedikodulara neden olabiliyorsa, ensest, arkadan bıçaklama, şantaj ve kundakçılık kim bilir nelere yol açardı? Şok ve karşılıklı suçlama dalgaları Capitol'ü içine çekerken, oradaki insanlar, şu anda benim olduğum gibi, başkanla ilgili havadisleri duymak için sabırsızlanacaklardı.</p>

  <p class="heading0">Finnick, "Ve sırada biricik başkanımız Coriolanus Snow var," dedi. "İktidarı eline geçirdiğinde ne kadar gençti. Ve o iktidarı elinde tutabilmek için gerçekten çok akıllı olması gerekiyordu. Kendi kendinize bunu nasıl başardığını sormalısınız. Bir tek sözcük. Bilmeniz gereken tek şey bu. Zehir." Finnick, Snow'un, benim hakkında hiçbir şey bilmediğim politik yükselişine döndü ve oradan şimdiki zamana varırken, Snow'un rakiplerinin ya da daha kötüsü, tehdit oluşturması olası müttefiklerinin gizemli ölümlerini tek tek irdeledi. Ziyafetlerde pat diye ölen ya da birkaç ay içinde ağır ağır ve açıklanamaz şekilde gölgeye dönen insanlar. Suçun bozuk deniz kabuklularına, tespiti güç virüslere ya da aortta gözden kaçmış bir zayıflığa yüklendiği ölümler. Şüpheyi ortadan kaldırmak için zehirli kadehten kendisi de içen Snow. Ancak panzehirler her zaman işe yaramıyordu. Parfüm saçan o gülleri o yüzden, yani asla iyileşmeyecek ağız içi aftlardan yükselen kötü kokuyu saklamak için, taşıdığı söyleniyordu. Daha neler neler anlattı. Snow'un elinde bir liste vardı ve sıradaki ismin kim olacağım kimse bilmiyordu.</p>

  <p class="heading0">Zehir. Bir yılan için kusursuz bir silah.</p>

  <p class="heading0">Capitol ve soylu başkanının zaten alçak olduklarını düşündüğüm için Finnick'in suçlamalarının beni şaşırttığım söyleyemezdim. Bu sözlerin ekibim ve Fulvia gibi Capitol'den gelmiş isyancılar üzerindeki etkisi çok daha büyüktü. Hatta Plutarch bile zaman zaman şaşkınlığını ele veren sesler çıkarıyordu. Büyük olasılıkla çok leziz bir lokmadan nasıl şans eseri kurtulmuş olduğunu düşünüyordu. Finnick'in anlatacakları sona erince, kendisi, "Kes!" diyene kadar kameralar dönmeye devam ettiler.</p>

  <p class="heading0">Ekip elde ettikleri görüntüleri montajlamak üzere içeri koştururken, Plutarch&nbsp;da Finnick'i -büyük olasılıkla başka hikâyeler de var mıdır diye merak ettiği için- bir kenara çekti. Haymitch'le molozların arasında baş başa kalırken, Finnick'in kaderi bir gün beni de bulur muydu acaba diye düşünüyordum. Neden olmasın ki? Snow ateşler içindeki kıza çok iyi bir fiyat biçebilirdi.</p>

  <p class="heading0">Haymitch'e, "Sana da böyle mi oldu?" diye sordum. "Hayır. Annem ve erkek kardeşim. Kız arkadaşım. Galip olarak taç giymemden iki hafta sonra öldürüldüler. Güç sahasında çevirdiğim numara yüzünden," dedi. "Snow'un bana karşı kullanabileceği kimse yoktu."</p>

  <p class="heading0">"Seni öldürmemesine şaşırdım," dedim.</p>

  <p class="heading0">"Ah, hayır. Ben örnektim. Genç Finnick'lere, Johanna'lara, Cashmere'lere ibret olacak adam. Sorun çıkaran Galiplerin başına neler geleceğinin kusursuz örneği," dedi Haymitch. "Ama benim üstümde bir gücü kalmadığını biliyordu."</p>

  <p class="heading0">Yumuşak bir sesle, "Ta ki Peeta ve ben sahneye çıkana kadar," dedim. Karşılık olarak omzunu bile silkmedi.</p>

  <p class="heading0">İşimiz bittiği için Finnick ve benim beklemekten başka yapacak bir şeyimiz kalmamıştı. Geçmek bilmeyen dakikaları Özel Savunma'da doldurmaya çalıştık. Düğümler attık. Kâselerimizdeki öğle yemeklerimizi didikledik. Atış sahasında bir şeyleri havaya uçurduk. Tespit edilme kaygısı yüzünden, kurtarma ekibiyle hiçbir iletişim kurulmuyordu. Daha önce belirlenen saatte, tam 15:00'te, gergin ve sessiz, ekranlar ve bilgisayarlarla dolu bir odada oturup Beetee ve ekibinin yayını ele geçirmelerini izledik. Finnick'in kolayca dağılan dikkati, yerini daha önce hiç görmediğim bir kararlılığa bırakmıştı. Benim röportajım hayatta olduğumu ve meydan okumaya devam ettiğimi göstermek dışında, büyük bir etki yaratmamıştı. Günün olayı, Finnick'in Capitol'le ilgili müstehcen ve ürpertici anıları oldu. Beetee'nin yeteneği her gün biraz daha gelişiyor olabilir miydi? Yoksa Capitol'deki meslektaşları, Finnick'in görüntülerini bertaraf etmeye kalkışamayacak kadar büyülenmişler miydi? Bunu izleyen altmış dakika boyunca, Capitol yayını alışılmış öğleden sonra haberleri, Finnick ve ekranı karartma çabaları arasında gidip geldi. Ancak isyancıların teknik ekibi bu son hamleyi bile geçiştirip gerçek bir darbeyle Snow'a yapılan sözlü saldırının neredeyse tamamını yayınlamayı başardı.</p>

  <p class="heading0">"Buraya kadar!" Beetee ellerini havaya kaldırdı ve yayını Capitol'e bıraktı. Yüzünü bir bez parçasıyla kuruladı. "Henüz çıkmayı başaramadılarsa, hepsi ölüler!" Sandalyesinde hızla dönünce Finnick ve beni bu sözlerine tepki gösterirken buldu. "Gerçi sıkı plandı. Plutarch size gösterdi mi?"</p>

  <p class="heading0">Tabii ki hayır. Beetee bizi bir başka odaya götürdü ve ekibin, içerideki isyancıların yardımıyla, Galipleri bir yeraltı hapishanesinden nasıl kaçırma teşebbüsünde bulunacaklarını -daha doğrusu bulunduklarını- anlattı. Görünüşe bakılırsa plan havalandırma sisteminden püskürtülen bayıltıcı bir gaz, elektrik&nbsp;kesintisi, hapishaneden birkaç mil ötedeki bir hükümet binasının bombalanması ve son olarak yayına müdahale edilmesinden ibaretti. Beetee planı takip etmekte zorlanmamıza sevinmişti; çünkü bu düşmanlarımızın da aynı güçlüğü yaşayacaklarını gösterirdi.</p>

  <p class="heading0">"Arenadaki elektrik tuzağın gibi mi?" diye sordum.</p>

  <p class="heading0">"Aynen öyle. Ne kadar iyi işlediği ortada, değil mi?"</p>

  <p class="heading0"><i>Şey... Tam olarak değil,</i> diye düşündüm.</p>

  <p class="heading0">Finnick ve ben şüphesiz kurtarmayla ilgili ilk haberlerin geleceği Karargâh'a girmeyi denedik ama içeride savaşla ilgili ciddi uğraşlar verildiği için bizi kapıdan çevirdiler, Özel Savunma'dan çıkmayı şiddetle reddettiğimiz için, kendimizi haberleri sinekkuşu odasında beklerken bulduk.</p>

  <p class="heading0">Düğümler. Düğümler. Tek kelime etmeden, düğüm atıp duruyorduk. Tik-tak. Duvarda bir saat vardı. Gale'i düşünme. Peeta'yı düşünme. Yalnızca düğümler. Akşam yemeği istemedik. Parmaklarımız yara bere içinde, kanıyordu. Finnick nihayet pes etti ve arenada zevzekkuşlarının saldırısı sırasında aldığı kambur şekle büründü. Ben minyatür ilmiği kusursuzlaştırmak için uğraştım. Zihnimde "idam Ağacı" nın sözleri çınlıyordu. Gale ve Peeta. Peeta ve Gale.</p>

  <p class="heading0">"Annie'ye hemen mi âşık oldun, Finnick?" diye sordum.</p>

  <p class="heading0">"Hayır." Uzun süren bir sessizlikten sonra ekledi. "Zamanla içime işledi."</p>

  <p class="heading0">Kalbimi yokladım ama o an için zamanla içime işleyen tek insan Snow'du.</p>

  <p class="heading0">Haymitch kapıyı iterek açtığında gece yarısı, hatta ertesi gün olmuş olmalıydı. "Döndüler. Hastanede bekleniyoruz." Bir soru seliyle ağzımı açtığım anda, "Tek bildiğim bu," sözüyle geri püskürtüldüm.</p>

  <p class="heading0">Koşmak istiyordum ama Finnick hareket kabiliyetini yitirmiş gibi, o kadar tuhaf davranıyordu ki, küçük bir çocuk gibi elini tutup onu yanımda çekme ihtiyacı duydum, özel Savunma'yı geçip bir o yana bir bu yana gidip gelen ve sonunda hastane kanadına ulaşan asansöre bindik. Talimatlar yağdıran doktorlar ve tekerlekli sedyeleriyle oradan oraya sürüklenen yaralılar arasında ortalık tam bir keşmekeşe dönmüştü.</p>

  <p class="heading0">Baygın durumda, kafası tıraşlı bir genç kadını taşıyan sedye az daha bize çarpıyordu. Bedeni ezikler ve kabuklarından kanlar sızan yaralarla doluydu. Johanna Mason. İsyancıların sırlarını, en azından benimle ilgili olanı, gerçekten bilen Johanna. Ve işte bedelini böyle ödemişti.</p>

  <p class="heading0">Aralık bir kapıdan, belden yukarısı çıplak Gale'i gördüm. Doktor uzun bir cımbızla kürek kemiğinin altından bir şey çıkarırken, yüzünden terler akıyordu. Yaralı, ancak hayattaydı. Adını seslendim, yanına gitmek için hamle yaptım ama&nbsp;bir hemşire beni dışarı itip kapıyı kapattı.</p>

  <p class="heading0">"Finnick!" Feryat ve sevinç çığlığı arası bir ses. Biraz pejmürde görünmekle birlikte hoş bir kadın -koyu renk dağınık saçlar, deniz yeşili gözler üzerinde bir çarşafla bize doğru koşuyordu. "Finnick!" Ve birden, dünyada ikisinden başka hiç kimse yokmuş gibi, birbirlerine çarptılar. Dengelerini kaybettiler, sallandılar ve bir duvara yaslanıp orada kaldılar. Tek ve ayrılmaz bir varlık gibi birbirlerine sımsıkı tutunmuşlardı.</p>

  <p class="heading0">İçim kıskançlık duygusuyla dolmuştu. Kıskandığım Finnick ya da Annie değil, bu belirlilik haliydi. Onları gören kimse aşklarından şüphe edemezdi.</p>

  <p class="heading0">Biraz dağılmış ancak hiç yara almamış olan Boggs, Haymitch ile beni buldu. "Hepsini çıkardık. Enobaria dışında hepsini. Ama İkinci Mıntıka'dan olduğu için onu tuttuklarını da sanmıyoruz. Peeta koridorun sonunda. Gazın etkisi yeni yeni geçiyor. Uyandığında yanında olmaksınız."</p>

  <p class="heading0"><i>Peeta.</i></p>

  <p class="heading0">Hayatta ve iyiydi. Şey, belki iyi demek doğru değildi ama hayatta ve buradaydı. Snow'dan uzakta. Güvende. Burada. Yanımda. Bir dakika sonra ona dokunabilecektim. Gülümsemesini görebilecektim. Kahkahasını duyabilecektim.</p>

  <p class="heading0">Haymitch bana sırıtarak bakıyordu. "Haydi, o zaman," dedi.</p>

  <p class="heading0">İçim bir tuhaftı; başım dönüyordu. Ne diyecektim? Ah, ne dediğim kimin umurundaydı ki? Peeta ne yaparsam yapayım sevinçten havalara uçacaktı. Büyük olasılıkla beni öpecekti. Arenada kumsaldaki -hani şu, bu ana kadar aklımdan geçirmeye dahi cüret edemediğim- son öpücükler gibi mi gelecekti acaba?</p>

  <p class="heading0">Peeta çoktan uyanmış, yatağında yan dönmüş oturuyordu. Doktorlar onu muayene edip gözüne ışık tutarken ve nabzını kontrol ederken, şaşkın haldeydi. Uyanır uyanmaz gördüğü ilk yüz benimki olmadığı için bozulmuştum ama işte şimdi görmüştü. Yüzünde inanmazlıkla adını koyamadığım yoğun bir duygunun karışımı vardı. Neydi bu? Arzu mu? Çaresizlik mi? Herhalde ikisi birdendi çünkü doktorları kenara itip ayağa fırladı ve bana doğru yürümeye başladı. Ben de kollarımı öne uzatıp ona doğru koştum. Elleri, sanırım yüzümü okşamak için bana uzanıyordu.</p>

  <p class="heading0">Dudaklarım ismini telaffuz etmek için bükülürken... Parmakları boynuma kilitlendi.</p>
</body>
</html>
