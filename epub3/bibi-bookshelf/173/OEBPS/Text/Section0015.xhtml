<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 style="text-align: center;"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><b><i>16</i></b><br /></span></h2>

  <p class="heading0"><span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><b><i><span style="font-style: normal; font-weight: normal;"><i>"Daima."</i></span><br /></i></b></span></p>

  <p class="heading0">Morfinin alacakaranlığında, Peeta bu kelimeyi fısıldadı ve ben peşine düştüm. Burası puslu ve mor renkli bir dünyaydı. Keskin köşelerden arınmış, saklanacak kuytuları çok olan bir yer. Bulut kümelerini itiyor, alız izleri takip ediyor, tarçın ve dereotu kokusunu alıyordum. Bir defasında elini yanağımda hissedip yakalamaya kalktım ama sis misali parmaklarımın arasından kayıp gitti.</p>

  <p class="heading0">Nihayet 13'teki steril hastane odasında kendime gelmeye başlayınca, hatırladım. Uyku şurubunun etkisi altındaydım. Elektrikli çitin üstündeki bir dala tırmanıp 12'ye düştüğüm zaman topuğumdan yaralanmıştım. Peeta beni yatağa götürmüştü, uykuya dalana kadar yanımda kalmasını istemiştim. Tam olarak duyamadığım bir şeyler fısıldamıştı. Ancak beynim tek sözcükten oluşan yanıtını hapsetmişti ve şimdi o yanıt rüyalarımdan süzülerek bana musallat oluyordu. "Daima."</p>

  <p class="heading0">Morfin bütün duyguların aşırılıklarını törpülüyordu. Bu yüzden keskin bir acı yerine, yalnızca boşluk hissediyordum. Çiçeklerin açması gereken yerde bir fırçalık boşluk. Ne yazık ki damarlarımda bedenimin sol tarafındaki acıyı yok saymama yetecek kadar ilaç kalmamıştı. Merminin isabet ettiği taraf. Ellerim kaburgalarımı saran kalın bandajların üzerinde dolaşırken, burada hâlâ ne aradığımı merak ediyordum.</p>

  <p class="heading0">Meydanda dizlerinin üzerinde, önümde duran, Ceviz'den yanarak kaçmış adam değildi. Tetiği o çekmemişti. Kalabalığın daha gerisinden biriydi. İçime bir şeyin girmesinden ziyade, bir balyoz darbesi yemişim gibi hissetmiştim. Darbe anından sonraki her şey silah sesleriyle delik deşik olan bir karmaşadan ibaretti. Doğrulup oturmaya çalıştım ama tek yapabildiğim inlemek oldu.</p>

  <p class="heading0">Yatağımı yandaki hastadan ayıran perde açıldı. Johanna Mason karşımda durmuş, bana bakıyordu, önce, arenada bana saldırdığı için, bir tehditle karşı karşıyaymışım gibi hissettim. Kendi kendime hayatımı kurtarmaya çalıştığını hatırlatmam gerekti. Yaptığı, isyan komplosunun bir parçasıydı. Yine de benden nefret etmediği anlamına gelmezdi. Belki de bana karşı sergilediği tavır, tamamen Capitol yanlısı bir tutumdu.</p>

  <p class="heading0">Çatlak bir sesle, "Hayattayım," dedim.</p>

  <p class="heading0">"Şaka yapıyorsun, beyinsiz." Johanna yürüdü ve yatağıma çöktü. Bütün göğsüme acı veren iğneler saplanmıştı sanki. Rahatsızlığım karşısında sırıtabildiğini görünce, sıcak bir kavuşma sahnesi içinde olmadığımızı anladım. "Hâlâ biraz sızlıyor galiba?" Usta eliyle kolumdaki morfin iğnesini çekip çıkardı ve kendi kolunun iç tarafına yapıştırılmış sokete yerleştirdi. "Benimkini birkaç gün&nbsp;önce azaltmaya başladılar. Altı'daki şu ucubelere dönüşmekten korkuyorum. Ortalık süt limanken senden ödünç almak zorunda kaldım. Sorun edeceğini düşünmedim."</p>

  <p class="heading0">Sorun etmek mi? Çeyrek Asır Oyunları'nın ardından Snow'un işkencesiyle ölümden döndüğünü bilirken, nasıl sorun edebilirdim ki? Sorun etmeye hakkım yoktu ve o da bunu çok iyi biliyordu.</p>

  <p class="heading0">Morfin kanına karışırken Johanna iç geçirdi.</p>

  <p class="heading0">"Belki de Altı'da bir şeyler çeviriyorlardı. Kendini uyuştur, vücudunun her tarafına çiçekler boya. Fena bir hayat değil. Ne olursa olsun, diğerlerinden, bizlerden daha mutlu görünüyorlardı."</p>

  <p class="heading0">Ben 13'ten ayrıldığımdan beri biraz kilo almıştı. Tıraşlı kafasından, yara izlerinin bazılarının saklayabilen yumuşak saçlar çıkmaya başlamıştı. Ancak benim morfinimden aşırmadığı zamanlarda, acı çekiyordu.</p>

  <p class="heading0">"Her gün gelen bir kafa doktoru var. Güya iyileşmeme yardım edecek. Bütün hayatım bu tavşan ininde geçirmiş biri iyileşmeme yardım edebilirmiş gibi. Tam bir aptal. Her seansta en az yirmi kez tamamen güvende olduğumu tekrarlayıp duruyor." Gülümsemeyi başarmıştım. Bu, hele bir Galibe söylenecek en aptalca şeydi. Sanki böyle bir varlık durumu, herhangi bir yerde, herhangi bir kimse için var olabilirmiş gibi. "Senden ne haber, Alaycı Kuş? Kendini tamamen güvende hissediyor musun?"</p>

  <p class="heading0">"Ah, evet. Vurulana kadar öyleydi," dedim.</p>

  <p class="heading0">"Yapma. Mermi sana değmedi bile. Cinna icabına bakmış," dedi. '</p>

  <p class="heading0">Alaycı Kuş kıyafetimdeki koruyucu zırh katlarını düşündüm. Ancak bir yerden acı geliyordu. "Kırık kaburgalar?"</p>

  <p class="heading0">"O kadar bile değil. Bayağı zedelenmiş. Darbe dalağını parçalamış. Tamir edemediler." Elini boş ver der gibi salladı. "Endişelenme. Dalağa ihtiyacın yok zaten. Olsaydı bile, sana bir dalak bulurlardı, değil mi? Seni hayatta tutmak herkesin ortak görevi."</p>

  <p class="heading0">"Benden bu yüzden mi nefret ediyorsun?" diye sordum.</p>

  <p class="heading0">"Kısmen," diye itiraf etti. "Tabii ki işin içinde kıskançlık da var. Ayrıca senin yutulması zor bir lokma olduğunu da düşünüyorum. Şu yapmacık romantik dram hallerin ve çaresizlerin savunucusu havalarınla... Dahası, olayın havadan ibaret olmaması seni daha da katlanılmaz kılıyor. Lütfen çekinme, sözlerimi üzerine alınabilirsin."</p>

  <p class="heading0">"Alaycı Kuş sen olmalıydın. Hiç kimsenin sana sufle vermesine gerek kalmazdı," dedim.</p>

  <p class="heading0">"Doğru. Ama kimse beni sevmiyor," dedi.</p>

  <p class="heading0">"Ama sana güvendiler. Beni çıkarman konusunda," diye hatırlattım. "Ve senden korkuyorlar."</p>

  <p class="heading0">"Burada, belki. Capitol'de asıl korktukları sensin." Gale kapıda belirmişti. Johanna becerikli hareketlerle morfin iğnesini çıkarıp benim koluma taktı. Sır verir gibi, "Kuzenin benden korkmuyor," dedi. Yatağımdan indi, kapıya yürüdü ve yanından geçerken kalçasıyla Gale'in bacağına vurdu. "Korkmuyorsun değil mi, yakışıklı?" Koridorda gözden kaybolurken kahkahasını duyabiliyorduk.</p>

  <p class="heading0">Gale elimi tutarken ona kaşlarımı kaldırarak baktım. Dudak hareketleriyle, "Dehşete kapılıyorum," dedi. Güldüm ama gülüşüm yüzümü buruşturmamla son buldu. "Yavaş." Acı azalırken yüzümü okşadı. "Dosdoğru belaya koşmaktan artık vazgeçmelisin."</p>

  <p class="heading0">"Biliyorum ama biri bir dağı havaya uçurmuştu," dedim.</p>

  <p class="heading0">Geri çekilmek yerine iyice üzerime eğildi ve dikkatle yüzüme baktı. "Kalpsiz olduğumu düşünüyorsun."</p>

  <p class="heading0">"Olmadığını biliyorum. Ama bunun sorun olmadığım söyleyecek değilim," dedim.</p>

  <p class="heading0">Bu defa, neredeyse sabırsız bir tavırla geri çekildi. "Katniss, düşmanımızı bir madende ezmekle Beetee'nin oklarından biriyle havadayken vurmak arasında ne fark var? Sonuç aynı."</p>

  <p class="heading0">"Bilmiyorum. Öncelikle, Sekiz'de saldırıya uğramıştık. Hastaneye saldırılmıştı."</p>

  <p class="heading0">"Evet ve o hava araçları İkinci Mıntıka'dan geldi," dedi. "Onları alaşağı ederek başka saldırıları engellemiş olduk."</p>

  <p class="heading0">"Ancak bu tarz bir düşünce... Bunu herhangi bir zamanda, herhangi birini öldürme tezine dönüştürebilirsin. Mıntıkaların hizadan çıkmasına engel olmak için çocukları Açlık Oyunları'na göndermeyi bile mazur gösterebilirsin."</p>

  <p class="heading0">"Bunu yutmadım," dedi.</p>

  <p class="heading0">"Ama ben yutuyorum," dedim. "Sanırım arenaya yaptığım yolculuklarla ilgisi var."</p>

  <p class="heading0">"Pekâlâ. Nasıl uzlaşamayacağımızı biliyoruz," dedi. "Hep bildik. Belki de böylesi iyidir. Bu arada, İkinci Mıntıka artık elimizde."</p>

  <p class="heading0">"Gerçekten mi?" Bir an için zafer heyecanıyla doldum. Sonra aklıma meydandaki insanlar geldi. "Ben vurulduktan sonra çarpışma oldu mu?"</p>

  <p class="heading0">"Pek sayılmaz. Ceviz'deki işçiler Capitol askerlerine saldırdı. İsyancılar&nbsp;arkalarına yaslanıp izlediler," dedi. "Aslına bakarsan, bütün ülke arkasına yaslanıp izledi."</p>

  <p class="heading0">"Ne de olsa en iyi yaptıkları şey," dedim.</p>

  <p class="heading0">Önemli bir organınızı kaybetmenin size birkaç hafta boyunca yatma hakkını vereceğini sanırdınız ama nedense, benim doktorlarım bir an önce ayaklanıp harekete geçmemi istiyorlardı. Morfine rağmen, içimdeki acı ilk birkaç gün boyunca ciddiyetini korudu. Ancak zaman içinde gözle görülür biçimde azaldı. Bununla birlikte ezik kaburgalarımın verdiği rahatsızlık bir süre daha kalmak niyetindeydi. Morfinimden otlandığı için Johanna'ya sinir olmaya başladıysam da, istediğini almasına göz yumuyordum.</p>

  <p class="heading0">Ortalık öldüğüme dair dedikodularla çalkalandığı için ekibi beni hastane yatağımda görüntülemek üzere yanıma gönderdiler. Dikişlerim ve etkileyici morluklarımla hava attım ve mıntıkaları başarılı birlik mücadelelerinden ötürü tebrik ettim. Ve sonra da, Capitol'ü bizi yakında beklemesi için uyardım.</p>

  <p class="heading0">Her gün, rehabilitasyonumun bir parçası olarak, yer üstünde kısa yürüyüşlere çıkıyordum. Bir öğleden sonra, Plutarch da bana katıldı ve mevcut durumumuzla ilgili güncel bilgileri aktardı. Artık 2. Mıntıka da müttefiklerimiz arasına katıldığı için, isyancılar savaştan bir süre uzaklaşıp toparlanma fırsatı bulmuşlardı. Tedarik hatlarını güçlendiriyor, yaralılarla ilgileniyor, birliklerini yeniden organize ediyorlardı. Capitol, Karanlık Günler'deki 13 gibi dış dünyayla bağlantısını tamamen kesmişti ve düşmanlarına karşı nükleer saldırı gücünü elinde tutuyordu. Ancak 13'ün aksine, kendini yeni baştan kuracak ve kendi kendine yetecek konumda değildi.</p>

  <p class="heading0">"Ah, şehir bir süre daha idareli olmak zorunda kalabilir," dedi Plutarch. "Acil durum için stok yaptıklarına hiç şüphe yok. Ancak 13'le Capitol arasındaki en belirgin fark ayak takımının beklentileri. On Üç zorluklara alışıktı; oysa Capitol'de tek bildikleri şey <i>Panem et Circenses."</i></p>

  <p class="heading0">"O da ne?" Panem sözcüğünü tabii ki tanıyordum ama gerisi saçmalıktı.</p>

  <p class="heading0">"Binlerce yıl önce, Roma adı verilen bir yerde Latince denilen bir dille yazılmış bir deyiş," diye açıkladı. "<i>Panem et Circenses</i>'in anlamı Ekmek ve Sirkler. Yazar bunu, şiş göbekler ve eğlence için söylemiş; ülke halkı politik sorumluluklarından ve sonuç olarak güçlerinden vazgeçmişler."</p>

  <p class="heading0">Capitol'ü düşündüm. Yiyecek israfım. Ve uç noktada eğlenceyi. Açlık Oyunları'nı. "Yani mıntıkalar buna yarıyor. Ekmek ve sirkleri sağlamaya."</p>

  <p class="heading0">"Evet. Ve bu iş böyle gittiği sürece, Capitol küçük imparatorluğunu kontrol edebildi. Şu anda ikisini de sağlayamıyor. En azından insanların alışık oldukları standartta," dedi Plutarch. "Bizde yiyecek var ve ben popüler olacağından emin&nbsp;olduğumuz bir eğlence spotu yönetmek üzereyim. Sonuçta düğünleri herkes sever."</p>

  <p class="heading0">Ne söylemeye çalıştığım algılayınca, kendimi kötü hissederek olduğum yerde donakaldım. Bir şekilde Peeta ve benimle sapkın bir düğün sahneleyecekti. Döndüğümden beri, tek taraflı camın arkasına geçme cüretini gösterememiştim. Ve benim talebimle, Peeta'nın durumuyla ilgili bilgileri bana yalnızca Haymitch veriyordu. Çok az şey söylüyordu. Farklı teknikler denenmişti. Onu tamamen iyileştirmenin yolu hiçbir zaman bulunamayacaktı. Ve şimdi bir propaganda spotu için Peeta'yla evlenmemi mi istiyorlardı?</p>

  <p class="heading0">Plutarch beni rahatlatmak için hızlı hızlı anlatmaya başladı. "Ah, hayır, Katniss. Sizin değil, Finnick ve Annie'nin düğününden bahsediyorum. Tek yapman gereken orada boy göstermek ve onlar adına seviniyormuşsun gibi rol yapmak."</p>

  <p class="heading0">"Bu, rol yapmak zorunda kalmayacağım pek az şeyden biri olacak, Plutarch," dedim.</p>

  <p class="heading0">Bunu izleyen birkaç gün, düğünün planlanmasıyla bir hayli hareketli geçti. Capitol ve 13 arasındaki farklar, bu olayla iyice su yüzüne çıkmış oldu. Coin'in "düğün" sözcüğünden anladığı, iki insanın bir kâğıt parçası imzalamaları ve yeni evli çifte yeni bir kompartıman tahsis edilmesiydi. Plutarch'ın bahsettiği ise, giyinip süslenmiş insanlar ve üç günlük bir kutlamaydı. Detaylar üzerinde çekişmelerini izlemek çok eğlenceliydi. Plutarch tek tek bütün davetliler ve hatta her müzik notası için ayrı ayrı savaşmak zorunda kaldı. Coin'in bir akşam yemeğini, eğlenceyi ve alkolü veto etmesinin ardından Plutarch, "Hiç kimse eğlenmeyecekse, propaganda spotu yapmanın ne anlamı var!" diye bağırıyordu.</p>

  <p class="heading0">Bir Oyunkurucu'yu belli bir bütçeye bağlı kalmaya ikna etmek çok zordu. Ancak sessiz sakin bir kutlama bile, neredeyse hiç tatilin olmadığı 13'te çalkantıya neden olmuştu. 4. Mıntıka'nın düğün şarkısını çocukların söylemelerinin istendiği duyurulunca, neredeyse bütün çocuklar sıraya girdiler. Süslemelere yardım etmek konusunda gönüllü sıkıntısı yaşanmıyordu. Yemek salonunda insanlar büyük bir heyecanla düğünü konuşur olmuşlardı.</p>

  <p class="heading0">Belki de olay, şenliklerin ötesine geçmişti. Belki de iyi bir şeylerin açlığını o kadar uzun zamandır çekiyorduk ki hepimiz parçası olmak için can atıyorduk. Plutarch gelinin ne giyeceği konusunda öfke krizi geçirince, Annie'yi, Cinna'nın alt kattaki dolaba sayısız gece kıyafeti bıraktığı 12'deki evime götürmeye gönüllü olmam da bu yüzdendi. Benim için tasarladığı gelinliklerin tamamı Capitol'e götürülmüştü ama Zafer Turu'nda giydiğim tuvaletlerin bazıları duruyordu. Hakkında bildiğim tek şey Finnick'in onu sevdiği ve herkesin deli olduğunu düşünmesi olduğu için, Annie'yle birlikte olmak konusunda biraz tedirgindim. Hava aracıyla yolculuğumuz sırasında, deliden ziyade dengesiz olduğuna kanaat&nbsp;getirdim. Sohbetin tuhaf noktalarında gülmeye başlıyor ya da konuşmadan bir anda kopabiliyordu. Bir noktaya sabitlediği o yeşil gözlerinde öyle yoğun bir ifade beliriyordu ki, kendinizi boşlukta ne gördüğünü anlamaya çalışırken buluyordunuz. Bazen, acı verici bir ses kovalamaya çalışır gibi, ellerini hiç nedensiz kulaklarına bastırıyordu. Tamam, tuhaf bir kızdı ama madem Finnick onu seviyordu, benim için bu kadarı yeter de artardı.</p>

  <p class="heading0">Hazırlık ekibimin de bizimle gelmesi için izin istemiştim. Bu yüzden modayla ilgili herhangi bir karar almak zorunda kalmayacaktım. Dolabı açtığım zaman, hepimiz derin bir sessizliğe gömüldük. Cinna'nın varlığı kumaşların dökümünde fazlasıyla hissediliyordu. Sonra Octavia dizlerinin üzerine çöktü, bir elbisenin eteğini yanağına sürtüp gözyaşlarına boğuldu. "Hoş bir şeyler görmeyeli o kadar uzun zaman oldu ki."</p>

  <p class="heading0">Coin'in fazla şaşalı, Plutarch'ın ise fazla yavan olmasından kaygılanmaları bir yana, düğün büyük olay olmuştu. 13 halkından seçilme üç yüz şanslı davetli, günlük kıyafetleri içindeki sığınmacılar, sonbahar yapraklarıyla hazırlanmış süslemeler, 12'den enstrümanıyla kaçmayı başarmış yalnız bir kemancının eşlik ettiği çocuk korosunun sunduğu müzik. Her şey, Capitol standartlarına göre basit ve idareliydi. Bir önemi de yoktu; çünkü hiçbir şey çiftin güzelliğiyle boy ölçüşemezdi. Kıyafetlerinin göz alıcılığına rağmen, güzelliklerinin ödünç alınmış süslemeleriyle -Annie, 5. Mıntıka'da giydiğim yeşil tuvaleti, Finnick ise Peeta'nın takım elbiselerinden kendi üzerine uydurulmuş bir tanesini giymişti- ilgisi yoktu. Kim, bir zamanlar böyle bir günün onlar için gerçek bir imkânsızlıktan ibaret olduğu iki insanın ışık saçan yüzlerinden başka bir şey görebilirdi ki? Töreni, kendi mıntıkasındakiyle benzerlik taşıdığı için, 10. Mıntıka'dan hayvancılıkla uğraşan Dalton yönetecekti. Ancak 4. Mıntıka'nın kendine özgü ayrıntıları vardı. Yemin ederlerken, çiftin üzerine uzun çimlerden örülmüş bir ağın örtülmesi, dudaklarına tuzlu su değdirilmesi ve eski zamanlara ait düğün şarkısı, düğün törenini bir deniz yolculuğuna çevirmişti.</p>

  <p class="heading0">Hayır, onların adına seviniyormuşum gibi rol yapmama hiç ama hiç gerek yoktu.</p>

  <p class="heading0">Birlikteliklerini mühürleyen öpüşün, alkışların ve elma şırasıyla kadeh kaldırmanın ardından, kemana 12'den gelen bütün kafaları çevirecek bir ezgi tutturdu. Panem'in en küçük ve fakir mıntıkası olabilirdik ama dans etmeyi biliyorduk. Bu noktada resmen programlanmış bir şey yoktu ama propaganda spotunu kumanda odasından yöneten Plutarch parmaklarını çaprazlamış olmalıydı. Yağlı Sae, Gale'i elinden tuttuğu gibi pistin ortasına çekip karşısına geçti. İnsanlar onlara eşlik etmek için derhal harekete geçtiler ve iki uzun sıra oluşturdular. Ve dans başladı.</p>

  <p class="heading0">Ben yan tarafta durmuş, alkışla ritim tutarken, kemikli bir el dirseğimin az&nbsp;yukarısını çimdikledi. Johanna asık bir suratla bana bakıyordu. "Snow'un seni dans ederken görmesi şansını kaçıracak mısın?" Haklıydı. Zaferi, müzik eşliğinde ortalıkta salınan bir Alaycı Kuş'tan daha yüksek sesle haykıracak başka ne olabilirdi? Kalabalıkta Prim'i buldum. Kış akşamları bize pratik yapmak için bolca zaman bıraktığı için, ikimiz çok sıkı eşlerdik. Kaburgalarımla ilgili kaygılarını geçiştirdim ve sıradaki yerimizi aldık. Canım yanıyordu ama Snow'un beni kız kardeşimle dans ederken izlediğini bilmenin verdiği tatmin duygusu, diğer bütün hisleri toza dönüştürüyordu.</p>

  <p class="heading0">Dans etmek bizi dönüştürmüştü sanki. Adımları 13'lü misafirlere de öğrettik. Gelin ve damat için özel bir numarada ısrar ettik. Ellerimizi kenetledik ve insanların ayak oyunlarını sergiledikleri dönen, devasa bir çember oluşturduk. Uzun süredir böyle saçma, neşeli ya da eğlenceli bir şey yaşanmamıştı. Plutarch propaganda spotunu başka bir sürprizle bitirmeyi planlamış olmasa, sabaha kadar devam edebilirdik. Ne olacağını bilmiyordum ama zaten bilseydim, sürpriz olmazdı.</p>

  <p class="heading0">Dört kişi, yan taraftaki bir odadan çıkardıkları kocaman bir düğün pastasını iterek getirdiler. Misafirlerin çoğu geri çekilip nadir bulunan bu güzelliğe, mavi yeşil ve beyaz kremadan yapılmış balıklar, yelkenlder, foklar ve deniz çiçekleriyle süslü dalgaları andıran muhteşem pastaya yol açtılar. Fakat ben daha ilk görüşte anladığım şeyin doğruluğunu teyit etmek için kalabalığı yararak pastaya iyice yaklaştım. Nasıl Annie'nin tuvaletindeki nakışlar Cinna'nın elinden çıkmaysa, pastadaki şeker kremasından yapılma çiçekler de Peeta’nın eseriydi.</p>

  <p class="heading0">Bu küçük bir şey gibi gelebilirdi ama verdiği mesaj büyüktü. Haymitch benden çok şey saklamıştı. Son gördüğümde avaz avaz çığlıklar atan, onu yatağa bağlayan kemerlerden kurtulmak için debelenen çocuk bunları asla yapamazdı. Odaklanmayı, ellerinin titremesine mani olmayı, Finnick ve Annie için bu kadar kusursuz bir şey yaratmayı başaramazdı. Haymitch, tepkimin ne olacağını görmeyi beklermiş gibi, yanı başımda belirmişti.</p>

  <p class="heading0">"İkimiz küçük bir sohbet edelim," dedi.</p>

  <p class="heading0">Koridora, kameraların kayıt alanlarının dışına çıkınca, "Ona neler oluyor?" diye sordum.</p>

  <p class="heading0">Haymitch kafasını salladı. "Bilmiyorum. Kimse bilmiyor. Bazen neredeyse mantıklı davranıyor, sonra hiç nedensiz kendini kaybediyor. Pastayı yapmak bir tür terapi vazifesi gördü. Günlerdir üzerinde çalışıyordu. Onu izlerken... Neredeyse eskisi gibi olduğunu düşündüm."</p>

  <p class="heading0">"Yani ortalıkta serbestçe dolaşabiliyor mu?" diye sordum. Bu fikir beni neredeyse beş farklı seviyede tedirgin etmişti.</p>

  <p class="heading0">"Ah, hayır. Sıkı koruma altında çalıştı. Hâlâ da kilit altında. Ama onunla&nbsp;konuştum," dedi Haymitch.</p>

  <p class="heading0">"Yüz yüze mi? Ve kafayı yemedi, öyle mi?"</p>

  <p class="heading0">"Hayır. Bana bir hayli kızgındı ama haklı nedenleri vardı. Ona isyan komplosundan ve diğer şeylerden bahsetmediğim için öfkeliydi." Haymitch bir şey söyleyip söylememeye karar vermeye çalışır gibi duraksadı. "Seni görmek istediğini söylüyor."</p>

  <p class="heading0">Mavi beyaz dalgaların bir o yana bir bu yana savurduğu, şeker kremasından yapılma bir yelkenlideydim; güverte ayaklarımın altından kayıyordu. Dik durabilmek için ellerimi duvara yaslamak ihtiyacı duydum. Planda bu yoktu. 2. Mıntıka'da, Peeta'yı defterden silmiştim. Sonra Capitol'e gitmem, Snow'u öldürmem ve kendimi katlettirmem gerekiyordu. O kurşun yalnızca geçici bir duraksamaya neden olmuştu. Seni görmek istediğini söylüyor, cümlesini asla duymamam gerekiyordu. Ama artık duymuştum ve geri çevirmem imkânsızdı.</p>

  <p class="heading0">Gece yarısı, hücresinin kapısında dikiliyordum. Hastane odası. Plutarch'ın cümbüşten yoksun olmasından yakınmasına rağmen hoşnut kaldığı düğün çekimini tamamlamasını bekledik. "Capitol'ün bunca yıldır On İki'yi yok saymasının en iyi tarafı, siz insanların hâlâ içinizden geldiği gibi davranabiliyor olmanız. İzleyici buna bayılıyor. Peeta’nın sana âşık olduğunu söylediği ya da senin şu yemiş olayını patlattığın anlardaki gibi. Televizyonda şık görünüyor."</p>

  <p class="heading0">Keşke Peeta'yla baş başa görüşebilseydik. Ancak tek taraflı pencerenin diğer yanında, ellerinde kalemleri ve not tahtalarıyla hazır bekleyen bir doktor ordusu toplanmıştı. Haymitch kulaklığımdan ökeyi verince, kapıyı yavaşça açtım.</p>

  <p class="heading0">O mavi gözler derhal bana kilitlendi. Her iki kolunda üçer kemer ve kontrolü kaybetmesi halinde bayılmasını sağlayacak ilacı pompalayacak bir hortum vardı. Kurtulmak için debelenmese de, beni karşısındakinin bir mutta olduğu fikrinden henüz kurtulamamış bir insana özgü temkinli bir bakışla süzüyordu. Yatağına bir metrelik mesafeye gelene kadar yürüdüm. Ellerimi ne yapacağımı bilemediğim için, konuşmaya başlamadan önce, kollarımı koruyucu bir tavırla kaburgalarımın üstünde kavuşturdum. "Hey."</p>

  <p class="heading0">"Hey," dedi. Neredeyse sesi eski sesi gibiydi ama yanında yeni bir şey de vardı. Şüpheyi ve sitemi barındıran bir tını.</p>

  <p class="heading0">"Haymitch benimle konuşmak istediğini söyledi," dedim.</p>

  <p class="heading0">"Önce sana bir bakayım," dedi. Gözlerinin önünde ağzından salyalar saçan melez bir kurda dönüşmemi bekler gibi bir hali vardı. Bana öyle uzun uzun baktı ki, kendimi Haymitch'ten bir direktif alma umuduyla tek taraflı cama kaçamak bakışlar atarken buldum. "Çok iri değilsin, değil mi? Ya da çok hoş?"</p>

  <p class="heading0">Cehenneme gidip geldiğini biliyordum ama nedense, bu gözlemlerinde beni&nbsp;rahatsız eden bir şey vardı. "Senin de daha iyi göründüğün zamanlar oldu."</p>

  <p class="heading0">Peeta'nın kahkahası, Haymitch'in dikkatli olmam yönündeki telkinini bastırmıştı. "Kibarlıkla uzaktan yakından ilgin yok. Yaşadığım onca şeyden sonra, bana bunu söylemen... "</p>

  <p class="heading0">"Evet. Hepimiz çok şey yaşadık. Hem kibarlığıyla tanınan sendin. Ben değil." Her şeyi yanlış yapıyordum. Neden savunmaya geçtiğimi bile bilmiyordum. Peeta işkence görmüştü. Zihniyle oynanmıştı. Neyim vardı benim? Birden ona bağırmaya başlayabileceğimi hissettim -hangi konuda bağıracağımdan emin değildim- ve odadan çıkmaya karar verdim. "Bak, kendimi çok iyi hissetmiyorum. Belki yarın yine uğrarım."</p>

  <p class="heading0">Tam kapıya ulaşmışken, sesi beni durdurdu. "Katniss. Ekmeği hatırlıyorum."</p>

  <p class="heading0">Ekmek. Açlık Oyunları'ndan önce bağlantı kurduğumuz tek gerçek an.</p>

  <p class="heading0">"Sana ekmekten bahsettiğim bandı seyrettirmişler," dedim.</p>

  <p class="heading0">"Hayır. Öyle bir bant mı var? Neden Capitol o bandı bana karşı kullanmadı?"</p>

  <p class="heading0">"Kurtarıldığın gün çektik," diye yanıtladım. Göğsümdeki acı kaburgalarımı bir mengene gibi sıkıyordu. Dans etmem büyük hataydı. "Ne hatırlıyorsun?"</p>

  <p class="heading0">"Seni. Yağmurda," dedi yumuşak bir sesle. "Çöp kutularımızı karıştırmanı. Ekmeği yakışımı. Annemin bana vuruşunu. Ekmeği domuza vermek için dışarı çıkışımı ama onun yerine sana verişimi."</p>

  <p class="heading0">"Öyle. Aynen öyle oldu" dedim. "Ertesi gün, okuldan sonra sana teşekkür etmek istedim. Ama bunu nasıl yapacağımı bilemedim."</p>

  <p class="heading0">"Gün sonunda dışarıdaydık. Seninle göz göze gelmeye çalıştım. Sen bakışlarını kaçırdın. Ve sonra... Nedense, sanırım bir hindiba kopardın." Başımla onayladım. Hatırlıyordu. O anı yüksek sesle anlatmamıştım. "Seni çok sevmiş olmalıyım."</p>

  <p class="heading0">"Seviyordun." Sesim titremişti. Öksürüyormuşum gibi yaptım.</p>

  <p class="heading0">"Ya sen beni seviyor muydun?" diye sordu.</p>

  <p class="heading0">Gözlerimi seramik zemine sabitledim. "Herkes sevdiğimi söylüyor. Snow'un sana bu yüzden işkence ettirdiğini. Direncimi kırmak için."</p>

  <p class="heading0">"Bu bir yanıt değil," dedi. "Bantların bazılarının gösterdikleri zaman, ne düşünmem gerektiğini bilmiyorum. İlk arenada, iz sürücü arılarla beni öldürmeye çalışmışsın gibi görünüyor."</p>

  <p class="heading0">"Hepinizi öldürmeye çalışıyordum," dedim. "Beni ağaca hapsetmiştin."</p>

  <p class="heading0">"Sonra bol bol öpüşme var. Senin tarafından pek samimi görünmüyor. Beni öpmek hoşuna gidiyor muydu?" diye sordu.</p>

  <p class="heading0">"Bazen," diye itiraf ettim. "Şu anda bizi izlediklerini biliyor musun?"</p>

  <p class="heading0">"Biliyorum. Ya Gale?" diye devam etti.</p>

  <p class="heading0">Öfkem geri geliyordu. İyileşmesi umurumda değildi; bu, camın arkasındaki insanları ilgilendirmezdi. Kısaca, "O da fena sayılmaz," dedim.</p>

  <p class="heading0">"Hem ikimiz için de sorun değildi. Yani diğeriyle öpüşmen... "</p>

  <p class="heading0">"Hayır, ikiniz için de sorundu. Ama izninizi istemedim."</p>

  <p class="heading0">Peeta soğuk ve kibirli bir kahkaha daha attı. "Sıkı kızsın, değil mi?"</p>

  <p class="heading0">Haymitch dışarı çıkmama, koridoru geçmeme, kompartımanlardan oluşan arı kovanını geride bırakmama, çamaşır odasında kendime ılık bir boru bulmama ve arkasına kıvrılmama itiraz etmedi. Neden bu kadar üzüldüğümü derinlemesine anlamam biraz zaman aldı. Ve anladığım zaman, itiraf edemeyeceğim kadar küçülmüş hissettim. Peeta'nın muhteşem olduğumu düşündüğü aylar geride kalmıştı. Sonunda gerçek beni görebiliyordu. Vahşi. Güvenilmez. Çıkarcı. Ölümcül.</p>

  <p class="heading0">Ve bunun için ondan nefret ediyordum.</p>
</body>
</html>
