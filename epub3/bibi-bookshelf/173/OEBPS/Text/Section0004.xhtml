<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alaycı kuş</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>4</i></b></h2>

  <p class="heading0">Yıkanmamış bedenlerin, idrarın ve enfeksiyonun kokusu, antiseptik bulutunu aşıp geçiyordu. Üç karaltı yalnızca çarpıcı moda seçimleriyle tanınabilir durumdaydılar: Venia'nın altın yüz dövmesi. Flavius'un turuncu helezon bukleleri. Şimdi vücudu sanki sönmeye yüz tutmuş bir balonmuş gibi asılı olan Octavia'nın her daim yeşil cildi.</p>

  <p class="heading0">Beni görünce, Flavius ve Octavia -bugüne dek canlarını hiç yakmamış olmama rağmen- bir saldırı bekler gibi, seramik kaplı duvarlara doğru geri çekilip büzüştüler. Onlara karşı takındığım en sert tavır, nezaketten uzak düşüncelerimdi ve düşüncelerimi de kendime sakladığıma göre neden böyle irkilmiş olabilirlerdi ki?</p>

  <p class="heading0">Muhafız dışarı çıkmamı emretti ama arkasından gelen hışırtı sesinden, Gale'in onu bir şekilde engellediğini anladım. Yanıt bulmak için her zaman en güçlüleri olan Venia'ya doğru yürüdüm. Yere çöküp benimkilere örümcek misali yapışan buz kesmiş ellerini tuttum.</p>

  <p class="heading0">"Venia, neler oldu?" diye sordum. "Burada ne arıyorsunuz?"</p>

  <p class="heading0">"Bizi getirdiler... Capitol'den," dedi boğuk bir sesle.</p>

  <p class="heading0">Plutarch arkamdan içeri girdi. "Burada neler oluyor?"</p>

  <p class="heading0">"Sizi kim getirdi?" diye bastırdım.</p>

  <p class="heading0">"İnsanlar," dedi. "Senin arenadan kaçtığın gece."</p>

  <p class="heading0">Plutarch arkamdan, "Her zamanki ekibinin yanında olmasının seni rahatlatacağını düşündük," dedi. "Bunu Cinna talep etmişti."</p>

  <p class="heading0">"Cinna <i>bunu mu</i> talep etti?" diye çıkıştım. Emin olduğum bir şey varsa o da Cinna'nın her zaman kibarlık ve sabırla idare ettiği bu üçlünün kötü muamele görmesini asla onaylamayacağıydı. "Neden böyle suçlu muamelesi görüyorlar?"</p>

  <p class="heading0">"Dürüst olmak gerekirse, bilmiyorum." Sesinde beni ona inanmaya iten bir şey vardı. Fulvia'nın suratının solgunluğu da bu düşüncemi doğruluyordu. Plutarch, peşinde Gale'le kapıda beliren muhafıza döndü. "Bana yalnızca kilitli tutuldukları söylenmişti. Neden ceza görüyorlar?"</p>

  <p class="heading0">"Yemek çalmaktan. Ekmek için tutuştukları bir ağız dalaşından sonra onları alıkoymak zorunda kaldık."</p>

  <p class="heading0">Venia duyduklarına bir anlam vermek istermiş gibi kaşlarını çattı. "Bize kimse bir şey söylemiyordu. Çok açtık. Yalnızca bir dilim almıştı."</p>

  <p class="heading0">Octavia sesini pejmürde haldeki tuniğiyle bastırmaya çalışarak hıçkırmaya&nbsp;başladı. Arenada hayatta kalmayı ilk başardığımda Octavia'nın açlığıma dayanamayarak masanın altından uzattığı somunu hatırladım. Titrek bedeninin yanına sokuldum ve "Octavia?" dedim. Dokunuşumla irkildi. "Octavia? Her şey yoluna girecek. Seni buradan çıkaracağım, tamam mı?"</p>

  <p class="heading0">Plutarch, "Bu biraz aşırı görünüyor," dedi.</p>

  <p class="heading0">Gale, "Sırf bir dilim ekmek aldılar diye mi?" diye sordu.</p>

  <p class="heading0">"O noktaya gelene dek tekrarlanan bazı ihlaller olmuştu. Uyarı aldılar. Yine de daha fazla ekmek almaktan geri durmadılar." Muhafız bir an bizim hassasiyetimize şaşırmış gibi duraksadı. "Ekmek alamazsınız."</p>

  <p class="heading0">Octavia'yı yüzünü açmaya ikna edememiştim ama kafasını hafifçe kaldırmıştı. Bileğindeki prangalar birkaç santim kayınca altlarındaki taze ezikler ortaya çıktı. "Seni anneme götüreceğim." Muhafıza döndüm. "Zincirleri çözün."</p>

  <p class="heading0">Muhafız kafasını salladı. "Buna yetkim yok."</p>

  <p class="heading0">"Çözün dedim! Hemen!" diye bağırdım.</p>

  <p class="heading0">Bu, adamın kararlı duruşunu bozmaya yetmişti. Sıradan vatandaşlar ona böyle hitap etmezlerdi. "Serbest bırakmak için izin almadım. Ve sizin de yeterli yetkiniz... "</p>

  <p class="heading0">Plutarch, "Benim yetkimle çöz," dedi. "Bu üçünü almaya gelmiştik zaten, özel Savunma için onlara ihtiyacımız var. Ben tam sorumluluk alıyorum."</p>

  <p class="heading0">Muhafız telefon açmak üzere odadan çıktı. Ve elinde bir dizi anahtarla geri geldi. Hazırlık ekibimin üyeleri o kadar uzun süre boyunca iki büklüm durmak zorunda kaldıktan sonra, çözülen prangalara rağmen yürümekte güçlük çekiyorlardı. Gale, Plutarch ve ben onlara yardım ettik. Flavius'un ayağı zemindeki yuvarlak bir ızgaranın deliğine takıldı; odanın neden bir gidere ihtiyaç duyabileceğini düşününce midem ağzıma geldi. İnsan sefilliğinin lekeleri herhalde hortumla yıkanarak bu beyaz seramiklerin üstünden akıp gitmişti...</p>

  <p class="heading0">Hastanede, onlara bakması konusunda güvenebileceğim tek insanı, annemi buldum. Mevcut durumlarına rağmen onları derhal tanımıştı ama daha şimdiden yüzünde bir dehşet ifadesi belirmişti. Bunun kötü muamele görmüş bedenlerle karşı karşıya gelmekten kaynaklanmadığını biliyordum. 12. Mıntıka'da benzer manzaralarla sık sık karşılaşıyordu ama 13. Mıntıka'da da bu tarz şeylerin süregeldiğini görmek...</p>

  <p class="heading0">Annem hastaneye memnuniyetle kabul edilmişti ancak bütün yaşamı boyunca şifacılık yapmış olmasına rağmen, doktordan çok hemşire muamelesi görüyordu. Yine de, yaralarını gözden geçirmek için üçlüyü bir muayene odasına almasına hiç kimse ses çıkarmadı. Annemin hükmünü beklerken, hastane girişinin&nbsp;dışındaki koridorda bir banka oturdum. O, bu insanlara çektirilen acıyı bedenlerinden okuyabilirdi.</p>

  <p class="heading0">Gale yanıma oturdu ve elini omzuma attı. "Onları iyileştirecek." 12'deyken maruz kaldığı vahşi kırbaç cezasını düşünüp düşünmediğini merak ederek başımı salladım.</p>

  <p class="heading0">Plutarch ve Fulvia da karşımızdaki banka oturmuşlardı ama hazırlık ekibimin durumuyla ilgili herhangi bir yorum yapmıyorlardı. Bu kötü muameleden habersizlerse, Başkan Coin'e bu hamleyi nasıl açıklayabilirlerdi? Bu durumdan kurtulmalarına yardım etmek istiyordum.</p>

  <p class="heading0">"Sanırım bu hepimize bir uyarıydı," dedim.</p>

  <p class="heading0">"Ne? Hayır. Ne demek istiyorsun?" dedi Fulvia.</p>

  <p class="heading0">"Hazırlık ekibimin cezalandırılması bir uyarı," dedim. "Yalnızca bana değil. Size de. Kontrolün gerçekte kimin elinde olduğu ve ona itaat edilmemesi halinde neler olabileceği konusunda bir uyarı. Güç sahibi olmak konusunda herhangi bir yanılgı taşıyorsanız, sizin yerinizde olsam derhal vazgeçerdim. Görünüşe bakılırsa, Capitol kökenli olmak burada koruma sağlamıyor. Hatta belki de daha büyük bir sorumluluk oluşturuyor."</p>

  <p class="heading0">"İsyanın patlak verişini zekice tasarlayan Plutarch ile o üç grilik uzmanını kıyaslamak yanlış olur," dedi Fulvia buz gibi bir sesle.</p>

  <p class="heading0">Omuz silktim. "Sen öyle diyorsan, Fulvia. Ama ya Coin'in kötü tarafına denk gelecek olursanız, o zaman ne olacak? Hazırlık ekibim kaçırılmış. Onlar en azından, bir gün Capitol'e dönme umudu taşıyabilirler. Gale ve ben ormanda yaşayabiliriz. Ya siz? Siz ikiniz nereye kaçabilirsiniz ki?"</p>

  <p class="heading0">Plutarch endişesiz bir sesle, "Belki de savaş kuvveti için senin bize layık gördüğünden daha büyük bir önem taşıyoruzdur," dedi.</p>

  <p class="heading0">"Tabii ki taşıyorsunuz. Haraçlar da Oyunlar için gerekliydi. Ta ki onlara gerek kalmayana dek," dedim. "Ve bizlerden kurtulmak bir hayli kolaydı, değil mi Plutarch?"</p>

  <p class="heading0">Bu, sohbete son noktayı koyan cümle olmuştu. Annem bizi bulana dek sessizce oturduk "İyileşecekler," dedi. "Kalıcı fiziksel hasarları yok."</p>

  <p class="heading0">"İyi. Harika," dedi Plutarch. "Ne zaman iş başı yapabilirler?"</p>

  <p class="heading0">"Büyük ihtimalle yarın," dedi annem. "Yaşadıkları şeyden sonra, bir miktar duygusal istikrarsızlık görebilirsiniz. Capitol'deki hayatlarından sonra, bu duruma pek hazırlıklı oldukları söylenemez."</p>

  <p class="heading0">"Aynı şey hepimiz için geçerli değil mi?"</p>

  <p class="heading0">Hazırlık ekibinin iş göremez halinden mi, yoksa benim aşırı gergin olmamdan mı, bilmem, Plutarch beni günün geri kısmında Alaycı Kuş görevlerimden azat etti.</p>

  <p class="heading0">Gale'le birlikte bize fasulye ve soğan yahnisi, kalın bir dilim ekmek bir kap su verecekleri öğle yemeğine geçtik. Venia'nın hikayesinden sonra, ekmeği yutmakta bir hayli zorlandım ve kalan kısmını Gale'in tepsisine kaydırdım. Yemek boyunca ikimiz de pek fazla konuşmadık ama kâselerimiz tamamen boşalınca, Gale kolunu sıyırıp programına baktı. "Sırada eğitim var."</p>

  <p class="heading0">Ben de kolumu açıp ve onunkinin yanına tuttum. "Benim de." Eğitimin artık avlanma demek olduğunu hatırlamıştım.</p>

  <p class="heading0">İki saat için bile olsa ormana kaçma hevesim, mevcut endişelerime baskın çıkmıştı. Yeşillik ve güneşe maruz kalmanın duygularımı düzene sokmaya yardıma olacağından emindim. Ana koridora çıkınca, Gale ve ben okul çocukları gibi cephaneliğe koştuk. Kapıya vardığımızda soluğum kesilmiş, başım dönüyordu. Halim, tam iyileşmediğimin açık bir kanıtıydı. Muhafızlar bize bıçaklar ve av çantası yerine geçecek bez bir çantayla birlikte, eski silahlarımızı da verdiler. Ayak bileğime sabitlenen iz sürücüyü görmezden geldim ve elde taşınabilir konuşma aygıtım nasıl kullanacağımı anlatırlarken dinlermiş gibi yaptım. Aklımda kalan tek şey, aygıtın bir saati olduğu ve belirlenmiş saatte 13. Mıntıka'ya dönmüş olmamız gerekeceği, yoksa avlanma ayrıcalığımızın iptal edileceğiydi.</p>

  <p class="heading0">Ormanın yanındaki geniş, çitle çevrili eğitim alanına çıktık. Muhafızlar iyice yağlanmış demir kapıyı hiçbir yorum yapmadan açtılar. Dokuz metre yüksekliğindeki, sürekli elektrik akımı geçen ve tepesi jilet keskinliğinde metal kıvrımlarla çevrili bu çiti kendi başımıza aşabilmemiz için bir hayli debelenmemiz gerekirdi. Ormanın içinde çit görünmez olana dek ilerledik. Küçük bir açıklığa gelince, durduk ve gün ışığının tadını çıkarmak için başlarımızı arkaya attık. Kollarımı iki yana açtım. Dünyanın çevremde son hızla dönmesine mani olmak için olabildiğince ağır hareket ederek kendi etrafımda dönmeye başladım.</p>

  <p class="heading0">12'de gördüğüm kuraklık buradaki bitkilere de hasar vermiş, dökülen yapraklar ayağımızın altında çıtırdayan bir halı oluşturmuştu. Ayakkabılarımızı çıkardık. Benimkiler zaten ayağıma tam uymuyordu. 13. Mıntıka'yı yöneten israf-yok- istemek-yok ruhu yüzünden bana birine artık küçük gelen bir çift vermişlerdi. Görünüşe bakılırsa, ikimizden birinin yürüyüşünde bir acayiplik vardı; çünkü ayakkabılar tamamen yamulmuş haldeydiler.</p>

  <p class="heading0">Eski günlerdeki gibi sessizce avlandık. Ormandayken tek bir varlığın iki parçası gibi hareket edebildiğimiz için, iletişim kurmak için sözcüklere gereksinim duymuyorduk. Birbirimizin hareketlerini izleyerek ve arkasını kollayarak ilerliyorduk Bu özgürlüğü en son ne zaman tatmıştık? Sekiz ay önce mi? Yoksa dokuz mu? Arada yaşananlar, ayak bileğimizdeki iz sürücüler ve benim sık sık&nbsp;dinlenme ihtiyacı duymam yüzünden, tamamen aynı şey değildi elbette. Ancak bu şartlarda elde edebileceğim mutluluk ancak bu kadar olabilirdi.</p>

  <p class="heading0">Buradaki hayvanlar yeterince şüpheci değillerdi. Yabancı kokumuzu ayırt etmeye ayırdıkları tek bir saniye ölümlerine neden oluyordu. Bir buçuk saat sonunda elimizde tavşanlar, sincaplar ve hindilerden oluşan bir düzine kadar av hayvanı birikmişti. Kalan yarım saati, suyun serinliğine ve tatlılığına bakılırsa bir yeraltı kaynağından beslenen bir gölcükte değerlendirmeye karar verdik.</p>

  <p class="heading0">Gale av hayvanlarını temizlemeyi önerince, karşı çıkmadım. Dilime birkaç nane yaprağı yapıştırıp gözlerimi yumdum ve sırtımı bir kayaya yasladım. Yakıcı öğleden sonra güneşinin tenimi ısıtmasına izin vererek, kendimi seslerin yatıştırıcı etkisine teslim ettim. Ta ki Gale'in sesi araya girene kadar. “Katniss, hazırlık ekibini neden bu kadar önemsiyorsun?"</p>

  <p class="heading0">Şaka yapıp yapmadığını anlamak için gözlerimi açtım ama derisini yüzmekle meşgul olduğu tavşana çatık kaşlarla bakıyordu. "Neden önemsemeyeyim?"</p>

  <p class="heading0">"Hım... Bir düşünelim. Son bir yılı seni katledilişine hazırlayarak geçirdikleri için olmasın?" dedi.</p>

  <p class="heading0">"O kadar basit değil," dedim. "Onları tanıyorum. Kötü ya da acımasız insanlar değiller. Hatta zeki bile sayılmazlar. Onları incitmek, çocukları incitmekten farksız. Göremiyorlar... Demek istediğim, bilmiyorlar... " Sözcükler boğazıma düğümlenmişti.</p>

  <p class="heading0">"Neyi bilmiyorlar, Katniss?" dedi. "Haraçların-ki burada çocuklardan bahsediyoruz, senin acayip üçlünden değil- ölümüne savaşmaya zorlandığını mı? Senin o arenaya insanlara eğlence olsun diye girdiğini mi? Yoksa bu, Capitol'de büyük bir sır mıydı?"</p>

  <p class="heading0">"Hayır, ancak onlar konuya bizim gibi bakmıyorlar," dedim. "Bununla büyümüşler ve..."</p>

  <p class="heading0">"Gerçekten de onları savunuyor musun?" Seri bir hareketle tavşanın derisini çekip çıkardı.</p>

  <p class="heading0">Bu sözü içime batmıştı çünkü gerçekten savunuyordum ve bu çok saçmaydı. Mantıklı bir tutum sergilemeye çalışarak, "Sanırım, sırf bir dilim ekmek aldı diye böyle bir muameleye maruz kalan herkesi savunuyorum," dedim. "Belki de bir hindi yüzünden senin başına gelenleri hatırlatıyor."</p>

  <p class="heading0">Yine de haklıydı. Hazırlık ekibime beslediğim endişe seviyesi gerçekten tuhaf görünüyordu. Onlardan nefret etmem ve onları bir ipte sallanırken görmeyi istemem gerekirdi. Ama her şeyden o derece habersizdiler ki. Üstelik Cinna'nın bir parçasıydılar ve Cinna benim tarafımdaydı, öyle değil mi?</p>

  <p class="heading0">Gale, "Kavga çıkarma peşinde değilim," dedi. "Ama Coin'in buradaki kuralları çiğnedikleri için onları cezalandırarak sana büyük bir mesaj vermeye çalıştığını sanmıyorum. Büyük olasılıkla bunu bir jest olarak algılayacağını düşünmüştür." Tavşanı bir çantanın içine tıkıp ayağa kalktı. "Zamanında dönmek istiyorsak, harekete geçmeliyiz."</p>

  <p class="heading0">Uzattığı eli görmezden geldim ve dengesiz hareketlerle ayağa kalktım. "Tamam." Dönüş yolunda ikimiz de konuşmadık ama demir kapıdan girerken aklıma başka bir şey geldi. "Çeyrek Asır Oyunları sırasında, Octavia ve Flavius benim yeniden arenaya dönmek zorunda olmam yüzünden sürekli ağladıkları için işi yarım bırakmak zorunda kaldılar. Venia da doğru dürüst vedalaşamadı."</p>

  <p class="heading0">"Seni... Yeniden baştan yaratırlarken... Bunu aklımda tutmaya çalışırım."</p>

  <p class="heading0">"Çalış," dedim.</p>

  <p class="heading0">Etleri mutfaktaki Yağlı Sae'ye teslim etmeye gittik. Her ne kadar aşçıların hayal gücünden yoksun olduklarını düşünse de, Yağlı Sae 13. Mıntıka'yı bir hayli sevmişti. Ancak lezzetli bir vahşi köpek ve ravent çorbası uydurmayı başarmış bir kadının, burada elinin kolunun bağlı olduğunu düşünmesi çok normaldi.</p>

  <p class="heading0">Avlanmaktan ve uykusuzluktan yorgun, kompartımanıma döndüğüm zaman içerisini tam takır buldum ve Düğünçiçeği yüzünden taşındığımızı sonradan hatırladım. En üst kata, Kompartıman E'yi bulmaya çıktım. Dış cephenin üst kısmına, ortaya yerleştirilmiş, yaklaşık elli santim genişliğinde ve yirmi beş santim yükseklikteki pencere dışında, Kompartıman 307'nin birebir aynısıydı. Pencerenin üzerine kapanan ağır metal bir plaka vardı ama şimdi aralanmıştı ve bahsi geçen kedi ortalıkta görünmüyordu. Yatağıma uzandım ve öğleden sonra güneşi yüzümde dans ederken bir süre dinledim. Sonrasında ilk hatırladığım, kız kardeşimin beni 18:00 <i>Düşünme</i> için uyandırması oldu.</p>

  <p class="heading0">Prim öğle yemeğinden beri bir toplantı anonsu yapıldığını söyledi, önemli görevlerin başından ayrılamayacak olanlar dışında herkesin katılımı talep ediliyordu. Bir araya toplanan binlerce insanı barındırabilecek büyüklükte bir salon olan Kolektife gitmemiz için verilen talimatlara uyduk. Salon daha büyük toplantılar için inşa edilmişe benziyordu ve belki de çiçek salgınından önce, daha büyüklerine de ev sahipliği etmişti. Prim insanların vücutlarındaki çiçek hastalığı izlerini ve biçimleri az da olsa bozuk çocukları sessizce işaret etti. "Burada çok acı çekmişler."</p>

  <p class="heading0">O sabah olanların üstüne 13'e acıyacak havada değildim. "Bizim 12'de çektiğimizden daha çok olamaz," dedim. Annemin üzerlerinde hastane gecelikleri ve sabahlıklarıyla hareket edebilir durumdaki bir grup hastayı salona getirdiğini gördüm. Finnick de aralarındaydı, biraz sersemlemişti ama her zamanki kadar muhteşemdi. Elinde otuz santimden kısa, kullanılabilir bir ilmeğe dönüştürmeye&nbsp;bile yetmeyecek, ince bir sicim vardı. Parmakları hiç durmadan hareket ediyor, çevresine bakınırken, otomatik hareketlerle düğümler atıp geri çözüyordu. Belki de bu, terapisinin bir parçasıydı. Yanına sokuldum ve, "Hey, Finnick," dedim. Beni duymuşa benzemiyordu. Dikkatini çekmek için dirseğimle dürttüm. "Finnick! Nasılsın?"</p>

  <p class="heading0">Elime yapıştı. "Katniss!" Sanırım tanıdık bir yüz gördüğüne sevinmişti. "Neden burada toplanıyoruz?"</p>

  <p class="heading0">"Coin'e Alaycı Kuş'u olacağımı söyledim. Ama isyancıların galip gelmesi halinde diğer haraçlara dokunulmazlık vereceğine dair, herkesin gözü önünde söz vermesini istedim," dedim. "Bol bol tanık olsun diye."</p>

  <p class="heading0">"Ah. İyi. Çünkü Annie için endişeliyim. Bilmeden hain damgası yemesine neden olabilecek bir şey söylemesinden çekiniyorum."</p>

  <p class="heading0">Annie. Ah. Onu tamamen unutmuştum. "Endişelenme, ben o konuyu hallettim." Finnick'in elini sıktım ve salonun ön tarafındaki podyuma yürüdüm. Konuşmasına göz atmakla meşgul olan Coin beni görünce kaşlarını kaldırdı. "Annie Cresta'yı da dokunulmazlık listesine eklemeniz gerek," dedim.</p>

  <p class="heading0">Başkanın kaşları hafifçe çatılmıştı. "O da kim?"</p>

  <p class="heading0">"Finnick Odair'in..." Nesi? Annie'yi tam olarak nasıl adlandırabileceğimi bilmiyordum. "Finnick'in arkadaşı. 4. Mıntıka'dan. Galiplerden biri. Arena havaya uçunca tutuklanıp Capitol'e götürüldü."</p>

  <p class="heading0">"Ah, şu deli kız. Buna gerçekten gerek yok," dedi. "O kadar zayıf durumdaki birini cezalandırmak gibi bir alışkanlığımız yok."</p>

  <p class="heading0">O sabah tesadüfen tanık olduğum manzarayı düşündüm. Duvara zincirlenmiş Octavia'yı. Coin ve ben zayıflık konusunda çok farklı görüşlere sahip olmalıydık. "Öyle mi? O zaman Annie'yi de listeye eklemek sorun olmayacaktır."</p>

  <p class="heading0">Başkan, Annie'nin adını da listeye eklerken, "Pekâlâ," dedi. "Duyuruyu yaparken burada yanımda durmak ister misin?" Başımı "hayır" anlamında salladım. "Zaten bunu yapmanı beklemiyordum. Öyleyse acele edip kalabalığa karışsan iyi olur. Başlamak üzereyim." Yeniden Finnick'in yanına döndüm.</p>

  <p class="heading0">13.Mıntıka'da ziyan edilmeyen şeylerden biri de sözcüklerdi. Coin kalabalığı dikkatlerini ona vermeye çağırdı. Diğer Galiplerin -Peeta, Johanna, Enobaria ve Annie-isyana verdikleri zararlar için affedilmeleri kaydıyla Alaycı Kuş olmayı kabul ettiğimi ilan etti. Kalabalıktan yükselen homurtuda, muhalefeti hissetmiştim. Bir bedel koymak -olası düşmanları esirgeyebilecek bir bedel koymak- onları öfkelendirmişti. Benden tarafa atılan düşmanca bakışlara karşı kayıtsız kalmayı başardım.</p>

  <p class="heading0">Başkan huzursuzluğun yatışması için birkaç dakika bekledikten sonra her zamanki enerjik tavrıyla sözlerine devam etti. Ancak bu defa, ağzından dökülen sözcükler benim için de haber niteliği taşıyordu. "Ancak Asker Everdeen bu benzersiz talebi karşılığında, kendini amacımıza adamayı taahhüt etti. Dolayısıyla, güdü ya da eylem olarak, görevinden her tür sapması, bu anlaşmanın ihlali olarak kabul edilecektir. Dokunulmazlık kaldırılacak ve söz konusu dört galibin kaderi 13. Mıntıka yasalarınca tayin edilecektir. Asker Everdeen'in durumu da buna dahildir. Teşekkürler."</p>

  <p class="heading0">Başka bir deyişle, çizgi dışına çıkmam halinde, hepimiz ölecektik.</p>
</body>
</html>
