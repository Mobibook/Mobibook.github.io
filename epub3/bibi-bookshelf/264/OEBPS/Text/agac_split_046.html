<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>agac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-right: 5.0pt; margin-top: 5.0pt; margin-left: 5.0pt; margin-bottom: 5.0pt; }
</style>
</head>

<body class="calibre">
  <h1 class="h1baslik" id="calibre_toc_41">Çağımızın Sanatı: Sinema<sup class="calibre4"><a href="../Text/agac_split_059.html#footnote-291-5" id="footnote-291-5-backlink">[5]</a></sup></h1>

  <p class="normal">Hepimiz mutlu olmalıyız, Türk Sinematek Derneği on yaşında. Şimdiye kadar kurulmuş sinema dernekleri arasında en uzun ömürlüsü bu dernektir. Daha öncekiler, daha sonrakiler niye yaşamamışlar, o bir koşul sorunu. İşin güzeli, bu dernek on yılını doldurdu. Umudumuz şu ki, çabalar da bunu gösteriyor, bu dernek daha uzun yıllar yaşayacak. Bu derneğin uzun yaşaması için çabalar yoğunlaşıyor, birtakım yeni olanaklar aranıyor, bulunuyor. Daha da güzeli, sinemaya gereken önem yurdumuzda da verilmeye başlanıyor.</p>

  <p class="normal">Çağımızın sanatı hangisi dersek, hiç düşünmeden sinemadır diyebiliriz. Çağımızın insan oluşumuna en etkili sanatı da gene sinemadır. Büyük kültür adamları, büyük politika, düşün adamları sinemaya gereken önemi vermişler, sinemanın insan oluşumundaki yerini, büyük etkisini bir iyice saptamışlardır.</p>

  <p class="normal">Sinemanın insanlık yaşamındaki geçmişi azdır ama, buna karşın sinema bütün çağların en büyük sanatçılarından birini, ya da birkaçını yetiştirmiştir. Büyük Şarloyu biz hemencecik Cervantes’in, Shakespeare’in, Moliere’in yanına koyabiliriz. Çağımız, yarattığı bu büyük sanatçısıyla bütün çağlarda bir övünç kaynağı olabilir. Eski Yunanın yarattığı Homerosla övündüğü gibi, biz de Şarloyla övünebiliriz. Bu Şarlo, yineleyeyim, bir sinema adamıdır. Unutmayalım ki, çağın yetiştirdiği en büyük bir sinema adamıdır.</p>

  <p class="normal">Sinema, insanı dört koldan etkiliyor. Hem destanı, hikayeyi, romanı içeriyor, hem şiiri, resmi, görüntüyü… Hem de inanılmaz, ulaşılmaz bir devinimi. Şarloyu yaratmasına karşın, daha dünya sineması çocukluğunu yaşıyor. Çağımız sinemaya daha büyük, inanılmaz olanaklar yükleyecektir. Sinema dünyası buna sonuna kadar açıktır.</p>

  <p class="normal">Sinema, çağımızda karşılaştığı bütün olumsuzluklara karşın, yolunu, canını dişine takmış, var gücüyle açıyor. Bu yele bu kar dayanır mı, sinemanın çağımızdaki karşılaştığı olumsuzluklarla herhangi bir sanat dalı karşılaşmış olsaydı, ortada tozu bile kalmazdı. Sinema bütün olumlu yönlerine karşın yolu en çok çarpıtılmış, en çok sömürüye uğramış, en çok insanlık aleyhine kullanılmış bir sanattır. Sinemanın gücü, büyüklüğü oranında da insanlığımıza zararı olmuştur. Bu zararı sayıp dökmek burada olanaksız. Gene de sinema olumsuz yönüne karşın olumlu yönünü inatla sürdürmüş. Diyebilmeliyiz ki, bütün olumsuzluklarına karşın bir Şarlonun insan kültürüne yaptığı katkı, sinemanın bütün kötülüklerinin üstesinden gelir de artar bile. Pudovkinden Ayzenştayna kadar, Rossi’den, De Sica’ya kadar olanlar da cabası… Demem odur ki, bir büyük buluş, bir büyük iyilik, bir etkin sanat türü, ne kadar yozlaştırmaya çalışılırsa çalışılsın, kötüye dönüştürülemez. Sinemanın doğuşundan beri macerası bu olmuştur.</p>

  <p class="normal"><span class="ideitalik">“Bir verir abat eder, bir vurur berbat eder,“</span> derler ya, sinema daha çok çağımızı, bütün olumsuz doğum koşullarına karşın, vermiş abat etmiş. Vurup berbat ettiklerini de pek öyle yabana atamayız.</p>

  <p class="normal">Sinema çağımızın nimetidir. Kötü ellerde de çağımızın külfeti oluyor. Şu bizim, yılda, bir çırpıda iki yüz film çeviren sinemamızın haline bakın… Bunların yüzde doksanı insan kültürü için yüz karasıdır. Bir ulusu yozlaştırmak, zıvanadan çıkarmak, dahası da insanlıktan çıkarmak için bundan daha etkili bir çare düşünülemez. Bizim halkımız, yılda bir çırpıda iki yüz tane çevrilen bu filmlerin belasını çok çekecektir. Bu öylesine bir düzeysizlik etkilenmesidir ki, insanda insanlık diye bir şey bırakmaz. Bizde çevrilen filmler gibi filmlerin baskınına uğramış bir ulus uzun yıllar kolay kolay kendine gelemez. Yaratıcılığına kavuşamaz. Uzun yıllar kısır kalır, insan kültürüne bir şey katamaz. Yukarda da demiştim ki, hiçbir iyilik, hele sinema gibi büyük iyilikler, hiçbir yerde toptan kötülüğe dönüşemezler. Bunu söylerken büyük Yılmaz Güneyi düşünüyorum. Bunu söylerken Lütfi Akadın, Atıf Yılmazın birçok filmini düşünüyorum. Bunu söylerken şu yirmi beş yılda bu bataklıkta boy atmış, atabilmiş filmleri düşünüyorum.</p>

  <p class="normal">Bir de işte şu onuncu yılını dolduran Türk Sinematek Derneğini düşünüyorum. Umutsuzlukta bir umut ışığı gibi.</p>

  <p class="normal">Sinematek Derneği şu on yılda dünya sinemasından, seçme tam iki bin film gösterdi. Bu iki bin film arasında dünya sinemasının en ünlü klasikleri başta geliyordu. Dünya eleştirmenlerinin dünyanın en güzel on filmi diye seçtikleri on film de gene Sinematekte gösterildi: <span class="ideitalik">Yurttaş Kane, Potemkin Zırhlısı, Ana, Oyunun Kuralı, Harp Esirleri, Altına Hücum…</span></p>

  <p class="normal">Sonra toplu gösteriler yapıldı: Visconti’den, Şarloya, Ayzenştayndan, Pudovkine, Welles’e, Renoir’dan Pabst’a kadar bütün büyük yönetmenlerin toplu gösterileri… İtalyan yenigerçekçiliğinden Fransız yenidalgasına, Alman dışavurumculuğundan Brezilya yeni sinemasına kadar bütün ünlü akımların toplu gösterileri… Korku filmlerinden gangster filmlerine, canlandırma sinemasından ünlü roman uyarlamalarına, müzikal filmlerden belgesel filmlere kadar bütün sinema türlerinin toplu gösterileri yapıldı. Bu arada Sinematek olumlu Türk filmlerine de boş vermedi. En iyi filmlerimizin ilk gösterileri de Sinematekte yapıldı.</p>

  <p class="normal">İstanbul şehrinde binlerce insan seyretti bu filmleri. Sinematek bir seyirci yetiştirme okulu oldu. Bunun bizim olumsuz yönde gelişen sinemamızı etkilememiş olması olanaksız. Usta oyuncu, büyük yönetmen Yılmaz Güney gibi olağanüstü bir sanatçı, sinemamız olmamış olsaydı, böylesine yetişebilir miydi? Her şey bir kültür, bir usta, çırak işi olduğuna göre… Bir <span class="ideitalik">Pater Pancalıyı, bir Yurttaş Kanei</span>, bir Alain Resnais filmlerini, bir Antonioni’yi seyretmeyen, edemeyen kişi çağdaş bir sinema ustası olabilir mi?</p>

  <p class="normal">Bir de başka bir ödevi yüklendi Sinematek, Anadolunun dört bucağına dağılmış aydınlar, gençler sinema söz konusu oldu mu hep Sinemateke başvurdular. Sinematek Diyarbakırdan Gaziantebe kadar Türkiyede kurulmuş sinematekleri de destekledi, onlara bir çeşit kaynaklık etti. Düpedüz, Sinematek bir okul oldu. Bir de okullarla işbirliği yapıp olanaklarından onları da faydalandırdı. Dışarda ün yapmış Türk sinemacılarıyla da ilgilendi. Onların yapıtlarını da seyircimize getirdi.</p>

  <p class="normal">Şu on yılda Sinematekin başarıları saymakla bitecek gibi değil. Yeryüzü sinemasının ustalarını çağırmak, onları konuşturmak… Sempozyumlar düzenlemek, sinema festivallerine yardım etmek…</p>

  <p class="normal">Şimdi başımızı elimizin arasına alıp bir şeyler düşünmek gerek. Biz başı belada, her yönden şu çağdaş dünyada hep sömürülmüş, çağdaş dünyanın ardından topal eşekle giden, ona bir türlü de ulaşamayan bir halkız. Sinema gibi bir nimeti külfet etmişiz. Her yıl iki yüzden fazla, birkaçını dışında saymamak haksızlık olur, civciv mi çıkacak kuş mu çıkacak filmi seyrettirilen bir olanaksız ulusuz.</p>

  <p class="normal">Bunun sonu ne olacak?</p>

  <p class="normal">Çağımız biliyor ki, halkın düzeniyle, halkın eğitimi tay gider. Sömürülen bir halk tepeden tırnağa sömürülür. Aklıyla, duygusuyla, kültürüyle, tekmil insanlığıyla. Ama gene de bu yangından birşeyler kaçırılabilir. İşte Sinematek. Ben şimdiye kadar bu olumlu kuruluşa çaba harcayanları kutlarken, bir öneride değil, bir dilekte bulunacağım. Dileğimin ne kadar zor gerçekleştirilebileceğini bilmez miyim?</p>

  <p class="normal">Örneğin, ülke çapında bir gezginci sinematek kurulamaz mı? Sinematekin gezginci bir kolu, örneğin Şarlo filmleriyle bütün yurdu köy köy, haydi köyden geçtik, kasaba kasaba dolaşamaz mı? Köylümüzün bir <span class="ideitalik">Altına Hücumu</span> seyretmesi ne güzel olurdu. Bir <span class="ideitalik">Otello</span>yu, bir <span class="ideitalik">Dede Korkut</span>u, bir <span class="ideitalik">Umutu</span> seyretmesi… Kim bilir, köylülerimiz ne mutlu olurlardı. Yunusu, Hoca Nasrettini, Pir Sultanı, Koca Sinanı çağımıza kadar taşımış bu olgunluk kim bilir <span class="ideitalik">Otello</span>dan ne kadar hoşlanırdı. Etkilenirdi, kültürüne yeni bir aşıyı ne güzel alırdı.</p>

  <p class="sagitalik">Ocak 1976</p>
</body>
</html>
