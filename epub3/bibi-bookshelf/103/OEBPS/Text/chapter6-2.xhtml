<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yufka Yürek</title>
  <link href="../Styles/main.css" rel="stylesheet" type="text/css" />
</head>

<body class="epub-type_subchapter" id="chapter6-2">
  <div class="html5_section">
    <h1 class="chapter-num">II</h1>

    <p>Ertesi akşam İtalyan Operası’nda bir temsil sahneleniyordu. İvan Andreyeviç salona bomba gibi düştü. Daha önce hiç onda müziğe karşı böyle bir <em>furore</em>, böyle bir tutku görülmemişti. En azından, İvan Andreyeviç’in İtalyan Operası’nda bir çeyrek saatlik horlamaktan çok hoşlandığı bilinirdi; hatta birkaç kez bunun hem hoş, hem de tatlı bir şey olduğunu belirtmişti. “Ama primadonna da,” demişti dostlarına, “küçük bir kedi gibi, bir beşik ninnisi miyavlıyor.” Ama bunu daha bir önceki sezonda söylemişti; şimdiyse, heyhat! İvan Andreyeviç geceleri evde bile uyumuyordu. Fakat yine de tıka basa dolu salona bomba gibi düştü. Hatta biletçi ona biraz kuşkuyla baktı ve bu sırada onun yan cebine, elinde saklı bir hançer görmek umuduyla dikti gözlerini. Bu sırada iki tarafın oluştuğunu ve her birinin kendi primadonnasını desteklediğini de belirtmek gerekiyor. Bir tarafa ****ciler, diğer tarafa ****istler adı verilmişti. Her iki taraf da müziği öyle seviyordu ki, sonunda biletçiler iki primadonnada bir araya gelen muhteşem ve yüce olan her şeye yönelik herhangi bir sevgi ifadesinden kesin olarak kaygı duymaya başlamıştı. İşte bu yüzden, saçları tümüyle olmasa da ağarmış, elli yaşlarında, dazlak sayılabilir ve genel olarak ciddi bir insan görünümünde olan bu ihtiyarın tiyatro salonuna böylesine delikanlıca dalışına bakarak, biletçi ister istemez, Danimarka prensi Hamlet’in yüksek sözlerini hatırladı: “Yaşlılık böyle korkunç bir şekilde çökerse, gençlik ne yapsın?” Ve yukarıda da söylendiği gibi, bir hançer görme umuduyla yan cebine çevirdi gözlerini. Ama orada sadece bir cüzdan vardı, başka bir şey yoktu.</p>

    <p>Tiyatroya uçan İvan Andreyeviç bakışlarını ikinci katın localarına uçurdu, ve – ah korkunç! Kalbi buz kesti: O buradaydı! Locada oturuyordu! Orada eşi ve baldızıyla birlikte General Polovitsin de vardı; orada generalin yaveri de vardı – aşırı açıkgöz bir genç adam; orada bir mevki sahibi daha vardı... İvan Andreyeviç bütün dikkatini, bütün görüş gücünü topladı, ama – ah, korkunç! Mevki sahibi adam haince yaverin arkasına gizlendi ve bilinmezlere karıştı.</p>

    <p>O buradaydı, ama burada olmayacağını söylemişti! İşte bir süredir Glafira Petrovna’nın her adımında görülen bu ikiyüzlülük öldürüyordu İvan Andreyeviç’i. İşte bu mevki sahibi genç de, sonunda, onu tam bir umutsuzluğa düşürmüştü. Koltuğa tümüyle yenilmiş bir halde çöktü. Neden böyle oldu? Olay çok basit...</p>

    <p>İvan Andreyeviç’in koltuğu parterin tam altına denk geliyordu ve üstelik ikinci katın hain locası onun koltuğunun tam üzerindeydi, öyle ki, büyük bir tatsızlık eseri, kafasının üzerinde olup biten hiçbir şeyi kesinlikle göremiyordu. Bu yüzden öfkelenip bir semaver gibi kızarıyordu. Birinci perdeyi fark etmedi bile, yani tek bir nota bile duyamadı. Müziğin her türlü duygulanımın üzerinde müzikal izlenimler inşa edebilmesi güzel bir şeydir, derler. Mutlu olan insan seslerde mutluluk bulur, hüzünlü olan insan hüzün; İvan Andreyeviç’in kulaklarında tam bir fırtına uluyordu. Sıkıntısını doruk noktasına ulaştıracak şekilde, arkadan, önden, yandan öyle korkunç sesler haykırıyordu ki İvan Andreyeviç’in kalbi parçalanıyordu. Sonunda perde sona erdi. Ama perde indiği anda, kahramanımızın başına hiçbir kalemin yazamayacağı bir olay geldi. Bazen locanın üst katlarından afiş düşer. Piyes sıkıcı olduğu ve seyirciler esnediği zaman, onlar için bu önemli bir olay olur.</p>

    <p>Bu oldukça hafif kâğıdın en üst kattan koltuklara dek inerken zikzaklar çizerek yaptığı yolculuğu özel bir merakla izlerler ve bu olaya hiç hazır olmayan bir başa konmasını takip etmekte bir hoşluk bulurlar. Gerçekten de, bu başın nasıl şaşkınlığa düştüğünü seyretmek çok meraklı bir şeydir (çünkü bu baş kesinlikle şaşkınlığa düşer). Ben de locanın kıyısına yaslanan hanım dürbünlerini gördüğüm zaman dehşete kapılırım: Bana hepsi birden, bu olaya hiç hazırlanmamış başa doğru üşüşecekmiş gibi gelir. Ama böyle trajik bir nota yer vermenin yersiz olduğunu görüyor ve bu yüzden onu yalanlardan, vicdansızlıklardan, eğer evde varsa, hamamböceklerinden koruyan o gazetelerin köşe yazarlarına gönderiyor, sadece Rus değil, hatta yabancı, Prusyalı ve diğer bütün hamamböceklerinin de korkunç düşmanı ve hasmı olan ünlü Bay Prinçip’i de özellikle tavsiye ediyorum.</p>

    <p>Ama İvan Andreyeviç’in başına bugüne dek hiçbir yerde yazılmamış bir olay gelmişti. Başına, –söylendiği gibi, oldukça dazlak olan başına– bir afiş uçup gelmedi. İtiraf edeyim ki, başına uçan şeyin ne olduğunu ben bile söylemeye çekiniyorum, çünkü gerçekten de vicdanlı bir şekilde söylersek, kıskanç ve aklı karışık olan İvan Andreyeviç’in saygın ve çıplak, yani kısmen saçtan yoksun başına, sözgelimi aşk mektubu gibi ahlaksız bir şey uçup kondu. En azından İvan Andreyeviç, kesinlikle böyle öngörülmez ve çirkin bir olaya hazırlıksız olan İvan Andreyeviç öyle bir irkildi ki, sanki başına bir fare ya da başka herhangi bir yabani hayvan düşmüş sanırdınız.</p>

    <p>Kâğıdın bir aşk mektubu olduğuna şüphe yoktu. Kokulu bir kâğıda yazılmıştı, tıpkı romanlardaki gibi bir kâğıda ve haince küçültülmüş, bir kadın mendilinin altına rahatça saklanabilecek şekilde katlanmıştı. Herhalde, şans eseri, elden ele geçerken düşmüştü: Sözgelimi, birisi afişi rica etmiş olmalıydı ve bu afişin içine mektup gizlenmiş, malum ellere uzatılmış olmalıydı, ama bir anda, belki de, beceriksizliği için çok kibar bir şekilde özür dileyen yaverin kolu çarpmış – ve mektup heyecandan titreyen ufacık elden kaymış, elini sabırsızca uzatan mevki sahibi gençse, birden mektup yerine, ne yapacağını kesinlikle bilmediği bir afişi almıştı. Tatsız, tuhaf bir olay! Kesinlikle doğru; ama, kabul edersiniz ki, İvan Andreyeviç için bu daha da tatsızdı.</p>

    <p>“<em>Predestine</em>,” diye fısıldadı soğuk terler dökerek ve elinde mektubu sıkarak, “<em>predestine</em>! Mermi suçluyu bulur!” diye geçti aklından. “Hayır, hiç değil! Benim suçum ne? Başka bir atasözü de var: Vur abalıya falan.”</p>

    <p>Böylesine ani bir olayla serseme dönen kafadan neler geçmez! İvan Andreyeviç koltuğunda uyuşmuş bir halde, deyim yerindeyse, yarı ölü yarı canlı bir halde oturuyordu. Tam da bu sırada, bütün salonda alkış ve şarkıcılara çağrılar duyulmaya başlandığı halde, dört bir yandan fark edildiğine inanıyordu. Sanki başına beklenmedik bir tatsızlık, seçkin bir kalabalık topluluk içinde bir tatsızlık gelmiş gibi, şaşkın, kıpkırmızı ve bakışlarını yerden kaldırmaya cesaret edemez bir halde oturuyordu. Sonunda gözlerini yukarı kaldırmaya karar verdi.</p>

    <p>“Harika söylediler efendim!” dedi sol tarafında oturan bir züppeye.</p>

    <p>Coşkudan kendini kaybetmiş ve ellerini çırpan, ama daha da çok ayaklarıyla tepinen züppe, İvan Andreyeviç’e göz ucuyla ve kayıtsızca baktı ve kendini duyurmak için elleriyle ağzının çevresini kapatarak şarkıcının adını haykırdı. Daha önce hiç böyle bir gırtlak duymamış olan İvan Andreyeviç telaşlanmıştı. “Kimse fark etmedi!” diye düşündü ve arkasına döndü. Ama arkasında oturan şişman beyefendi, o sırada arkasına dönmüş locaları gözlüyordu. “Bu da iyi!” diye düşündü İvan Andreyeviç. Ön tarafta da herhalde kimse görmemişti. Ürkekçe ve bir umutla koltuğunun yanındaki locaya çevirdi bakışlarını ve çok tatsız bir duyguyla irkildi. Orada mendilini ağzına kapamış ve koltuğun arkasına yaslanmış, güzel bir hanım çılgın gibi gülüyordu.</p>

    <p>“Ah bu kadınlar!” diye fısıldadı İvan Andreyeviç ve seyircilerin ayaklarına basa basa çıkışa doğru yöneldi.</p>

    <p>Şimdi karar vermeyi okurlara bırakıyorum, onlardan beni ve İvan Andreyeviç’i kendilerinin değerlendirmelerini rica ediyorum. Gerçekten o sırada haklı mıydı? Bolşoy Tiyatrosu, bilindiği üzere, dört kat loca ve beş kat galeri içerir. Neden hemen bu mektubun tek bir locadan, yani sözgelimi yine hanımların bulunduğu beşinci locadan düşmüş olabileceğini düşünmemişti? Ama tutku sıradışı bir şey, kıskançlıksa yeryüzündeki en sıradışı şey.</p>

    <p>İvan Andreyeviç fuayeye atıldı, lambaların kıyısına yaklaştı, mührü koparıp okudu:</p>

    <p>“Bugün, hemen gösteriden sonra, G’de, *** Sokağı’ nın köşesinde, K***’nın evinde, üçüncü katta, merdivenlerin sağında. Yapının yanında. Orada olun, <em>sans faute</em><a class="si-noteref epub-type_noteref" href="#f17" id="ref_f17">17</a>, Tanrı aşkına.”</p>

    <p>El yazısını tanıyamadı İvan Andreyeviç, ama kuşku yoktu: Görüşme ayarlanmıştı. “Yakalamak, kötülüğü tutup daha en baştan kesmek” olmuştu İvan Andreyeviç’in ilk fikri. Aklına şimdi, hemen orada bunu açığa vurmak geldi; ama bunu nasıl yapmalı? İvan Andreyeviç hatta ikinci kata koşturdu, ama sağduyulu davranıp geri döndü. Kesinlikle bilmiyordu nereye koşturacağını. Ne yapacağını bilemediğinden öbür tarafa koşup karşıdaki yabancı locanın açık kapısından içeri baktı. Tabii tabii! Diklemesine uzanan beş katın hepsinde genç hanımlar ve genç beyler oturuyordu. Mektup beş katın hepsinden birden düşmüş olabilirdi; çünkü İvan Andreyeviç kesinlikle bütün katların kendisine karşı komplo içinde olduğundan şüpheleniyordu. Ama onu doğrulayacak hiçbir şey, hiçbir kanıt yoktu. İkinci sahne boyunca koridorlarda koşturdu ve hiçbir yerde ruhunu sakinleştiremedi. Tiyatro gişesine, kasiyerden dört katın hepsinde loca kiralamış kişilerin ismini öğrenme umuduyla yanaştı, ama gişe kapalıydı artık. Sonunda dizginsiz çığlıklar ve alkışlar duyuldu. Temsil sona erdi. Bağrışlar başladı ve iki ses, iki grubun elebaşlarının sesleri en yüksek tonda gürlüyordu. Ama İvan Andreyeviç’in onlarla işi yoktu. Artık bundan sonra ne yapacağı gelmişti aklına. <em>Bekeş</em>’ini giydi ve G’ye doğru yola çıktı, orada genel olarak bir önceki günden biraz daha enerjik bir şekilde davranacak ve bulacak, tutacak, açığa çıkaracaktı. Çok geçmeden evi buldu ve tam girişe doğru adım atmıştı ki, birden, sanki kolunun altından biter gibi, palto giymiş şık bir figür önüne geçti ve merdivenlerden üçüncü kata yollandı. İvan Andreyeviç bunun aynı züppe olduğunu tahmin etti, ama bu züppenin yüzünü ayırt edemedi. Kalbi sıkıştı. Züppe iki merdiven önündeydi. Sonunda, üçüncü kattaki kapının, sanki geleni bekliyorlarmış gibi, zil çalmadan önce açıldığını duydu. Genç adam daireye daldı. İvan Andreyeviç üçüncü kata, kapı daha kapanmadan önce vardı. Kapının önünde durmak, atacağı adımı sağduyulu bir şekilde düşünmek, biraz ürkekliğini atmak ve sonra çok kesin bir şeye karar vermek istiyordu; ama tam da bu sırada eşikte bir araba durdu, kapıları gürültüyle açıldı ve ağır adımların gıcırtı ve öksürüklerle üst katlara doğru ilerleyişini duyurdu. İvan Andreyeviç durmadı, kapıyı açtı ve daireye hakaret edilmiş bir kocanın bütün görkemiyle daldı. Oda hizmetçisi karşıdan üzerine heyecanla atıldı, ardından bir adam belirdi; ama İvan Andreyeviç’i durdurmanın hiçbir olanağı yoktu. Bomba gibi dairenin içine uçtu ve iki karanlık odayı geçtikten sonra, birden yatak odasında kendini korkudan baştan aşağı titreyen ve ona onun çevresinde ne yaptığını anlamaksızın tam bir dehşetle bakan genç, güzel bir hanımın karşısında buldu. Bu sırada komşu odadan, doğruca yatak odasına geçen ağır ayak sesleri duyuldu: Merdivenleri çıkan ağır adımlardı bunlar.</p>

    <p>“Tanrım! Bu kocam!” diye çığlık attı ellerini çırpan, beyaz sabahlığından da beyaz olan kadın.</p>

    <p>İvan Andreyeviç oraya gelmemesi gerektiğini, bir aptallık, çocukça bir zirzopluk yaptığını, atacağı adımı iyi düşünmediğini, merdivende yeterince beklemediğini hissetti. Ama yapacak bir şey yoktu. Artık kapı açılmıştı, ağır ayak seslerinden bile ağır olduğu belli olan koca, odaya girmek üzereydi... İvan Andreyeviç’in o anda kendini ne yerine koyduğunu bilemiyorum! Doğruca kocanın karşısına dikilip, rezil olduğunu ilan etmesine, en yakışıksız şekilde bilinçsizce davrandığını kabul etmesine, özür dileyip ortadan kaybolmasına neyin engel olduğunu bilmiyorum, – kuşkusuz, büyük bir onur olmazdı; kuşkusuz, şanlı bir şey olmazdı; ama en azından soylu, samimi bir şekilde gitmiş olurdu. Ama hayır, İvan Andreyeviç yine bir çocuk gibi davrandı, sanki kendini Don Juan ya da Lovelace sanıyordu! Önce yatağın yanındaki perdelerle örtünmeye çalıştı, sonra kendini tam bir cesaretsizlik içinde hissederek, yere yattı ve anlamsızca yatağın altına süründü. Kaygı sağduyusuna galip geldi ve İvan Andreyeviç, kendisi hakarete uğramış bir koca olduğu halde, ya da en azından kendini öyle saydığı halde, başka bir kocayla karşılaşmayı göze alamadı – belki de varlığıyla onu incitmekten korkmuştu. Öyle ya da böyle, yatağın altına girmişti, bunu nasıl yaptığını da kesinlikle anlamıyordu. Ama, daha da hayret verici olan şey, kadının buna hiçbir şekilde karşı koymamasıydı. Aşırı tuhaf, yaşlı bir adamın onun yatak odasında sığınak aradığını görünce bağırmamıştı. Kesinlikle, öyle ürkmüştü ki, büyük olasılıkla dili tutulmuştu.</p>

    <p>Koca oflayıp puflayarak içeri girdi, karısıyla en stratejik şekilde selamlaştı ve koltuğa ağır yük taşımış biri gibi oturdu. Derin ve uzun süreli bir öksürüğe yakalandı. Kızgın bir kaplandan kuzuya dönmüş olan İvan Andreyeviç, tedirgin olup kedi karşısındaki fare gibi sessizleşmişti, korkudan nefes bile almaya cesaret edemiyordu, oysa hakarete uğrayan bütün kocaların saldırmadığını kendinden de biliyordu. Ama bu ya imgelem yetersizliğinden ya da başka bir kusurdan dolayı aklına gelmedi. Elinin altında, şaşkınlık içinde kıpırdayan ve elini tutan bir şey hissettiği zamansa çok şaşırdı! Yatağın altında başka biri daha vardı...</p>

    <p>“Kim o?” diye fısıldadı İvan Andreyeviç.</p>

    <p>“Tabii, size kim olduğumu söylemenin tam yeri!” diye fısıldadı tuhaf yabancı. “Susup yatın, yoksa tatsız bir durum olacak!”</p>

    <p>“Fakat...”</p>

    <p>“Sus!”</p>

    <p>Ve fazlalık adam (çünkü yatağın altı sadece bir kişiye yeterdi), fazlalık adam İvan Andreyeviç’in elini avucunda öyle bir sıktı ki neredeyse acıdan bağıracaktı.</p>

    <p>“Sayın bayım...”</p>

    <p>“Şşş!”</p>

    <p>“Beni öyle sıkmayın, yoksa bağıracağım.”</p>

    <p>“Hadi ya, bağırın! Deneyin hele!”</p>

    <p>İvan Andreyeviç utançtan kızardı. Yabancı sert ve kızgındı. Belki de, bu kaderin birçok kez peşinden kovaladığı ve sıkıntılı durumlarda çok kez kalmış bir adamdı; ama İvan Andreyeviç acemiydi ve sıkışıklıktan bunalmıştı. Başına kan hücum etmişti. Fakat yapacak bir şey yoktu; yüzükoyun yatmak lazımdı. İvan Andreyeviç boyun eğip sustu.</p>

    <p>“Canım, ben,” diye söze başladı koca, “canım, ben, Pavel İvaniç’teydim. Bir preferans’a oturduk, ama öhö-öhö-öhö! (öksürüyordu) yani.. öhö! Sırtım... öhö! Yani!.. Öhö! Öhö! Öhö!”</p>

    <p>Ve ihtiyar öksürük nöbetine yakalandı.</p>

    <p>“Sırtım...” diye konuştu sonunda gözünde yaşlarla, “sırtım ağrıdı... lanet olası basur! Ne ayakta durmak, ne oturmak... ne oturmak! Öhhö, öhö, öhö!”</p>

    <p>Ve sanki tekrar başlayan öksürük, bu öksürüğün sahibi ihtiyardan daha çok yaşamaya kararlı gibiydi. İhtiyar arada ağzında bir şeyler geveliyordu, ama kesinlikle bir şey anlaşılmıyordu.</p>

    <p>“Sayın bayım, Tanrı aşkına, sıkıştırmayın!” diye fısıldadı mutsuz İvan Andreyeviç.</p>

    <p>“Nereye gideyim? Yer yok.”</p>

    <p>“Fakat, kabul edersiniz ki, böyle durmam imkânsız. Ben böyle fena bir duruma ilk kez düşüyorum.”</p>

    <p>“Ben de komşuluktan hoşnut değilim.”</p>

    <p>“Fakat, genç adam...”</p>

    <p>“Sus!”</p>

    <p>“Sus mu? Fakat siz çok terbiyesiz davranıyorsunuz, genç adam... Eğer yanılmıyorsam, çok genç olmalısınız; sizden büyüğüm ben.”</p>

    <p>“Sus!”</p>

    <p>“Sayın bayım! Kendinize gelin; kiminle konuştuğunuzu bilmiyorsunuz siz!”</p>

    <p>“Yatağın altında yatan bir adamla...”</p>

    <p>“Ama ben buraya sürpriz eseri geldim... bir hatayla, sizse, eğer yanılmıyorsam, ahlaksızlıktan.”</p>

    <p>“İşte bunda yanılıyorsunuz.”</p>

    <p>“Sayın bayım! Ben sizden büyüğüm, size söylüyorum...”</p>

    <p>“Sayın bayım! Bakın, burada aynı gemideyiz. Rica ederim, suratıma dokunmayın!”</p>

    <p>“Sayın bayım! Bir şeyi ellemiyorum. Affedersiniz, ama yer yok.”</p>

    <p>“Ne diye bu kadar şişmansınız?”</p>

    <p>“Tanrım! Hiç bu kadar küçük düşürücü bir konuma düşmemiştim!”</p>

    <p>“Evet, daha aşağıda yatılmaz.”</p>

    <p>“Sayın bayım, sayın bayım! Kim olduğunuzu bilmiyorum, bunun nasıl olduğunu anlamıyorum; ama ben yanlışlıkla buradayım; sizin sandığınız gibi değilim ben...”</p>

    <p>“Siz konuşmasanız, sizin hakkınızda hiçbir şey düşünmezdim. Ama susun artık!”</p>

    <p>“Sayın bayım! Eğer geri çekilmezseniz, bana inme inecek. Ölümümden siz sorumlu olacaksınız. Sizi temin ediyorum... Ben saygın bir insanım, aile babasıyım. Böyle bir durumda olamam!”</p>

    <p>“Böyle bir duruma siz kendiniz düştünüz. Haydi, kıpırdayın! İşte size yer; başka yok!”</p>

    <p>“Soylu genç adam! Sayın bayım! Hakkınızda yanıldığımı görüyorum,” dedi İvan Andreyeviç, verilen yer karşısındaki minnettarlığının heyecanıyla ve sıkışmış organlarını yayarak, “sizin sıkıntılı durumunuzu anlıyorum, ama ne yapmalı? Benim hakkımda kötü düşünceleriniz olduğunu görüyorum. İzin verin sizin gözünüzdeki yerimi düzelteyim, izin verin bana kim olduğumu anlatayım, emin olun buraya bilerek gelmedim; sizin sandığınız şeyin peşinde değilim... Korkunç bir dehşet içindeyim.”</p>

    <p>“Susacak mısınız siz? Anlamıyor musunuz, bizi duyarlarsa, kötü olacak? Şşş... Adam konuşuyor.” Gerçekten de ihtiyarın öksürüğü, anlaşılan geçmeye başlamıştı.</p>

    <p>“İşte öyle, canım,” diye hırladı adam en acıklı tınısıyla, “işte öyle, canım, öhö!.. öhö! Ah, ne talihsizlik! Fedosey İvanoviç de dedi: Siz, dedi, civanperçemi içmeyi denemelisiniz; dinliyor musun, canım?”</p>

    <p>“Dinliyorum, dostum.”</p>

    <p>“Yani, öyle dedi: Siz, dedi, civanperçemi içmeyi denemelisiniz. Ben de dedim ki: Sülük yapıştırdım. O da bana: Hayır, Aleksandr Demyanoviç, civanperçemi daha iyi, dedi; o bulmuş, size söylüyorum... öhö! Öhö! Ah, Tanrım! Ne diyorsun, canım? Öhö-öhö! Ah, yüce Tanrım! Öhö-öhö!.. Civanperçemi daha mı iyidir, ne dersiniz? Öhö-öhö-öhö! Ah! Öhö – falan filan.”</p>

    <p>“Bu yöntemi denemek fena olmaz kanımca,” diye yanıt verdi eşi.</p>

    <p>“Evet, fena olmaz! Sizde, dedi, ne yazık ki verem var, öhö, öhö! Ben de şöyle dedim: Bende gut ve reflü var; öhö-öhö! Ama o bana, belki de veremdir, dedi. Ya sen, öhö-öhö! Sen ne dersin canım, verem midir?”</p>

    <p>“Ah, Tanrım, ne söylüyorsunuz böyle?”</p>

    <p>“Evet, verem! Ama sen, canım, artık yatmak için soyunmalısın, öhö! Öhö! Ben de, öhö! Bugün nezleyim.”</p>

    <p>“Öf!” dedi İvan Andreyeviç, “Tanrı aşkına, çekilin!”</p>

    <p>“Size kesinlikle hayret ediyorum, ne yapacağız sizinle, sakin sakin yatamıyorsunuz...”</p>

    <p>“Bana karşı acımasızsınız, genç adam; beni incitmek istiyorsunuz. Bunu görüyorum. Siz, herhalde, bu hanımın âşığı olmalısınız?”</p>

    <p>“Sus!”</p>

    <p>“Susmayacağım! Komutayı size vermiyorum! Siz, âşığısınız herhalde? Eğer bizi bulurlarsa, benim bir suçum yok, ben bir şey bilmiyorum.”</p>

    <p>“Eğer susmazsanız,” dedi genç adam dişlerini sıkarak, “sizin beni buraya sürüklediğinizi söylerim; malını mülkünü harcamış amcam olduğunuzu söylerim. O zaman en azından bu hanımın âşığı olduğumu düşünmezler.”</p>

    <p>“Sayın bayım! Benimle alay ediyorsunuz. Sabrımı zorluyorsunuz.”</p>

    <p>“Şşş! Yoksa sizi susmaya zorlarım! Belam oldunuz! Söylesenize, niye buradasınız? Siz olmasanız sabaha kadar yatar, sonra da çıkar giderdim.”</p>

    <p>“Ama ben sabaha kadar burada yatamam; ben sağduyulu bir insanım; benim, elbette, bağlantılarım var... Siz ne söylüyorsunuz, gerçekten geceyi burada mı geçirecek?”</p>

    <p>“Kim?”</p>

    <p>“Bu ihtiyar...”</p>

    <p>“Herhalde, öyle yapacak. Herkes sizin gibi koca değil. Geceyi evde geçiriyorlar.”</p>

    <p>“Sayın bayım, sayın bayım!” diye haykırdı İvan Andreyeviç korkudan buz kesilerek. “Sizi temin ederim, ben de evdeydim, bu ilk kez oluyor; ama, Tanrım, beni tanıdığınızı görüyorum. Siz kimsiniz, genç adam? Söyleyin hemen, yalvarıyorum size, çıkarsız bir dostluk adına, siz kimsiniz?”</p>

    <p>“Dinleyin! Zor kullanacağım...”</p>

    <p>“Ama izin verin, izin verin size anlatayım, sayın bayım, izin verin size bütün bu rezil olayı anlatayım...”</p>

    <p>“Bir açıklama dinlemiyorum, bir şey bilmek istemiyorum. Susun, yoksa...”</p>

    <p>“Ama ben yapamam...”</p>

    <p>Yatağın altında hafif bir mücadele yaşandı ve İvan Andreyeviç sustu.</p>

    <p>“Canım! Burada bir kedi mırlıyor sanki?”</p>

    <p>“Ne kedisi? Nereden çıkardınız?”</p>

    <p>Anlaşılan, eşi kocasına ne söyleyeceğini bilmiyordu. Öyle sarsılmıştı ki, kendine gelemiyordu. Şimdi de irkildi ve kulak kesildi.</p>

    <p>“Ne kedisi?”</p>

    <p>“Kedi, canım. Öğleyin geliyorum, ufaklık çalışma odamda oturmuş, mır-mır-mır! Mırlıyor. Ona neyin var yavrum diyorum? O yine: mır-mır-mır! Sürekli mırlayıp duruyor. Ben de düşünüyorum: Ah, azizler adına! Bana ölümü mırlıyor olmasın?”</p>

    <p>“Bugün ne aptalca konuşuyorsun? Kendine gel, lütfen.”</p>

    <p>“Yok, yani; kaygılanma, canım; benim ölmemden hoşlanmadığını görüyorum, kaygılanma; sadece laf işte. Ama sen, canım, soyun da yatmaya hazırlan, ben de sen yatarken burada oturayım.”</p>

    <p>“Tanrı aşkına, yeter; sonra...”</p>

    <p>“Ama kaygılanma, kaygılanma! Sadece, sanki fare var burada.”</p>

    <p>“Yahu, bir kedi diyorsunuz, bir fare! Doğrusu, sizinle ne yapacağım hiç bilemiyorum.”</p>

    <p>“Ama, ben hiç, ben hi... öhö! Ben hiç, öhö, öhö, öhö, öhö! Ah, Tanrım! Öhö!”</p>

    <p>“Duyuyor musunuz, öyle hareket ediyorsunuz ki duydu,” diye fısıldadı genç adam.</p>

    <p>“Ama siz başıma geleni bilseydiniz. Burnumdan kan geliyor.”</p>

    <p>“Bırakın gelsin, susun; onun gitmesini bekleyin.”</p>

    <p>“Genç adam, benim durumumu anlayın; zaten kiminle yattığımı bile bilmiyorum.”</p>

    <p>“Peki ne olacak bunu bilseniz? Yani ben sizin adınızı bilmeyi hiç merak etmiyorum. Sahi, adınız nedir?”</p>

    <p>“Hayır, adımdan size ne... Açıklamaya çalıştığım tek şey, ne kadar anlamsız bir şekilde...”</p>

    <p>“Şşş... yine konuşuyor.”</p>

    <p>“Gerçekten, canım, mırlıyor.”</p>

    <p>“Yok artık; o pamukları kulağına kötü yerleştirdin diye oluyor.”</p>

    <p>“Ah, pamuklar. Biliyor musun, şurada, üst katta... öhö, öhö! Üst katta, öhö, öhö, öhö! Falan filan.”</p>

    <p>“Üst katta!” diye fısıldadı genç adam. “Ah, lanet olsun! Ben de bunun en üst kat olduğunu sanmıştım; ikinci kat mı yani?”</p>

    <p>“Genç adam,” diye fısıldadı silkinen İvan Andreyeviç, “ne diyorsunuz? Tanrı aşkına, bu sizi niye ilgilendiriyor? Ben de bunun en üst kat olduğunu sanmıştım. Tanrı aşkına, burada bir kat daha mı var?..”</p>

    <p>“Gerçekten, birisi kıpırdanıyor,” dedi sonunda öksürmeyi kesen ihtiyar...</p>

    <p>“Şşş! Duydunuz mu!” diye fısıldadı genç adam İvan Andreyeviç’in iki elini sıkarak.</p>

    <p>“Sayın bayım, ellerimi zorla tutuyorsunuz. Bırakın beni.”</p>

    <p>“Şşş...”</p>

    <p>Hafif bir mücadele yaşandı ve sonra tekrar sessizlik çöktü.</p>

    <p>“Şu afetle karşılaştım...” diye başladı ihtiyar.</p>

    <p>“Hangi afetle?” diye lafını kesti karısı.</p>

    <p>“Yani işte... daha önce, merdivenlerde güzel bir hanımla karşılaştığımı söylemiştim, yoksa unuttum mu? Zaten kötü bir hafızam var. Kılıçotundan... öhö!”</p>

    <p>“Ne?”</p>

    <p>“Kılıçotu içmek lazım; daha iyi gelir diyorlar... öhö, öhö, öhö! Daha iyi gelirmiş!”</p>

    <p>“Lafımı kesen sizsiniz,” dedi genç adam yine dişlerini sıkarak.</p>

    <p>“Bugün hangi afetle karşılaştığını söyledin sen?” diye sordu kadın.</p>

    <p>“Ha?”</p>

    <p>“Afetle karşılaşmışsın?”</p>

    <p>“Kim?”</p>

    <p>“Sen?”</p>

    <p>“Ben mi? Ne zaman? Evet, sahi!..”</p>

    <p>“Sonunda? Herif tam mumya! Yani,” diye fısıldadı genç adam, içinden unutkan ihtiyarı takip ederek.</p>

    <p>“Sayın bayım! Korkudan titriyorum. Tanrım! Neler duyuyorum? Bu tam dünkü gibi; kesinlikle dünkü gibi!..”</p>

    <p>“Şşş.”</p>

    <p>“Evet, evet, evet! Hatırladım; aşırı düzenbaz! Küçücük gözleri öyle... mavi şapkası da var...”</p>

    <p>“Mavi şapka! Ay, ay!”</p>

    <p>“Bu o! Onun mavi şapkası var. Tanrım!” diye haykırdı İvan Andreyeviç...</p>

    <p>“O mu? Kim o?” diye fısıldadı genç adam İvan Andreyeviç’in ellerini sıkarak.</p>

    <p>“Şşş!” dedi bu kez İvan Andreyeviç. “O konuşuyor.”</p>

    <p>“Ah, Tanrım! Tanrım!”</p>

    <p>“E, peki, fakat, kimin mavi şapkası yok ki... yani!”</p>

    <p>“Ve ne düzenbaz!” diye devam etti ihtiyar, “Burada bir ahbabına gelip gidiyor. Hep kaş göz yapıyor. Hem aynı ahbaplara başka ahbaplar da geliyor...”</p>

    <p>“Üff! Bu çok sıkıcı,” diye araya girdi hanım, “lütfen, seni niye ilgilendiriyor?”</p>

    <p>“Yani, tabii tabii! Kaygılanma!” dedi ihtiyar ahenkle. “Yani, eğer istemiyorsan, konuşmam. Bugün havanda değilsin...”</p>

    <p>“Peki siz buraya nasıl düştünüz?” dedi genç adam.</p>

    <p>“A, gördünüz mü, gördünüz mü! İşte şimdi ilgileniyorsunuz, ama daha önce dinlemek istememiştiniz!”</p>

    <p>“Yani, benim için fark etmez! Konuşmayın, lütfen! Ah, lanet olsun, ne macera!”</p>

    <p>“Genç adam, kaygılanmayın; ne dediğimi biliyorum; ben böyleyim; ben sadece, herhalde, sizin de katılmış olmanız boşuna bir şey değil demek istiyordum... Ama siz kimsiniz genç adam? Yabancı olduğunuzu görüyorum; ama kimsiniz, yabancı? Tanrım, ne dediğimi bilmiyorum!”</p>

    <p>“Ee! Bırakın, lütfen!” diye lafa girdi genç adam, sanki bir şey düşünür gibi.</p>

    <p>“Ama ben size her şeyi anlattım, her şeyi. Siz, belki de anlatmadığımı, size karşı kötü niyetli olduğumu düşünüyorsunuz, hayır! İşte elim! Sadece canım sıkkın, hepsi bu. Ama, Tanrı aşkına, bana en baştan söylesenize: Siz buraya nasıl geldiniz? Hangi tesadüfle? Bana gelince, ben gücenmiyorum, Tanrım, gücenmiyorum, işte size elimi uzatıyorum. Burası da sırf toz; biraz kirlettim elimi; ama bu soylu duygular için önemli bir şey değil.”</p>

    <p>“Ee, bırakın elinizi! Burada dönecek yer yok, adam elini uzatıyor!”</p>

    <p>“Ama, sayın bayım! Siz bana sanki, izin verirseniz şöyle diyeyim, paçavra gibi davranıyorsunuz,” dedi İvan Andreyeviç kısa bir umutsuzluk nöbetiyle, içinde yakarı da duyulan bir sesle. “Bana daha terbiyeli, en azından biraz daha terbiyeli davranın ve ben de size her şeyi anlatayım! Biz birbirimizi sevebilirdik; hatta sizi evime yemeğe davet etmeye hazırdım. Ama açık söyleyeyim, bu şekilde birlikte yatamayız. Yanılıyorsunuz, genç adam! Bilmiyorsunuz...”</p>

    <p>“Bu adam kadınla ne zaman karşılaşmış?” diye mırıldandı genç adam aşırı bir heyecan içinde. “Kadın, belki de şimdi beni bekliyordur... Kesinlikle gitmem lazım buradan!”</p>

    <p>“Kadın mı? Kim o kadın? Tanrım! Kimden bahsediyorsunuz, genç adam? Düşündüğünüz, orada, yukarıda... Tanrım! Tanrım! Neden böyle cezalandırıldım?”</p>

    <p>İvan Andreyeviç umutsuzluk belirtisi olarak sırtüstü dönmeye çabaladı.</p>

    <p>“Onun kim olduğundan size ne? Ah, kahretsin! Olsun olmasın, ben çıkıyorum!..”</p>

    <p>“Sayın bayım! Ne yapıyorsunuz? Ya ben, ben ne olacağım?” diye fısıldadı İvan Andreyeviç, umutsuzluktan komşusunun frakının kuyruğuna yapışarak.</p>

    <p>“Bana ne bundan? Tek başınıza kalın. İstemezseniz, ben de, ihtiyar beni karısının âşığı sanmasın diye, ne yazık ki, sizin benim malını mülkünü kaybetmiş amcam olduğunuzu söylerim.”</p>

    <p>“Ama, genç adam, bu olanaksız; benim amca olmam saçma. Kimse size inanmaz. Buna çocuklar bile inanmaz,” diye fısıldadı umutsuzluk içinde İvan Andreyeviç.</p>

    <p>“Peki, böyle sallanıp durmayın, uslu uslu, dümdüz yatın! Belki burada sabahlarsınız, yarın da bir şekilde çıkıp gidersiniz; sizi kimse fark etmez; zaten biri çıkıp gitti mi, herhalde, başka birinin kaldığını düşünmezler. Bir düzine olacak değil ya! Fakat, siz tek başınıza bir düzine edersiniz. Kıpırdayın, yoksa ben gidiyorum!”</p>

    <p>“Benimle alay ediyorsunuz, genç adam... Ya ben öksürecek olursam? Her şeyi öngörmek lazım!”</p>

    <p>“Şşş!..”</p>

    <p>“Bu da ne? Sanki yukarıdan yine gürültüler geliyor,” dedi arada uyuyakalmış olduğu anlaşılan ihtiyar.</p>

    <p>“Yukarıdan mı?”</p>

    <p>“Duyuyor musunuz, genç adam, yukarıdan!”</p>

    <p>“Duyuyorum!”</p>

    <p>“Tanrım! Genç adam, ben gidiyorum.”</p>

    <p>“Ama ben böyle gitmem! Benim için fark etmez! Artık mahvolduysak, hiçbir şey fark etmez! Biliyor musunuz, neden şüphe ediyorum? Sizin hakarete uğramış bir koca olduğunuzdan şüpheleniyorum – işte o kadar!..”</p>

    <p>“Tanrım, ne siniklik!.. Gerçekten bundan mı şüphe ediyorsunuz? Ama neden koca olayım... evli değilim.”</p>

    <p>“Nasıl evli değilsiniz? Hadi canım!”</p>

    <p>“Ben, belki de, âşığın ta kendisiyim!”</p>

    <p>“Tam bir âşık!”</p>

    <p>“Sayın bayım, sayın bayım! Peki, iyi, size her şeyi anlatacağım. Benim umutsuzluğuma hak vereceksiniz. Söz konusu olan ben değilim, ben evli değilim. Ben de sizin gibi bekârım. Söz konusu olan benim dostum, çocukluk arkadaşım... bense âşığım... Bana şöyle dedi: ‘Mutsuz bir insanım ben, ben,’ dedi, ‘ıstırap çekiyorum, karımdan kuşkulanıyorum.’ – ‘Ama,’ dedim ona sağduyulu bir şekilde, ‘neden ondan kuşku duyuyorsun?..’ Ama siz beni dinlemiyorsunuz. Dinleyin, dinleyin! ‘Kıskançlık gülünçtür,’ dedim, ‘kıskançlık bir kusurdur!..’ – ‘Hayır,’ dedi, ‘ben mutsuz bir insanım! Ben, şey... ıstırap çekiyorum, yani kuşkulanıyorum.’ – ‘Sen,’ dedim, ‘dostum, sen benim çocukluk arkadaşımsın. Biz birlikte mutluluk çiçekleri derlemiştik, sefahat dalgalarına batıp çıkmıştık.’ Tanrım, ne dediğimi biliyorum. Siz sürekli sırıtıyorsunuz genç adam. Beni deli ediyorsunuz.”</p>

    <p>“Ama zaten delisiniz!..”</p>

    <p>“Tabii tabii, sizin bunu söyleyeceğinizi tahmin etmiştim... delilikten bahseder bahsetmez. Alay edin, alay edin genç adam! Ben de vaktiyle çiçek toplardım, ben de baştan çıkarırdım. Ah! Başıma ağrılar giriyor!”</p>

    <p>“Ne o, canım, bizim evde birisi mi hapşırıyor?” diye şakıdı ihtiyar. “Canım, sen mi hapşırdın?”</p>

    <p>“Ah, Tanrım!” dedi eşi.</p>

    <p>“Şşş!” diye bir ses duyuldu yatağın altından.</p>

    <p>“Yukarıdan geliyor herhalde, gürültü yapıyorlar,” dedi ürkekçe kadın, çünkü yatağın altından gerçekten de bir gürültü geliyordu.</p>

    <p>“Evet, yukarıdan!” dedi kocası. “Yukarıdan! Sana söyledim mi, bir züppeye – öhö, öhö! Bıyıklı bir züppeye –öhö, öhö! Ah, Tanrım, sırtım!..– az önce bıyıklı bir züppeye rastladım!”</p>

    <p>“Bıyıklı! Tanrım, bu, herhalde, siz olmalısınız,” diye fısıldadı İvan Andreyeviç.</p>

    <p>“Yüce Tanrım, ne adam! Yahu ben buradayım, sizin yanınızda yatıyorum! Benimle nasıl karşılaşabilir? Ellemeyin yüzümü!”</p>

    <p>“Tanrım, bayılacağım şimdi.”</p>

    <p>Bu sırada yukarıdan gerçekten de bir gürültü duyuldu.</p>

    <p>“Ne oluyor orada?” diye fısıldadı genç adam.</p>

    <p>“Sayım bayım! Korkuyorum korkuyorum. Yardım edin bana.”</p>

    <p>“Şşş!”</p>

    <p>“Gerçekten, canım, gürültü var; tam bir yaygara koparıyorlar. Üstelik senin yatak odanın üstünde. Birini göndermeli mi acaba?”</p>

    <p>“Ne diye! Nereden çıkarıyorsun!”</p>

    <p>“Peki, yapmam; doğrusu, bugün çok öfkelisin!..”</p>

    <p>“Ah, Tanrım! Uyu artık.”</p>

    <p>“Liza! Beni hiç sevmiyorsun.”</p>

    <p>“Ah, seviyorum! Tanrı aşkına, çok yorgunum.”</p>

    <p>“Peki peki! Gidiyorum.”</p>

    <p>“Ah, hayır, hayır! Gitmeyin,” diye bağırdı karısı. “Ya da hayır, gidin gidin!”</p>

    <p>“Ne oluyor böyle! Git, gitme! Öhö, öhö! İyisi mi yatayım... öhö, öhö! Panafidinlerin küçük kızı... öhö, öhö! Kız... öhö! Kızda bir Nürenberg kuklası gördüm, öhö, öhö...”</p>

    <p>“Bir de kukla çıktı!”</p>

    <p>“Öhö, öhö! Güzel bir kukla, öhö, öhö!”</p>

    <p>“Vedalaşıyor,” dedi genç adam, “gidiyor, biz de hemen gideriz. Duyuyor musunuz? Sevinin!”</p>

    <p>“Ah, Tanrı’ya şükürler olsun! Tanrı’ya şükürler olsun!”</p>

    <p>“Bu size ders olur...”</p>

    <p>“Genç adam! Ne dersiymiş! Ben bunu hissediyorum... Ama siz daha gençsiniz; bana ders veremezsiniz.”</p>

    <p>“Yine de veriyorum. Dinleyin.”</p>

    <p>“Tanrım! Hapşırmak istiyorum!..”</p>

    <p>“Şşş! Sakın cesaret etmeyin.”</p>

    <p>“Ama ne yapacağım? Burası fare kokuyor; kendimi tutamıyorum; cebimden mendili verin, Tanrı aşkına; ben kıpırdayamıyorum... Ah, Tanrım, Tanrım! Neden böyle cezalandırıldım?”</p>

    <p>“Alın size mendil! Niye cezalandırıldığınızı hemen söyleyeyim. Siz kıskançsınız. Tanrı bilir neler kurarak, tutuşmuş gibi koşturuyor, yabancı evlere dalıyorsunuz, kargaşa çıkarıyorsunuz...”</p>

    <p>“Genç adam! Ben kargaşa çıkarmadım.”</p>

    <p>“Sus!”</p>

    <p>“Genç adam, siz bana ahlak dersi veremezsiniz; benim ahlakım sizinkinden üstündür.”</p>

    <p>“Sus!”</p>

    <p>“Ah, Tanrım! Tanrım!”</p>

    <p>“Kargaşalık çıkardınız, genç hanımı, korkudan ne yapacağını bilemeyen ve belki de hastalanacak olan zarif kadını ürküttünüz; basuru olduğu için her şeyden çok huzura ihtiyacı olan saygın ihtiyarı huzursuz ettiniz – ve bütün bunlar ne için? Köşe bucak koşturmanıza yol açan birtakım saçmalıklar hayal ettiğiniz için! Anlıyor musunuz, anlıyor musunuz şimdi nasıl berbat bir durumda olduğunuzu? Hissediyor musunuz bunu?”</p>

    <p>“Sayın bayım, peki! Hissediyorum, ama sizin hakkınız yok...”</p>

    <p>“Sus! Ne hakkı? Anlamıyor musunuz bu olayın trajik bir şekilde sona erebileceğini? Anlamıyor musunuz, karısını seven bu ihtiyarın, sizin yatağın altında yattığınızı gördüğü zaman aklını oynatabileceğini? Ama hayır, siz trajedi yaratmada yetenekli değilsiniz! Buradan çıktığınızda, eminim, size bakan herkes kahkahayı basacaktır. Sizi ışık altında görmek isterdim; çok gülünç olmalısınız.”</p>

    <p>“Ya siz? Siz de böyle bir durumda gülünçsünüz! Ben de sizi görmek isterdim.”</p>

    <p>“Nerede isterseniz!”</p>

    <p>“Sizde, herhalde, ahlaksızlık damgalanmış, genç adam!”</p>

    <p>“A! Siz ahlaktan bahsediyorsunuz! Benim niye burada olduğumu nerden bileceksiniz? Yanlışlıkla buradayım; katları karıştırmışım. Ve Şeytan bilir beni niye içeri aldıklarını! Herhalde bu kadın da aslında birini bekliyordu (sizi değil, sanırım). Sizin aptalca gelişinizi duyup da kadının ürktüğünü görünce yatağın altına daldım. Ortalık karanlıktı. Ya siz kendinizi nasıl aklayacaksınız? Siz, bayım, gülünç, kıskanç bir ihtiyarsınız. Zaten niye gitmiyorum biliyor musunuz? Siz, belki, dışarı çıkmaktan korktuğumu sanıyorsunuzdur? Hayır, bayım, çoktan çıkardım, ama sadece size acıdığım için oturuyorum burada. Ben olmasam burada nasıl kalacaksınız? Onların karşısında kütük gibi durursunuz, aklınıza bir şey gelmez...”</p>

    <p>“Hayır, niye ki, ne kütüğü? Bu laf da nerden çıktı? Başka bir şeyle karşılaştıramaz mıydınız, genç adam? Aklıma niye gelmesin? Hayır, aklıma gelir.”</p>

    <p>“Ah, Tanrım, bu köpek nasıl da havlıyor!”</p>

    <p>“Şşş! Ah, sonuçta... Bu sizin sürekli gevezelik etmenizden. Görüyor musunuz, köpeği uyandırdınız. Başımız belada şimdi.”</p>

    <p>Gerçekten de, ev sahibesinin, bütün bu süre boyunca köşede bir yastığın üzerinde uyuyan köpeği, birden uyandı, yabancıların kokusunu aldı ve havlayarak yatağın altına doğru atıldı.</p>

    <p>“Ah, Tanrım! Ne aptal bir köpek!” diye fısıldadı İvan Andreyeviç. “Bizi ele verecek. Her şeyi rezil ediyor. İşte ceza!”</p>

    <p>“Tabii, bu olacak diye korkup duruyordunuz.”</p>

    <p>“Ami, Ami, buraya!” diye bağırdı ev sahibesi, “<em>ici, ici</em>.<a class="si-noteref epub-type_noteref" href="#f18" id="ref_f18">18</a>”</p>

    <p>Ama köpek dinlemedi ve doğruca İvan Andreyeviç’e yöneldi.</p>

    <p>“Ne bu, canım, Amicik havlayıp duruyor?” dedi ihtiyar. Herhalde, orada ya fare var ya da kedi oturuyor. Bir şey duyuyorum, hapşırık sesleri geliyor... kedi nezle olmuş herhalde bugün.”</p>

    <p>“Kıpırdamadan yatın!” diye fısıldadı genç adam, “telaş yapmayın! Belki vazgeçip gider.”</p>

    <p>“Sayın bayım, sayın bayım! Kollarımı bırakın! Niye tutuyorsunuz onları?”</p>

    <p>“Şşş! Sus!”</p>

    <p>“Ama insaf edin genç adam; burnumu ısıracak! Burnumdan olmamı istiyorsunuz siz.”</p>

    <p>Bir mücadele başladı ve İvan Andreyeviç kollarını kurtardı. Köpek deli gibi havlıyordu; birden havlamayı kesti ve çığlık attı.</p>

    <p>“Ay!” diye haykırdı kadın.</p>

    <p>“Canavar! Ne yapıyorsunuz?” diye fısıldadı genç adam. İkimizi de mahvedeceksiniz! Niye tuttunuz onu? Tanrım, onu boğuyor! Boğma, bırak onu! Canavar! Ama bu kadın kalbini anlamıyorsunuz siz! Eğer köpeği boğarsanız ikimizi de ele verir.”</p>

    <p>Ama İvan Andreyeviç artık hiçbir şey duymuyordu. Köpeği yakalamayı başarmıştı ve kendini koruma telaşıyla boğazından yakalamıştı. Köpek çığlık atıp can verdi.</p>

    <p>“Mahvolduk!” diye fısıldadı genç adam.</p>

    <p>“Amiciğim! Amiciğim!” diye bağırdı kadın. “Tanrım, Amiciğime ne yapıyorlar? Amicik! Amicik! <em>Ici</em>! Canavarlar! Barbarlar! Tanrım, fena oluyorum!”</p>

    <p>“Ne oluyor? Ne oluyor?” diye haykırdı ihtiyar koltuktan kalkarak. “Neyin var, canım benim? Amicik burada! Amicik, Amicik, Amicik!” diye bağırdı ihtiyar parmaklarını şıklatıp dudaklarını şapırdatarak ve yatağın altından Amiciği çağırarak. “Amicik! <em>İci</em>! <em>İci</em>! Kedi onu yemiş olamaz ki. Kediyi dövmek lazım, dostum; o düzenbazı bir ay oldu, dövmedik. Sen ne dersin? Yarın Praskovya Zaharyovna’ya söyleyeyeceğim. Aman Tanrım, dostum, neyin var? Bembeyaz olmuşsun, ah! Ah! Hizmetçiler! Hizmetçiler!”</p>

    <p>Ve ihtiyar odada koşturmaya başladı.</p>

    <p>“Habisler! İfritler!” diye bağırdı kadın divana uzanarak.</p>

    <p>“Kim? Kim? Kim o?” diye bağırdı ihtiyar.</p>

    <p>“Orada birileri var, yabancılar!.. Orada, yatağın altında! Ah, Tanrım! Amiciğim, Amiciğim! Sana ne yaptılar?”</p>

    <p>“Ah, yüce Tanrım! Kim var! Amicik... Hayır, hizmetçiler, hizmetçiler, buraya! Orada kim var? Orada kim var?” diye bağırdı ihtiyar mumu tutup yatağın altına eğilerek, “kim var orada? Hizmetçiler, hizmetçiler!..”</p>

    <p>İvan Andreyeviç Amiciğin cansız bedeninin yanında yarı ölü yarı canlı bir halde yatıyordu. Ama genç adam ihtiyarın her hareketini izliyordu. Birden ihtiyar öte yana, duvara doğru gitti ve eğildi. Genç adam bir anda yatağın altından fırladı ve kaçmaya başladı, bu arada koca misafirlerini yatak odasının öbür yanında arıyordu.</p>

    <p>“Tanrım!” diye fısıldadı genç adamı gören kadın. “Kimsiniz siz? Ben sanmıştım ki...”</p>

    <p>“O canavar orada kaldı,” diye fısıldadı genç adam. “Amiciğin ölümünden o sorumlu!”</p>

    <p>“Ay!” diye haykırdı kadın.</p>

    <p>Ama genç adam çoktan odadan çıkmıştı.</p>

    <p>“Ay! Burada biri var. Burada bir çizme var!” diye bağırdı İvan Andreyeviç’in ayağını yakalayan koca.</p>

    <p>“Katil! Katil!” diye bağırdı kadın. “Ah, Ami! Ami!”</p>

    <p>“Çıkın çıkın!” diye bağırdı ihtiyar, iyi ayağını birden halıya vurarak, “çıkın; kimsiniz siz? Söyleyin, kimsiniz siz. Tanrım! Ne tuhaf adam!”</p>

    <p>“Bunlar haydut!..”</p>

    <p>“Tanrı aşkına, Tanrı aşkına!” diye bağırdı İvan Andreyeviç dışarı çıkarak, “Tanrı aşkına, majesteleri, hizmetçileri çağırmayın! Majesteleri, hizmetçileri çağırmayın! Buna hiç gerek yok. Beni atamazsınız!.. Ben öyle biri değilim! Ben sadece... Majesteleri, bu hatayla oldu! Ben şimdi açıklayacağım, majesteleri,” diye devam etti İvan Andreyeviç hıçkırıp iç çekerek. “Hep bu kadınlar, yani benim karım, yani başkasının karısı – ben evli değilim, yani... Benim çocukluktan dostum ve arkadaşımın...”</p>

    <p>“Ne çocukluk arkadaşı!” diye bağırdı ihtiyar ayaklarını yere vurarak. “Siz hırsızsınız, soyguna geldiniz... çocukluk arkadaşı falan değil...”</p>

    <p>“Hayır, hırsız değilim ben majesteleri; gerçekten çocukluk arkadaşıyım... sadece kaza eseri yanıldım, yanlış kapıdan girdim.”</p>

    <p>“Evet, görüyorum bayım, görüyorum hangi kapıdan çıktığınızı.”</p>

    <p>“Majesteleri! Ben öyle biri değilim. Yanılıyorsunuz. Ağır bir yanılgı içindesiniz diyorum, majesteleri. Bana bir bakın, bakın, benim hırsız olamayacağımı gösteren birtakım işaret ve emareler göreceksiniz. Majesteleri! Majesteleri!” diye bağırdı İvan Andreyeviç, ellerini çırpıp genç hanıma doğru dönerek. “Bayan siz, siz bakın bana... Amiciği ben öldürdüm... Ama suçlu değilim, ben, Tanrı aşkına, suçlu değilim... Bundan hep karım suçlu. Ben mutsuz bir insanım, ıstırap çekiyorum!”</p>

    <p>“Evet, rica ederim, bana ne sizin ıstırap çekmenizden; belki de ıstırap çeken tek siz değilsiniz, – durumunuza bakılırsa, besbelli; ama buraya nasıl geldiniz, sayın bayım?” diye bağırdı ihtiyar heyecandan titreyerek, ama belli birtakım işaret ve emarelere bakıp İvan Andreyeviç’in hırsız olamayacağından gerçekten de emin olmuş bir halde. “Size soruyorum: Siz buraya nasıl geldiniz? Siz, haydut gibi...”</p>

    <p>“Haydut değil, majesteleri. Ben sadece yanlış kapıdan girmişim; gerçekten, huydut değilim! Bütün bunlar kıskançlığımdan oluyor. Size her şeyi anlatacağım, majesteleri, açıkça anlatacağım, öz babama anlatır gibi, çünkü siz de babam yerine koyabileceğim yaştasınız.”</p>

    <p>“Hangi yaşta?”</p>

    <p>“Majesteleri! Ben, acaba, sizi incittim mi? Gerçekten, böyle genç bir hanım... ve sizin yaşınız... görmekten memnun oldum, majesteleri, gerçekten, böyle bir karı-koca görmekten memnun oldum... yılların uyuşmasında... Ama hizmetçileri çağırmayın... Tanrı aşkına, kimseyi çağırmayın... hizmetçiler sadece gülecektir... onları tanırım... Yani bu tür uşaklarla ahbap olduğumu söylemek istemiyorum, – benim de uşaklarım var, majesteleri ve hepsi gülüyor... eşekler! Haşmetmeap... ben, sanırım, yanılmıyorum, bir prensle konuşuyorum...”</p>

    <p>“Hayır, bir prensle değil, ben, sayın bayım, kendi halinde biriyim... Lütfen, haşmetmeap falanla beni yağlamayın. Buraya nasıl düştünüz, sayın bayım? Nasıl düştünüz?”</p>

    <p>“Haşmetmeap, yani majesteleri... affedersiniz, ben sizin haşmetmeap olduğunuzu sandım. Ben baktım... yanıldım – olur böyle. Siz bir ahbabım olan Bay Puzirev’de görme onurunu elde ettiğim Prens Korotkuhov’a çok benziyorsunuz... Görüyor musunuz, ben de prensler tanıyorum, ahbaplarımda prensler gördüğüm oluyor; siz beni sandığınız kişi olarak kabul edemezsiniz. Hırsız değilim ben. Majesteleri, hizmetçileri çağırmayın; hizmetçileri çağırdınız diyelim, bundan ne çıkacak?”</p>

    <p>“Ama buraya siz nasıl düştünüz?” diye bağırdı kadın. “Kimsiniz böyle?”</p>

    <p>“Evet, siz kimsiniz böyle?” diye devam etti koca. “Ben de canım, sanıyordum ki kedi yatağın altına girmiş, mırlıyor. Meğer buymuş. Ah sen, şırfıntı, şırfıntı!.. Kimsiniz böyle? Söyleyin!”</p>

    <p>Ve ihtiyar yine ayaklarıyla halıyı dövdü.</p>

    <p>“Söyleyemem majesteleri. Sizin bitirmenizi bekliyorum... Sizin zekice şakalarınıza dikkat kesilmiş durumdayım. Bana gelince, bu gülünç bir hikâye majesteleri. Size hepsini anlatacağım. Bu her şeyi ona gerek kalmadan açıklayabilir, yani demek istediğim; hizmetçileri çağırmayın, majesteleri! Bana soylu bir şekilde muamele edin... Sizin yatağınızın altında oturmamın önemi yok... Bu yüzden saygınlığımı kaybetmedim. Bu hikâye çok komik majesteleri!” diye haykırdı İvan Andreyeviç, yalvarır bir yüzle kadına doğru dönerek. “Özellikle siz, majesteleri, siz güleceksiniz! Kıskanç kocayı sahnede göreceksiniz. Küçüldüğümü, kendi kendimi bilerek küçülttüğümü göreceksiniz. Kuşkusuz, Amiciği öldürdüm, ama.. Tanrım, ne dediğimi bilmiyorum ben!”</p>

    <p>“Ama buraya nasıl geldiniz?”</p>

    <p>“Gecenin karanlığından yararlanarak, majesteleri, karanlıktan yararlanarak... Suçluyum! Affedin beni, majesteleri! Küçülmüş bir halde affınızı diliyorum! Ben sadece hakarete uğramış bir kocayım, hepsi bu! Benim bir âşık olduğumu sanmayın majesteleri; ben bir âşık değilim! Eğer dile getirmeme izin verirseniz, karınız çok erdemli. Saf ve masum biri.”</p>

    <p>“Ne? Ne? Ne demeye cüret ediyorsunuz siz?” diye bağırdı ihtiyar, yine ayaklarını yere vurarak. “Aklınızı mı kaybettiniz? Nasıl benim karım hakkında konuşmaya cüret ediyorsunuz?”</p>

    <p>“Bu hain, bu Amiciği öldüren katil!” diye bağırdı kadın gözyaşları arasında. “Ve bir de alay ediyor!”</p>

    <p>“Majesteleri, majesteleri! Sadece saçmalıyorum,” diye bağırdı telaşa kapılan İvan Andreyeviç, “saçmaladım, hepsi bu! Varsayın ki aklımı yitirmişim... Tanrı aşkına, varsayın ki aklımı tümden yitirmişim... Size şeref sözü veriyorum, bana büyük bir hizmette bulunmuş olacaksınız. Size elimi uzatırdım, ama uzatmaya cesaret edemiyorum... tek başıma değildim, ben amcayım... yani demek istediğim, beni âşık sanmayın... Tanrım! Yine saçmalıyorum... Gücenmeyin majesteleri,” diye bağırdı İvan Andreyeviç kadına. “Bayan siz, siz aşkın ne demek olduğunu bilirsiniz, – hassas bir duygudur bu... Ama ne diyorum? Yine saçmalıyorum! Yani demek istediğim, ben yaşlıyım, yani geçkin bir adamım, ama yaşlı değilim, – sizin âşığınız olamazdım, âşık dediğiniz Richardson’dır, Lovelace’dır... saçmaladım; ama görüyorsunuz majesteleri, eğitimli bir adamım ben, edebiyatı biliyorum. Gülüyorsunuz majesteleri. Ah, nasıl mutluyum sizi güldürebildiğim için!”</p>

    <p>“Tanrım! Ne gülünç bir adam!” diye haykırıyordu kadın kahkahadan kırılırken.”</p>

    <p>“Evet, gülünç ve biraz pis,” dedi ihtiyar karısının gülmüş olmasına sevinerek. “Canım, bu hırsız olamaz. Ama buraya nasıl geldi?”</p>

    <p>“Gerçekten tuhaf! Gerçekten tuhaf majesteleri, roman gibi sanki! Nasıl mı? Gecenin karanlığında, başkentte, yatağın altında bir adam? Gülünç, tuhaf! Rinaldo Rinaldini bir bakıma. Ama bu öyle değil, öyle değil, majesteleri. Ben size her şeyi anlatacağım... Majesteleri, size yeni bir fino alacağım... harika bir fino! Şöyle uzun tüylü, kısa bacaklı, iki adım gidemeyen, koşarken tüylerine takılıp düşen bir fino. Sırf şekerle beslenir. Size getireceğim majesteleri, hemen size getireceğim onu.”</p>

    <p>“Ha, ha, ha, ha, ha!” Kadın divanda kahkahadan sağa sola dönüp duruyordu. “Tanrım, gülmekten öleceğim! Ah, ne gülünç!”</p>

    <p>“Evet evet! Ha, ha, ha! Öhö, öhö, öhö! Gülünç, çok kirli, öhö, öhö, öhö!”</p>

    <p>“Majesteleri, majesteleri, artık tam anlamıyla mutluyum! Size elimi uzatırdım, ama cesaret edemiyorum majesteleri, hata yaptığımı hissediyorum, ama ama şimdi gözlerim açıldı. Karımın saf ve masum olduğuna inanıyorum! Boş yere kuşku ettim ondan.”</p>

    <p>“Karısı, karısı!” diye bağırdı kadın gülmekten gözlerinden yaş gelirken.</p>

    <p>“Evliymiş! Gerçekten mi? Bakın bu hiç gelmezdi aklıma!” diye katıldı ihtiyar.</p>

    <p>“Majesteleri, karım –ve her şeyin suçlusu o– burada, yukarıda, ben mektubu buldum, katları karıştırdım ve yatağın altına yattım.”</p>

    <p>“He, he, he, he!”</p>

    <p>“Ha, ha, ha, ha!”</p>

    <p>“Ha, ha, ha, ha!” diye güldü sonunda İvan Andreyeviç. “Ah, nasıl da mutluyum! Ah, sizi böyle hoşnut ve mutlu görmek ne güzel! Benim karım da kesinlikle masum! Buna inanıyorum. Zaten mutlaka öyledir değil mi majesteleri?”</p>

    <p>“Ha, ha, ha! Öhö, öhö! Bunun kim olduğunu biliyor musun, canım?” dedi sonunda ihtiyar, gülmeye ara vererek.</p>

    <p>“Kim? Ha, ha, ha! Kim?”</p>

    <p>“Bu o züppenin yanındaki, kaş göz yapan afet. Bu o! Bahse girerim bunun karısı o!”</p>

    <p>“Hayır, majesteleri, eminim o değildir; ben kesinlikle eminim.”</p>

    <p>“Ama, Tanrım! Siz vakit kaybediyorsunuz,” diye bağırdı kadın, gülmeyi keserek. “Koşun, yukarı çıkın. Belki onları yakalarsınız...”</p>

    <p>“Aslında, majesteleri, gidiyorum. Ama kimseyi yakalayamayacağım majesteleri; bu o değil, daha şimdiden eminim. O şimdi evdedir! Ah bu ben! Kıskançtan başka şey değilim... Ne dersiniz, gerçekten onları yakalar mıyım majesteleri?”</p>

    <p>“Ha, ha, ha!”</p>

    <p>“Hi, hi, hi! Öhö, öhö!”</p>

    <p>“Gidin, gidin! Geri dönerken, anlatmaya gelin,” diye haykırdı kadın, “ya da yok, en iyisi yarın sabah, onu da getirin; tanışmak isterim.”</p>

    <p>“Hoşça kalın majesteleri, hoşça kalın! Hemen gidiyorum; tanıştığımıza çok memnun oldum. Her şeyin böyle beklenmedik bir şekilde bitip tatlıya bağlanmasından çok mutlu ve mesudum.”</p>

    <p>“Ve fino! Unutmayın, öncelikle bir fino getireceksiniz!”</p>

    <p>“Getireceğim, majesteleri, hemen getireceğim,” diye devam etti İvan Andreyeviç, tekrar odaya dalarak, çünkü az önce eğilip selam vermiş ve çıkmıştı. “Hemen getireceğim. Öyle güzel bir şey ki! Sanki onu pastacı şekerlerden yapmış. Ve hem de kendi tüylerine takılıp düşüyor. Öyle, gerçekten! Daha yeni karıma diyordum: ‘Ne bu, canım, sürekli düşüyor?’ ‘Evet, ne tatlı!’ diyordu. Şekerden, majesteleri, Tanrı onu şekerden yapmış! Hoşça kalın, majesteleri, çok, çok memnun oldum tanıştığımıza, çok memnun oldum tanıştığımıza!”</p>

    <p>İvan Andreyeviç selam verdi ve çıktı.</p>

    <p>“Hey, siz! Sayın bayım! Durun, bir daha gelsenize!” diye bağırdı ihtiyar giden İvan Andreyeviç’in peşinden.</p>

    <p>İvan Andreyeviç üçüncü kez döndü.</p>

    <p>“Bizim kediyi bir türlü göremedim. Yatağın altında otururken onunla karşılaştınız mı acaba?”</p>

    <p>“Hayır, karşılaşmadım, majesteleri; fakat, tanışmaktan çok memnun oldum. Ve büyük onur sayıyorum...”</p>

    <p>“Şimdi bir de nezlesi var, sürekli aksırıp tıksırıyor! Onu bir dövmek lazım!”</p>

    <p>“Evet, majesteleri, elbette; ev hayvanlarını terbiye etmek için cezalandırmak lazım.”</p>

    <p>“Ne?”</p>

    <p>“Diyorum ki, ev hayvanlarını uysallaştırmak için terbiye edip cezalandırmak lazım, majesteleri.”</p>

    <p>“A!.. neyse, Tanrı’ya emanet olun, Tanrı’ya emanet olun, sadece bunu soracaktım.”</p>

    <p>Sokağa çıkan İvan Andreyeviç uzun zaman öylece durdu, sanki birden felç olacaktı. Şapkasını çıkardı, alnındaki soğuk terleri sildi, çevreye bakındı, bir şeyler düşünüp evin yolunu tuttu.</p>

    <p>Evde Glafira Petrovna’nın çoktan tiyatrodan dönmüş olduğunu, uzun zamandır dişinin ağrıdığını, doktoru çağırttığını, sülük yapıştırmış olduğunu ve şimdi yatağında yatmış İvan Andreyeviç’i bekliyor olduğunu öğrenince çok şaşırdı.</p>

    <p>İvan Andreyeviç önce alnına bir tokat indirdi, sonra yıkanıp temizlenmesi için bir şeyler getirmelerini emretti ve sonunda karısının yatak odasına gitmeye karar verdi.</p>

    <p>“Siz nerelerdesiniz? Baksanıza, ne hale gelmişsiniz. Yüzünüz darmadağın! Nerede gezip tozdunuz? Rica ederim, bayım: Karınız ölüyor, ama sizi şehirde bulmak mümkün değil. Neredeydiniz? Yine beni mi avlıyordunuz, kim bilir kime verdiğim bir randevuyu mu bozmak istediniz? Utanın, bayım, nasıl bir kocasınız siz! Yakında sizi parmakla gösterecekler!”</p>

    <p>“Canım!” diye yanıt verdi İvan Andreyeviç.</p>

    <p>“Bu da ne?” diye bağırdı kadın. “Ölü bir köpek! Tanrım! Nereden... Bu da ne?.. Neredeydiniz siz? Söyleyin hemen, neredeydiniz?..”</p>

    <p>“Canım!” dedi İvan Andreyeviç Amicikten de ölü bir halde, “canım...”</p>

    <p>Ama kahramanımızı burada bırakalım – başka bir sefere dek, çünkü burada gerçekten özel ve yeni bir macera başlıyor. Kaderin bütün bu felaket ve kovalamalarını, baylar, bir gün konu ederiz. Ama siz de kabul edersiniz ki, kıskançlık, affedilmez bir tutku, dahası: mutsuzluk!..</p>

    <p class="sign">İlk kez 1848 yılının Ocak ayında<br />
    <em>Oteçestvenniye Zapiski</em>’de yayımlanmıştır. “Başkasının Karısı (Sokak Tiyatrosu).”Aynı yer, Aralık: “Kıskanç Koca. Sıradışı bir Olay.” 1860 yılı yayımına hazırlarken Dostoyevski bu iki hikâyeyi tek bir eser haline getirdi, bunu yaparken ikinci hikâyenin başını attı; 1860 yayımında genç adam ile İvan Andreyeviç’in diyaloglarında önemli değişiklikler vardı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f17">
      <a class="si-backref" href="#ref_f17">17</a><span class="si-footnote-text">. (Fr.) Mutlaka. (Ç.N.)</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#ref_f18">18</a><span class="si-footnote-text">. (Fr.) Buraya. (Ç.N.)</span>
    </div>
  </div>
</body>
</html>
