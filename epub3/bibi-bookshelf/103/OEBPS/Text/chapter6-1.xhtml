<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yufka Yürek</title>
  <link href="../Styles/main.css" rel="stylesheet" type="text/css" />
</head>

<body class="epub-type_subchapter" id="chapter6-1">
  <div class="html5_section">
    <h1 class="chapter-title">BAŞKASININ KARISI VE YATAĞIN ALTINDAKİ KOCA</h1>

    <h1 class="subtitle-2">SIRADIŞI BİR OLAY</h1>

    <h1>I</h1>

    <p>“Bana bir iyilik yapın, sevgili beyefendi, bir şey sormama izin verin...”</p>

    <p>Yoldan geçen irkildi ve gecenin sekizinde, caddenin ortasında yanına teklifsizce yaklaşan, rakun<a class="si-noteref epub-type_noteref" href="#f14" id="ref_f14">14</a> giymiş adama biraz ürkerek baktı. Bilindiği üzere, eğer Petersburglu bir beyefendi caddede hiç tanımadığı biriyle konuşmaya kalkarsa o kişi kesinlikle ürker.</p>

    <p>İşte, yoldan geçen de irkilmiş ve biraz korkmuştu.</p>

    <p>“Sizi tedirgin ettiğim için kusura bakmayın,” dedi rakun giymiş adam, “ama ben... ben, doğrusu, bilemiyorum... siz, herhalde, affedersiniz; görüyorsunuz, biraz karışmış durumda ruhum...”</p>

    <p>Bu sırada <em>bekeş</em><a class="si-noteref epub-type_noteref" href="#f15" id="ref_f15">15</a> giymiş genç adam, rakun giymiş adamın karman çorman bir halde olduğunu fark etti. Kırışık yüzü bembeyazdı, sesi titriyordu; düşünceleri belli ki karışmıştı, sözcükler ağzından zar zor çıkıyordu ve kibar bir ricada bulunmak için büyük bir çaba harcamıştı; belki de, bulunduğu mevki ya da unvanı açısından, birine ricada bulunma ihtiyacı ona çok düşük bir şey gibi geliyordu. Dahası, bu rica her koşulda, böylesine ciddi bir kürk giymiş, böylesine saygın, enfes bir koyu yeşil renkte frak giymiş ve bu fraka birçok değerli süsler takmış biri için tuhaf, yakışıksız, ciddiyetsiz görünüyordu. Bütün bunların rakun giymiş adamı utandırdığı besbelliydi, o yüzden sonunda, bu şaşkın ruh haliyle adam kendini tutamadı; heyecanını bastırmaya ve terbiyeli bir şekilde, kendisinin yarattığı bu tatsız sahneye engel olmaya karar verdi.</p>

    <p>“Affedersiniz, kendimde değilim; ama siz, doğru, beni tanımıyorsunuz... Affedersiniz, sizi huzursuz ettim; boşverin.”</p>

    <p>Görgülü bir şekilde şapkasını kaldırdı ve koşarak uzaklaştı.</p>

    <p>“Kusura bakmayın, lütfen.”</p>

    <p>Ufak tefek adam karanlığa gizlendi, <em>bekeş</em> giymiş adamı donakalmış bir halde bıraktı.</p>

    <p>“Bu enayi de ne böyle!” diye düşündü <em>bekeş</em> giymiş adam. Sonra, şaşkınlığı geçip donakalmış halinden kurtulunca, kendine geldi ve gözlerini sonsuz katlı bir binanın girişine dikerek bir aşağı bir yukarı yürümeye başladı. Sis çökmeye başlamıştı ve genç adam biraz sevindi buna, çünkü sisin içinde gezinmesi dikkat çekmeyecekti; ama yine de umutsuzca bütün gün olduğu gibi müşteri bekleyen bir arabacı da onu fark edebilirdi.</p>

    <p>“Affedersiniz!”</p>

    <p>Yoldan geçen tekrar irkildi: rakun giymiş adam yine karşısına dikilmişti.</p>

    <p>“Affedersiniz, yine ben...” dedi, “ama siz, siz sanırım, soylu bir insansınız! Yüzüme bakarak, dış görünüşümden bir fikre kapılmayın; yani, şaşkın bir haldeyim; ama insanca anlatmaya çalışayım... bayım, karşınızda, kibarca bir ricası olan bir adam duruyor...”</p>

    <p>“Eğer yapabilirsem... ne istiyordunuz?”</p>

    <p>“Siz, belki de, sizden para isteyeceğimi sandınız!” dedi gizemli adam, ağzını çarpıtıp isterik bir şekilde gülüp sarararak.</p>

    <p>“Rica ederim efendim...”</p>

    <p>“Hayır, size sıkıntı verdiğimin farkındayım! Affedersiniz, kendime hâkim olamıyorum; beni karşınızda karman çorman bir ruh haliyle, neredeyse deli gibi gördüğünüzü düşünün ve bir şey gelmesin aklınıza...”</p>

    <p>“Ama konuyu söyleyin, konuyu söyleyin!” dedi genç adam, cesaretlendirerek ve sabırsızca başını sallayarak.</p>

    <p>“Ah! Demek öyle! Siz, böyle genç biri olarak, haylaz bir çocukmuşum gibi beni azarlıyorsunuz! Kesinlikle aklımı kaçırdım! Size bu küçülmüş halimle nasıl görünüyorum, açıkça söyleyin?”</p>

    <p>Genç adam şaşırdı ve sesini çıkarmadı.</p>

    <p>“İzin verin size açıkça sorayım: Bir hanım gördünüz mü siz? Benim tek ricam bu işte!” dedi sonunda kesin bir şekilde, rakun giymiş adam.</p>

    <p>“Hanım mı?”</p>

    <p>“Evet efendim, bir hanım.”</p>

    <p>“Gördüm... ama kabul edersiniz ki, bir sürü hanım geçti...”</p>

    <p>“Tabii efendim,” diye yanıt verdi gizemli adam ateşli bir gülümsemeyle. “Hata ediyorum, şunu sormak istemiştim, affedin beni: Tilki kürkü giymiş, kara bir peçesi olan koyu renkli kadife şapka takmış bir hanımefendi gördünüz mü acaba?”</p>

    <p>“Hayır, öyle birini görmedim... hayır, sanırım, fark etmedim.”</p>

    <p>“Ah! Bu durumda affedersiniz efendim!”</p>

    <p>Genç adam bir şeyler sormak istedi, ama rakunlu adam tekrar kayboldu, sabırlı dinleyicisini donakalmış bir halde bıraktı yine. “Ah, Şeytan götürsün onu!” diye düşündü <em>bekeş’</em>li genç adam, açıkça rahatsız olmuştu.</p>

    <p>Sıkıntıyla kunduz yakasını örttü ve tekrar aşağı yukarı dolanmaya, sonsuz katlı evin kıyısında ihtiyatla gözlemeye koyuldu. Öfkelenmişti.</p>

    <p>“Neden çıkmıyor bu kadın?” diye düşündü. “Saat sekiz oldu!” Kulede saat sekizi vurdu.</p>

    <p>“Ah! Şeytan alasıca, sonunda!”</p>

    <p>“Affedersiniz, efendim!..”</p>

    <p>“Size öyle davrandığım için beni affedin... Ama siz beni iyice ürkütünce elim ayağıma dolandı,” dedi yürüyen adam yüzünü buruşturup özür dileyerek.</p>

    <p>“Ben yine size geldim efendim. Kuşkusuz, size huzursuz ve tuhaf görünüyor olmalıyım.”</p>

    <p>“Bir iyilik yapın, saçmalamadan, hemen açıklayın, artık; ne istediğinizi anlayamıyorum?..”</p>

    <p>“Aceleniz mi var? Görüyorsunuz ya efendim. Size açık bir şekilde, lafı uzatmadan anlatacağım. Ne yapalım! Olaylar bazen insanları çok çeşitli karakterlere sokuyor... Ama, sizin sabırsız, genç bir adam olduğunuzu görüyorum... İşte öyle efendim... fakat, nasıl söyleyeceğimi bilemiyorum: Bir hanımı arıyorum efendim (artık her şeyi söylemeye karar verdim). Bu hanım nereye gitti öğrenmem gerekiyor. Kim olduğunu – sizin onun adını öğrenmenize gerek olmadığına inanıyorum, genç adam.”</p>

    <p>“Peki efendim, peki efendim, başka bir şey var mı?”</p>

    <p>“Başka bir şey mi! Ama benimle bu tonda konuşmanız! Affedersiniz, belki de, ben size genç adam diyerek sizi gücendirdim, ama bir maksadım yoktu... Kısacası, eğer sizin için bana büyük bir yardımda bulunmak uygunsa, işte efendim, bir hanımdan, yani benim tanıdığım, yüksek bir aileden gelen, namuslu bir hanımdan bahsetmek istiyorum... beni görevlendirdiler... ben, görüyorsunuz ya, benim bir ailem yok...”</p>

    <p>“Peki efendim.”</p>

    <p>“Durumumu takdir edin, genç adam – Ah, yine! Affedersiniz bayım; ben size hep genç adam diyorum. Geçen her dakika değerli... Bir düşünün, bu hanım... ama siz bana şu evde kimin yaşadığını söyleyemezsiniz, değil mi?”</p>

    <p>“Evet... bir sürü insan yaşıyor.”</p>

    <p>“Evet, yani kesinlikle haklısınız,” diye yanıt verdi rakunlu adam terbiyesini bozmamak için hafifçe gülerek, “biraz tutarsız olduğumu hissediyorum... ama bu ses tonunuz neden? Görüyorsunuz, tutarsız olduğumu temiz yüreklilikle kabul ediyorum ve siz de kibirli biriyseniz eğer, benim mahvolmuş halimi yeterince gördünüz... Diyorum ki, soylu bir eğitim almış bir hanım, yani basit içerikli, –affedersiniz, sanki edebi bir mevzudan bahsediyormuşum gibi şaşkınım; işte– Paul de Cocque’un basit içeriği geliyor akla, bütün felaket de Paul de Cocque’ tan efendim... işte!..”</p>

    <p>Genç adam, rakunlu adama acıyarak baktı; adam sanki kesin olarak şaşkına dönmüş, susmuş, ona bakıyor, anlamsızca gülümsüyordu ve titreyen elleriyle, sebepsiz yere, <em>bekeş</em>’linin yakasına yapıştı.</p>

    <p>“Burada kimin yaşadığını mı soruyorsunuz?” diye sordu genç adam biraz geri çekilerek.</p>

    <p>“Evet, bir sürü insan yaşıyor dediniz.”</p>

    <p>“Burada... burada Sofya Ostafyevna’nın yaşadığını da biliyorum,” dedi genç adam fısıltıyla, hatta biraz üzülerek.</p>

    <p>“Bakın, gördünüz mü, gördünüz mü! Siz bir şeyler biliyorsunuz, genç adam?”</p>

    <p>“Sizi temin ederim, hayır, hiçbir şey bilmiyorum... Sizin üzgün görünümünüzden çıkardım.”</p>

    <p>“Ben hemen aşçıdan onun buraya geldiğini öğrendim; ama siz ona rastlamamışsınız, yani Sofya Ostafyevna’ya... sizi tanımıyor...”</p>

    <p>“Hayır? Peki, affedersiniz efendim...”</p>

    <p>“Anlaşılan bu sizi ilgilendirmiyor, genç adam,” dedi tuhaf adam tatsız bir alayla.</p>

    <p>“Dinleyin,” dedi genç adam duraksayarak, “aslında sizin bu halinizin nedenini de bilmiyorum, ama siz, herhalde, ihanete uğradınız, işin aslı bu değil mi?”</p>

    <p>Genç adam anlayışla gülümsüyordu.</p>

    <p>“Biz en azından birbirimizi bulduk,” diye ekledi ve bütün bedeni yüce gönüllülükle hafif bir selam verme arzusunu belli etti.</p>

    <p>“Beni mahvettiniz! Ama, açıkça itiraf edeyim size, tam da böyle... Fakat kimin başına gelmiyor ki!.. Sizin desteğiniz çok derinden duygulandırdı. Kabul edin, genç insanlar arasında... Ben tabii genç değilim, ama, bilirsiniz, alışkanlıktan, bekâr hayatından, bekârlar arasında, bilinir...”</p>

    <p>“Öyle, bilinir bilinir! Ama size nasıl yardımcı olabilirim?”</p>

    <p>“Yani işte efendim, kabul edersiniz ki Sofya Ostafyevna’yı ziyaret etmek... Fakat, bu hanımın nereye gittiğini bilmiyorum galiba; sadece bu evde yaşadığını biliyorum; ama, sizi gezinirken görünce –ben de bu tarafta dolaşıyordum– düşündüm... işte, görüyorsunuz ya, bu hanımı bekliyorum... burada olduğunu biliyorum, onunla görüşmenin ne kadar yakışıksız ve alçakça olduğunu... ama siz beni anlamıyorsunuz...”</p>

    <p>“Hımm! Eh!”</p>

    <p>“Bunu kendim için yapmıyorum; böyle sanmayın – bu başkasının karısı! Kocası orada, Voznesenski Köprüsü’nde duruyor; yakalamak istedi, ama karar veremedi – her koca gibi o da hâlâ inanmıyor... (bu sırada rakunlu adam gülmeye çalıştı), ben onun arkadaşıyım; kabul edersiniz ki ben de belli saygınlığı olan bir insanım, – beni sandığınız kişi olmam mümkün değil.”</p>

    <p>“Elbette efendim; tabii efendim, tabii!..”</p>

    <p>“İşte öyle, onu yakalayacağım; beni görevlendirdi efendim (mutsuz koca!); ama bunun kurnaz bir genç hanım olduğunu biliyorum (Paul de Cocque hep yastığın altında); kendini belli etmeden sıvışacağına inanıyorum... İtiraf edeyim, bana buraya geleceğini aşçı söyledi; haberi alır almaz deli gibi koştum; yakalamak istiyorum; uzundur şüpheleniyordum ve bu yüzden size sormak istedim, siz burada geziniyorsunuz... siz... siz... ben bilmiyorum...”</p>

    <p>“Peki, evet, sonuçta, ne istiyorsunuz?”</p>

    <p>“Evet efendim... Sizi tanıma şerefine sahip olamadım; kim, nasıl – bunu bilmeye cesaret edemiyorum... Her koşulda, izin verin tanışalım; hoş bir tesadüf!..”</p>

    <p>Titreyen adam, genç adamın elini ateşli bir şekilde sıktı.</p>

    <p>“Bunu en başta yapmam gerekirdi,” diye ekledi, “ama bütün görgü kurallarını unutmuş haldeyim!”</p>

    <p>Konuşurken, rakunlu adam yerinde duramıyor, huzursuzca çevresine bakınıyor, yer değiştiriyor ve ikide bir, sanki boğuluyormuş gibi, genç adamın eline sarılıyordu.</p>

    <p>“Görüyorsunuz ya efendim,” diye devam etti, “size dostça seslenmek istedim... rahatlığımı hoşgörün... sizden şu tarafa, yan sokağa, şu üzerinde P yazan kara geçide doğru gidip gidemeyeceğinizi soracaktım. Ben de, ana girişe gideceğim, böylece onu kaçırmayız; ben bir tek kaçırmaktan korkuyorum; kaçırmak istemiyorum. Siz de onu görür görmez durdurup bana seslenin... Ama deli miyim ben! Ancak şimdi görüyorum kaba, görgüsüz bir teklifte bulunduğumu!”</p>

    <p>“Hayır, niye ki! Bağışlayın beni!..”</p>

    <p>“Beni bağışlamayın; ruhum karman çorman, hiçbir zaman olmadığım kadar şaşkınım! Sanki beni mahkemeye vermişler! Hatta size şunu itiraf edeyim – asil davranıp size karşı açık olacağım, genç adam: Hatta sizi bir âşık sanmıştım.”</p>

    <p>“Yani, sadece, siz burada ne yaptığımı mı öğrenmek istiyorsunuz?”</p>

    <p>“Soylu insan, sayın beyefendi, sizin o olduğunuz fikrinden çok uzaktayım; sizi bu fikirle lekeleyemem, ama... ama bana şeref sözü verin, siz bir âşık değilsiniz, değil mi?”</p>

    <p>“Yani, tabii, buyrun, şeref sözü, bir âşığım ama karınızın âşığı değil; yoksa sokakta olmazdım, şimdi onunla birlikte olurdum!”</p>

    <p>“Karım? Karımdan kim bahsetti size genç adam? Ben bekârım, ben, yani, âşık olan benim...”</p>

    <p>“Bir koca var demiştiniz... Voznesenski Köprüsü’nde...”</p>

    <p>“Elbette elbette, saçmalıyorum; ama başka bağlar da var! Kabul edin, genç adam, birtakım karakter zayıflıkları, yani...”</p>

    <p>“Ya ya! Peki peki!”</p>

    <p>“Yani ben koca falan değilim...”</p>

    <p>“İnanıyorum efendim. Ama size açık söyleyeyim, şimdi söylediğimi düzeltirken, kendimi de sakinleştirmek istiyorum ve bu yüzden de size karşı açığım; siz beni üzüyor ve alıkoyuyorsunuz. Size haber vereceğime söz veriyorum. Ama rica ederim, bana biraz huzur verin ve uzaklaşın. Ben de bekliyorum.”</p>

    <p>“Buyurun, buyurun efendim, uzaklaşıyorum, kalbinizdeki tutkulu sabırsızlığa saygı duyuyorum. Bunu anlıyorum genç adam. Ah, sizi nasıl da anlıyorum!”</p>

    <p>“İyi iyi...”</p>

    <p>“Hoşça kalın!.. Fakat, affedersiniz, genç adam, ben size tekrar... Nasıl söyleyeceğimi bilmiyorum... Âşık olmadığınıza dair bir kez daha şeref ve namus sözü verin bana!”</p>

    <p>“Ah, yüce Tanrım!”</p>

    <p>“Son bir soru daha: Sizin şeyin kocasının soyadını biliyor musunuz... yani, konumuz olan kişinin kocasının?”</p>

    <p>“Tabii ki, biliyorum; sizin soyadınız değil ve yeter bu kadar!”</p>

    <p>“Ama siz nereden biliyorsunuz benim soyadımı?”</p>

    <p>“Söylediklerinizi kulağınız işitiyor mu; vakit kaybediyorsunuz; bin kez çıkıp gitmiştir artık... Yani, neyiniz var? Yani, sizinkinin tilki kürkü ve başlığı mı var; demiştim, benimkinin de damalı bir elbisesi ve mavi kadife bir şapkası var... Daha ne duruyorsunuz? Başka ne lazım?”</p>

    <p>“Mavi kadife şapka mı! Üzerinde damalı elbise ve mavi şapka var,” diye haykırdı ısrarcı adam, giderken bir anda geri dönerek.</p>

    <p>“Ah, kahretsin! Yani, bundan doğal ne var... Evet, fakat, bana ne! Benimki oraya gitmiyor!”</p>

    <p>“Peki nerede o – sizinki?”</p>

    <p>“Bunu mu öğrenmek istiyorsunuz; size ne?”</p>

    <p>“İtiraf edeyim ki, ben sadece...”</p>

    <p>“Üff, Tanrım! Yani sizde hiç utanma yok! Yani, benimki burada, ahbaplarında, üçüncü katta, caddeye bakan tarafta. Yani, size ne diye insanların adını söyleyeyim, ne diye?”</p>

    <p>“Tanrım! Benimki de üçüncü kattaki ahbaplarında ve penceresi caddeye bakıyor. General...”</p>

    <p>“General?!”</p>

    <p>“General. Size, haydi, hangi general olduğunu da söyleyeyim: General Polovitsin.”</p>

    <p>“Ne diyorsun! Hayır, bu o değil! Ah, kahretsin! Kahretsin!”</p>

    <p>“O değil mi?”</p>

    <p>“O değil.”</p>

    <p>İkisi de susmuş ve hayretle birbirine bakmaya başlamıştı.</p>

    <p>“E, ne için siz bana öyle bakıyorsunuz?” diye bağırdı genç adam, üzerindeki donukluk ve dalgınlık halini öfkeyle atarak.</p>

    <p>Adam telaşlandı.</p>

    <p>“Ben, ben itiraf edeyim ki...”</p>

    <p>“Hayır, buyurun buyurun, şimdi daha akıllı uslu konuşalım. Konu ortak. Açıklayın bana... Orada olan kim?”</p>

    <p>“Yani ahbaplar mı?”</p>

    <p>“Evet, ahbaplar...”</p>

    <p>“İşte görüyor musunuz, görüyor musunuz! Sizin gözlerinizde sezdiğim şeyleri görüyorum!”</p>

    <p>“Kahretsin! Yani hayır, kahretsin! Kör müsünüz nesiniz? Karşınızda durmuşum, onunla birlikte de değilim; neyse! Neyse! Evet, fakat, benim için fark etmez; ister konuşun, ister konuşmayın!”</p>

    <p>Genç adam hiddetle iki kez topuklarının üstünde döndü ve elini salladı.</p>

    <p>“Ama ben bir şey demedim, soylu bir insan gibi insaf edin, size her şeyi anlatacağım: Önce karım buraya tek başına gelir giderdi, ailesinin yanına, ben kuşkulanmadım; dün majesteleriyle karşılaştım, üç hafta önce buradan başka bir yere taşındıklarını söyledi... yani karım değil, başkasının karısı –Voznesenski Köprüsü’ndekinin karısı– üç gün önce onlara, yani bu daireye gittiğini söylemiş... Ama aşçı bana majestelerinin dairesini Bobinitsin adlı genç bir adamın tuttuğunu söyledi...”</p>

    <p>“Ah, kahretsin kahretsin!..”</p>

    <p>“Sayın bayım, korku içindeyim, dehşet içindeyim!”</p>

    <p>“E, kahretsin! Bana ne sizin korku içinde, dehşet içinde olmanızdan? Ah! İşte işte göründü, işte...”</p>

    <p>“Nerede? Nerede? Siz sadece bağırın: İvan Andreyeviç deyin, ben koşup gelirim...”</p>

    <p>“İyi iyi. Ah, kahretsin kahretsin! İvan Andreyeviç!!”</p>

    <p>“Buradayım,” diye bağırdı soluk soluğa geri dönen İvan Andreyeviç. “Ne oldu? Ne oldu? Nerede?”</p>

    <p>“Hayır, ben sadece... bu hanımın adını öğrenmek istemiştim?”</p>

    <p>“Glaf...”</p>

    <p>“Glafira?”</p>

    <p>“Hayır, Glafira değil kesinlikle... Affedersiniz, size adını söyleyemem.” Bunu söylerken saygıdeğer adam mendil gibi bembeyaz olmuştu.</p>

    <p>“Evet, elbette, Glafira değil, ben de biliyorum Glafira olmadığını, o da Glafira değil; fakat kiminle birlikte?”</p>

    <p>“Nerede?”</p>

    <p>“Orada! Ah, kahretsin, kahretsin!” (Genç adam öfkeden yerinde duramıyordu.)</p>

    <p>“A, baksanıza! Nereden bildiniz onun adının Glafira olmadığını?”</p>

    <p>“Yani, kahretsin, sonunda! Hâlâ ısrar ediyor! Yani siz söylemediniz mi – sizinkinin adı Glafira değil diye!..”</p>

    <p>“Sayın bayım, bu nasıl bir ton!”</p>

    <p>“Ya, kahretsin, bırakın şimdi tonu monu! Neyiniz oluyor, karınız mı bu sizin?”</p>

    <p>“Hayır, yani ben evli değilim... Ama mutsuzluk içindeki bu saygıdeğer insana hakaret etmeyi bırakmayı öğütlerim – her türlü saygıyı hak ettiğini söylemiyorum, ama en azından eğitimli bir insana, ikide bir lanet okumak yakışmıyor. Siz sürekli aynı şeyi söylüyorsunuz: Kahretsin! Kahretsin!”</p>

    <p>“Tabii, kahretsin! İşte sizeydi bu da, anladınız mı?”</p>

    <p>“Siz kinden kör olmuşsunuz, ben susuyorum. Tanrım, bu da kim?”</p>

    <p>“Nerede?”</p>

    <p>Bir gürültü ve kahkaha duyuldu; iki alımlı kız çıktı kapıdan; birlikte onlara doğru yaklaştılar.</p>

    <p>“Ah ne oluyor! Ne istiyorsunuz?”</p>

    <p>“Nereye koşturuyorsunuz?”</p>

    <p>“O değil!”</p>

    <p>“Ne sataşıyorsunuz! Arabacı!”</p>

    <p>“Nereye, mamzel?”</p>

    <p>“Pakrova’ya; otur, Anuşka, seni götüreyim.”</p>

    <p>“Peki, ama ben diğer tarafa geçeyim; haydi! Arabacı, uç haydi...”</p>

    <p>Araba gitti.</p>

    <p>“Neredendi bu?”</p>

    <p>“Tanrım, yüce Tanrım! Oraya girmemeli mi?”</p>

    <p>“Nereye?”</p>

    <p>“Bobinitsin’e.”</p>

    <p>“Hayır efendim, olmaz...”</p>

    <p>“Neden?”</p>

    <p>“Tabii, ben giderdim; ama o başka şeyler söyler; o... lafı çevirir, onu tanıyorum! Kasten gittiğini, beni biriyle yakalamak için gittiğini söyler, suçu bana yıkar!”</p>

    <p>“Demek, belki de, o orada! Ama siz – niye olduğunu anlamıyorum – peki, siz generale gidin...”</p>

    <p>“Ama o zaten taşındı!”</p>

    <p>“Ne fark eder, anlasanıza? O zaten gitmiş; e, siz de gidin – anlamadınız mı? Şöyle yapın, generalin taşındığını bilmiyormuş gibi, karınızın peşinden ona gelmişsiniz gibi yapın, olan olsun.”</p>

    <p>“Sonra?”</p>

    <p>“E, sonra Bobinitsin’de kimi gerekiyorsa yakalarsınız; üf, sen, kahr... ne karış...”</p>

    <p>“Benim ne yakaladığımdan size ne? Bakınız bakınız!”</p>

    <p>“Ne ne, babalık? Ne? Yani aynı şey mi? Ah, sen, Tanrım Tanrım! Siz rezilsiniz, gülünç adam, anlayışsız bir adamsınız!”</p>

    <p>“Peki, neden sizi ilgilendiriyor bu? Öğrenmeyi siz istediniz...”</p>

    <p>“Neyi öğrenmek? Neyi? Neyse, evet, kahretsin, sizden bana ne şimdi! Ben yalnız gidiyorum; çekilin, kaybolun ortalıktan; koşun oraya, haydi!”</p>

    <p>“Sayın bayım, siz artık kendinizi kaybediyorsunuz!” diye bağırdı rakunlu adam umutsuzca.</p>

    <p>“E, ne olmuş? Neymiş, ne ileri gitmişim?” dedi genç adam dişlerini sıkıp, öfkeyle rakunlu adamın üzerine yürüyerek, “Ne olmuş? Kimin önünde ileri gitmişim?!” diye kükredi yumruklarını sıkarak.</p>

    <p>“Ama, sayın bayım, izin verin...”</p>

    <p>“E, kimsiniz siz, kimin önünde ileri gitmişim; soyadınız ne sizin?”</p>

    <p>“Bilemiyorum, bu da ne, genç adam; soyadımın ne önemi var? Ben bunu söyleyemem... İyisi mi sizinle geleyim. Gidelim, durmayacağım, her şeye hazırım... Ama, inanın, çok daha nazik ifadelere layığım ben! İnsan kendini bırakmamalı ve eğer bir şeye üzüldüyseniz –bundan şüphedeyim doğrusu– en azından oyalanmanın alemi yok... Siz hâlâ çok, çok gençsiniz!..”</p>

    <p>“Sizin yaşlı olmanızdan bana ne? Olacak şey değil! Çekilin yana; neden kaçıyorsunuz?..”</p>

    <p>“Neden yaşlıymışım ben? Nerem yaşlı? Kuşkusuz, mevkiye göre belki, ama kaçmıyorum...”</p>

    <p>“Belli oluyor. Şöyle yana çekilin...”</p>

    <p>“Hayır, artık ben de sizinleyim; bana engel olamazsınız; ben de varım; sizinleyim...”</p>

    <p>“Peki, ama sessiz, sessiz, susun!..”</p>

    <p>Birlikte girişten içeri girdiler ve merdivenlerden üçüncü kata tırmandılar; zifirî karanlıktı.</p>

    <p>“Durun! Kibritiniz var mı?”</p>

    <p>“Kibrit mi? Ne kibriti?”</p>

    <p>“Puro içmiyor musunuz?”</p>

    <p>“A, evet! Var var; burada burada; işte, alın...” Rakunlu adam telaşlandı.</p>

    <p>“Üf, ne kargaşa... kahretsin! Sanırım, şu kapı...”</p>

    <p>“Bu-bu-bu-bu-bu...”</p>

    <p>“Bu-bu-bu... niye bağırıyorsunuz? Sessiz olun!..”</p>

    <p>“Sayın bayım, kendimi tutamadım... Siz küstah bir insansınız!..”</p>

    <p>Alev parladı.</p>

    <p>“E, işte, işte bakır tabela! İşte Bobinitsin, görüyor musunuz: Bobinitsin?”</p>

    <p>“Görüyorum görüyorum!”</p>

    <p>“Şş... şşşş! A, söndü?”</p>

    <p>“Söndü.”</p>

    <p>“Kapıyı çalmak lazım mı?”</p>

    <p>“Evet, lazım!” diye yanıt verdi rakunlu adam.</p>

    <p>“Çalın!”</p>

    <p>“Hayır, niye ben? Siz önce, siz çalın...”</p>

    <p>“Korkak!”</p>

    <p>“Sizsiniz korkak!”</p>

    <p>“Çe-ki-lin kenara!”</p>

    <p>“Size sırrımı verdiğime pişmanım neredeyse; siz...”</p>

    <p>“Ben mi? Neymişim ben?”</p>

    <p>“Siz benim şaşkınlığımdan yararlandınız! Benim bozuk ruh halimi gördünüz...”</p>

    <p>“Boşversene! Beni güldürdü – hepsi bu!”</p>

    <p>“Niye buradasınız siz?”</p>

    <p>“Ya siz niye?..”</p>

    <p>“Enfes bir ahlak!” diye belirtti hoşnutsuzca rakunlu adam...</p>

    <p>“Ya, siz ne anlarsınız ahlaktan? Size ne?”</p>

    <p>“İşte ahlaksızlık!”</p>

    <p>“Ne?!!”</p>

    <p>“Evet, size göre, gücendirilmiş her koca aptal!”</p>

    <p>“Yani koca sizsiniz? Hani koca Voznesenski Köprüsü’ndeydi? Size ne oldu? Siz nerden girdiniz işe?”</p>

    <p>“Bana öyle geliyor ki, âşık da sizsiniz!..”</p>

    <p>“Bana bakın, eğer böyle devam edecekseniz, sizin bir aptal olduğunuzu itiraf etmek zorunda kalacağım! Yani biliyor musunuz kime?”</p>

    <p>“Yani siz, o kocanın ben olduğunu söylemek istiyorsunuz!” dedi rakunlu adam, sanki üzerine kaynar su dökülmüş gibi geri çekilerek.</p>

    <p>“Şşş! Susun! Dinleyin..”</p>

    <p>“Bu o.”</p>

    <p>“Hayır!”</p>

    <p>“Üf, amma karanlık!”</p>

    <p>Ortalık sessizleşti; Bobinitsin’in dairesinden bir gürültü duyuldu.</p>

    <p>“Ne diye tartışıyoruz sayın bayım?” diye fısıldadı rakunlu adam.</p>

    <p>“Yani siz, kahretsin, kendi kendinize gücendiniz!”</p>

    <p>“Ama siz de beni sinirden deliye çevirdiniz.”</p>

    <p>“Susun!”</p>

    <p>“Kabul edin ki, siz daha genç birisiniz...”</p>

    <p>“Su-sun!”</p>

    <p>“Elbette, düşüncelerinizi kabul ediyorum, böyle bir duruma düşen koca soytarıdır.”</p>

    <p>“Ya susamaz mısınız siz? Of!..”</p>

    <p>“Ama mutsuz bir kocaya yönelik böylesine garez neden?”</p>

    <p>“Bu o!”</p>

    <p>Tam bu sırada gürültü kesildi.</p>

    <p>“O! O! O! Ama siz, siz niye vırvır ediyorsunuz! Bu sizin derdiniz değil zaten!”</p>

    <p>“Sayın bayım, sayın bayım!” diye mırıldandı rakunlu bay, sararıp hıçkırarak. “Ben, tabii, aklım karışık... siz benim yıkımımı yeterince gördünüz; ama şimdi gece, tabii, ama yarın... fakat, biz, herhalde, yarın karşılaşmayız, sizinle karşılaşmaktan korkmuyor olsam da, – ve bu, fakat, benim değil, Voznesenski Köprüsü’ndeki ahbabımın işi; doğru, onun! Bu onun karısı, bu başkasının karısı! Mutsuz adam! Size temin ederim. Onu iyi tanırım; izin verin, size her şeyi anlatacağım. Sizin de gördüğünüz gibi dostuyum onun, yoksa onun için bu kadar üzülmezdim, siz de görüyorsunuz; ona birkaç kez söyledim: Neden evleniyorsun, sevgili dostum? Mevkin var, mülkün var, saygın birisin, neden bütün bunları bir koketin kaprislerine değişiyorsun! Kabul et! Hayır, evleneceğim, dedi: aile saadeti... İşte aile saadeti! Önce kocasını kandırdı, şimdi de çay içiyor... Beni affedin, ama bu açıklama zorunluydu! O mutsuz bir adam ve çay içiyor – işte!..” Bu sırada rakunlu adam, şaka sanılamayacak bir şekilde hıçkırmaya başlamıştı.</p>

    <p>“Ya Şeytan alsın hepsini! Aptalın sonu yok! Peki siz kimsiniz?”</p>

    <p>Genç adam öfkeden dişlerini gıcırdatıyordu.</p>

    <p>“Yani, bu olanların ardından, kabul edersiniz... ben size karşı asil ve samimi davrandım... bu ses tonu!”</p>

    <p>“Hayır, lütfen, beni affedin... soyadınız nedir?”</p>

    <p>“Hayır, soyadımın ne önemi var?”</p>

    <p>“A!!”</p>

    <p>“Soyadımı söylemeyeceğim...”</p>

    <p>“Şabrin’i tanır mısınız?” dedi hızla genç adam.</p>

    <p>“Şabrin!!!”</p>

    <p>“Evet, Şabrin! A!!!” (Bu sırada <em>bekeş</em> giymiş adam rakunlu adamla biraz alay ediyordu.) “Kapiş?”</p>

    <p>“Hayır efendim, Şabrin de ne!” diye yanıt verdi rakunlu şaşakalmış adam, “hiç de Şabrin olamaz asla; o saygıdeğer bir insandır! Nezaketsizliğinizi kıskançlığın verdiği ıstırap olarak hoşgörüyorum.”</p>

    <p>“O bir düzenbaz, satılmışın teki, rüşvetçi, hilekâr, soyguncunun teki! Onu hemen mahkemeye götürmek lazım!”</p>

    <p>“Affedersiniz,” dedi rakunlu adam sarararak, “siz onu tanımıyorsunuz; görüyorum ki siz onu kesinlikle tanımıyorsunuz.”</p>

    <p>“Evet, şahsen tanımıyorum, ama ona çok yakın başka kaynaklardan biliyorum.”</p>

    <p>“Sayın bayım, hangi kaynaklardan? Aklım karıştı, görüyorsunuz...”</p>

    <p>“Budala! Kıskanç! Karısına sahip çıkamıyor! İşte böyle biriymiş, belki bilmek hoşunuza gider!”</p>

    <p>“Affedersiniz, siz çok ciddi bir şekilde yanılıyorsunuz, genç adam...”</p>

    <p>“Ah!”</p>

    <p>“Ah!”</p>

    <p>Bobinitsin’in dairesinde bir gürültü duyuldu. Kapı aralandı. Sesler duyuldu.</p>

    <p>“Ah, bu o değil, o değil! Onun sesini tanıyorum; şimdi her şeyi anladım, bu o değil!” dedi rakunlu adam mendil gibi bembeyaz olarak.</p>

    <p>“Sus!”</p>

    <p>Genç adam duvara yaslandı.</p>

    <p>“Sayın bayım, ben kaçıyorum: Bu o değil, çok mutlu oldum.”</p>

    <p>“Peki peki! Gidin gidin!”</p>

    <p>“Siz niye kalıyorsunuz?”</p>

    <p>“Ya siz niye?”</p>

    <p>Kapı açıldı ve rakunlu adam kendini tutamayıp merdivenlerden inmeye davrandı.</p>

    <p>Genç adamın yanından bir kadınla erkek geçti ve adamın kalbi bir an durdu... Tanıdık bir kadın sesi duyuldu ve sonra güçlü bir erkek sesi, ama kesinlikle yabancı bir ses.</p>

    <p>“Boş verin, ben kızakları çağırırım,” dedi güçlü ses.</p>

    <p>“Ah! Peki peki, tamam; e, çağırın...”</p>

    <p>“Buradalar zaten, hemen.”</p>

    <p>Kadın tek başına kaldı.</p>

    <p>“Glafira! Nerede senin yeminlerin?” diye haykırdı <em>bekeş</em> giymiş genç adam, kadının elinden yakalayarak.</p>

    <p>“Ay, bu da kim? Sen misin Tvorogov? Tanrım! Ne yapıyorsunuz?”</p>

    <p>“Burada kiminleydiniz?”</p>

    <p>“Ama bu kocam benim, gidin gidin, şimdi gelecek... Polovitsinlerden; gidin, Tanrı aşkına, gidin.”</p>

    <p>“Polovitsinler üç hafta önce taşınmış! Her şeyi biliyorum!”</p>

    <p>“Ay!” Kadın sokak kapısına doğru atıldı. Genç adam onu yakaladı.</p>

    <p>“Size kim söyledi?” diye sordu kadın.</p>

    <p>“Kocanız, hanımefendi, İvan Andreyeviç; o da burada, peşinizde, hanımefendi...”</p>

    <p>İvan Andreyeviç gerçekten de sokak kapısında duruyordu.</p>

    <p>“Ay, siz misiniz?” diye bağırdı rakun kürklü adam.</p>

    <p><em>“A! C’est vous?”</em><a class="si-noteref epub-type_noteref" href="#f16" id="ref_f16">16</a> diye çığlık attı Glafira Petrovna, gerçek bir mutlulukla ona doğru atılarak, “Tanrım! Başıma neler geldi! Polovitsinlerdeydim; bir düşün... Biliyorsun artık İzmaylovski Köprüsü’nün oradaymışlar; sana söylemiştim, hatırlıyor musun? Oradan bir kızak tuttum. Atlar taşkınlık yaptı, kızağı sürükleyip, parçaladılar ve oradan yüz adım öteye düştüm; arabacılar yakaladı; kendimi kaybetmişim. Neyse ki, Mösyö Tvorogov...”</p>

    <p>“Nasıl?”</p>

    <p>Mösyö Tvorogov, Mösyö Tvorogov’dan çok bir fosile benziyordu.</p>

    <p>“Mösyö Tvorogov beni burada görüp geçirmeye geldi; ama şimdi sen buradasın, size sadece derin minnettarlığımı ifade edebileceğim, İvan İlyiç...”</p>

    <p>Kadın donakalmış İvan İlyiç’e elini uzattı ve elini sıkmadı da, sanki çimdikledi.</p>

    <p>“Mösyö Tvorogov! Ahbabım; Skorlupovların balosunda tanışma mutluluğuna erişmiştik; sanırım, söylemiştim sana? Gerçekten hatırlamıyor musun, koko?”</p>

    <p>“Ah, elbette elbette! Ah, hatırlıyorum!” dedi, koko diye adlandırılan, rakun kürklü adam. “Çok memnun oldum, çok memnun oldum.”</p>

    <p>Bay Tvorogov’un elini hararetle sıktı.</p>

    <p>“Kim bunlar? Ne demek oluyor bu? Bekliyorum...” diye güçlü bir ses duyuldu.</p>

    <p>Grubun önünde upuzun bir adam duruyordu; lornet’ini çıkarmış rakun kürklü adama dikkatle bakıyordu.</p>

    <p>“Ah, Mösyö Bobinitsin!” diye cıvıldadı kadın. “Nereden geliyorsunuz? Ne tesadüf! İnanır mısınız, biraz önce atlar düşürdü beni... ama işte kocam! Jean! Mösyö Bobinitsin, Karpovların balosunda...”</p>

    <p>“Ah, çok, çok, çok memnun oldum! Ama artık araba çağırayım, canım.”</p>

    <p>“Çağır Jean, çağır! Korku içindeyim; titriyorum; hâlâ kötüyüm... Bugün maskeli baloya,” diye fısıldadı Tvorogov’a... “Hoşça kalın, hoşça kalın, Bay Bobinitsin! Herhalde, yarın Karpovlardaki baloda karşılaşırız...”</p>

    <p>“Hayır, üzgünüm, yarın gelemeyeceğim; şimdi böyleyse, yarın yokum...” Bay Bobinitsin ağzının içinde bir şeyler homurdandı, çizmelerini çarptı, kızağına oturdu ve gitti.</p>

    <p>Araba geldi; kadın da ona bindi. Rakun kürklü adam durdu; sanki, bir şey yapmaya gücü kalmamış gibiydi ve <em>bekeş</em> giymiş adama anlamsızca baktı. <em>Bekeş</em> giymiş adam oldukça bön bir şekilde gülümsüyordu.</p>

    <p>“Bilmiyorum...”</p>

    <p>“Affedersiniz, tanıştığımıza çok memnun oldum,” dedi genç adam, merak ve biraz da ürkmüş bir halde.</p>

    <p>“Çok, çok memnun...”</p>

    <p>“Sizin, sanırım, galoşunuz düşmüş...”</p>

    <p>“Benim mi? Ah evet! Sağ olun, sağ olun; lastiklisini almak istiyorum...”</p>

    <p>“Lastikliler ayağı terletiyormuş efendim,” dedi genç adam, sınırsız bir ilgi sergileyerek.</p>

    <p>“Jean! Geliyor musun?”</p>

    <p>“Terletiyor gerçekten. Hemen, hemen, bir tanem, ilginç bir konuşma yapıyoruz da! Gerçekten, sizin de belirttiğiniz gibi, ayağı terletiyor... Fakat, affedersiniz, benim...”</p>

    <p>“Rica ederim efendim.”</p>

    <p>“Tanıştığımıza çok, çok memnun oldum...”</p>

    <p>Rakunlu adam arabaya bindi; araba yola çıktı; genç adam hâlâ olduğu yerde duruyordu, şaşkınlık içinde gözleriyle uğurladı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f14">
      <a class="si-backref" href="#ref_f14">14</a><span class="si-footnote-text">. Rakun adlı hayvanın kürkünden yapılmış palto ya da ceket. (Ç.N.)</span>
    </div>

    <div class="si-footnote html5_aside epub-type_footnote" id="f15">
      <a class="si-backref" href="#ref_f15">15</a><span class="si-footnote-text">. Kısa, kürklü bir ceket. (Ç.N.)</span>
    </div>

    <div class="si-footnote html5_aside epub-type_footnote" id="f16">
      <a class="si-backref" href="#ref_f16">16</a><span class="si-footnote-text">. (Fr.) Ay, siz misiniz? (Ç.N.)</span>
    </div>
  </div>
</body>
</html>
