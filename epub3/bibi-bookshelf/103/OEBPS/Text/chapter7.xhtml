<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yufka Yürek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter7">
  <div class="html5_section">
    <h1 class="chapter-title">DÜRÜST HIRSIZ</h1>

    <h1 class="subtitle-2">BİLİNMEYEN BİRİNİN NOTLARINDAN</h1>

    <p>Bir sabah, işe gitmeye hazırlandığım sırada, aşçım, çamaşırcım ve kâhyam olan Agrafena yanıma geldi ve beni hayrete düşürerek, sohbete başladı.</p>

    <p>O vakte dek öyle sessiz, sıradan bir kadın olmuştu ki, yemeğe ne hazırlanacağını sormak gibi gündelik konuşmalar dışında, altı yıldır tek kelime etmemişti. En azından ben ondan başka şey duymamıştım.</p>

    <p>“Efendim, işte, size gelmemin nedeni,” diye başladı birden, “odayı kiraya verir misiniz diye soracaktım?”</p>

    <p>“Ne odası?”</p>

    <p>“Şu mutfağın yanındaki. Hangisi olduğu belli.”</p>

    <p>“Neden?”</p>

    <p>“Neden mi! Herkes niye kiracı alıyorsa ondan. Niye olduğu belli.”</p>

    <p>“Kim tutacak ki onu?”</p>

    <p>“Kim mi tutacak! Kiracı tutacak. Kim olduğu belli.”</p>

    <p>“Ama anacığım, oraya yatak bile girmez; sıkış tıkış olur. Kim oturur orada?”</p>

    <p>“Niye orada otursun! Sadece uyur orada; pencerede de oturur.”</p>

    <p>“Hangi pencere?”</p>

    <p>“Hangisi olduğu belli, sanki bilmiyorsunuz! Öndeki. Orada oturur, dikiş diker, ne isterse yapar. Olmadı, sandalyede oturur. Sandalyesi de var; masası da var; her şeyi var.”</p>

    <p>“Kim bu böyle?”</p>

    <p>“İyi, görmüş geçirmiş bir adam. Ona yemek yapacağım. Odayla yemek için de ayda toplam 3 ruble alacağım...”</p>

    <p>Sonunda, uzun uğraşların ardından, yaşlı bir adamın Agrafena’yı onu mutfağa hem kiracı, hem yemeğe ortak sığıntı olarak alması için ikna ettiğini öğrendim. Agrafena’nın aklına bir şey geldi mi, hemen yapılması gerekiyordu; yoksa bana huzur vermeyeceğini biliyordum. Bir şey istediği gibi olmadığı zaman, hemen düşünmeye başlar, derin bir melankoliye kapılırdı ve böyle bir durum iki üç hafta sürerdi. Bu sırada yemekler bozulur, çamaşırlar temizlenmez, yerler silinmezdi, – kısacası, bir sürü tatsızlık olurdu. Uzun zaman önce, bu ketum kadının bir karar verecek, kendine ait herhangi bir düşünceyi temellendirecek durumda olmadığını fark etmiştim. Ama zayıf beyninde bir şekilde, şans eseri bir fikre, bir tedbire benzeyen bir şey belirecek olursa, onu bunu uygulamaya geçmekten alıkoymak çok kısa sürede onu moral açıdan öldürmek anlamına geliyordu. Bu yüzden, daha çok da kendi huzuruma olan düşkünlüğümden, hemen kabul ettim.</p>

    <p>“En azından nüfus cüzdanı ya da o tür bir şeyi var mı?”</p>

    <p>“Ne demek! Olduğu belli. İyi, görmüş geçirmiş bir adam; 3 ruble vermeye söz verdi.”</p>

    <p>Ertesi gün benim mütevazı, bekâr dairemde yeni bir kiracı belirdi; ama canım sıkılmadı, hatta kendi payıma sevindim. Genelde yalnız, tümden münzevi bir halde yaşarım. Çok ahbabım yoktur; nadiren dışarı çıkarım. On yıl yaban horozu gibi yaşadıktan sonra ben, kuşkusuz, tek başına olmaya alışmıştım. Ama on-on beş yıl, belki de daha da fazla süre, hep aynı Agrafena’yla o bekâr odasında yalnız kalmak –kuşkusuz, oldukça renksiz bir perspektifti! Ve bu yüzden böyle bir düzenin içine fazladan sakin bir adamın gelmesi– büyük bir mutluluktu!</p>

    <p>Agrafena yalan söylememişti: Kiracım görmüş geçirmiş bir adamdı. Kimliğinde emekli asker olduğu yazıyordu, bunu nüfusuna bakmadan, yüzüne bakar bakmaz anlamıştım. Bunu anlamak kolay bir şey. Astafiy İvanoviç, kiracım, en iyilerinden biriydi. İyi geçinip gidiyorduk. Ama en iyisi, Astafiy İvanoviç’in ara sıra kendi hayatından hikâyeler, olaylar anlatıyor olmasıydı. Benim varlığımın, hayatımın her zamanki sıkıcılığının arasında böyle bir hikâyeci tam bir hazineydi. Bir keresinde bana böyle bir hikâye anlattı. Bu hikâye beni etkiledi. Ama bu hikâyeyi işte şu olay üzerine anlatmıştı.</p>

    <p>Bir gün dairede tek başıma kalmıştım, hem Astafiy hem Agrafena işlerine gitmişlerdi. Birden ikinci odadan birinin içeri girdiğini duydum ve bu bana tuhaf geldi; gittim: Gerçekten de girişte ufak tefek, kısa boylu, soğuk, sonbahar havasına rağmen üzerinde bir redingot olan yabancı biri duruyordu.</p>

    <p>“Ne istemiştin?”</p>

    <p>“Memur Aleksandrov; burada mı yaşıyor?”</p>

    <p>“Öyle biri yok, kardeşim; iyi günler.”</p>

    <p>“Kapıcı burada olduğunu söyledi,” diye devam etti ziyaretçi yavaşça kapıya yönelerek.</p>

    <p>“Gidin, gidin kardeşim; güle güle.”</p>

    <p>Ertesi gün, yemekten sonra, Astafiy İvanoviç elden geçirmesi için ona verdiğim redingotumun provasını yaparken birisi yine girişte belirdi. Kapıyı araladım.</p>

    <p>Bir önceki günkü adam, gözlerimin önünde, sakin sakin portmantodan benim ceketimi aldı, kolunun altına sıkıştırdı ve daireden hemen fırlayıp gitti. Agrafena bu arada ağzı açık bir halde onu seyretti ve ceketi korumak için de başka hiçbir şey yapmadı. Astafiy İvanoviç düzenbazın peşine düştü hemen ve on dakika sonra, boş ellerle, soluk soluğa döndü. Adam kaçıp kurtulmuştu!</p>

    <p>“Tatsız oldu, Astafiy İvanoviç. Yine de kaputun bizde kalması iyi! Yoksa iyice sıkıntı vermiş olacaktı, haydut!”</p>

    <p>Ama Astafiy İvanoviç’i bütün bunlar öyle etkilemişti ki, ona bakarken hırsızlığı unuttum. Kendine gelememişti. İkide bir elindeki işi bırakıyor, ikide bir neler olup bittiğini, nasıl durduğunu, nasıl iki adım ötede, herkesin gözünün önünde ceketi aldığını, bütün bunların nasıl olduğunu ve nasıl yakalanamadığını anlatmaya başlıyordu. Sonra tekrar çalışmaya koyuluyor; ardından tekrar her şeyi bir kenara bırakıyordu ve sonunda, onun kapıcıya gidip olanı biteni anlattığını ve avlusunda bu tür şeylere izin vermemesi için onu uyardığını gördüm. Sonra dönüp Agrafena’yı azarlamaya başladı. Sonra yine çalışmaya oturdu ve uzun zaman kendi kendine, bütün bunların nasıl olup bittiğini, nasıl durduğunu, iki adım ötede gözlerine baktığını, ceketi aldığını falan mırıldanıp durdu. Kısacası, Astafiy İvanoviç becerikli olsa da, tam bir vıdı vıdıcıydı.</p>

    <p>“Senle beni maskara ettiler, Astafiy İvanoviç!” dedim ona akşamleyin, bir bardak çayı uzatır ve sıkıntıdan, anlatıcının kendine özgü tekrarı ve derin içtenliği nedeniyle çok komikleşmiş olan o kayıp ceket hikâyesini tekrar hatırlatmaya çabalarken.</p>

    <p>“Maskaralık ettiler, efendim! Yani çulsuzların yaptığı şey öyle tatsız ki öfke duyuyor insan, benim tek bir eşyamı almadıkları halde. Bana sorsan, yeryüzünde hırsızdan daha rezil bir şey yok. Biri bedavadan alıp gidiyor; ama bu senin emeğin, onun için döktüğün terin, senin zamanını kapıyor senden... Rezillik, tüü! Konuşmak istemiyorum, sinir basıyor. Ya siz, efendim, malınıza acımıyor musunuz?”</p>

    <p>“Evet, doğru, Astafiy İvanoviç; hırsızın aldığını görmektense eşyan yansın daha iyi, insan istemiyor.”</p>

    <p>“Tabii, nasıl istesin! Elbette, hırsız var, hırsız var... Ama, efendim, bir keresinde ben namuslu bir hırsızla da karşılaştım.”</p>

    <p>“Nasıl namuslu! Hırsız nasıl namuslu olsun, Astafiy İvanoviç?”</p>

    <p>“Öyleydi, efendim, gerçekten! Hırsız nasıl namuslu olsun, öyle şey olmaz. Ben sadece, herhalde, adamın namuslu olduğunu, ama çaldığını söylemek istedim. Onun için üzülmüştüm.”</p>

    <p>“Nasıl oldu bu, Astafiy İvanoviç?”</p>

    <p>“Olay, efendim, bundan iki yıl önce oldu. O zaman bir yıl kadar yersiz kalmıştım, sonunda bir yere yerleştiğim zaman da hiçbir işe yaramayan biriyle karşılaştım. Bir lokantada karşılaştık. Bu alkolik, rezil, asalak daha önce bir yerlerde çalışıyormuş, ayyaşlığı yüzünden işten çıkarmışlar. Böylesine beş para etmez biri! Tanrı bilir neyle yaşıyordu! Her seferinde insan kaputunun altında bir gömleği var mı diye düşünüyordu; eline ne geçerse, içiyordu. Kabadayı biri değildi; sakin bir karakteri vardı, öyle kibar, iyi biriydi, hiç istemez, ezilir büzülür; zavallı içmek istiyor görürsün, ikram edersin. Neyse, onunla tanıştık, yani bana bağlandı... benim için fark etmezdi. Ama öyle bir adamdı ki! Köpek gibi sadık, sen nereye o da peşinden; oysa daha bir kez görüşmüşüz, o kadar rezil! Önce geceyi bende geçirmek istedi – eh, izin verdim; baktım, kimliği sağlam, adamda bir şey yok! Sonra, ertesi gün, yine gece kalmak istedi, sonra üçüncü gün de geldi, bütün gün pencere kenarında oturdu; yine gece kaldı. Eh, bu bana dadandı diye düşündüm: Yedir içir, bir de gece kalmasına izin ver – işte yoksul adamın boğazına bir de sığıntı oturmuş. Daha önce, o tıpkı bana yaptığı gibi bir memura dadanmış, ona bağlanmış, birlikte içerlermiş; sonra bu diğeri içerken hezeyanla ölmüş. Bunun adı Emelyan’dı, Emelyan İlyiç. Düşündüm düşündüm; bununla ne yapacağım? Onu kovmak vicdansızlık, yazık; öyle perişan, biçare bir adam ki, zavallı! Hem ağzı var dili yok, bir şey istemiyor, oturuyor öylece, sadece küçük bir köpek gibi gözlerine bakıyor. Yani işte ayyaşlık insanı böyle bozuyor! Kendi kendime düşündüm, ona desem: Haydi, Emelyancığım, git; senin benle işin yok; doğru yere düşmedin, ben bile yakında yiyecek bir şey bulamayacağım, kendi elimdekiyle seni nasıl geçindiririm? Oturup düşündüm, ben şimdi ona söylesem ne yapar diye? Gözümün önüne geldi, söylediklerimi duyunca uzun uzun bakacaktı bana, sanki tek kelime anlamamış gibi uzun uzun oturacak, sonra kafasına girdiğinde, pencereden kalkıp şimdi gözlerimin önüne gelen o kırmızı, damalı, yamalı, içine Tanrı bilir ne sarılmış olan, her yere beraberinde götürdüğü bohçasını alacak ve hem sıcak, hem saygın olsun, hem de delikleri görünmesin diye kaputunu düzeltecekti – zarif bir adamdı! Sonra kapıyı açacak ve yaşlı gözlerle merdivenlerden inecekti. Adam tümden mahvolacaktı... içim acıdı! Ama sonra, düşündüm, ben de aynı haldeyim! Bak, dedim kendi kendime, Emelyancığım, uzun zaman ziyafet çekemeyeceksin bende; yakında taşınacağım, o zaman bulamayacaksın. Neyse, efendim, taşındık; o zaman Bay Aleksandr Flimonoviç (şimdi rahmetli oldu, ruhu huzur bulsun), dedi ki: Senden çok hoşnutum, Astafiy, köyden dönünce, seni de unutmayacağız, tekrar alacağız. Ben onların yanında kapıcılık yapıyordum – iyi bir adamdı, o yıl öldü. Onu uğurladıktan sonra, ben de eşyamı, paramı aldım, kendimi rahat ettireyim diye düşündüm, ihtiyar bir kadının yanına gittim, evinin bir köşesini istedim. Onun da tek bir boş köşesi vardı. Bir yerde dadılık yapmıştı, şimdi ayrı yaşıyordu, kira alıyordu. Eh, hoşça kal, dedim kendi kendime, sevgili Emelyancığım, beni bulamazsın! Ama, efendim, bir düşünsenize? Akşamleyin döndüm (bir tanıdığı görmeye gitmiştim) ve karşımda Emelyan’ı gördüm, benim sandığın üzerine oturmuş, yanında da damalı bohçası, kaputuyla oturmuş beni bekliyor... Hatta sıkılıp ihtiyar kadından bir kilise kitapçığı almış, bacaklarının üzerine sermiş. Böyle buldum! Elim ayağım çözüldü. Yapacak bir şey yok, diye düşündüm, – neden daha baştan kovmamıştım? Hemen sordum: ‘Kimliğini getirdin mi, Emelyan?’ Efendim, sonra düşünmeye başladım: Bu gezgin adam, bana çok zarar getirir mi? Düşününce, çok zarar getirmeyeceği yargısına vardım. Onu yedirmek lazım, diye düşündüm. Eh, sabahleyin bir parça ekmek, çeşni olsun diye de soğan alırım. Öğleyin de yine ekmekle soğan veririm; akşam da soğanla kvas ve ekmek olur, eğer ekmek isterse. Bir de bir çorba bulunursa ikimiz de gırtlağımıza kadar doyarız. Ben zaten çok yemem, ama ayyaşlar, bilindiği gibi, hiç yemez; onlara tek gereken bol bol şarap. Beni içkisiyle mahvedecek, diye düşündüm, ama o sırada, efendim, aklıma başka bir şey geldi, sanki miğfer gibi kafama yerleşti. Eğer Emelyan gidecek olursa, hayatta mutlu olmayacaktım... O zaman onun babası, hamisi olmaya karar verdim. Ona destek olacağım, kötülüklerden koruyacağım, diye düşündüm, içkiden vazgeçirmeye çalışacağım! Haydi bakalım, diye düşündüm: Peki, Emelyan, kal, ama artık bana dikkat edeceksin, söylediklerimi dinleyeceksin! Kendi kendime de düşündüm: Ona şimdi bir iş öğretmeliyim, ama hemen değil; önce az az gezsin, bu arada bakar, senin ne gibi bir yeteneğin olduğunu bulurum, Emelyan. Çünkü, efendim, her iş öncelikle insanın yeteneğinin olmasını gerektirir. Ben de sessizce gözlemeye başladım. Baktım: Umutsuz bir adamsın sen, Emelyancığım! Efendim, önce tatlı sözle başladım: Baksana, dedim, Emelyan İlyiç, sen kendine baksan, çekidüzen versen.</p>

    <p>‘Gezdiğin yeter! Baksana, yırtık pırtık geziyorsun, kaputun, affedersin ama, elek olmuş sanki; iyi değil! Herhalde vakti geldi artık kendine gelmenin.’ Oturuyor, beni dinliyor, başını eğiyordu benim Emelyancığım. Ne yaparsın, efendim! Artık öyle bir hale gelmişti ki, dili uyuşmuştu, tek söz söyleyemiyordu. Sen ona nar diyordun, o sana hıyar diyordu! Beni dinliyor, uzun uzun dinliyor, sonra da iç çekiyordu.</p>

    <p>‘Neye iç çektin, sorabilir miyim, Emelyan İlyiç?’</p>

    <p>‘Hiç, efendim, Astafiy İvanoviç, rahatsız olmayın. Ama bugün iki kocakarı, Astafiy İvanoviç, sokakta kavga ediyordu, biri diğerinin frenküzümü dolu sepetini devirmişti kazara.’</p>

    <p>‘E, ne var bunda?’</p>

    <p>‘Diğeri de kasten onun frenküzümü dolu sepetini devirdi, bir de üstüne çıkıp tepindi.’</p>

    <p>‘E, ne olmuş, Emelyan İlyiç?’</p>

    <p>‘Tabii hiç efendim, Astafiy İvanoviç, aklıma geldi işte. Hiç işte, öylesine.’ E-eh! diye düşündüm, Emelyan, Emelyancık! İçip kafayı üşüttün sen!..’</p>

    <p>‘Gorohova’da ya da Sadova’da kaldırıma bir banknot düşürdü bir beyefendi. Mujiğin teki de bunu görüp bu benim şansım dedi; bir başkası da görüp hayır, benim şansım dedi! Ben senden önce gördüm...’</p>

    <p>‘Ee, Emelyan İlyiç...’</p>

    <p>‘Mujikler kavgaya tutuştu, Astafiy İvanoviç. Ama bekçi geldi, banknotu aldı ve beyefendiye verdi, mujikleri de içeri atmakla tehdit etti.’</p>

    <p>‘E, ne olmuş? Bütün bunlarda bir nasihat mı var, Emelyancığım?’</p>

    <p>‘Yok efendim. Halk güldü, Astafiy İvanoviç.’</p>

    <p>‘E-eh, Emelyancığım! Halka bak! Sen ruhunu bakır kuruşa satmışsın. Biliyor musun, Emelyan İlyiç, sana ne diyeceğim?’</p>

    <p>‘Buyrun, Astafiy İvanoviç?’</p>

    <p>‘Kendine bir iş bul, gerçekten, bul. Yüzdür söylüyorum, bul, yazık sana!’</p>

    <p>‘Kim beni bu halde alır, Astafiy İvanoviç? Ne iş tutacağımı bilmiyorum artık; kimse de beni almıyor, Astafiy İvanoviç.’</p>

    <p>‘Seni neden işten kovdular, Emelyan, ayyaş olduğun için!’</p>

    <p>‘İşte bugün büfeci Vlas’ı büroya çağırdılar, Astafiy İvanoviç.’</p>

    <p>‘Neden çağırdılar onu, Emelyancığım?’</p>

    <p>‘Hiç bilmiyorum, Astafiy İvanoviç. Yani orada gerekli olmuş olmalı ki, çağırdılar...”</p>

    <p>‘E-eh! Düşünüyorum da, ikimiz de mahvolduk, Emelyancığım! Tanrı bizi günahlarımız yüzünden cezalandırıyor.’ Yani böyle bir adamla ne yapılabilir söylesenize, efendim!</p>

    <p>Ama adam kurnazdı, cidden! Beni dinliyor, dinliyordu, sonra da, canı sıkılıyor, benim kızdığımı görünce, kaputunu alıp sıvışıyordu – ara ki bulasın! Bütün gün dolanıyor, akşamleyin de sarhoş bir halde geliyordu. Onu kim içiriyor, parayı nereden buluyor, Tanrı bilir, onda benim günahım yok!..</p>

    <p>‘Hayır, diyordum, Emelyan İlyiç, kafayı çekemezsin! Yeter içtiğin, duyuyor musun, yeter! Bir daha sarhoş dönecek olursan, merdivende yatarsın! Almam içeri!..’</p>

    <p>Bu emri duyunca, benim Emelyan bir gün, iki gün oturdu, üçüncü gün yine sıvıştı. Bekleyip durdum, gelmedi! Doğrusunu söylemek gerekirse, hem ürktüm hem de üzüldüm. Ne yaptım ona! diye düşündüm. Onun için kaygılandım. Yani, nereye gitmiş olabilir, zavallı? Mahvolur, zavallı, Tanrı aşkına! Gece oldu, gelmedi. Sabahleyin sahanlığa çıktım, baktım, sahanlıkta gecelemiş. Eşiğe başını yaslamış, yatıyor; ayazdan buz kesilmiş her yeri.</p>

    <p>‘Ne yapıyorsun, Emelyan? Tanrı aşkına! Nereye gittin?’</p>

    <p>‘Yani siz, hani, Astafiy İvanoviç, öfkelendiniz, üzüldünüz, benim merdivenlerde yatacağımı söylediniz ya, ben de işte, girmeye cesaret edemedim Astafiy İvanoviç, yattım buraya...’</p>

    <p>Hem öfke hem üzüntü kapladı içimi!</p>

    <p>‘Yani sen, Emelyan, başka bir iş tutamaz mıydın, dedim. Merdivende bekçilik de ne böyle!..’</p>

    <p>‘Başka hangi işi yapayım, Astafiy İvanoviç?’</p>

    <p>‘Yani sen, senin gibi biçare bir ruh, dedim (iyice öfkeye kapılmıştım!), bir terzilik sanatı öğrenseydin. Baksana şu kaputuna! Sanki deliği azmış gibi, bir de merdivenleri süpürüyorsun onunla! İğneyi alıp kendi söküğünü dikseydin, şerefli bir iş yapmış olurdun. E-eh, seni sarhoş!’</p>

    <p>İnanır mısınız, efendim! İğneyi aldı eline; ben bunu gülmek için söylemiştim, ama o ürküp aldı eline. Kaputunu çıkardı ve başladı ipliği iğneye geçirmeye. Onu seyrediyordum; ama, olacak şey belli, gözleri irinlenmiş, kıpkırmızı; elleri titriyor, olay o! Soktu soktu, deliği bulamıyor; gözlerini kırpıştırıyor; hem tükürüklüyor, hem eliyle kuruluyor – olmuyor! Bıraktı, bana baktı...</p>

    <p>‘Sağ ol, Emelyan, müteşekkirim! Başkalarının önünde olsaydı, kafanı koparmıştım! Ben bunu sana, senin gibi basit bir adama, gülmek, yüzüne vurmak için söyledim... Bırak artık günahı, Tanrı yardımcın olsun! Otur şuraya, karanlık bir iş yapma, merdivenlerde yatıp da beni de utandırma!..’</p>

    <p>‘İyi de ne yapayım, Astafiy İvanoviç; ben de biliyorum sürekli sarhoşum ve hiçbir işe yaramıyorum!.. Bir de sizi, benim ha... hamimi, boş yere kızdırıyorum...’</p>

    <p>Bu sırada morarmış dudakları titredi, bir gözyaşı ak yanağından kayıp düştü, bu gözyaşı taranmamış sakalında titredi, birden avuç avuç gözyaşı döktü benim Emelyan... Anacığım! Sanki kalbime bir bıçak sapladılar.</p>

    <p>‘Vay sen, duygulu bir adamsın ha, hiç aklıma gelmezdi! Kim bilebilir, kimin aklına gelir?.. Yok, diye düşündüm, Emelyan, senden tümden kurtulacağım; çaput gibi kaybol!..’</p>

    <p>Neyse, efendim, daha bir sürü şey var anlatacak! Ama hepsi öyle boş, önemsiz ki, anlatmaya değmez; yani siz, efendim, diyelim, bunlara beş kuruş vermezsiniz, ama ben bunun başıma gelmemesi için elimde milyon olsa milyon verirdim! Efendim, bende bir pantolon vardı, yere batası, iyi, güzel bir pantolon, mavi damalı, buraya gelen bir toprak ağası sipariş etmişti onu bana, sonra da dar geldi deyip bırakmıştı; böylece elimde kalmıştı pantolon. Değerli bir şey diye düşünüyordum! Pazarda belki bir beşlik verirler, ama vermezlerse, ondan Petersburglu beylere iki pantolon daha çıkarırım, yelek kuyruğu bile kalır geriye. Yoksul adam dediğin kardeşimizdir, bilirsiniz, her şey gider! Emelyan’da da o sırada kötü, hüzünlü haller belirmeye başlamıştı. Baktım: Bir gün içmiyor, ertesi gün içmiyor, üçüncü gün ağzına alkollü bir şey koymuyor, iyice ağırlaşmış, acınacak halde, perişan bir halde oturuyor. Düşündüm; ya cebi boş herifin, ya Tanrı’nın yolunu seçip tamam demiş, aklı başına gelmiş. İşte, efendim, her şey böyle oldu; tam da bu sırada büyük bir bayram vardı. Akşam duasına gittim; dönerken, benim Emelyan girişte oturmuş, sarhoş, sallanıyordu. Hah! diye düşündüm, işte sen busun! Sonra bir şey için sandığın başına gittim. Hadi! Pantolon yok!.. Oraya buraya baktım: kayıp! İşte, efendim, her yeri arayıp taradım, baktım, yok – kalbime öyle bir sıkıntı çöktü ki! İhtiyar kocakarıya koştum, onu sıkıştırdım, suçladım; ama Emelyan gelmedi aklıma, delil olduğu halde, herif sarhoş sarhoş oturduğu halde, evde de olmadığı halde! ‘Hayır,’ dedi benim kocakarı, Tanrı aşkına delikanlı, pantolonu ben ne yapayım, üzerime mi giyeyim? Bir süre önce benim etekliği de sizin taraftan biri almış... Yani bilmiyorum, hiç haberim yok,’ dedi. ‘Kim vardı burada, dedim, kim gelip gitti?’ – ‘Kimse yoktu, dedi, delikanlı, kimse gelip gitmedi, ben hep buradaydım. Emelyan İlyiç çıktı, sonra da geldi; işte oturuyor! Ona sor.’</p>

    <p>‘Emelyan,’ dedim, ‘bir şeye lazım oldu da sen mi aldın benim yeni pantolonu, hatırlarsın, pomeşçik için dikmiştim?’ – ‘Hayır,’ dedi, Astafiy İvanoviç, ‘ben, yani, valla, ben almadım efendim.’</p>

    <p>Al başına belayı! Tekrar aramaya başladım, aradım, aradım – yok! Emelyan da oturmuş sallanıyor. Ben de karşısına oturdum, efendim, sandığın üstüne çöküp gözlerimi ona diktim... Ah! diye düşündüm: Kalbim sıkışmış; yüzümü kan basmıştı. Birden Emelyan bana baktı.</p>

    <p>‘Hayır,’ dedi, Astafiy İvanoviç, ‘bende değil sizin pantolon, valla... siz, belki, düşünüyorsunuz, yani, ben almadım onu efendim.’</p>

    <p>‘Peki nereye gitmiş olabilir, Emelyan İlyiç?’</p>

    <p>‘Hayır, Astafiy İvanoviç; hiç görmedim.’</p>

    <p>‘Demek, Emelyan İlyiç, yani, kendi kendine kalkıp gitti mi?’</p>

    <p>‘Belki kendisi gitmiştir, Astafiy İvanoviç.’</p>

    <p>Bunu duyunca kalktım, pencereye yanaştım, lambayı yakıp çalışmaya oturdum. Bizim altımızda yaşayan bir memura ceket dikiyordum. Ama içimden öyle öfkelenmiştim ki, içimde fırtınalar kopuyordu. Yani bütün gardrobu ateşe versem ancak rahatlardım. İşte Emelyan da kalbimi okumuştu sanki. Bayım, eğer insan suçluysa felaketi daha uzaktan hisseder, tıpkı fırtına öncesi kuşun hissetmesi gibi.</p>

    <p>‘İşte, Astafiy İvanoviç,’ diye lafa başladı Emelyuşka (bu arada sesi de titriyordu), ‘bugün pansumancı Antip Prohoriç, geçenlerde ölen arabacının karısıyla evlendi...’</p>

    <p>Ben de ona öyle bir baktım, yani öyle kötü baktım ki... Emelyan anladı. Baktım; kalktı, yatağa yanaştı ve çevresinde sendelemeye başladı. Bekledim – uzun zaman dolandı, bir yandan da sürekli şöyle diyordu: ‘Hayır, olacak şey değil, neredeler, köpekler, kaybolmuş!’ ne olacak diye bekledim; baktım, Emelyan çömelmiş yatağın altına giriyor. Kendimi tutamadım.</p>

    <p>‘Ne yapıyorsun Emelyan İlyiç, iki büklüm sürünüyorsun?’</p>

    <p>‘Pantolona bakıyorum Astafiy İvanoviç. Bir yere sıkışmış olmasın diye bakıyorum.’</p>

    <p>‘Size ne, bayım,’ dedim (sıkıntıdan ona böyle yücelterek seslendim), ‘size mi kaldı bayım, benim gibi zavallı, basit bir insanın tarafını tutmak; boş yere dizinizi kirletiyorsunuz!’</p>

    <p>‘Niye ki, Astafiy İvanoviç, bir şey yapmıyorum... Belki, ararken bir şey de bulurum.’</p>

    <p>‘Hmm... dedim; dinlesene Emelyan İlyiç!’</p>

    <p>‘Buyrun Astafiy İvanoviç?’</p>

    <p>‘Yani sen,’ dedim, ‘onları hırsız gibi, ekmeğime göz dikmiş düzenbaz gibi benden çalmadın mı?’ Yani bayım, o karşımda dizlerinin üstünde yeri eşelemeye başlayınca ağzımdan bunlar çıkıverdi.</p>

    <p>‘Hayır efendim... Astafiy İvanoviç...’</p>

    <p>Yatağın altında uzun zaman yüzükoyun kaldı. Uzun zaman yattı; sonra çıktı. Baktım; çarşaf gibi bembeyaz olmuş adam. Kalktı, pencerenin kıyısına yanıma çöktü, bir on dakika oturdu.</p>

    <p>‘Hayır,’ dedi, Astafiy İvanoviç, birden kalkıp bana doğru uzanarak, artık günah kadar korkunç görünüyordu.</p>

    <p>‘Hayır,’ dedi, Astafiy İvanoviç, sizin pantolonu almaya kalkışmadım...’</p>

    <p>Baştan aşağı titriyordu, parmağıyla göğsünü işaret ediyordu ve sesi de öyle titriyordu ki bayım, ürktüm ve pencereye yapıştım neredeyse.</p>

    <p>‘Peki Emelyan İlyiç,’ dedim, ‘nasıl isterseniz, rica ederim, ben aptalın tekiyim, sizi boş yere suçladım. Eller var, Tanrı aşkına, hırsızlığa kalkışmayalım... ve yabancı yoksul bir adamdan da dilenmeyelim; ekmek için çalışalım...’</p>

    <p>Emelyan beni dinledi, karşımda durdu durdu, baktı – oturdu. Bütün gece kımıldamadan oturdu, ben yatmaya giderken o hâlâ aynı yerde otruyordu. Sabah olunca, baktım, kaputuna sarınıp çıplak yere yatmış; öyle ağır aşağılanmıştı ki, yatmak için yatağa girmemişti. Neyse, bayım, bu olayın ardından onu sevemedim; yani daha ilk günden beri nefret etmiştim. Bu olay sanki, örnek olarak söyleyeyim, öz oğlumun beni soyup ölümcül bir şekilde incitmesi gibi gelmişti. Ah, diye düşünüyordum: Emelyan, Emelyan! Ve Emelyan, bayım, iki hafta boyunca ara vermeden içti. Yani kafayı iyice çekiyordu. Sabahtan gidiyor, gece geç vakit geliyordu ve iki hafta boyunca tek kelime etmedi. Yani, herhalde, ya o sırada acı onu iyice yiyip bitiriyordu, ya da kendini bir şekilde tüketmek istiyordu. Sonunda, kesti, yani, içmeyi bıraktı ve yine pencere kenarına oturdu. Hatırlıyorum, oturuyor, üç gün konuşmuyordu; birden, bir de bakıyorum, adam ağlıyor. Yani bayım, oturmuş ağlıyor adam! Yani öyle kütük gibi, sanki kendisi akan yaşları fark etmiyormuş gibi ağlıyor. Bayım, yetişkin bir adamı, hele Emelyan gibi yaşlı bir adamı, acı ve üzüntüden ağlarken görmek çok ağır bir şey.</p>

    <p>‘Neyin var Emelyan?’ dedim.</p>

    <p>Baştan aşağı ürperdi. İrkildi. Ben, yani, o zamandan beri onunla ilk kez konuşuyordum.</p>

    <p>‘Hiç... Astafiy İvanoviç.’</p>

    <p>‘Tanrı seninle olsun Emelyan, bırak o her şeyi halleder. Sen niye böyle oturuyorsun?’ Ona acımıştım.</p>

    <p>‘Yani efendim, Astafiy İvanoviç, ben öyle değilim efendim. Bir iş tutmak istiyorum, Astafiy İvanoviç.’</p>

    <p>‘Ne gibi bir iş, Emelyan İlyiç?”</p>

    <p>‘Yani, herhangi bir şey efendim. Belki, eskisi gibi bir iş bulurum efendim; ben Fedosey İvanoviç’ten rica etmeye gitmiştim... Sizi gücendirmiş olmam iyi değil Astafiy İvanoviç. Ben, Astafiy İvanoviç, belki bir iş bulurum, o zaman size benim için yaptığınız her şeyi öderim.’</p>

    <p>‘Yeter, Emelyan, yeter; bir günahtır oldu, ama geçti! Kül oldu gitti! Eski defterleri bırak.’</p>

    <p>‘Hayır efendim, Astafiy İvanoviç, siz, belki de, hep... ama ben sizin pantolonunuzu almadım...’</p>

    <p>‘Boşver; Tanrı yardımcın olsun, Emelyancığım!’</p>

    <p>‘Hayır efendim, Astafiy İvanoviç. Ben, belli, artık sizin kiracınız olamam. Artık beni hoşgörün, Astafiy İvanoviç.’</p>

    <p>‘Tanrı yardımcın olsun, dedim; seni kim incitti, Emelyan İlyiç, kapıdan kovdu, ben mi?’</p>

    <p>‘Hayır efendim, sizde böyle yaşamam uygun değil, Astafiy İvanoviç. Artık gitmeliyim efendim...’</p>

    <p>Yani gücenmiş, karar vermişti adam. Ona baktım ve gerçekten kalkıp kaputunu omzuna aldığını gördüm.</p>

    <p>‘Nereye gidiyorsun böyle, Emelyan İlyiç? Aklını başına topla; ne yapıyorsun? Nereye gidiyorsun?’</p>

    <p>‘Hayır, artık hoşça kalın, Astafiy İvanoviç, beni engellemeyin (yine ağlıyordu); günah yüzünden gidiyorum, Astafiy İvanoviç. Siz de artık eskisi gibi değilsiniz.’</p>

    <p>‘Nasıl değil? Öyleyim! Sen tam da küçük, aptal bir çocuk gibisin, tek başına mahvolursun.”</p>

    <p>‘Hayır, Astafiy İvanoviç, siz artık çıkarken sandığınızı kilitliyorsunuz, ben de, Astafiy İvanoviç, bunu görüp ağlıyorum... Hayır, iyisi mi siz beni bırakın, Astafiy İvanoviç ve birlikte yaşadığımız sürede sizi incittiysem beni affedin.’</p>

    <p>Ne yapayım, bayım? Adam gitti. Bir gün bekledim, işte, kapıyı çalıp döner diye düşündüm – ama hayır! Ertesi gün hayır, üçüncü gün hayır. Ürktüm, telaşa kapıldım; ne içiyor, ne yiyor, ne uyuyordum. Adam beni mahvetmişti! Dördüncü gün dışarı çıktım, bütün meyhaneleri dolandım, sordum – yok, Emelyancık kaybolmuş!</p>

    <p>‘Mağrur başını alıp götürdün mü?’ diye düşündüm, ‘belki bir yerde bir çitin dibindedir sarhoş ve şimdi çürük kütük gibi yatıyordur.’ Yorgunluktan bitmiş bir halde eve döndüm. Ertesi gün de aramaya çıktım. Aptal herifin kendi isteğiyle gitmesine izin verdiğim için kendime lanet ettim. Ama ne göreyim: beşinci gün (o gün bayramdı), kapı gıcırdadı. Baktım Emelyan içeri giriyor: Morarmış ve saçları kir pas içinde, sanki sokakta yatıp kalkmış gibi; çıra gibi zayıflamış; kaputunu çıkardı, yanıma sandığın üzerine oturdu, bana baktı. Sevindim, içimdeki sıkıntı kayboldu. Öylece gitti, bayım; yani, üzerimde insani bir günah vardı, doğru söylüyorum; gelmiş olmasa köpek gibi ölecektim. Ama Emelyan geldi! Eh, doğal olarak, bir insanı bu halde görmek ağır geliyordu. Ona özen göstermeye, teselli etmeye, sakinleştirmeye başladım. ‘Bak,’ dedim, ‘Emelyancığım, dönmene sevindim. Gelmekte biraz geciktin, ben de bugün meyhanelerde seni arıyordum. Bir şey yedin mi?’</p>

    <p>‘Yedim efendim, Astafiy İvanoviç.’</p>

    <p>‘Doğru dürüst yedin mi? Bak, kardeş, dünden biraz çorba kaldı; sade değil, sığır etinden çorba da var; al ekmekle soğan. Ye, diyorum; sağlık için lazım.’</p>

    <p>Bunları getirdim ona; adamın en az üç gündür yemediğini gördüm, öyle bir iştahla yedi. Demek onu buraya getiren şey açlık olmuştu. Ona bakarken yüreğim burkuldu. Zavallıcık, diye düşündüm, meyhaneye koşayım. Ona ruhunu serinletecek bir şey getireyim, olayı kapatalım, yeter! ‘Artık benden sana bir kötülük gelmez, Emelyancığım! Şarap getirdim. İşte,’ dedim, ‘Emelyan İlyiç, bayram için içelim. İçmek ister misin? İyi gelir.’</p>

    <p>Elini uzattı, açgözlü bir şekilde uzattı, tam alacaktı ki durdu; biraz bekledi; baktım; aldı, ağzına götürdü, eline şarap döküldü. Hayır, ağzına götürdü, sonra hemen masaya bıraktı.</p>

    <p>‘Ne oldu, Emelyancığım?’</p>

    <p>“Yok; ben, sadece... Astafiy İvanoviç.’</p>

    <p>‘İçmiyor musun, ne oldu?’</p>

    <p>‘Evet ben, Astafiy İvanoviç, yani... artık içmeyeceğim, Astafiy İvanoviç.’</p>

    <p>‘Nasıl, tümden bıraktın mı Emelyancığım, yoksa sadece bugün mü böyle?’</p>

    <p>Sustu. Baktım; bir dakika sonra elini alnına koydu.</p>

    <p>‘Ne oldu, hastalandın mı Emelyan?’</p>

    <p>‘Öyle, rahatsızlandım, Astafiy İvanoviç.’</p>

    <p>Onu alıp yatağa taşıdım. Baktım, gerçekten kötü: Başı yanıyor, üzerinde de hummalı bir titreme var. Gündüz başında bekledim; gece daha da kötüleşti. Ona yağ ve soğanla birlikte kvas hazırladım, ekmek getirdim. Dedim, bir şeyler geçsin boğazından, daha iyi olursun! Başını salladı. ‘Hayır, bugün yemek istemiyorum, Astafiy İvanoviç.’ Ona çay getirdim, ihtiyarcık hepsini içti –ama hayır, daha iyi olmadı. Bu iş kötü diye düşündüm! Üçüncü sabah doktora gittim. Yakında Kostopravov adlı tanıdık bir tıbbiyeli yaşıyordu. Daha önce, ben Bosomyaginlerdeyken tanışmıştık; beni iyileştirmişti. Tıbbiyeli geldi, baktı. ‘Yok, dedi, bu kötü. Beni çağırmaya gerek yokmuş, dedi. Ama ona toz verebilirsin.’ Ama ben tozu almadım; yani, tıbbiyeli saçmalıyor diye düşündüm; bu arada beşinci gün olmuştu.</p>

    <p>Bayım, karşımda yatarken can verdi. Pencerede oturmuş, elimdeki işi yapıyordum. Kocakarı sobayı yakıyordu. Etraf sessizdi. Onun için kalbim parçalanıyordu, bayım; sanki öz oğlumu kaybediyordum. Biliyordum, şimdi Emelyan bana bakıyordu, sabahtan beri adamın direndiğini görmüştüm, bir şey söylemek istiyordu, ama anlaşılan, söyleyemiyordu. Sonunda, ona baktım; zavallının gözlerindeki hüznü gördüm, gözlerini benden ayırmadı; ama ben ona bakınca hemen gözlerini yere indirdiğini gördüm.</p>

    <p>‘Astafiy İvanoviç!’</p>

    <p>‘Ne var, Emelyancığım?’</p>

    <p>‘Şimdi hani, mesela, benim kaputu eskiciye götürsek, ona ne kadar verirler, Astafiy İvanoviç?’</p>

    <p>‘Yani, dedim, bilinmez, çok mu verirler. Belki 3 ruble verirler Emelyan İlyiç.’</p>

    <p>Ama aslında biri götürecek olsa, hiçbir şey vermezlerdi, böyle kötü bir şey getirdiniz diye suratınıza gülerlerdi. Bunu sadece, hasta adamı, onun sümsük karakterini bildiğimden, teselli etmek için söylemiştim.</p>

    <p>‘Ben düşündüm de, Astafiy İvanoviç, ona 3 gümüş ruble verirler; çuhadan yapılmadır, Astafiy İvanoviç. Çuha işleme bir şey için 3 ruble iyi midir?’</p>

    <p>‘Bilmiyorum, Emelyan İlyiç,’ dedim, ‘eğer götürmek istersen, önce en az 3 ruble istemez lazım.’</p>

    <p>Emelyan biraz sustu; sonra tekrar seslendi:</p>

    <p>‘Astafiy İvanoviç!’</p>

    <p>‘Ne var, Emelyancığım?’</p>

    <p>‘Ben ölünce siz şu kaputu satın, beni onunla gömmeye gerek yok. Ben böyle de yatarım; ama o değerli bir şey; sizin almanız lazım.’</p>

    <p>O anda, bayım, kalbim sıkıştı, bir şey diyemedim. Adamın üzerine ölüm öncesi kasvetin çöktüğünü görüyordum. Tekrar sustuk. Böyle bir süre geçti. Ona tekrar baktım: Hep bana bakıyordu, ama bakışlarımla karşılaşınca, tekrar gözlerini kaçırıyordu.</p>

    <p>‘Su içmek istemez misin Emelyan İlyiç?’ dedim.</p>

    <p>‘Verin, Tanrı yardımcınız olsun, Astafiy İvanoviç.’</p>

    <p>Ona su verdim. İçti.</p>

    <p>‘Sağolun, dedi, Astafiy İvanoviç.’</p>

    <p>‘Başka bir şey lazım mı, Emelyancığım?’</p>

    <p>‘Hayır, Astafiy İvanoviç; bir şey lazım değil; ben yani...’</p>

    <p>‘Ne?’</p>

    <p>‘Yani...’</p>

    <p>‘Ne oldu, Emelyancığım?’</p>

    <p>‘Pantolon... yani... onu o zaman ben almıştım... Astafiy İvanoviç...’</p>

    <p>‘Tanrı, seni affetsin, Elemyancığım, sen böyle biçareyken, ne yani! Huzur içinde ol...’ Benim de ruhum sıkışmıştı bayım, gözlerimden yaşlar boşanmıştı; bir an için arkamı döndüm.</p>

    <p>‘Astafiy İvanoviç...’</p>

    <p>Baktım: Emelyan bana bir şeyler söylemek istiyordu; doğruldu, gayret etti, dudaklarını kıpırdattı... Birden kıpkırmızı olup bana baktı... Birden tekrar bembeyaz olduğunu gördüm, bir anda opal rengini aldı; başı arkaya düştü, bir anda orada iç çekti ve Tanrı’ya ruhunu teslim etti.”</p>

    <p class="sign">İlk kez 1848 yılının Nisan ayında <em>Oteçestvenniye Zapiski</em>’de yayımlanmıştır.<br />
    “Görmüş Geçirmiş Bir Adamın Hikâyeleri (Bilinmeyen Birinin Notlarından). I. Geride Kalan II. Dürüst Hırsız” altbaşlığıyla. 1860 yayımına hazırlarken, Dostoyevski, “Geride Kalan” hikâyesinden sadece ilk iki sayfayı korudu; bu sayfaları ikinci hikâyeyle birleştirmek için birkaç cümle ekledi ve daha sonra küçük değişikliklerle “Dürüst Hırsız” metnini yayımladı. Bunu yaparken yazar 1848 metninin son cümlesini çıkardı.</p>
  </div>
</body>
</html>
