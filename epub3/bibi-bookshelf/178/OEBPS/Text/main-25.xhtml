<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">23</h2>

  <h2 id="sigil_toc_id_17" style="text-align: center;">KÖR KURŞUN</h2>

  <p style="text-align: justify;">Günler birbirini kovalıyordu. Muhtelif dertlerin gölgesinde geçen sıkıntılı günler son bulmuş gibiydi. Sular durulmuş, ortalık dinginleşmişti. Üç hafta&nbsp;daha yitip gitmişti takvim yapraklarından. Zamana dur da denmiyordu,&nbsp;meydan da okunmuyordu.</p>

  <p style="text-align: justify;">Hasreti kalbe yara eden ayrılık son bulmamıştı. Reyyan, Miran’ı affetmiyordu. Fakat bu, o adama karşı ördüğü duvarları günden güne yıktığı&nbsp;gerçeğini değiştirmiyordu. Reyyan her geçen gün biraz daha yumuşuyordu.&nbsp;Aslında affetmiş sayılırdı. Fakat bunu dile getiremiyordu. Bazı şeyler&nbsp;unutulmuyordu çünkü. Yürek burkan derin izler ne zaman silinir, bilinmezdi.</p>

  <p style="text-align: justify;">Artık kavga da etmiyorlardı. Reyyan’ın ağzından ne Miran’ı kıracak bir kelime çıkıyordu ne aşkını haykıran bir sevda sözü. Giderek yok olan&nbsp;nefretine karşın, aşkını içinde yaşıyordu. Uyurken yüzüne gizli gizli&nbsp;gülümsüyor, göz göze gelince yalandan çatıyordu kaşlarını. Bu bile&nbsp;üzmüyordu Miran’ı. Çünkü biliyordu, günün birinde bütünüyle affedilecekti.</p>

  <p style="text-align: justify;">Reyyan günlerdir aklını kurcalayan sorunla baş başaydı yine. Dün gece Miran’a, “Baba olmak nasıl bir duygudur acaba?” diye sormuştu. Miran ise&nbsp;soğuk bir ses tonuyla, “Bilmiyorum,” demişti. Miran’ın bu baba-çocuk&nbsp;kavramlarına bakış açısının ne denli soğuk olduğunu bildiğinden ağzını&nbsp;açamıyordu Reyyan. Çünkü konu ne zaman babasına dayansa, sus pus&nbsp;oluyordu genç adam. Pot kıracağından korktuğu için de Reyyan açık açık bir&nbsp;şey soramıyordu. Söylese bir türlü, söylemese bir türlü. Çok çekiniyordu.&nbsp;Gebeliğinin onuncu haftasındaydı ve hâlâ sır gibi saklıyordu herkesten.&nbsp;Yaptığı tek şey, sağlığına ve yiyip içtiklerine dikkat etmekti.</p>

  <p style="text-align: justify;">Üstelik Miran’ın asabı fazlasıyla bozuktu bu sıralar. Boşanma davasının ilk duruşması geçen hafta gerçekleşmiş ve Gönül’ün yalandan savunmalarına&nbsp;dayanarak mahkeme Miran’ın aleyhine karar vermişti. Miran’ın tüm&nbsp;itirazlarına rağmen, dava ikinci bir celseye ertelenmiş, ileri bir tarihe atılmıştı.&nbsp;Hâlâ o kadınla evliydi ve bu durum Miran için işkence sebebiydi. Ses etmiyor&nbsp;olsa da bu mevzu Reyyan’ı da yaralıyordu.</p>

  <p style="text-align: justify;">Miran her ne kadar yanında olup kendisini seviyor olsa da, resmiyette başkasıyla evliydi.</p>

  <p style="text-align: justify;">Derin düşüncelerini gürültüyle çalan telefonu bozunca hafifçe eğilerek sehpanın üzerine uzandı. Havin arıyordu. Miran, Reyyan’ın konaktakilerle&nbsp;görüşmesine engel olmuyordu. “Efendim Havin?” diyerek gülümsedi Reyyan.</p>

  <p style="text-align: justify;">Neşeli ses tonu Havin’in sesini duyunca değişmiş, gülen yüzü solmuştu. Çünkü Havin’in sesi fazlasıyla telaşlıydı. Reyyan daha bu sabah annesiyle&nbsp;konuşmuştu ve her şey yolundaydı. Neler oluyordu?</p>

  <p style="text-align: justify;">Havin, “Çok kötü bir şey oldu,” dediğinde Reyyan korkuyla atan kalbine bastırdı elini. Kalbi yerinden çıkacak gibiydi. “Ne oldu Havin, söylesene?”&nbsp;Sesi telaştan yüksek çıkmıştı.</p>

  <p style="text-align: justify;">“Abim,” dedi Havin soluk soluğa. “Sabah yola çıkmış, İstanbul’a gitmek için.”</p>

  <p style="text-align: justify;">“Bu... Bu nereden çıktı şimdi?” Sesi titriyordu Reyyan’ın. Neden Azat İstanbul’a gelecekti ki?</p>

  <p style="text-align: justify;">“Bilmiyorum Reyyan. Tek bildiğim, iyi şeyler olmayacak.” Havin sustuğunda Reyyan korkudan bayılmak üzereydi. “Nasıl oldu Havin? Neden&nbsp;durduk yere buraya geliyor ki?”</p>

  <p style="text-align: justify;">Havin sıkıntıyla ofladı. “Şimdi babam geldi eve. Sabah işyerinde olmuş bunlar, bizim bir şeyden haberimiz olmadı. Abim, Miran’a tehditler savura&nbsp;savura çıkıp gitmiş.” Reyyan takati kesilen bedenini koltuğa bıraktı.&nbsp;Korkudan sesi de soluğu da çıkmıyordu.</p>

  <p style="text-align: justify;">“Bir şey daha var,” dedi Havin çekinerek. “Abimin ardından, amcam da düşmüş yollara.” Reyyan’ın gözleri kocaman açıldı. “Babam mı?” diye sordu&nbsp;şaşkın bir halde. Tüm bu olayların üstüne ağzını dahi açmayan adam neden&nbsp;şimdi İstanbul yollarına düşmüştü ki? Hissediyordu Reyyan. İyi şeyler&nbsp;olmayacaktı.</p>

  <p style="text-align: justify;">“Bir şey olmuş olmalı Reyyan. Miran bir şey yapmasa, abim böyle delirmezdi. Dikkat et kendine. Burada korkudan ölüyoruz hepimiz.”</p>

  <p style="text-align: justify;">Reyyan telefonu kapatır kapatmaz Miran’ı aradı. Uzun uzun çalan telefon bir türlü açılmıyordu. Ayrıca Miran’a sorsa da onun bir şey söylemeyeceğini&nbsp;biliyordu. Saate baktı. Öğlen on iki sularıydı. Ve Reyyan bu tedirginlikle asla&nbsp;duramazdı evde. Salondan çıkıp Miran’ın çalışma odasına yürüdü. Mutlaka&nbsp;ama mutlaka bir yerde işyerinin adresinin yazılı olması gerekiyordu.</p>

  <p style="text-align: justify;">Masanın üzerinde duran dosyaları karıştırıp bir şey bulamayınca çekmeceye attı elini. Fazla karışık değildi çekmecenin işi. Birkaç kalem ve küçük not&nbsp;defterleri vardı. Reyyan umutsuzca çekmeceyi kapatacakken not defterinin&nbsp;arasında buldu Miran’ın kartvizitini. Üzerinde adının ve soyadının yazılı&nbsp;olduğu kartta, işyerinin de adresi yazılıydı.</p>

  <p style="text-align: justify;">Şimdi Reyyan’ın ne yapıp edip bu evden çıkması gerekiyordu.</p>

  <p style="text-align: justify;">Birkaç dakika içinde üzerini değiştirip evden çıktı. Demir kapıya kadar üşüye üşüye yürüdü. İstanbul kesinlikle ocak ayının en soğuk günlerini&nbsp;yaşıyor olmalıydı. Zira hava dehşet derecede ürperticiydi. Demir kapıyı&nbsp;aralayıp Ali’nin keskin gözlerine takılınca çaktırmadan gülümsedi. “Kek&nbsp;yapacağım da, evde süt kalmamış.” Aklına başka bir yalan gelmiyordu.&nbsp;“Marketten süt alabilir misin?”</p>

  <p style="text-align: justify;">Ali, Reyyan’ın bu isteği karşısında tereddüt etti. Çünkü Miran, her ne olursa olsun, bu kapıdan ayrılmamasını söylüyordu. Bu, Reyyan’a olan güvensizliği&nbsp;değildi. Bir nevi tedbir alıyordu. “Önce Miran’ı arayayım,” diyerek&nbsp;telefonuna davrandığında, Reyyan, “Gerek yok,” diyerek kaldırdı elini. “Ben&nbsp;şimdi konuştum, gitsin alsın dedi.” Yakalanma korkusu nabzını yükseltmişti.&nbsp;“Ne olacak ki? Market buradan beş dakika... İstersen ben gideyim?”</p>

  <p style="text-align: justify;">“Yok, yok. Siz içeri girin,” dedi Ali. “Hemen alıp geliyorum.”</p>

  <p style="text-align: justify;">Reyyan kafasını sallayıp kapıdan içeriye girdi. Ali ardından eve girene kadar bakmıştı. Şimdi Reyyan, Ali’nin kendisine inanıp inanmadığını da&nbsp;bilmiyordu. Belki de kapıdan gitmeyecek ve Miran’ı arayacaktı. Tüm riskleri&nbsp;göze alarak portmantoda hazır duran çantasını ve kabanını alarak tekrar&nbsp;yürüdü demir kapıya.</p>

  <p style="text-align: justify;">Heyecanı nefesinin boğazında kalmasına neden oluyordu. Tüm cesaretini toplayarak demir kapıyı araladığında Ali’yi görememenin verdiği sevinçle&nbsp;koşar adım uzaklaştı. Kabağın yine Ali’nin başına patlayacağını bilip üzülse&nbsp;de yapacak bir şey yoktu. Bu sefer parası da, telefonu da vardı. Gördüğü ilk&nbsp;taksiye binerek şirketin olduğu adrese gidecekti.</p>

  <p style="text-align: justify;">Taksiden indiğinde önünde durduğu yüksek katlı binaya baktı bir müddet. Miran’ın onu neden bu şirketten uzak tuttuğuna bir anlam veremiyordu.&nbsp;Geçen birkaç dakikanın ardından otomatik kapıdan içeriye attı kendisini. Bir&nbsp;de güvenlik engeline takılmasaydı, sorunsuz bir şekilde gidebilecekti.&nbsp;Reyyan’ın ardından içeriye birçok insan girmiş, hepsi ellerindeki kartları&nbsp;turnikelere okutarak içeriye geçmişlerdi.</p>

  <p style="text-align: justify;">“Kime bakmıştınız?” diye soran güvenliğin yüzüne aval aval baktı Reyyan. Nasıl olsa buraya kadar gelmişti, artık Miran’dan gizlenmesine gerek yoktu.&nbsp;Ayrıca içini hâlâ kurtlar kemiriyordu. Neredeyse bir saat geçmişti ama Miran,&nbsp;telefonuna dönüş yapmamıştı.</p>

  <p style="text-align: justify;">“Miran,” dedi Reyyan. Ardından düzeltti. “Miran Karaman ile görüşmek istiyorum.”</p>

  <p style="text-align: justify;">Güvenlik, telefonuna asılırken şüpheli gözlerle Reyyan’a baktı. “Kim geldi diyeyim?”</p>

  <p style="text-align: justify;">Tereddütsüzce ismini söyledi Reyyan. Güvenlik yüzüne tuhaf tuhaf bakmaya devam edince ne bakıyorsunuz der gibi kaldırdı kaşlarını.&nbsp;“Soyadınız yok mu hanımefendi?”</p>

  <p style="text-align: justify;">“Sadece adımı söylemeniz yeterli olacaktır,” deyince, güvenlik alay eder gibi baktı Reyyan’a. “İş için mi geldiniz siz? Bakın hanımefendi, her gün&nbsp;sizin gibi birileri geliyor ve burada bir ton zırvalayarak kafamı şişiriyor. İsim&nbsp;ve soyisminizi söyleyin, Miran Bey sizi nereden tanıyacak yoksa?”</p>

  <p style="text-align: justify;">Reyyan içinden ya sabır çekti. O an ben karısıyım diye çığlık atası gelse de susmaktan başka çaresi yoktu. Hem karısı da sayılmazdı. Miran hâlâ Gönül&nbsp;ile evliydi. Kimse inanmazdı Reyyan’a.</p>

  <p style="text-align: justify;">O sırada otomatik kapılar açılmış, içeriye ellili yaşlarda bir adam girmişti. Reyyan ise güvenliğe çemkirmeye hazırlanıyordu. “Reyyan Şanoğlu!” dedi&nbsp;kararlı bir sesle. “Oldu mu?”</p>

  <p style="text-align: justify;">Şirket yöneticilerinin geçtiği kapıdan içeriye girmekte olan adam, güvenliğin önünde duran Reyyan’ın yüzüne dahi bakmamıştı ilk başta. Ta ki&nbsp;ağzından çıkan Şanoğlu soyadını duyana dek. Şaşkınlıkla aralanan gözlerine&nbsp;anında garaz doldu. Bir anda arkasını dönerek çirkin bakışlarını Reyyan’a&nbsp;sabitleyince Reyyan istemsizce korktu.</p>

  <p style="text-align: justify;">“Sen,” dedi adam sessizce. Birkaç adım attı Reyyan’a doğru. “Senin soyadın ne?”</p>

  <p style="text-align: justify;">Reyyan düşmemesi gereken bir hataya düştüğünü o an fark etse de çok geç olmuştu. Bu adamın Miran’ın amcası olduğunu anlaması uzun sürmedi.&nbsp;Korkudan kilitlenen dudaklarından tek kelime çıkmazken adam bu sefer ağız&nbsp;dolusu bağırdı.</p>

  <p style="text-align: justify;">“Sen Şanoğlu musun?” Reyyan korkudan bir iki adım gerilerken güvenlik neler olduğuna anlam vermeye çalışıyordu. “Vahit Bey,” diyerek araya girdi.&nbsp;“Bir sorun mu var?”</p>

  <p style="text-align: justify;">Vahit denilen adam güvenliği duymadı. Yılların kini gözlerinde birikmişti. O soyada sahip birinin ne işi vardı burada? “Konuşsana be kızım! Dilini mi&nbsp;yuttun?”</p>

  <p style="text-align: justify;">Güvenlik ise hâlâ Miran’ı aramıyor, olduğu yerde durup bu gergin tabloyu seyrediyordu. Gürültüyü duyanlar odalarından çıkmış, kapının önüne&nbsp;bakıyordu. Reyyan’ın kurtuluşu Arda oldu. Sıradan bir iş gününde öğle&nbsp;molasından dönen genç adam kapının girişinde Reyyan’ı, karşısında da Miran’ın amcasını görünce neye uğradığını şaşırdı. Reyyan da Arda’yı görür görmez arkasına saklandı. Korkudan beti benzi atmıştı. Arda hafifçe arkasını&nbsp;dönerek kısık bir sesle, “Reyyan, senin burada ne işi var?” diye sordu.&nbsp;Endişelenmişti.</p>

  <p style="text-align: justify;">“Böyle olsun istemedim.”</p>

  <p style="text-align: justify;">Arda karşısına Vahit Bey’i alıp arkasına Reyyan’ı sakladığında ateş çemberinin ortasında kalmış gibi hissetti kendini. Burada ne olmuştu da Vahit&nbsp;Bey, Reyyan’a öldürecek gibi bakıyordu? Yoksa gerçek kimliğini mi&nbsp;öğrenmişti? Aklından geçen düşünceleri okumuşçasına sessizce mırıldandı&nbsp;Reyyan. “Soyadımı duydu.”</p>

  <p style="text-align: justify;">Arda eyvah dercesine yutkundu. Birazdan kıyamet kopacaktı. Miran’ın aylar boyunca sakladığı sır, hiç olmayacak bir zamanda dökülmüştü ortaya.</p>

  <p style="text-align: justify;">“Bu kız kim Arda?” diye sordu aksi sesiyle. “Bizimle ne ilgisi var?” Gözleri Arda’nın arkasında, Reyyan’ın üzerindeydi.</p>

  <p style="text-align: justify;">Arda eliyle telefon işareti yapıp işaret ettiğinde güvenlik nihayet Miran’ı aradı. “Bence biz sakin bir yerde konuşalım Vahit Amca.” Reyyan’ın&nbsp;arkasından geriye çekilip gün yüzüne çıkmasını sağladıktan sonra yüzünü ona&nbsp;dönerek, “Korkacak bir şey yok,” dedi. “Birazdan gelir Miran.”</p>

  <p style="text-align: justify;">O adam Reyyan’a böylesine korkunç bakarken korkmaması mümkün değildi Reyyan’ın. Şimdiden çok tırsıyordu Reyyan. Yanlış bir şeye sebebiyet&nbsp;verdiğinin bilincindeydi. Ama Miran’ı arayıp ulaşamayınca da çok&nbsp;korkmuştu. “Miran’a ulaşamadım,” dedi sessizce. “Çok korktum. O yüzden&nbsp;geldim.”</p>

  <p style="text-align: justify;">“Soruma cevap verecek misiniz?” Vahit Bey’in ses tonu haddinden fazla yüksek çıkıyordu. “Bir Şanoğlu’nun burada ne işi var?”</p>

  <p style="text-align: justify;">“Bağırma Vahit Amca.” Arda da sesini yükseltmişti istemsizce. “Kızı korkutuyorsun.”</p>

  <p style="text-align: justify;">Herkes meraklı gözlerle ve endişeyle üçüne bakarken açıldı asansörün kapıları. İçeriden Miran çıktığında Reyyan üzülse mi sevinse mi bilemedi.&nbsp;Miran donuk bakışlarla yürüdü yanlarına. Gözlerindeki ifade o kadar&nbsp;belirsizdi ki, ne düşündüğünü anlamak mümkün değildi. Önce olduğu yerde&nbsp;duraksadı ve etrafına bir göz attı.</p>

  <p style="text-align: justify;">“Herkes işinin başına. Kimse odasından çıkmasın!”</p>

  <p style="text-align: justify;">Çil yavrusu gibi toplanan kalabalık anında dağılırken Miran bir amcasına bir Reyyan’a baktı yanlarına yaklaşırken. Kapıdan çıkıp güvenliğin önüne&nbsp;geldiğinde amcasının önünde durdu. “Ne oluyor burada?” diye sordu dümdüz&nbsp;bir sesle.</p>

  <p style="text-align: justify;">“Onu sen söyleyeceksin,” diyerek uzattı parmağını yeğenine adam. Suçlayıcı parmağı Reyyan’ın üzerine döndü birden. “O kız bir Şanoğlu.&nbsp;Burada ne işi var, ha?”</p>

  <p style="text-align: justify;">Reyyan yandım dercesine yumduğu gözlerinin ardından dudaklarını birbirine bastırdı. Vahit Bey, birazdan kendisinin kardeşinin katili olan bir&nbsp;adamın kızı olduğunu öğrenecekti ve bu hiç iyi olmayacaktı.</p>

  <p style="text-align: justify;">Artık saklanacak bir şey kalmamıştı ortada. Miran, Reyyan’ı onunla resmiyette evlenene kadar amcasından saklamayı planlamıştı. Fakat hayat,&nbsp;planlarını altüst etmeye bayılıyordu. Miran’a ise hep zor yolu yürümek&nbsp;kalıyordu. Alışkındı ne de olsa.</p>

  <p style="text-align: justify;">“O bir Şanoğlu değil,” dedi kendinden emin bir duruşla Miran. Reyyan, Hazar Şanoğlu denilen adamın öz kızı olmadığına göre bu durumu saklamaya&nbsp;gerek yoktu. “Gönül’den boşanır boşanmaz da Reyyan ile evleneceğim.”</p>

  <p style="text-align: justify;">Adam şokun birini atlatamadan bir diğerini yaşıyordu. Evet, Miran’ın Gönül’le iyi bir evlilik yürütmediğini biliyordu ama bunlardan hiç haberi&nbsp;olmamıştı. “Ne demek bir Şanoğlu değil? Ayrıca ne demek Gönül’den&nbsp;boşanınca? Ne işler çeviriyorsun sen?”</p>

  <p style="text-align: justify;">Miran tam dudaklarını aralayacaktı ki Reyyan giriverdi araya. Öz babası olmasa dahi, Hazar Şanoğlu onu bu yaşına kadar koruyup büyüten ve bir gün&nbsp;olsun kılına zarar vermeyen adamdı. Göz göre göre nankörlük edemezdi.</p>

  <p style="text-align: justify;">“Benim adıma konuşma,” dedi kaşlarını kaldırarak. “Hazar Şanoğlu benim babam!”</p>

  <p style="text-align: justify;">İşte şimdi ipler kopmuştu. Vahit Bey duyduğu isimle yerinde çakılı kalırken, Miran sıkıntıdan şakaklarını ovalıyordu. “Sen,” diyerek elini Miran’a kaldırdı&nbsp;Vahit Bey. “Babanın katilinin kızıyla mı evleneceksin?” Şaşkınlığından&nbsp;kızamıyordu bile. Öyle şoke olmuştu.</p>

  <p style="text-align: justify;">“Hiçbir şey bildiğin gibi değil amca,” dedi sakin bir sesle Miran. “Reyyan o adamın öz kızı değil.”</p>

  <p style="text-align: justify;">“Ne fark eder ki? Sonuçta kızı mı? Evet kızı! Bunu babana nasıl yaparsın sen?” Gözlerini Reyyan’a çevirdi. Öfkesi korkunçtu. “Bu kızı derhal gönder&nbsp;buradan! Gözlerim görmesin! Eğer onunla evlenmeyi aklından bile&nbsp;geçirirsen...”</p>

  <p style="text-align: justify;">Miran, amcasının sözlerini yarıda kesti. “Reyyan benim zaten karım,” dedi gür sesiyle. “Amcamsın, büyüğümsün. Seni kırmak istemem ama bu işe&nbsp;karışırsan kırılırsın. En iyisi mi sus!”</p>

  <p style="text-align: justify;">“Yanlış yapıyorsun,” dedi adam. Sanki yeğenine değil de düşmanına bakıyormuş gibi dikmişti gözlerini Miran’ın üzerine. “Beni karşına aldın&nbsp;Miran! Amcanı değil de düşmanını tercih ettin ya, bittin benim gözümde!”</p>

  <p style="text-align: justify;">Son sözlerinin ardından kindar bakışlarını bir kez daha dikti Reyyan’ın üzerine. Ardından kapıya yöneldi. Reyyan bir iki adım geriye gitti Vahit Bey&nbsp;kapıdan çıkarken. Arda ise peşinden gitmeye karar verdi. Gerilimi&nbsp;yumuşatmak her zamanki gibi ona düşüyordu. “Ben konuşacağım onunla,”&nbsp;dedi kapıdan çıkarken.</p>

  <p style="text-align: justify;">Ortalığın bir anda sessizleşmesi üzerine Miran ve Reyyan’ın bakışları kesişti. Reyyan suçluluk duymaya dahi vakit bulamıyordu. Miran’la&nbsp;konuşacağı daha mühim meseleler vardı. “Böyle olacağını tahmin&nbsp;edemezdim.”</p>

  <p style="text-align: justify;">Miran ise kızgın görünüyordu. “Neden beni dinlemiyorsun?” diye sordu sitem dolu bir sesle. Ne olursa olsun, şirkete gelmemesini söylemişti ama&nbsp;Reyyan dinlememişti ve buradaydı.</p>

  <p style="text-align: justify;">“Seni aradım ve sana ulaşamayınca evden çıkmak zorunda kaldım.”</p>

  <p style="text-align: justify;">Sadece bir saat bakmamıştı Miran telefonuna. Toplantısı uzun sürdüğü için odasında bırakmıştı mecburen. Reyyan’ı buraya böyle gelmeye zorlayan&nbsp;sebebi şimdiden çok merak ediyordu. “Dışarı çıkalım,” dedi Reyyan’ın&nbsp;kolundan nazikçe tutarken. Kapıdan dışarıya çıktıkları anda Reyyan, Miran’ın&nbsp;yüzüne baktı. “Ne yaptın sen?”</p>

  <p style="text-align: justify;">Miran anlamadı. “Ne yapmışım?” diye sordu.</p>

  <p style="text-align: justify;">“Sabah Havin’le konuştum. Azat geliyormuş İstanbul’a. Beraberinde babam da,” diyerek üstüne basa basa konuştu Reyyan. Miran’ın gözlerine dikkatle&nbsp;bakmaya devam ederken ondan bir tepki bekledi. Fakat karşısındaki adam&nbsp;tepkisizdi. Reyyan sesini yükseltti. “Ne yaptın dedim sana?”</p>

  <p style="text-align: justify;">Miran, “Bir şey yapmadım,” derken yüzünde belli belirsiz bir gülümsemenin titreştiğini fark etti Reyyan. Miran’a inanmayı çok istiyor&nbsp;fakat başaramıyordu.</p>

  <p style="text-align: justify;">“Neden geliyorlar öyleyse?” diye sordu hırçın bir sesle.</p>

  <p style="text-align: justify;">Miran ise oldukça sakindi. “Hâlâ anlamadın mı?” Reyyan’a yaklaşıp yüzünü sarmaladı elleriyle. “Koca bir savaşın ortasındayız. Bense seni, bu savaşın&nbsp;ortasında dahi seviyorum.” Konunun esas yerinden sapıp saçma bir noktaya&nbsp;ulaşması Reyyan’ı öfkelendirdi. Miran’ın ellerini yüzünden iterken parmağını&nbsp;gömleğinin üzerine bastırdı. “Eğer yine kötü bir şey yaptıysan...” Sözlerinin&nbsp;devamı dilini de, yüreğini de acıtacaktı. “Bir daha yüzümü bile göremezsin&nbsp;Miran.”</p>

  <p style="text-align: justify;">Sözleri ağır bir tehdit barındırmasına rağmen Miran sanki iltifat duyuyormuş gibi gülümsedi. “Adımı söyledin,” dedi avare avare&nbsp;gülümserken. “Uzun zaman sonra, ilk kez.”</p>

  <p style="text-align: justify;">Reyyan saçlarını karıştırdı hiddetle. “Korkuyorum anlamıyorsun? Her an kötü bir şey olacak korkusuyla yaşıyorum!”</p>

  <p style="text-align: justify;">Sakin tavrından bir şey kaybetmeyen Miran, Reyyan’ın omzuna dokundu yavaşça. “Korkulacak bir durum yok, senin hiçbir şeye karışmanı&nbsp;istemiyorum.” Ardından elini yere indirip Reyyan’a uzattı. “Hadi gel, seni eve&nbsp;bırakayım. Benim birkaç saat daha işim var.” Reyyan donuk bir vaziyette&nbsp;beklerken elinden tuttu Miran. Nasıl böyle sakin duruyordu anlamıyordu.&nbsp;Üstelik neler karıştırdığını dahi bilmiyordu. Tek bildiği, iyi şeyler&nbsp;hissetmediğiydi.</p>

  <p style="text-align: justify;">Şirket binasının önüne gelen arabaya binip yola çıktıklarında, Reyyan gözlerini Miran’ın üzerinden ayırmıyordu. Üzerinde garip bir dinginlik vardı,&nbsp;bu hayra alamet değildi. Tüm cesaretini toplayarak bir kez daha sordu&nbsp;Reyyan.</p>

  <p style="text-align: justify;">“Bilmediğim bir şey mi var? Benden ne gizliyorsun?”</p>

  <p style="text-align: justify;">Miran gözlerini yoldan çekmedi. “Kötü bir şey yapmadım,” dedi tebessümle. “Emin ol.”</p>

  <p style="text-align: justify;">Bir süre boyunca ikisi de suskun kaldı. Reyyan içini kemiren kurtlarla boğuşurken, Miran sakin denizler gibi dalgasızdı. “Benim yüzümden amcanla&nbsp;da aran açılacak,” diyerek sessizliğini bozduğunda genç adam alay eder gibi&nbsp;gülümsedi.</p>

  <p style="text-align: justify;">“Sen takılma böyle şeylere. Er ya da geç seni öğrenecekti zaten.” Bir süre devam eden sessizliğinin ardından gülümsemesi yavaş yavaş söndü yüzünde.&nbsp;“Amcamla iyi anlaşabildiğim söylenemez. Her konuda birbirimize zıt düşeriz.&nbsp;Yani aramızın açılması, seninle ilgili olan bir şey değil.”</p>

  <p style="text-align: justify;">“Amcan biliyor muydu?”</p>

  <p style="text-align: justify;">“Neyi?”</p>

  <p style="text-align: justify;">“Neyi olacak,” diyerek dudak büktü. “Bana ve aileme oynadığın oyunu.”</p>

  <p style="text-align: justify;">Miran sıkıntılı bir nefes alırken, “Hayır,” diyebildi. “Eminim şu an kara kara seninle nasıl tanıştığımı düşünüyordur. Bulması da uzun sürmez.”</p>

  <p style="text-align: justify;">“Neden bu kadar korkusuzsun?” Miran bu soruyu neden sordun dercesine bakınca Reyyan açıklama gereği duydu. “Korkmuyorsun. Ne amcandan, ne&nbsp;de başka birinden.” Sözlerinin devamında babasının adını söyleyemedi&nbsp;Reyyan. Çünkü ne zaman babasının adını ansa Miran’ın gözlerinin ardında&nbsp;derin bir öfke uyandığına şahit oluyordu. Ve Reyyan korkmuyor değildi&nbsp;babasının bu zamana kadarki sessizliğinden. “Babana acımayan bir adam sana&nbsp;da acımaz,” dedi çekinerek Reyyan. “Ölmekten de mi korkmuyorsun?”</p>

  <p style="text-align: justify;">Gözlerini kısa bir an yoldan çekip Reyyan’ın kuzguni harelerine dikti genç adam. “Ben sadece adaleti sağlıyorum. Ayrıca ölmekten neden korkayım?”</p>

  <p style="text-align: justify;">“Doğru,” diyerek kafasını salladı Reyyan. “Korksaydın böyle cesur davranamazdın.” Eve geldiklerinde istemeden indi arabadan. İçi huzursuzdu.&nbsp;Korkmasını gerektirecek bir sürü neden varken nasıl sakin kalabilirdi ki?&nbsp;Miran arabadan iner inmez gözlerini Ali’ye dikmişti. Ali ise savunmasına&nbsp;geçmişti. “Ben sizi aradım, hem de defalarca aradım.”</p>

  <p style="text-align: justify;">“Bu haklı bir savunma değil,” dedi sertçe. Gözleri Reyyan’a kaydı. “Bu iki etti. Bir kadına sahip çıkamıyor musun?”</p>

  <p style="text-align: justify;">Reyyan’ın istemsizce çatıldı kaşları. Miran’ın sözleri kendisini sinirlendirmişti. “Neyden bahsediyorsun sen?” diye bağırdı. “Bir eşyadan ya&nbsp;da hayvandan mı?”</p>

  <p style="text-align: justify;">Miran elini gergince yüzüne bastırdı. “Her şeyi de yanlış anlama,” diyerek yaptı açıklamasını. “Her defasında başına iş açıyorsun. Tek isteğim seni&nbsp;korumakken neden sana başka bir muamele yapayım?”</p>

  <p style="text-align: justify;">Reyyan cevap vermeden eve yürüdüğünde Miran’ın da arkasından geldiğini hissedebiliyordu. Fazlasıyla kızgındı. Miran ise bugün haddinden fazla sinir&nbsp;bozucu davranıyordu. Sorduğu sorulara cevap vermeyişi ve şüpheli&nbsp;davranışları Reyyan’ı çileden çıkartıyordu.</p>

  <p style="text-align: justify;">Cebindeki anahtarları çıkarıp içeriye girdi. Sanki Miran arkasında değilmiş gibi kapıyı örtecekti ki yine son anda kapıyı elleriyle tutmuştu Miran. İçeri&nbsp;girer girmez de Reyyan’ın kolundan tuttu. Kendisine doğru çekip Reyyan’ı&nbsp;duvarla kendi bedeni arasına sıkıştırdı. “Bana böyle davranmana&nbsp;dayanamıyorum,” dediğinde Reyyan bu akla zarar yakınlığın verdiği&nbsp;heyecanla nefes almayı kesti. Ne zaman kaçsa sonuç hep aynıydı ve&nbsp;değişmiyordu. Miran bir şekilde aklını başından almaya devam ediyordu.</p>

  <p style="text-align: justify;">“Nasıl davranayım?” diye sordu gözlerine zorlukla bakarken. “Senin nasıl bir adam olduğunu çözemiyorum.”</p>

  <p style="text-align: justify;">“Ama ben seni ezbere biliyorum,” dedi Miran, Reyyan’ın yüzüne düşen saçlarını kulağının arkasına sıkıştırırken. “Şu an bana kızgınsın.” Kafasından&nbsp;tutup şakağına bir öpücük kondurdu. “Çünkü bana güvenmiyorsun.” Geri&nbsp;çekilip gözlerine baktığında Reyyan’ın tüm buzlarını eritecek kadar sıcak&nbsp;gülümsedi. “Gün gelecek, her şeyini bana adayacaksın.”</p>

  <p style="text-align: justify;">“Yaşadığımız şu hayat çok mu normal sence?” Reyyan’ın yüzünde sahte bir kızgınlık, ince bir sitem silsilesi belirdi. “Aileme düşman olan bir adamın&nbsp;yanındayım. Bir taraf seçmek zorunda bırakıldım ve başımıza her an ne&nbsp;gelecek korkusuyla yaşıyorum!”</p>

  <p style="text-align: justify;">Miran donuk bir suratla bakıyordu Reyyan’ın yüzüne. Söylediklerinin hepsi doğruydu. İnkâr edemiyordu. “Korkma,” diyebildi sadece. “Ben plansız&nbsp;hareket etmem.” Sözlerinin ardından Reyyan’ın kızacağını bile bile&nbsp;dudaklarına yaklaştı. Reyyan kalp çarpıntısından ölürken, dudaklarına konan&nbsp;iki alev parçasıyla yumdu gözlerini. Ne yapsa kaçamıyordu, kaçmak da&nbsp;istemiyordu.</p>

  <p style="text-align: justify;">Bu girişiminden sonra Reyyan’ın anında çatılan kaşlarına bakarak gülümsedi Miran. Seviyordu her halini. Kızgınlığı sahici değildi, onu da&nbsp;biliyordu. Geri çekilip, avuç içlerine dokundu. Ve ardından uzaklaştı.</p>

  <p style="text-align: justify;">“Şimdi gidiyorum,” dedi aralık olan kapıdan dışarıya süzülürken. “Birkaç saat sonra geleceğim.”</p>

  <p style="text-align: justify;">Miran hızlı adımlarla uzaklaşırken Reyyan sadece bakakaldı arkasından. İçinden gitme demek geliyor ama dudakları kıpırdamıyordu. Gözden&nbsp;kaybolana dek baktı ardından. Şimdi hatırında kalan tek şey, Miran’ın&nbsp;kadınları bile kıskandıracak olan güzel yüzüydü. Reyyan artık Miran’sız&nbsp;yapamıyordu. Onsuz geçirdiği saatler işkence gibi geliyor, bu evde kendisini&nbsp;yapayalnız hissediyordu.</p>

  <p style="text-align: justify;">Ne tuhaftır ki, nefretini de aşkına bulayarak seviyordu bu adamı.</p>

  <p style="text-align: justify;">Miran’ın gidişinin ardından bir saat geçmişti. O bir saatte kitaplara gömüldü Reyyan. Kitap okumayı severdi. Bu yaşına kadar yalnızlığını paylaşan,&nbsp;dertlerine ortak olan tek arkadaşı satırlardı. Bundan birkaç gün önce Miran,&nbsp;Reyyan’ı alışverişe götürmüştü. Eve döndüklerinde ise Reyyan’ın ellerinde&nbsp;bir kucak dolusu kitap poşeti vardı.</p>

  <p style="text-align: justify;">Miran ile ortak bir noktaları çıkmıştı böylelikle. O da okumayı severdi.</p>

  <p style="text-align: justify;">Daldığı kitaptan kafasını kaldırmasına sebep olan şey zilin sesiydi. Reyyan elindeki kitabı kanepeye bırakıp kapıya koştu hızla. Miran’ın gelmiş&nbsp;olduğunu sanıyordu fakat Miran eve geldiği zaman kapıyı çalmak yerine&nbsp;anahtarıyla açarak giriyordu. Bu tamamen çıkmıştı Reyyan’ın aklından.&nbsp;Kapıyı açınca gördüğü yüz Miran’a değil de Eylül’e ait olunca şaşırmıştı.</p>

  <p style="text-align: justify;">Karşısındaki kız elinde kocaman bir pasta kutusuyla bodoslama daldı içeriye. Bu ziyaretin nedenini Reyyan bilmese de pek merak etmiyordu. Belki&nbsp;de Miran’ı görmek için gelmişti.</p>

  <p style="text-align: justify;">“Hoş geldin,” dedi Reyyan kapıyı örterken. Eylül ise evin içine göz gezdiriyordu. “Hoş buldum,” diyerek mutfak olduğunu tahmin ettiği yere&nbsp;yürüdü. Yanılmamıştı da. “Böyle habersiz geldim ama kusura bakma.”</p>

  <p style="text-align: justify;">Reyyan da arkasından geldi. Eylül elindeki kutuyu tezgâha bırakıp geriye çekilirken gülümsedi. “Ev çok güzel görünüyor.”</p>

  <p style="text-align: justify;">Reyyan bir şey söylemedi. Ne de olsa bu evi kendisi seçmemişti. Yahut hayatları sıradan ve normal değildi. “Bir şey içer misin?” diye sordu konuyu&nbsp;değiştirmek için.</p>

  <p style="text-align: justify;">“Bir fincan kahveni içerim,” diyerek gülümsedi Eylül. Reyyan dolaptan cezveyi çıkarırken, “Aslında,” diyerek girdi konuya. “Daha önce gelecektim&nbsp;ama cesaret edemedim. Bugün ise Miran beni arayıp senin yanına gelmemi&nbsp;rica edince dayanamadım. Evde tek başına sıkıldığını düşünüyor olmalı.”</p>

  <p style="text-align: justify;">Reyyan belli belirsiz gülümsedi. Arkası dönük olduğu için yüzü görünmüyordu. Fakat Eylül bunu görmüş gibi, “Gülümsüyorsun,” dediğinde&nbsp;Reyyan ciddiyetle döndü arkasını. “Hayır gülmedim.”</p>

  <p style="text-align: justify;">“Şimdi de yalan söylüyorsun.”</p>

  <p style="text-align: justify;">Reyyan pes edip gülümsediğinde Eylül de kocaman sırıttı. Buzları eritmenin zamanı gelmişti artık. “Biz çok üzülüyoruz,” dedi ciddi bir sesle. “O gün&nbsp;olanlar için, Gönül için, senin için. Annem desen, ne bu eve gelecek yüz&nbsp;buluyor kendisinde, ne de yüzüne bakabilmek için bir sebep.”</p>

  <p style="text-align: justify;">Reyyan tezgâha yaslandı. Bu konuda da bir yorum yapamıyordu. Neticede Miran, Reyyan’ı kandırırken teyzesi bunu bile bile susmuştu. Ne yazık ki her&nbsp;şeyi kolayca unutup yaşananları sineye çekecek kadar engin bir yüreğe sahip&nbsp;değildi. Kim ona ne yaptıysa asla unutmayacaktı. Buna Miran da dahildi.</p>

  <p style="text-align: justify;">“Üzülmenin bir faydası yok,” diyerek geçiştirdi Reyyan. “Her şey geçmişte kaldı.”</p>

  <p style="text-align: justify;">“Haklısın.” Eylül tezgâhın üzerindeki pastayı işaret etti. “Elim boş gelmeyeyim dedim, pasta sever misin?”</p>

  <p style="text-align: justify;">Reyyan severim dercesine gülümsedi. Görür görmez de canı çekmişti üstelik. Şimdilik bir şeye aşermiyor, bu duruma da seviniyordu. Gecenin bir yarısı Miran’ı kaldırmak için bir sebebi yoktu.</p>

  <p style="text-align: justify;">Pişen kahvenin ardından, tabaklara koydukları birer dilim pastayla salona geçtiler. Aslında Reyyan, Eylül’ü tanıdığı andan itibaren çok sevmişti fakat&nbsp;Gönül’ün arkadaşı olduğu için tereddüt ediyordu ona samimi davranmakta.&nbsp;Bunu da zaman gösterecekti. Artık ha deyince güvenemiyordu insanlara.</p>

  <p style="text-align: justify;">Miran’ın birkaç saate gelirim diyerek gidişinin üzerinden birçok saat geçmişti fakat geldiği yoktu. Sabah aldığı haber yüzünden ise Reyyan çok&nbsp;tedirgindi. Öyle ki bu durumdan ötürü nefes bile alamaz hale geldi. Elinde&nbsp;değildi, patlayacak gibi hissediyordu kendini.</p>

  <p style="text-align: justify;">Miran’ı aramak için telefonunu eline aldığında boğazında kocaman bir yumru vardı. Telefon bir kere, iki kere derken, çaldı da çaldı ama açan&nbsp;olmadı. Reyyan’ın bu sıkıntılı hali Eylül’ün de gözünden kaçmadı.</p>

  <p style="text-align: justify;">“Neyin var?” diye sordu endişeli gözlerle süzerken. “Geldim geleli bir tuhafsın.”</p>

  <p style="text-align: justify;">“İyi değilim, hiç iyi değilim.” Boğuluyormuşçasına kazağının yakasını çekiştirdi. “Miran...”</p>

  <p style="text-align: justify;">“Reyyan ne oluyor?” Eylül ayağa kalkıp yanına geldiğinde Reyyan’ın eli ayağı titriyordu. Tutup da Eylül’e babasının ve Azat’ın buraya geldiğini&nbsp;söyleyemezdi ki. Bu çok zordu. Ailelerin düşman olması Reyyan’ı ömrü&nbsp;boyunca hep tedirgin edecek, diken üstünde yaşamasına sebebiyet verecekti.</p>

  <p style="text-align: justify;">“Miran birkaç saate gelirim dedi. Gelmedi ama, gelmiyor.”</p>

  <p style="text-align: justify;">Eylül, Reyyan’ın şu anki ciddi duruşuna aldırış etmese neredeyse kahkaha atacaktı. “İlahi Reyyan,” diyerek gülümsedi. “Küçük çocuk mu o? İşi&nbsp;çıkmıştır.”</p>

  <p style="text-align: justify;">Aradan kaç dakika ya da ne kadar zaman geçtiğinin bilincinde değildi Reyyan. Kötü bir şeyleri seziyor, sanki yüreği bir burgacın içinde&nbsp;hapsoluyordu. Eylül ise ne yaparsa yapsın Reyyan’ı sakinleştirememişti.&nbsp;Miran’ın aramalara cevap vermemesi neticesinde o da endişelenmişti.</p>

  <p style="text-align: justify;">O sırada Eylül’ün telefonu çaldı. Arda arıyordu. “Telaş yapma bak, Arda arıyor,” diyerek kaldırdı telefonu Eylül. “Şimdi öğreniriz neredeymiş.”</p>

  <p style="text-align: justify;">Eylül’ün neşeyle açtığı telefonda, iyi şeyler duymadığının kanıtıydı çehresine oturan solgunluk. Ve Reyyan o an anladı. Sabahtan beri içini delik&nbsp;deşik eden bu sıkıntı boşa değildi.</p>

  <p style="text-align: justify;">“Abim,” dedi telefonu düşürürken Eylül. Ve bir kör kurşunun daha yeni bir savaş başlattığının haberini verdi Reyyan’a. “Vurulmuş!”</p>
</body>
</html>
