<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">7</h2>

  <h2 class="sigil_not_in_toc" style="text-align: center;">VEDA</h2>

  <p style="text-align: justify;">Hissetmemesi gereken duyguların, içinde nasıl alevlendiğini seyrediyordu şimdi. Asıl hissetmesi gereken duygular ise gittikçe köreliyordu. İntikam,&nbsp;ödeşme arzuları... Nezdinde büyüyen paslı kin duyguları... Oysa böyle hayal&nbsp;etmemişti Miran. Bu oyunun her zerresinden haz duyacak, katiyen pişman&nbsp;olmayacaktı. Şimdi neyin nesiydi bu vicdan muhakemesi? Neden yaptıklarını&nbsp;sorguluyordu gecenin bu vakti?</p>

  <p style="text-align: justify;">Oturduğu koltukta zihnini ele geçiren kirli düşünceler eşliğinde gökyüzünü seyrediyordu. Haksızlığı sevmezdi. Ona göre herkes eşit olmalı, aynı&nbsp;derecede gülmeli, aynı derecede ağlamalıydı. Bir taraf hayatın keyfini&nbsp;sürerken diğer taraf feleğin sillesini yememeliydi. Yoksa nasıl eşit olurduk ki?</p>

  <p style="text-align: justify;">Böyle tutuyordu o nefretini ayakta. Dimdik duran düşmanca duyguların pençesinde kıvranan merhametini, işte böyle susturuyordu. O çok acı çekmişti&nbsp;babasının yüzünden. Şimdi Reyyan da kendi babasının günahlarının bedelini&nbsp;ödemeliydi.</p>

  <p style="text-align: justify;">Tedirgindi genç adam. Sabaha kadar uyuyamayacak olmanın verdiği işkenceyle sabahlayacak, olanları düşünecekti çaresizce. Kına gecesini geride&nbsp;bırakmışlardı. Miran’a göre oldukça çileli geçen ve yorgun noktalanan bir&nbsp;gece olmuştu. Onu böylesine yoran şey gecenin kalabalığı değil, zihnindeki&nbsp;sığlaşmış düşüncelerdi. Bu iş artık çığırından çıkıyor, kendisinin bile hesap&nbsp;edemediği noktalara doğru yol alıyordu. Bir şeyden emindi ki Azat,&nbsp;Reyyan’a delicesine vurgundu. Kına gecesi boyunca onu ortalıkta&nbsp;göremeyişinden, gecenin sonunda konağa sallana sallana girişinden anlamıştı&nbsp;bu durumu.</p>

  <p style="text-align: justify;">Kına gecesi tüm gürültüsüyle devam ederken patlayan silah sesleri Miran’ı tedirgin etmişti. Bedirhan’ın ellerinde duran tabanca tehlikesiz bir şekilde&nbsp;havaya kurşun saçarken halay çekilmeye devam ediliyordu. Bu yöredeki&nbsp;düğünlerin en büyük âdetlerinden biriydi, peş peşe havaya atılan kurşunlarla&nbsp;kutlanırdı düğün. Gel gör ki Miran, silahtan ve çıkardığı o uğursuz sesten&nbsp;nefret ederdi. Her bir vuruşun gürültüsü kulağına dolduğunda zihnindeki kanlı&nbsp;manzara tekrar vücut bulur, ebedi bir öfke dolardı sinesine. Tüm bu intikam&nbsp;planlarının sebebi de babasının ölümüne yol açan, olmaz olasıca bir silah ve&nbsp;ondan çıkan kör bir kurşun değil miydi?</p>

  <p style="text-align: justify;">Ne tuhaftı. Silahlardan nefret ederek büyümüştü. Fakat ruhunun derinliklerinde bir namlunun kendisine çevrilmiş olduğunun farkında bile&nbsp;değildi. İçindeki çocuk çaresizce kıvranırken, o, dışındaki adamın acımasız silahıyla ölüyordu!</p>

  <p style="text-align: justify;">Oturduğu koltukta bıkkın bir şekilde etrafı izlerken gözlerinin önüne Reyyan’ın hayali takılmıştı. Kına gecesi boyunca tüm içtenliğiyle&nbsp;gülümsemişti etrafındaki insanlara, başına geleceklerden habersizce. Çok da&nbsp;güzeldi, tıpkı bir günah gibi çekici, melekler kadar masum... Onu izlerken&nbsp;dudakları alayla kıvrılmıştı genç adamın. Bu gece sabaha kavuştuğunda,&nbsp;zaferini ilan ettiği gün olacaktı. Reyyan’ı o konaktan gelin olarak çıkardığında&nbsp;ilk planı kusursuzca gerçekleşmiş olacaktı.</p>

  <p style="text-align: justify;">Gece boyunca Miran’a zorluk çıkaran Gönül’ü de unutmamak gerekirdi. Kına boyunca surat asıp durmuş, insanların ilgisini üzerine çekmişti. Soru&nbsp;sordukları zaman hastayım diyerek geçiştirmişti. Onun bu halinin sebebini tek&nbsp;bilen Miran ve teyzesiydi. Böyle bir gecede nasıl öldüğünü gözleriyle&nbsp;anlatmaya çalışmıştı ikisine de. Nergis Hanım’ın bu bakışlar karşısında içi&nbsp;ezilirken Miran’ın umurunda olmuyordu. Tam aksine, Gönül’e, bir sorun&nbsp;çıkarmamasını ima eden tehdit yüklü bakışlar yolluyordu.</p>

  <p style="text-align: justify;">Hangi kadın kendi kocasının düğününde sakin kalabilirdi ki? Fakat Gönül’ün durumu farklıydı. O, Miran’ın gözünde bir kadın bile değildi belki.&nbsp;Kendisini bu evlilikte zorla kabul ettiren gurursuz bir paçavraydı. Miran’ın bir&nbsp;intikam planı olduğunu bile bile onunla evlenmeyi kabul etmişti. Nereden&nbsp;bilebilirdi ki bu intikamın içine başka bir kadının karışacağını?</p>

  <p style="text-align: justify;">Miran’ın bu gece hesap etmediği şeylerden biri de imam nikâhıydı. Kına gecesi yavaş yavaş sona erdiğinde misafirlerde dağılmaya başlamıştı. Hazar&nbsp;Bey tam o sırada Reyyan’ı ve Miran’ı konağın bir odasına çekmiş, imamın&nbsp;huzurunda dini nikâhlarını kıydırmıştı. Ne kadar reddetse de, ne kadar yalan&nbsp;bir evlilik olsa da Reyyan artık onun karısıydı.</p>

  <p style="text-align: justify;">Gecenin sonunda arabaya binip konaktan uzaklaştıklarında Nergis Hanım gözyaşlarına engel olamamıştı. Giriştikleri bu kötü oyunun günahının ne denli&nbsp;büyük olduğunun farkındaydı. Ancak yeğenine söz geçiremiyordu. Masum&nbsp;bir insanın canını yakarak intikam alınır mıydı? Bu saçmalıktı. Günahtı,&nbsp;büyük günahtı! Fakat buz tutmuş bir yüreğe nakış gibi işleyen tek duygu&nbsp;acıysa, günahın hiçbir önemi olmazdı. Nitekim Miran böyle bir adamdı.&nbsp;Sağırlaştırdığı vicdanının çığlıklarını uzun zaman önce susturmuştu.</p>

  <p style="text-align: justify;">Üç beş kuruşa tav olmuş sahte bir memurla yalan bir evlilik yapacaktı bu sabah. Her şeyi parasal gücü sayesinde kolayca ayarlamıştı. Yarın Reyyan’ın&nbsp;eline sahte bir evlilik cüzdanı verilecekti. Her şey sahte olduğu gibi soyadı da&nbsp;sahteydi. Miran kendisini bu aileye başka bir soyadla tanıtmıştı. İntikam&nbsp;oyununun bir parçasından ibaretti bu da. O, Hazar Şanoğlu’nun yıllar önce&nbsp;öldürdüğü Ahmet Karaman’ın oğlu Miran Karaman’dı. Hazar Bey, Miran’ı&nbsp;gerçek kimliği ile tanımış olsa, saniyesinde kim olduğunu anlardı.</p>

  <p style="text-align: justify;">Bir tek yarın kalmıştı. Sorunsuz geçmesi gereken tek bir gün daha! Yarından sonra gerçek kimliğini gizlemek zorunda kalmadan düşürecekti yüzündeki&nbsp;maskesini. Ne yazık ki onun korkunç yüzüyle ilk tanışan Reyyan olacaktı. En&nbsp;olmayacak insan...</p>

  <p style="text-align: justify;">Şafak söküyordu yine. Güneş kızıllarını gökyüzüne salarken tüm ihtişamıyla haber veriyordu gelişini. Sabahın habercisi olan aydınlık kendisini&nbsp;gösterdiğinde hiç uyumadığı yatağından kalktı Miran. Kırk gün kadar süren&nbsp;bir serüven bugün sona eriyordu. Nasıl da oynamıştı ama? Nasıl da&nbsp;kandırmıştı ona güvenen tüm o insanları? Özellikle Reyyan’ı. Nasıl da&nbsp;inandırmıştı yalan aşkının gerçekliğine?</p>

  <p style="text-align: justify;">Bugünden itibaren Mardin’den ayrılıyordu Miran. Hazırladığı eşyalarını son kez kontrol ederken konsolun üzerindeki uçak biletleri çarptı gözüne. Eğilip&nbsp;eline aldığı biletlerle birlikte yatağa doğru yaklaştı ve arkası dönük kadına&nbsp;seslendi. “Uyumadığını biliyorum, kalk artık.”</p>

  <p style="text-align: justify;">Evet, Gönül uyumuyordu. Tıpkı o da Miran gibi sabahlamıştı. Yine de ağzını açıp tek kelime edememişti. Aralarındaki ilişki gün geçtikçe&nbsp;dayanılmaz bir boyuta ulaşıyor, Miran ondan daha çok nefret ediyordu. Zaten&nbsp;Reyyan ile yapacağı evlilik engelleyemeyeceği bir şeydi. Bu yüzden&nbsp;susuyordu. Miran’ın sesini duyduğunda istemsizce yataktan kalktı. Kıpkırmızı&nbsp;olan gözleri, sabaha kadar ağladığını ispat ediyordu. Sabaha kadar birbirlerine&nbsp;sırtı dönük bir şekilde yatmışlardı. Her zamanki gibi. Miran, Gönül’ün&nbsp;sessiz sessiz ağlayışını duydukça uyuyamamıştı, zaten olmayan uykusu iyice&nbsp;kaçmıştı.</p>

  <p style="text-align: justify;">“Bugün her şey son bulacak,” dedi Miran kısık sesle. Bu söylediğine kendisi ne kadar inanıyordu, bilmiyordu. Acı dolu bir gülümseme yerleşti Gönül’ün&nbsp;yüzüne. Zoraki araladığı kurumuş dudaklarından zaruri cümleler döküldü.&nbsp;“Hiçbir şey son bulmayacak Miran, aksine! Her şey daha yeni başlıyor.”</p>

  <p style="text-align: justify;">Gönül, sözlerinde sonuna kadar haklıydı. Ne bitmişti ki? Bugünden sonra normal olmayacaktı hiçbir şey. Günaha bulanmış bir ömür, ne kadar normal&nbsp;devam edebilirdi? Miran bu sefer sessiz kalmayı tercih etti. Verecek bir&nbsp;cevabı yoktu çünkü. Elinde tuttuğu uçak biletini yatağın bitişiğindeki&nbsp;komodinin üzerine bıraktı. “Düğünden sonra teyzemle birlikte havaalanına&nbsp;gidin. Sarp sizi İstanbul’da karşılayıp eve götürecek, ben gelene kadar da&nbsp;evden dışarı çıkmayın.”</p>

  <p style="text-align: justify;">Miran sözlerini noktalayıp elinde ceketiyle odadan ayrıldığında güçlü bir hıçkırık firar etti Gönül’ün boğazından. Ellerini ağzına kapattı, onu kimseler&nbsp;duymasın diye. Gidiyordu işte. Şimdi simsiyah bir damatlık giyecek ve başka&nbsp;bir kadının kocası rolünü oynayacaktı, öyle mi? Ölüyordu adeta... Kalbini&nbsp;yerinden sökebilecek kadar kudretli bir acı ömrüne yerleşiyordu acımasızca.&nbsp;Haykırıyordu ama duyan yoktu, çığlık çığlığa susuyordu geceler boyunca. En&nbsp;acısı da, ölürken yaşamaya devam ediyordu. Tıpkı acı çeken diğer kadınlar&nbsp;gibi.</p>

  <p style="text-align: justify;">Gelecekti Miran, söz verdiği gibi tekrar Gönül’e dönecekti. Yine onun kocası olacaktı ancak Gönül ne zaman onun gözlerine baksa, orada Reyyan’ı&nbsp;görecekti. Arada başka bir kadının varlığı, onun izleri, koca bir ihanet ve onun&nbsp;gölgesi olacaktı!</p>

  <p style="text-align: justify;">Düğün telaşı sarmıştı konaktaki herkesi. Çoğu hazırlıklar tamamlanmış, herkes damat tarafının gelmesini beklemeye koyulmuştu. Hayatının bir&nbsp;evresini tamamlamış gibi hissediyordu Reyyan. Dile kolay. Doğup&nbsp;büyüdüğü, ömrünün on dokuz yılını geçirdiği bu ev artık onun evi değildi.&nbsp;Geriye kalan tek şey, duvarlara bakınca gördüğü kırık anılar, boğazına oturan&nbsp;bir yumru ve vedalaşmanın vereceği azaptı.</p>

  <p style="text-align: justify;">Nefesini tutuyordu, üzerinde acayip bir gerginlik vardı. Karmaşık duyguların verdiği sıkıntıyla mücadele etmeye çalışıyordu. Heyecan, hüzün,&nbsp;mutluluk. Hepsini aynı anda yaşıyordu. Üzerindeki gelinlik gerginliğinden&nbsp;ötürü onu sıkıyor gibiydi. Aynadan kendisine baktı, Havin son kez kontrol&nbsp;ediyordu her şeyini. Yanında götüreceği eşyalarının hepsi tamamdı. Sadece&nbsp;sayılı dakikalar kalmıştı. Su gibi akacak zamanın ardından Mardin’e, doğup&nbsp;büyüdüğü bu büyülü şehre veda edecekti.</p>

  <p style="text-align: justify;">“Dünden daha güzel oldun Reyyan, maşallah nazar değmesin!”</p>

  <p style="text-align: justify;">“Evet,” diyerek destekledi Elif. “Maşallahın var güzelim.” Söz olsun diye konuşmuyordu, gerçekten güzel olmuştu Reyyan. Saçı ve makyajıyla&nbsp;ilgilenen kadın bugün daha da özenmiş, düne göre daha güzel bir kız&nbsp;çıkarmıştı ortaya. Reyyan gülümsedi. Ne dese, ne söylese bilmiyordu. Gülüşü&nbsp;bile öyle buruktu ki. Havin ise etrafa sürekli neşeli gülücükler saçmaya&nbsp;çalışıyordu. Sürekli konuşuyor, ortamdaki kasveti dağıtmak için uğraşıyordu.&nbsp;Çünkü sussa ağlayacak, Reyyan’ı da ağlatacaktı. Ki Reyyan zaten sabaha&nbsp;kadar ağlayıp durmuştu. Zira annesi de öyle. Söylediği sözler kalbinin&nbsp;ortasına mıh gibi çakılmış, yüreğini sızım sızım sızlatmıştı.</p>

  <p style="text-align: justify;">“Ömür boyu mutlu ol güzelim, hayatın sana keder bulaştırmasına izin verme. Sevgine sahip çık ne olursa olsun, benim içimde ukde kalan o aşkı, sen&nbsp;yaşa doya doya!”</p>

  <p style="text-align: justify;">Böyle söylemişti Zehra Hanım. Bu sözlerle bir yandan Reyyan’ı mutlu ederken diğer yandan da çok üzmüştü. Çok merak ediyordu Reyyan...&nbsp;Madem sevmiyordu kocasını, neden evlenmişti öyleyse? Sırf kendisi için mi?&nbsp;Kızı için mi razı olmuştu sevmediği bir adama? Babasının da annesini sevdiği&nbsp;pek söylenemezdi ya. Sanki ikisi de bu evliliğe mecbur bırakılmış gibiydi.</p>

  <p style="text-align: justify;">Kızlar kendi aralarında son konuşmalarını yapıp birlikte geçirdikleri son demlerin tadını çıkarırken kapı çalındı. Bedirhan’dı odaya gelen. Belli ki&nbsp;Reyyan’a özel olarak veda etmek istiyordu. Havin ve Elif sessizce odadan&nbsp;çıktı. Bedirhan, hüzünlü bir tebessümle gülümsedi ağlamaya hazır olan&nbsp;ablasına.</p>

  <p style="text-align: justify;">Zehra Hanım ve Hazar Bey’in evliliğini ayakta tutan yegâne güçtü Bedirhan.</p>

  <p style="text-align: justify;">İki adımda yanına vararak ayaklarının dibinde durdu Reyyan’ın. Titreyen ellerini kaldırıp yanaklarına dokundu yavaşça. Önce hafifçe eğilip alnına bir&nbsp;öpücük kondurdu. Reyyan’ın yüzü kızarmış, gözleri sulanmıştı. Bedirhan&nbsp;zoraki gülümseyerek kafasını salladı. “Seni ağlatmak için gelmedim buraya,&nbsp;sakın ağlama!”</p>

  <p style="text-align: justify;">Çenesini çaresizce sallayan Reyyan da gülümsedi. Gözleri yaşarsa da gittiği yere kadar direnecekti bugün. Bu hayattaki tek kardeşiydi Bedirhan. Kollarını&nbsp;beline dolayarak uzun uzun sarıldı. Babaları bir olmasa da anneleri birdi. Ve&nbsp;bu büyük detay hiçbir zaman sorun olmamıştı aralarında. Bedirhan her ne&nbsp;kadar belli etmese de ablasını çok seviyordu. “Hep mutlu ol abla, yüzün hep&nbsp;gülsün, kaderin kedersiz olsun inşallah!”</p>

  <p style="text-align: justify;">Nedense Bedirhan, Azat’ın aksine Miran’a güveniyordu. İçinde ona karşı en ufak bir şüphe oluşmamış, gözlerindeki yalancı duyguları fark edememişti.&nbsp;Miran’ın Reyyan’ı mutlu edeceğine ve gözü gibi bakacağına emindi. Çünkü&nbsp;babasına çok güveniyordu Bedirhan. Babası Miran’a kefilse, Miran kötü biri&nbsp;olamazdı ona göre. Neticede hiç kimse farkında değildi, Reyyan’ı elleriyle&nbsp;ateşe attıklarının.</p>

  <p style="text-align: justify;">Hazar Bey’in isteği üzerine tüm aile avluda toplanırken Havin haber vermek için odaya tekrar geldi. Reyyan ve Bedirhan birlikte odadan ayrıldılar.&nbsp;Reyyan’ın attığı her adım, yüreğinde ayrı bir acıya dönüşüyordu. Yine de&nbsp;gülüşlerine gölge düşürmemeye çalışacaktı. Bu konaktan çıkarken, annesi onu&nbsp;üzgün görsün istemezdi. Konağın kapısında düğün konvoyu için bekleyen&nbsp;arabalar art arda dizilmişti. Şimdi Miran onu orada birbirinden kötü düşünceler eşliğinde beklerken Reyyan her şeyden habersizdi.</p>

  <p style="text-align: justify;">Avluya indiğinde vedalaşmaya babasından başladı. Bu yaşına kadar onu yetiştiren adam şimdi tam karşısında yüzüne gülümsüyordu. Bir kere olsun&nbsp;şefkat göstermemiş olsa da, hiçbir zaman kötü de davranmamıştı Reyyan’a.&nbsp;Allah vardı, hiçbir şeyden yoksun büyütmemişti, sevgi hariç. Eğilip elini öptü&nbsp;saygıyla. Hakkını ödeyemezdi ne de olsa. Alnının akıyla gelin de etmiş,&nbsp;sırtındaki yükten kurtulmuştu adam böylelikle.</p>

  <p style="text-align: justify;">Babasının ardından Cihan Amca’sının elini öptü. Cihan Bey, Reyyan’ı çok severdi. Hatta öyle ki, kardeşinin göstermediği şefkati göstermiş, onu hiçbir&nbsp;zaman kendi ailesi dışında görmemişti. Havin neyse Reyyan da oydu Cihan&nbsp;Bey için. Çünkü yüreğinde merhamet taşıyan bir insan, küçük, yaralı bir kıza&nbsp;kıyamazdı. O da hiç kıyamamıştı. Gönlü her daim, mutluluğundan yana&nbsp;olacaktı.</p>

  <p style="text-align: justify;">Sırasıyla Delal Yenge’sine, Fatma Abla’sına, Dilan’a ve Havin’e de uzun uzun sarıldı. Her birine ayrı bir veda sözcüğü sarf etmiş, yüreklerini&nbsp;dağlamıştı. Ağlamamak için sıktığı çenesi kalbini ağrıtıyordu resmen.&nbsp;Dişlerini sıkarak kendini koy vermesini engellemeye çalışsa da gözyaşları&nbsp;düşüyordu bir bir yanaklarından. Sıra annesine geldiğinde ağlamasının&nbsp;şiddetlenmesini engelleyemedi. Bu anın provası olmazdı ki... Ne kadar&nbsp;ağlamayacağım diye düşünse de engel olamamıştı kanayan yarasına. Anneydi&nbsp;o, nasıl veda edebilirdi ki? Ellerini öptü, uzun uzun. Sımsıkı sarılarak acısını&nbsp;dindirmeye çalışsa da böyle yapınca sanki daha çok acıyordu içi. Anne&nbsp;kokusu. Burnunun direğini sızlatan bu kokuyu elinde olsa ciğerlerine&nbsp;hapsetmez miydi? Dün gece bol bol ağlayıp dizlerinde uyumuş, kollarında&nbsp;son kez küçük bir kız çocuğu olmuş olsa da yetmiyordu işte. Bu acıyı&nbsp;dindirmeye gücü yetmiyordu hiçbir şeyin!</p>

  <p style="text-align: justify;">Dışarıdan duyulan davul ve zurna sesleri, arabaların peş peşe çalan kornaları gelinin bir an evvel evden çıkmasını isteyen mesajlar veriyordu. Büyük an&nbsp;gelmişti. Evlenen her kadının ömründe bir kez yaşadığı, baba evinden çıktığı&nbsp;o anı yaşayacaktı tüm sızısıyla.</p>

  <p style="text-align: justify;">Bedirhan, Reyyan’ın yanına yaklaşarak elindeki kırmızı kurdeleyi ablasının beline üç kere doladı. Üçüncüsünde bağladığı kurdelenin ardından son kez&nbsp;sarıldı ve duvağını yüzüne kapattı. Duvağının da üzerine örtülen kırmızı pullu&nbsp;örtünün ardından dudaklarını birbirine bastırdı Reyyan. Bu anın bu kadar&nbsp;acıtacağını hiç tahmin etmemişti.</p>

  <p style="text-align: justify;">Avlunun bir köşesinde, tüm bu olanları yabancı gibi izleyen birisi vardı: Azat. Reyyan bir tek onunla vedalaşmamıştı. Azat nasıl yanına gidip sevdiği&nbsp;kıza mutluluklar dileyecekti? Canı hiç olmadığı kadar yanıyordu şimdi. Öyle&nbsp;ki, bütün konağı cayır cayır yaksa içi kadar yanmazdı sanki...</p>

  <p style="text-align: justify;">Yüreğindeki acıya tuz basarak son kez amcasının kızına doğru yaklaştı. Kaçamak bakışlarla süzdü, baştan aşağı. Diline kepenk bağlasalardı da sarf&nbsp;etmeseydi bu sözleri. Yüreğine bir hançer olup saplanmıştı. “İnşallah çok&nbsp;mutlu olursun Reyyan!” Vurgun yemiş dili, başka kelam edemedi.</p>

  <p style="text-align: justify;">“Teşekkür ederim,” dediğinde Reyyan, Azat duymamıştı onu, yangından kaçar gibi kaçıp gitmişti Reyyan’dan uzağa.</p>

  <p style="text-align: justify;">“Hadi kızım!” Babasının sesi zamanın geldiğini söylüyordu. Reyyan yanına gelen adamın koluna girip kapıya yürüdü. Miran kapının önünde bekliyordu&nbsp;onu. Birazdan bu koldan çıkacak ve Miran’ın kollarına gidecekti. Nasıl bir&nbsp;yola çıktığını bilmeden, ömrünü, kalbini, her şeyini, ruhunu kötülüğün&nbsp;ellerine sermiş bir adama teslim edecekti.</p>

  <p style="text-align: justify;">Ellerinin arasında duran sahte evlilik cüzdanına bakarken içten içe gülümsemeden edemiyordu. Sahte düğün saatler önce sona ermiş, dakikalar&nbsp;önce de son vedalar edilmişti. Bu sefer doyasıya ağlamış, kendisini&nbsp;kasmamıştı Reyyan. Bunun pişmanlığını taşımak istemiyordu üzerinde.&nbsp;Annesine doyamadan ayrılmak istememişti. Şimdi bir daha ne zaman&nbsp;döneceğini bilmediği bu şehirden tamamen ayrılıyordu, ya da öyle sanıyordu.&nbsp;Açılan pencereden dışarıya uzattı sağ elini.</p>

  <p style="text-align: justify;">“Hoşça kal Mardin, hoşça kal güzel şehrim. Beni hiç unutma. Çünkü ben, seni asla unutmayacağım.” İçinde umudun taze tohumları, yanaklarında&nbsp;yeni açmış gonca güller, dudaklarının kıyılarına yerleşmiş divane gülüşler&nbsp;eşliğinde veda ediyordu memleketine.</p>

  <p style="text-align: justify;">Tüm bunlar olurken bu şehre gözyaşları içinde veda eden bir kadın daha vardı. Gönül. Şüphesiz o da Mardin’i hiç unutmayacaktı.</p>

  <p style="text-align: justify;">Bir buçuk saat sürecek bir yolculuk başlamıştı şimdi. Reyyan duvağını tamamen arkasına attı. Artık evli bir kadındı. Bu anı o kadar çok hayal etmişti&nbsp;ki! Üzerindeki utangaçlık bir tarafa, için için kanayan yarasıyla ağlamamak&nbsp;için zor tutuyordu kendisini. Bir de Miran’ın suskunluğu eklenmişti bu ıssız&nbsp;yolculuğa. Sahi, neden konuşmuyordu ki bu adam?</p>

  <p style="text-align: justify;">Çatık kaşlarının arasından parlayan mavi gözleri yoldan ayrılmıyordu. Üstelik arabayı haddinden fazla hızlı kullanarak Reyyan’ın gerilmesine sebep&nbsp;oluyordu. Yine de Reyyan bir şey söylemeksizin arkasına yaslandı. Nereden&nbsp;bilebilirdi Miran’ın kafasında dolaşan tehlikeli düşünceleri? Kafasını cama&nbsp;çevirip özleyeceği bu şehri doyasıya seyretmeye koyuldu. Geceyi geçirmek&nbsp;için Diyarbakır’a gideceklerdi, birkaç gün içinde de tamamen İstanbul’a&nbsp;gitmiş olacaklardı. Üzerinde tatlı bir yorgunluk ve acı veren garip bir hüzün&nbsp;vardı. Yanındaki adamın sessizliği yüzünden gönlüne bir kasvet çökmüştü,&nbsp;gözkapaklarına binen uykuya direnmeye çalışsa da nafile, çoktan kafası&nbsp;düşmüştü yana.</p>

  <p style="text-align: justify;">Miran, Reyyan’ın uyuduğunu fark edince gülümsedi. Resmen çocuk gibiydi. Gözünde küçük bir kız çocuğundan farkı yoktu hatta. Gaza biraz daha&nbsp;yüklenerek devam etti. Bir an önce eve varmak istiyordu. Yarın sabah ise bu&nbsp;oyuna bir son verecek ve Reyyan’a gerçek Miran kimmiş gösterecekti tüm&nbsp;zalimliğiyle.</p>

  <p style="text-align: justify;">Diyarbakır’a vardıklarında hava kararmıştı. Miran geçici bir süreliğine kiraladığı turistik evin önüne geldiğinde arabayı durdurdu. Yanında oturan&nbsp;kıza döndü yüzünü. Reyyan hâlâ uyuyordu. Eğilip elini saçlarının arasına&nbsp;daldırdı. Uyanması için hafifçe okşadığında Reyyan şaşkınlıkla araladı&nbsp;gözlerini. Uyuduğunun farkında bile değildi. Başını camdan kaldırıp Miran’a&nbsp;baktığında kendisine gülümsediğini gördü. İçi gıdıklanmaya başlamıştı, bu his&nbsp;çok tuhaftı.</p>

  <p style="text-align: justify;">Gözlerini arabadan dışarıya çevirdi fakat hava kararmış olduğu için pek bir şey görünmüyordu. Ürkek tavrıyla bakışlarını mavi gözlere çevirdiğinde,&nbsp;“Neredeyiz?” diye sordu Reyyan.</p>

  <p style="text-align: justify;">“Geldik,” dedikten sonra bir süre duraksadı Miran. “Burada kalacağız işte birkaç gün.” Yine yalan söylemişti fakat bir şeyi fark ediyordu ki artık yalan&nbsp;söylemek onu mutsuz ediyordu. Normalde yalancı bir adam değildi. Doğruları&nbsp;söylemekten çekineceği kimsesi yoktu ki. Belki bu söylediği ilk yalan değildi&nbsp;ancak sonuncu olacaktı.</p>

  <p style="text-align: justify;">Arabanın kapısını açıp dışarıya çıktığında ilk önce bagajdaki bavulları indirdi. Reyyan ise yerinde ne yapacağını bilmeden oturuyordu. Miran&nbsp;kendisini unutup eve doğru yürüdüğünde kaşları çatıldı istemsizce. Miran da&nbsp;evin kapısına gelince hatırladı Reyyan’ı. Neredeyse eve onsuz girecekti.&nbsp;Kafası öylesine doluydu ki, buraya neden geldiğini bile unutacaktı. Arkasını&nbsp;dönmeden evvel yüzüne son kez yerleştirdi sahte maskesini. Reyyan’ın&nbsp;yüzüne baktığında yine utangaç tavırlarıyla kendisine baktığını görünce&nbsp;gayriihtiyari gülümsedi. Her şeyin sahte olduğu bu iğrenç intikam oyununda&nbsp;sahte olmayan tek şey Reyyan’a olan tebessümleriydi.</p>

  <p style="text-align: justify;">Bakışlarını Reyyan’ın üzerinden ayırmadan gülümsemeye devam ederken birkaç adımda yeni karısının yanına vardı. “Geceyi arabanın içinde geçirmeyi düşünmüyorsun umarım."</p>

  <p style="text-align: justify;">Reyyan aptal bir gülüşle kafasını önüne eğdi. Ne kadar da aptaldı Miran’a göre. Arabadan inmeden evvel gelinliğinin eteğini toparlamış, avuç içlerine&nbsp;hapsetmişti.</p>

  <p style="text-align: justify;">Birlikte, aralık olan evin kapısından içeriye girdikten sonra tek ayağıyla kapıyı kapattı Miran. Bavulları kapının hemen yanına dizdikten sonra&nbsp;gözlerini Reyyan’a dikti. Sahi şimdi ne yapması gerekiyordu? Hayatının&nbsp;ikinci evliliğiydi bu. İlkinde sevmediği bir kadını almıştı ömrüne. Yüzüne bile&nbsp;bakası gelmediği halde o kadını karısı yapmıştı. Şimdi de durum pek farklı&nbsp;değildi. Bu evlilik, sahteydi. Her ne kadar Reyyan’dan nefret etmese de&nbsp;neticede düşmanının kızıydı o. Sevemezdi.</p>

  <p style="text-align: justify;">Reyyan evi ve eşyaları izlemeye başlamıştı. Aslında onu ilgilendiren bu ev değildi ama bu şekilde oyalanıyordu aklınca. “Ev güzelmiş,” diyerek ona göre&nbsp;saçma bir cümle kurdu.</p>

  <p style="text-align: justify;">Miran, Reyyan’ın heyecandan saçmaladığının farkındaydı. Zaten o gözlerinden hiçbir şey kaçmazdı. “Evet, öyle,” diyerek gülümsedi.</p>

  <p style="text-align: justify;">Miran tüm bu saçmalıklara son vermek için Reyyan’a yaklaşıp uzattığı eli tutmasını bekledi. Kendisine uzanan elle kalbi deli gibi atmaya başlamıştı&nbsp;Reyyan’ın. Utana sıkıla elini verdiğinde gözlerini yere çevirdi. Önden&nbsp;yürüyen Miran’ı takip ediyordu yavaş adımlarla. Miran’ın arkası dönükken&nbsp;yüzündeki gülümseme görülmeye değerdi doğrusu. Kazanan o olmuştu,&nbsp;dediğini tutmuş, koca bir aileyi ayakta uyutmuş ve yalan bir düğünle kızlarını&nbsp;almayı başarmıştı.</p>

  <p style="text-align: justify;">Açtığı odanın kapısından içeriye girdiğinde bıraktı Reyyan’ın elini. Kapıyı kapattığı andan itibaren içerdeki adam Miran değildi. Tüm düşmanlığını,&nbsp;kinini ve nefretini kapının ardında bırakmıştı çünkü. Bu gece tüm benliğinden&nbsp;sıyrılacak, sadece bu geceliğine olmak istediği adam olacaktı. Bu gece sadece&nbsp;Reyyan’ı kandırmakla kalmayıp kendisini de kandıracaktı. İçinden geldiği&nbsp;gibi davranıp âşık adam rolünü gerçeğe çevirecekti. O bile farkında değildi&nbsp;ama olmak istediği adam buydu.</p>

  <p style="text-align: justify;">Heyecandan titreyen Reyyan’a yaklaştı. Bu gece, yüreğinin kirini bu kızın gönlüne akıtacaktı. Acımadan, çekinmeden. Usulca uzattı ellerini ellerine.&nbsp;Sıcak ellerini avuçlarına hapsederken, uzunca bir süre vuslatı bekleyen gönlü&nbsp;yaralı bir adam gibiydi. Bu anı kırk yıl beklemişçesine, içinde büyük bir&nbsp;hasret büyütmüşçesine dokundu. Sonra dudaklarına götürdü ağır ağır. O elleri&nbsp;nazikçe kapattı dudaklarına. Aynı ağırlıkta gözleri de kapanmıştı.</p>

  <p style="text-align: justify;">İçi sızım sızım sızlıyordu. Miran bu sızıdan nefret ediyordu.</p>

  <p style="text-align: justify;">Reyyan desen, her an bayılacak gibiydi. Odadaki tek ışık kaynağı, abajurdan saçılan, kısık, sarı pırıltılardı. Köşede bir dolap, kapının girişindeki duvarı&nbsp;kaplayan büyükçe bir konsol vardı. Yatağın her iki yanına yerleştirilmiş krem&nbsp;rengi komodinler klasik bir yatak odasını oluşturuyordu. Bayılmamak için&nbsp;etrafı gözlerken fark etmişti tüm bunları. Zira kalbinin atışları birazdan&nbsp;kaburgalarından taşacak gibiydi.</p>

  <p style="text-align: justify;">Her şeye rağmen benzersiz hislerle dolup taşıyordu gönlü. O küçük kalbine nasıl böyle büyük bir aşk sığmıştı bilmiyordu. Nasıl olmuştu da o okyanus&nbsp;bakışlar tüm benliğini çalıp destansı bir masala hapsetmişti? Reyyan, Miran’ı&nbsp;çok seviyordu. Gözlerine bakıp ağlayacak kadar çok, bir ömür uyuyan yüzünü&nbsp;seyredecek kadar çok, adına türküler yakacak kadar divane... Bu adam onun&nbsp;kalbine dokunmuştu. Kimsesizliğinden sahiplenmiş, her şeyi olmuştu.</p>

  <p style="text-align: justify;">Miran gözlerini aralayıp Reyyan’ın yüzüne baktığında ıslanmış gözlerini fark etti. Derin bir nefes aldı. Ardından bir elini yüzüne uzattı. En derininden&nbsp;gelen şefkat duygusu ile yanağını okşarken, başparmağı ile süzülen bir damla&nbsp;yaşı yok etti. “Ağlamanı istemiyorum,” dedi suçluluğun işlediği titrek ses&nbsp;tonuyla. “Çünkü sen, hep gülmelisin Reyyan.”</p>

  <p style="text-align: justify;">Reyyan gülümsedi. Eliyle diğer gözündeki yaşı sildi fevri bir hareketle. “Bir ömür boyunca,” dedi kısık bir sesle. “Sadece senin için gülümseyeceğim.”</p>

  <p style="text-align: justify;">Miran, Reyyan’ı kendisine çekip ellerini beline yerleştirdi. Burnunu Reyyan’ın saçlarından içeri, boyun boşluğuna daldırdı. “Bu gece bana, beni&nbsp;son kez görüyormuşsun gibi davran Reyyan.” Reyyan’ın neden diye&nbsp;sormasına izin vermeden elini dudaklarına kapattı. “Soru sorma, sadece sev&nbsp;bizi.” Sonra sessizce mırıldandı. “Lütfen... ”</p>

  <p style="text-align: justify;">Reyyan’ın bedenini kendisine hapsederken içinden sessizce konuşuyordu. “Yarın tanışacağın adam için, şimdiden özür dilerim...”</p>
</body>
</html>
