<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">13</h2>

  <h2 id="sigil_toc_id_7" style="text-align: center;">İMKÂNSIZ</h2>

  <p style="text-align: justify;">Yanıyorsun ey can! Cayır cayır yanıyorsun...</p>

  <p style="text-align: justify;">Güzel gözlü bir adamın hercai sevdasında, kalbinde başlattığı savaşın tam ortasında, seni bıraktığı nahoş yangının avuçlarında... Gitgide eksilerek,&nbsp;ömrün renklerini yitirerek, her gün biraz daha kaybederek. Yok oluyorsun.&nbsp;En acısı da, ona hiçbir şey olmuyor!</p>

  <p style="text-align: justify;">Istıraplı düşünceleri, her gün biraz daha yer ediyordu zihninde. İyileşmek bir tarafa dursun, Miran’ın açtığı yara her gün çığ gibi büyüyordu içinde.&nbsp;Yalnızlığı kasırga misali hırpalıyor, tehlikeli bir girdabın içine sürüklüyordu&nbsp;çelimsiz ruhunu. Unutmak için savaşıyordu. Şu gurursuz kalbinden, o adamı&nbsp;silebilmek için cephe açmıştı sol yanına. Peki ya unutabiliyor muydu?</p>

  <p style="text-align: justify;">Cevap, koca bir hayırdı.</p>

  <p style="text-align: justify;">Unutamıyordu. Unutulmuyordu.</p>

  <p style="text-align: justify;">İstanbul’a geleli, ne kadar zaman geçmişti? Artık günleri sayamıyordu. Neredeyse bir ay olacaktı yüreğindeki bu yangınla yaşamayı öğreneli. Hiç&nbsp;geliyor muydu Miran’ın aklına? Biraz olsun, sızlıyor muydu o kör vicdanı?&nbsp;Kim bilir belki de, adın kalbimin mührü diyen adam, Reyyan’ın kim&nbsp;olduğunu unutmuştu.</p>

  <p style="text-align: justify;">Etrafındaki herkes, Reyyan için çabalıyordu. Elif onun yüzünü bir nebze olsun güldürebilmek adına elinden geleni yapıyor, mutsuzluğunu yok etmeye&nbsp;çalışıyordu. Çabalarının hiçbir sonuç vermediğini görse de vazgeçmiyordu.&nbsp;Fırat’la bir olup Reyyan’a İstanbul’u gezdirdikleri gün dahi, yüzünü bir nebze&nbsp;olsun güldürememişlerdi.</p>

  <p style="text-align: justify;">Elinde değildi, içi kanamalı bir ruha sahipti artık Reyyan. En derinine açılan o yaralar, iyileşmeye meyilli değildi.</p>

  <p style="text-align: justify;">Geçen bunca sürede yoluna giren tek şey, Reyyan’ın, yaşadığı bu eve alışmış olmasıydı. Artık Sıdıka Hanım ile dilediği gibi konuşabiliyordu.&nbsp;Fırat’tan da çekinmiyordu. Günden güne aralarında samimi bir ilişki gelişmiş,&nbsp;abi kardeş gibi olmuşlardı.</p>

  <p style="text-align: justify;">Gökyüzünün karanlığına takılan kara gözleri, yaralı geçmişinin esaretine hapsolmuştu yine. Sırtına dokunup saçlarını sıvazlayan elin ardından&nbsp;gözkapakları yorgunlukla devrildi.</p>

  <p style="text-align: justify;">“Reyyan,” dedi Elif. Elindeki kahve kupasını Reyyan’a uzattı. “İçer misin? Sohbet ederiz belki?”</p>

  <p style="text-align: justify;">Kafasını kaldırıp Elif’in elindeki kahveye uzandı Reyyan. Dudaklarına götürdü fakat kokusu midesini bulandırdığı için yüzünü buruşturarak&nbsp;pencerenin denizliğine bıraktı. “Kahve olmadan da sohbet edebiliriz.”</p>

  <p style="text-align: justify;">“Peki öyleyse.” Gülümsedi Elif. “Sıdıka Teyze uyudu. Dizleri ağrıyormuş yine.”</p>

  <p style="text-align: justify;">Sıdıka Hanım’ı dün Fırat’ın çalıştığı hastaneye götürmüşlerdi. Böylelikle hem Fırat’ın işyerini görmüş hem de yaşlı kadına eşlik etmişlerdi. Her ne&nbsp;kadar bu durumdan Aslı memnun olmasa da, Reyyan umursamamıştı.</p>

  <p style="text-align: justify;">“Sen de fark ettin mi?”</p>

  <p style="text-align: justify;">“Neyi?”</p>

  <p style="text-align: justify;">“Aslı’nın tavırlarını. Fırat’ı kıskanıyor gibi.”</p>

  <p style="text-align: justify;">“Öyle zaten,” diyerek omuz silkti Reyyan. “Özellikle benden pek hoşlanmıyor.”</p>

  <p style="text-align: justify;">“Dikkat et bu kıza, benden söylemesi.”</p>

  <p style="text-align: justify;">Reyyan kaşlarını kaldırdı. “Umurumda değil Elif, benim derdim bana yetiyor gerçekten.”</p>

  <p style="text-align: justify;">Önünde durup dumanı tüten kahveyi pencerenin önünden aldı. “Bunun kokusu midemi bulandırıyor.” Pencereyi açtı yavaşça. Elindeki kupayı ters&nbsp;çevirdi toprak zemine. “Bence bitkilerin de kahveye ihtiyacı var.”</p>

  <p style="text-align: justify;">Elif kıkırdadı. O kahvesini çoktan yarılamıştı. “Delisin Reyyan.”</p>

  <p style="text-align: justify;">Reyyan’ın o an yüzünden geçen anlık tebessüm, hemencecik yok oldu. Aklına yine Miran gelmişti. Zaten ne zaman çıkıyordu ki? Yüzü düşüyordu&nbsp;gözlerinin önüne sebepsizce, içine amansız bir soğuk yerleştiren o mavi&nbsp;gözleri sonra... Bakışı, duruşu, güven veren ses tonu. Yalan olmasına rağmen,&nbsp;hâlâ güzeldi anılar. Bir yalan, ancak bu kadar güzel olabilirdi.</p>

  <p style="text-align: justify;">“Biliyor musun?” diye sordu Elif’e.</p>

  <p style="text-align: justify;">“Neyi?” Sonunu yudumladığı kahveyi sehpaya koyduktan sonra Reyyan’a baktı.</p>

  <p style="text-align: justify;">“Kardelen ve hercainin hikâyesini.”</p>

  <p style="text-align: justify;">“Hayır, bilmiyorum.”</p>

  <p style="text-align: justify;">“Çok uzun zaman önceymiş. İki kır çiçeği birbirlerine âşık olmuşlar. Bahar gelince, diğer tüm çiçekler gibi açmışlar, güneşe merhaba demişler. Sonra&nbsp;çiçeklerden biri diğerine, biz sıradan çiçekler gibi olmayalım demiş. Kışın&nbsp;ortasında, herkesin soğuktan korktuğu bir günde açalım ki, bütün doğa bize&nbsp;hayran olsun. Biri açmak için, kışın gelmesini beklerken diğeri o yaz açmış. O&nbsp;gün bugündür, sevgilisine bekleyip karda açan çiçeğe kardelen, sevgilisini&nbsp;yarı yolda bırakan çiçeğe de hercai denir. Hayırsız sevgili demektir, hercai.&nbsp;Yalancı, sahtekâr, riyakâr... Tıpkı Miran gibi, değil mi?”</p>

  <p style="text-align: justify;">Dolan gözlerine rağmen gülümseyerek kendisini gösterdi parmağıyla Reyyan. “Bu durumda ben de kardelen oluyorum sanırım.”</p>

  <p style="text-align: justify;">“Reyyan...” dedi Elif halsizce. Artık Reyyan’a nereden yaklaşacak, nasıl teselli edecek bilmiyordu. “Atlatırsın, bugünler geçecek,” diyemiyordu.&nbsp;Aksine, Reyyan hiçbir iyileşme belirtisi sergilemiyordu. “Ne zamana kadar&nbsp;yas tutacaksın böyle? Yazık değil mi sana? Miran denen şerefsiz, şimdi&nbsp;karısının koynunda uyuyor. Sense burada bir yalanı yaşıyorsun hâlâ. Bunu&nbsp;kendine yapma.”</p>

  <p style="text-align: justify;">Ağladı Reyyan. Uzayan geceler boyunca, için için, kana kana ağladı. Sevdiği adamdan ona yadigâr kalan gözyaşlarına sımsıkı sarıldı. Çektiği şu&nbsp;acıyı tarif edebilecek hiçbir sözcük yoktu lügatında. Kelimeler boynunu&nbsp;bükmüştü. Cümleler de ona ağlıyordu. Sabaha karşı midesini kıvrandıran bir&nbsp;ağrının esiri oldu. İlk başta aldırış etmese de bir saat içinde dayanılmaz bir&nbsp;boyuta ulaşmıştı. Elif’e hiçbir şey söylemedi fakat Reyyan’ın soğuk soğuk&nbsp;terlemesi Elif’in gözünden kaçmadı. Ağrısı o kadar şiddetliydi ki&nbsp;kıvranmaktan terlemişti.</p>

  <p style="text-align: justify;">Her ne kadar bir şeyinin olmadığını söylese de söz dinletememişti, ne Sıdıka Hanım’a ne de Elif’e. Üstelik sabahın köründe Fırat’ı da uyandırıp hastaneye&nbsp;getirmişlerdi. Sonuç olarak şu an hastanedeydi Reyyan. Fırat ona neyi&nbsp;olduğunu sormuş, sonra da kan alma odasına götürmüştü. Alınan kanın&nbsp;ardından, dinlenmesi için bir odaya almıştı Reyyan’ı. Önce kan sonuçlarına&nbsp;bakacak, duruma göre tomografi ve röntgen çekilecekti.</p>

  <p style="text-align: justify;">Reyyan’ın mide ağrısı biraz hafiflediğinde, yanı başında Sıdıka Hanım ve Elif vardı. “Bir şeyim yok dedim size,” diye çıkıştı. “Fırat’ı da boş yere&nbsp;kaldırdınız sabahın köründe.”</p>

  <p style="text-align: justify;">“Olsun kızım, sen bana emanetsin. Sana bir şey olursa, ne derim annene?”</p>

  <p style="text-align: justify;">Reyyan kafasını yastığa gömüp huzursuzca mırıldandı. Mide ağrısı anormal sayılmazdı, günlerdir hiçbir şey yemediğine bakılırsa.</p>

  <p style="text-align: justify;">Kapı açıldığında içeriye Fırat girdi. Üzerinde doktor önlüğü vardı. Böyle uzaktan bakınca oldukça havalı ve karizmatik bir adam gibi görünüyordu.&nbsp;Kahverengi gözleriyle ve esmer teniyle az biraz, Azat’ı andırıyordu.</p>

  <p style="text-align: justify;">“O dediğin şeyleri ne zaman çektireceğiz oğlum?” Sıdıka Hanım bu soruyu sorduğunda Fırat sadece Reyyan’a baktı.</p>

  <p style="text-align: justify;">“Kan sonuçları çıktı,” dedi soğuk bir ses tonuyla. Bakışları Reyyan’ın üzerindeydi. “Röntgene veya tomografiye gerek yok, sonuçlar temiz.”&nbsp;Anneannesine ve Elif’e kısa bir bakış attı. “Reyyan ile özel olarak ilgilenmem&nbsp;gerekiyor, bizi yalnız bırakır mısınız?”</p>

  <p style="text-align: justify;">Elif, Sıdıka Hanım’la birlikte odadan çıkarken şüpheli şüpheli baktı. Aklına kötü bir şey olabileceği ihtimali gelmiş, korkmuştu. Zira Reyyan da öyle.&nbsp;Çünkü Fırat, hiç de iyi bir şey söyleyecekmiş gibi bakmıyordu. Kapanan&nbsp;kapının ardından, yattığı yatakta toparlandı ve ayaklarını yere sallandırdı&nbsp;Reyyan. “Ne yapacaksın bana? Kötü bir şeyim mi var yoksa?”</p>

  <p style="text-align: justify;">Fırat, Reyyan’ın karşısına geçti ve bir müddet aval aval baktı suratına. Bu durum Reyyan’ı korkutsa da, aslında kelimelerini toparlamaya çalışıyordu&nbsp;genç adam. “Bana söylemek istediğin bir şey var mı?” diye sordu önce Fırat.&nbsp;Bu durumu Reyyan’ın bildiğini sanıyordu.</p>

  <p style="text-align: justify;">Reyyan yavaşça salladı kafasını. “Hayır. Beni korkutuyorsun Fırat. Asıl sen söyle. Neyim var?” Konuşmasının ardından midesine bir sızı saplandı, iki&nbsp;büklüm olurken yüzü acıdan buruştu.</p>

  <p style="text-align: justify;">“Hiçbir şey yemiyorsun, bu ağrı çok normal.” Fırat derin bir nefes alıp ellerini önlüğünün ceplerine koydu. “Böyle bir durumda kendine daha iyi&nbsp;bakman gerekir normalde.”</p>

  <p style="text-align: justify;">Reyyan’ın yüzü anında ciddi bir ifadeye büründü. “Nasıl yani?”</p>

  <p style="text-align: justify;">“Hamile olduğunu bilmiyor musun gerçekten?” Genç adam imalı gözlerle Reyyan’a baktığında, gördüğü tek şey haddinden fazla bir şaşkınlıktı.</p>

  <p style="text-align: justify;">Reyyan duyduğu şeyi kavramaya çalıştı bir süre. Fırat’ın yüzüne bir cevap bekler gibi baktı. Hayat son günlerde çok üzerine geliyordu. “Nasıl?”&nbsp;Şaşkınlığı diline vurdu, kekeledi. “Ne diyorsun sen?”</p>

  <p style="text-align: justify;">Bu sefer Fırat daha bir şaşkındı. Reyyan’ın bilmemesini garipsedi. “Bilmiyor musun yani?” Gerçeği bir kez daha keskin bir dille haykırdı.&nbsp;“Hamilesin Reyyan!”</p>

  <p style="text-align: justify;">“Olamaz,” diyerek kafasını salladı Reyyan. Elleri istemsizce karnını bulduğunda şaşkınlığın esaretindeydi. Böyle bir şey aklının kıyısından&nbsp;köşesinden dahi geçmemişti. Midesinin ağrısını bile hissetmiyordu şu an. “Ne&nbsp;yapacağım ben şimdi?” Bu soruyu kendisine sormuştu. Bir kere daha&nbsp;tekrarladı, şaşkın bir halde. “Ne yaparım ben?”</p>

  <p style="text-align: justify;">“Ne olduğunu en başından anlatacak mısın şimdi bana?”</p>

  <p style="text-align: justify;">“Hayır!” Oldukça yüksek çıktı ses tonu. En büyük acizliğini, sıradan bir dert misali dile getiremezdi. Ayaklarını yerden toparlayıp yatağın içine doğru&nbsp;çekti. “Elif gelsin.” Parmağını kaldırıp kapıyı gösterdi. “Sen git, ne olur!”&nbsp;Ellerini yüzüne kapatıp ağlamaya başladığında Fırat şaşırıp kalmış, ne&nbsp;diyeceğini bilememişti. Yatağa doğru bir adım atıp elini Reyyan’a uzattığında&nbsp;Reyyan hiddetle bağırdı. “Dokunma! Elif!” Kapı anında açılmış, içeriye Elif&nbsp;dalmıştı. Yüzünde koca bir korku vardı. Reyyan neden ağlıyor ve bağırıyordu&nbsp;ki?</p>

  <p style="text-align: justify;">Reyyan bir kere daha bağırdı Fırat’a, parmağını kaldırıp onu gösterirken. “Lütfen, lütfen çık bu odadan.”</p>

  <p style="text-align: justify;">Fırat istemsizce odayı terk etse de, kapının hemen önünde olacaktı. Reyyan’ın başına her ne gelmişse, şimdi daha çok merak ediyordu.</p>

  <p style="text-align: justify;">Elif yatağın kenarına oturup Reyyan’ın ellerini tuttu. “Ne oluyor Reyyan? Korkutuyorsun beni, Fırat sana ne söyledi?”</p>

  <p style="text-align: justify;">Reyyan, ellerini Elif’in ellerinden kurtarıp tekrar karnını tuttuğunda, “Miden mi ağrıyor?” diye sordu Elif telaşla. O ihtimal, aklının ucundan dahi&nbsp;geçmiyordu. Reyyan titreyerek salladı kafasını. “Hayır, hamileymişim!”&nbsp;İnanamıyordu. Verdiği bu tepki, sanki Fırat kendisine iftira atmış da Reyyan&nbsp;kabul etmiyormuş gibiydi.</p>

  <p style="text-align: justify;">Elif olduğu yerde donup kalırken Reyyan karnını biraz daha sararak öne doğru sallandı. “Söylesene Elif ben ne olacağım? Bana ne olacak şimdi?”</p>

  <p style="text-align: justify;">Reyyan’ın şu anki hali acı vericiydi. Şaşkınlığından ve acısından ötürü tutarlı cümleler kuramıyordu. Elif kendisini toparlamalı ve ona yardım&nbsp;etmeliydi. “Kendine gel,” dedi keskin bir sesle. “Sana bir şey olmayacak.&nbsp;Böyle yaparsan herkes kötü şeyler olduğunu anlayacak.” Kollarından tutup&nbsp;kendisine gelmesi için sarstı. “Ağlama Reyyan. Bir çözüm bulacağız.”</p>

  <p style="text-align: justify;">Reyyan bir kere daha salladı kafasını. Bu durumu kabullenmek onun açısından epey sıkıntılı olacaktı. Tek bildiği, bundan sonra hayatının&nbsp;bambaşka bir doğrultuya yöneleceğiydi. Mardin’e dönmemekle ne doğru bir&nbsp;karar verdiğini bir kez daha anlıyordu.</p>

  <p style="text-align: justify;">Aradan geçen günlerin, Miran açısından azabı oldukça büyüktü. Bir ölüden farkı yoktu, onsuzluğun kıyılarında savruluyordu pervasızca. Bedenini yakıp&nbsp;kavuran hasret ile ruhuna ıstırap veren pişmanlığın nezdinde zeval oluyordu&nbsp;ömrü.</p>

  <p style="text-align: justify;">Hiçbir acı, bu denli kast etmemişti canına. Hiçbir duygunun gölge düşürmediği hissizliğin yerini vakur bir elem devralıyordu. Bir şey&nbsp;yapmalıydı, onu Reyyan’a ulaştıracak bir yol bulmalıydı. Onu görmeden&nbsp;geçirdiği her gün, onsuz aldığı her nefes ciğerini dağlıyordu. En önemlisi onu&nbsp;terk edip gittiği için vicdan azabı çekiyor, kulaklarında yankılanan nihai&nbsp;çığlıklar canını yerinden söküyordu. Yaşarken ölmek neydi, şimdi her gün&nbsp;tadıyordu. O da Reyyan’ı yaşarken öldürmüştü. Reyyan’ı yok etmek için&nbsp;yaktığı ateşte kendini yakmıştı da haberi yoktu.</p>

  <p style="text-align: justify;">Yanıyordu. Darmaduman olan bilinçaltı bunca yıl güttüğü kine veryansın ediyordu. Diline pelesenk olan isim hep aynıydı. Dudakları da o ismin&nbsp;gölgesine kıvrılıyor, sarhoşluğun dem tuttuğu bakışlarının önünde bir çift&nbsp;kuzguni hareler yer alıyordu.</p>

  <p style="text-align: justify;">Ağlayan bir adamın, bilindik şarkısı doldu gecenin kulaklarına. Yandı, yaktı, kavurdu.</p>

  <p style="text-align: justify;">Usulca kalktı oturduğu yerden. Karşısında onu boş gözlerle seyreden adama aldırmadan kapıya doğru yürüdü. Reyyan’a ulaşamamanın verdiği ıstırap onu&nbsp;hayattan soyutlamıştı. İki gündür işe gittiği bile yoktu.</p>

  <p style="text-align: justify;">“Dur Miran.” Arda ona seslendiğinde aldırmadan yürüdü. Portmantodan aldığı siyah kapüşonluyu giyip saçlarını örttü. Saat gecenin üçüydü. “Hava&nbsp;alacağım.”</p>

  <p style="text-align: justify;">“Sana söyleyeceğim bir şey var.” Aldırmadı Miran. Ne olduğunu pek merak etmiyordu esasında. Fakat devamında Reyyan’ın adını duyduğunda kanı&nbsp;damarlarından çekilmiş gibiydi. Kafasındaki kapüşonu arkaya atarak salona&nbsp;geri döndü.</p>

  <p style="text-align: justify;">“Ne söyleyeceksin Reyyan’la ilgili?”</p>

  <p style="text-align: justify;">Arda dudaklarını birbirine bastırmış, parmaklarını kütletmeye başlamıştı. Bu hareketler, Miran’dan bir şeyler gizlediğinin belirtisiydi. Kaşları çatıldı&nbsp;Miran’ın. “Sen benden bir şey gizliyorsun,” dedi soru sorarcasına. “Çıkar&nbsp;ağzındaki baklayı.”</p>

  <p style="text-align: justify;">“Reyyan’ın yerini biliyorum.”</p>

  <p style="text-align: justify;">Miran’ın mavi hareleri anında kocaman olurken aynı zamanda hem şaşkın hem de mutluluktan uçacak gibiydi. Fakat Arda’nın bunu nereden bildiğini&nbsp;anlayamıyordu. Yirmi gün boyunca deli gibi İstanbul’un her yerinde Reyyan’ı&nbsp;aramış ama nerede olduğuna dair bir iz bile bulamamıştı.</p>

  <p style="text-align: justify;">“Nerden biliyorsun Arda?” diye sordu şaşkınca. “Nerede Reyyan?”</p>

  <p style="text-align: justify;">“Üsküdar’da.”</p>

  <p style="text-align: justify;">İlk sorusuna cevap alamadığı için fazlasıyla kızgındı Miran. “Nereden biliyorsun dedim sana?”</p>

  <p style="text-align: justify;">“Uzun zamandır biliyorum aslında.” İtirafı Miran’ın öfkesinden çıldırmasına sebep olabilirdi. Miran neredeyse bir aydır İstanbul’da her taşın&nbsp;altını kaldırırken, Arda bile bile susuyordu. “Sadece senden gizledim.”</p>

  <p style="text-align: justify;">“Ne demek senden gizledim lan?” Öfkesini bastıramayıp Arda’yı yakasından tutarak sarstı. “Ben bir aydır ne çekiyorum görmüyor musun?”</p>

  <p style="text-align: justify;">“Görüyorum,” dedi Arda sinirle. Yakasını Miran’ın ellerinden kurtarıp bir adım geriye gitti. “Peki ya sen? Sen görüyor musun olacakları?”</p>

  <p style="text-align: justify;">“Neyden bahsediyorsun?” Kaşları iyice çatıldı Miran’ın.</p>

  <p style="text-align: justify;">“Reyyan’ı bulduğun anda neler olacağını düşünebiliyor musun?” Parmağıyla Miran’ı hedef aldı. “Seni öldürürler oğlum. Artık o kızı sana yâr&nbsp;etmezler. Hem ayrıca ne sanıyorsun? Reyyan seni affetmeyecek! Evet,&nbsp;Reyyan’ın yerini bildiğim halde gizledim. Anla şunu...” Bıkkınca soludu.&nbsp;“Sana bir şey olacak diye korkuyorum be. Siz artık imkânsızdan da ötesiniz!”</p>

  <p style="text-align: justify;">Arda kimsenin aklına gelmeyecek bir şeye imza atmıştı. Bunu ne Miran ne de Azat akıl edebilmiş değildi fakat Arda, Elif’i Mardin’den çıktığı an takip&nbsp;ettirmiş, İstanbul’a gelişinin ardından Reyyan’ın yanına gittiğini öğrenmişti.&nbsp;Bunu Miran’a söylemeyi düşünmüyordu fakat karşısındaki adamın çaresizliği&nbsp;öyle diplerdeydi ki dayanamamıştı.</p>

  <p style="text-align: justify;">Sanki az önce söylediği tüm sözler havada toz olup uçmuştu. Miran, Arda’yı umursamadı. “Üsküdar’ın neresinde kalıyor? Yanında birileri var&nbsp;mı?”</p>

  <p style="text-align: justify;">“Sen beni duymuyor musun?” Sert çıktı Arda. “Azat da Reyyan’ı arıyor, bilmem farkında mısın? Reyyan’ın etrafında dolaşmaya başladığın an, Azat’ın&nbsp;tehlikeli rüzgârı seni saracak!”</p>

  <p style="text-align: justify;">Arda’nın üzerine öfkeyle karışık bir adım attı Miran. “Sence ben Azat’tan korkuyor muyum? Ben korkacak bir adam mıyım lan? Ben kendimden&nbsp;vazgeçeli çok oldu! Ya Reyyan benim olacak ya da kıyamet kopacak!”</p>

  <p style="text-align: justify;">***</p>

  <p style="text-align: justify;">Sessizliğimize yeniliyorduk. Geceye karışamayan zehirli çığlıklar sükûnetimizi yaralarken, insanoğlu olarak sadece susuyorduk. Bu hep&nbsp;böyleydi. Böyle olmaya da devam edecekti. Acının karşısında dilsiz&nbsp;kaldığımız müddetçe, yanlış anlaşılmaya devam edecektik. Reyyan’ın yaptığı&nbsp;da bundan ibaretti. Hastanede hamile olduğunu öğrendiğinden beri sadece&nbsp;susuyordu. Fırat’ın bu durumu yanlış anlayacağını bile bile tek kelime bile&nbsp;etmeden çıkıp eve gitmişti. “Ben yanlış bir şey yapmadım,” bile diyememişti.</p>

  <p style="text-align: justify;">Karanlığa bulanmaya meyletmiş gökyüzü yavaş yavaş griler çalarken bağrına, ince yağmurlar çiselemeye başlamıştı semada. Siyaha yakın gür&nbsp;saçlarını arkasına attı Reyyan. Sıdıka Hanım televizyon başında uyuyakalmış,&nbsp;Elif mutfakta akşam yemeğinden kalan bulaşıkları halletmekle meşguldü.&nbsp;Çalan kapıya bakmak ise Reyyan’a düşmüştü. Kapının her çalmışında içi&nbsp;ürpermiyor değildi Reyyan’ın. Azat’ın kendisini aradığını annesinden&nbsp;duymuştu. Onu burada kimsenin bulmayacağını bilse de, yine de tam&nbsp;anlamıyla rahat olamıyordu.</p>

  <p style="text-align: justify;">Endişeyle açtığı kapının ardında Fırat’ı görüp ilk başta derin bir oh çekse de hisleri yerini utanca bırakmış, yanakları bir anda kızarmıştı. Dün sabah&nbsp;hamile olduğunu, bu adamın ağzından duymuştu. Sonrası tam bir faciaydı.&nbsp;Yaşadığı şokun etkisiyle durumu bir müddet kabullenememiş ve apar topar&nbsp;gitmişlerdi hastaneden. Sıdıka Hanım ters bir şeyler olduğunu sezse de, yine&nbsp;bir şey sormamıştı. Zaten Zehra Hanım az biraz anlatmıştı Reyyan’ın&nbsp;başından geçenleri. En azından yalan bir evliliğe kurban gittiğini biliyordu.</p>

  <p style="text-align: justify;">“Ben anneanneme ilaç getirmiştim,” dedi Fırat elindeki eczane poşetini havaya kaldırarak. “Hastanede işim ancak bitti, geç saatte gelebildim.” İlaç&nbsp;bahaneydi, Reyyan’ın nasıl olduğunu merak ediyordu.</p>

  <p style="text-align: justify;">“İçeri gelsene,” dedikten sonra duraksadı Reyyan. “Ama Sıdıka Teyze uyuyor.”</p>

  <p style="text-align: justify;">“Boş ver, gelmeyeceğim.” İlaç poşetini Reyyan’a uzattı. “Sen bunu içeri koy ve dışarı gel. Konuşalım biraz.” Reyyan eve girip vestiyerin üzerine&nbsp;bıraktı ilaçları. Askılıktan aldığı kalın hırkayı üzerine geçirdikten sonra usul&nbsp;adımlarla çıktı evden.</p>

  <p style="text-align: justify;">Bahçedeki masanın önünde buldu Fırat’ı. Ona doğru adımlarını atarken, yağmur biraz daha artırmıştı hızını. Böyle durmaya devam ederlerse&nbsp;ıslanacaklardı. “Yağmur yağıyor,” dediğinde Fırat önünü dönmüş, elinde&nbsp;tuttuğu şemsiyeyi açmıştı. Reyyan o şemsiyenin altına girip girmeme&nbsp;konusunda oldukça kararsız kalsa da yağmur şiddetini artırınca Fırat’ın&nbsp;yanına doğru yürüdü. Fırat ıslanmak pahasına, Reyyan’ın üzerine tutmuştu&nbsp;zaten şemsiyeyi.</p>

  <p style="text-align: justify;">“Nasılsın?” diye sordu telaşla. “Daha iyi misin?”</p>

  <p style="text-align: justify;">Reyyan kafasını salladı. “İyi olmaya çalışıyorum.” Bu durumda ne kadar iyi olunabilirse o kadar iyiydi. Bir süre boyunca hamile olduğunu annesine dahi söyleyemeyecekti. Ta ki bu konuda kesin bir şey planlayana kadar.&nbsp;</p>

  <p style="text-align: justify;">“Neler olduğunu biliyorum Reyyan, Elif bana her şeyi anlattı.” Fırat’ın sözlerinin üzerine Reyyan’ın gözleri faltaşı gibi açıldı. İçinde Elif’e karşı bir&nbsp;kızgınlık tufanı anbean büyürken Fırat hissetmişçesine Reyyan’ın koluna&nbsp;dokundu. “Sakın Elif’e kızma. Ben ısrar ettim. Ayrıca sakın utanma, sen kötü&nbsp;bir şey yapmadın. Kararın ne olursa olsun, sana yardım edeceğim. Eğer&nbsp;bebeği aldırmak ister...”</p>

  <p style="text-align: justify;">Hırçın bir ses tonu böldü genç adamın sözlerini. Karşısındaki kızın kuzguni hareleri sarsıcı bir öfkeyle dolup taşıyordu. “Ne münasebet!” diye çıkıştı&nbsp;Reyyan. Varlığının şokunu atlatamadığı bebeğini içten gelen annelik&nbsp;güdüsüyle şimdiden sahiplenmişti. Elleri anında karnını sararken, “Hayır,”&nbsp;diye mırıldandı. “Ne olursa olsun, bebeğimden asla vazgeçmeyeceğim. Ben&nbsp;babasız çocuk büyüten ne ilk kadın olacağım ne de son.”</p>

  <p style="text-align: justify;">Fırat karanlıktan ötürü görünmeyeceğini bilse de hafifçe gülümsedi. “Senden beklediğim tam da bu, Reyyan. Çok güçlü bir kızsın.”</p>

  <p style="text-align: justify;">“Madem her şeyi biliyorsun, senden tek isteğim bu sırrımı saklaman.” Boynu büküldü çaresizce. Ses tonu da aynı şekilde çaresizdi. “Aramızda&nbsp;kalsın, olur mu?”</p>

  <p style="text-align: justify;">“Merak etme. Aramızda kalacak.” Gecenin sessizliğini bozan gürültü, Fırat’ın cebinde titreyen telefonuydu. Genç adam elini cebine attı. Açtığı&nbsp;telefona sadece, “Tamam,” dedikten sonra kapatıp tekrar cebine attı. “Benim&nbsp;gitmem gerek, acilen.” Elinde tuttuğu şemsiyeyi Reyyan’a uzattıktan sonra&nbsp;hızlı adımlarla uzaklaştı yanından. “Eve gir, dışarıda durma.”</p>

  <p style="text-align: justify;">Reyyan yanından hızla uzaklaşan adamın ardından, elinde sıkı sıkı tuttuğu şemsiyeyle kalakaldı. Fırat arabasına binip uzaklaşırken farların saçtığı ışıkta&nbsp;yavaş yavaş kaybolmuş, sokağı ürkütücü bir sessizliğe teslim etmişti.&nbsp;Fazlasıyla sönük sokak lambaları, geceyi aydınlatmaya yeterli olmuyordu.</p>

  <p style="text-align: justify;">Şimdi karanlığıyla baş başaydı Reyyan. Tıpkı ruhu gibiydi bulunduğu bu kasvetli gökyüzü. Semadan düşen hırçın yağmur taneleri şemsiyenin tepesini&nbsp;döverken Reyyan yerinden kıpırdamıyordu. Gözlerini yumdu yavaşça.&nbsp;Yağmurlara esir düşen gökyüzünün hüzünlü melodilerini dinledi sadece.&nbsp;Çünkü başka türlüsünü istemiyordu gönlü. Evin içindeyken tüm duvarlar&nbsp;üzerine üzerine geliyordu. Nefes alamıyordu çaresizliğin pençesinde&nbsp;kıvranırken.</p>

  <p style="text-align: justify;">Ah.</p>

  <p style="text-align: justify;">Böyle mi olacaktı ?</p>

  <p style="text-align: justify;">Böylesi haksızlık...</p>

  <p style="text-align: justify;">Derin düşüncelerin hezeyanında ne kadar kayboldu bilmiyordu. Bilinci ona düşman olmuşçasına kaçıktı. Ne denli yitik bir ruha sahip olduğunu idrak&nbsp;edemiyordu. O adam, Reyyan’ı mahvetmişti. Öyle ki, kelimelere mazhar&nbsp;olmayacak kadar. Usul usul yürüdü eve doğru. Elindeki şemsiyeyi öyle sıkı&nbsp;tutuyordu ki, titrettiğinin farkında bile değildi. Aynı zamanda gözyaşları da&nbsp;aheste aheste dökülüyordu. Hüzne mütemayil olan ruh hali, yine o günün&nbsp;sarsıcı anılarına bulandı.</p>

  <p style="text-align: justify;">Günaha bulandı her bir zerresi. Bir intikamın kirli elleri, tertemiz bir ruhu kirletti.</p>

  <p style="text-align: justify;">Elini kapının kulpuna attığı anda kolundan tutan bir kuvvetle irkildi. Sağanak yağmurun şiddetli sesi sokaktaki tek gürültüydü. Reyyan ürkerek&nbsp;arkasını döndüğünde avucunda sıkı sıkı kavradığı şemsiye yere düştü birden.</p>

  <p style="text-align: justify;">Kim olduğunu anlayamadığı bir erkeğin eli, Reyyan’ın tam bileğinden tutuyordu şimdi. Göremiyordu, yüzünün yarısını kapatan kapüşon,&nbsp;karşısındaki adamın suretini gece kadar karanlık bir hale getirmişti. Ama&nbsp;hissediyordu. Varlığına zarar olan bir koku, burun deliklerinden sızarak&nbsp;ciğerlerini sızlattığında idrak etti.</p>

  <p style="text-align: justify;">Şimdi havadaki tek koku, yağmurun toprağa karışan esrik kokusu değildi. Miran kokuyordu her yer. İhaneti ruhuna kazıyan adam kokuyordu. Hercai&nbsp;çiçeği kokuyordu. Ve Reyyan, ölüyordu.</p>
</body>
</html>
