<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">22</h2>

  <h2 id="sigil_toc_id_16" style="text-align: center;">YÂR KOKUSU</h2>

  <p style="text-align: justify;">Bilirsiniz, toprağa ve suya düşen cemre gibi, yüreğe kara bir sevda düştü mü, uykular gecenin şakağına namlusunu dayarlar. Bir de acı girince kalbin&nbsp;sokaklarına, o zaman haram olur uykular. Bu iki zıt kutup, aslında bir&nbsp;bütündür. Ayrılamazlar. Tıpkı birbirine zıt olan her şeyin, asla birbirinden&nbsp;kopamadığı gibi. Deniz ve gökyüzü gibi, bulut ve yağmur gibi, güneş ve ay&nbsp;gibi. Acı ve aşk da böyledir. Aynı yürekte, sırasıyla hemhal olurlar.</p>

  <p style="text-align: justify;">Eğer siz de olmayacak bir sevdanın ellerine teslim etmişseniz yüreğinizi, bilirsiniz, çok acıtır.</p>

  <p style="text-align: justify;">Günler sonra hapsolduğu evden çıkmış olduğuna inanamıyordu. Öyle ki bir daha özgür olamayacağını, o adamın kanatları altında nefes alarak yaşamaya&nbsp;devam edeceğini sanıyordu.</p>

  <p style="text-align: justify;">Sabahın erken saatlerinde Miran evden çıkmadan önce Reyyan onun karşısına geçip evde çok sıkıldığını, Elif’i özlediğini ve Sıdıka Hanım’ın&nbsp;evine gitmek istediğini dile getirmişti. İlk başta beklediği tepki, Miran’ın&nbsp;bunu kaşlarını çatarak reddetmesi ve böyle bir şeyin asla mümkün&nbsp;olmayacağını söylemesiydi. Fakat beklediğinin aksi olmuştu, Miran hiç itiraz&nbsp;etmemişti. İşe giderken Reyyan’ı Sıdıka Hanım’ın evine bırakacağını,&nbsp;dönüşte de alacağını söylemişti.</p>

  <p style="text-align: justify;">Sıdıka Hanım’ın evinin önünde Miran arabayı durdurduğunda bakışları boş ve dümdüzdü. “Eğer gitmek istersen, bugün serbestsin,” demişti Miran,&nbsp;Reyyan hâlâ şaşkınken. Sonra dışarı çıkıp arabanın kapısını açmıştı. “Artık&nbsp;ensende değilim Reyyan. Ne seni izleyen biri olacak etrafında ne de yüzünü&nbsp;görmekten nefret edeceğin bir adam.” Ardından cebinden çıkardığı telefonu&nbsp;Reyyan’a uzatmıştı. “Ben senin nefretinde boğulmak istemiyorum artık.”</p>

  <p style="text-align: justify;">Reyyan günler öncesinde Miran’ın el koyduğu telefonunu avuçlarının arasına alırken, Miran eğilip alnına buse kondurmuştu. “Sen artık hürsün.&nbsp;Yine de tek isteğim, akşam seni almaya geldiğimde beni bekliyor olman.”</p>

  <p style="text-align: justify;">Reyyan eve girene kadar arkasından bakmış, sonra da gerçekten gitmişti. Reyyan hâlâ inanamıyor olsa da Miran’ın attığı bu adım onu çok mutlu&nbsp;etmişti. Önce Sıdıka Hanım ile sohbet etmiş, Elif’in gelmesini beklerken&nbsp;annesini aramıştı. Azat’ı sormaya ne dili varmıştı ne de yüreği. Başına&nbsp;gelenleri kısaca annesine anlatmış, Miran’la birlikte kalmak istediğini&nbsp;söylemişti.</p>

  <p style="text-align: justify;">Zehra Hanım ise kararı kızına bırakmıştı. Kızının hamile olduğunu bilmiyordu. Reyyan, Miran dahil bir süre kimseyle paylaşmayacaktı bunu.&nbsp;Şimdilik sadece Elif ve Fırat biliyordu. Onlar da kimseye söylemeyeceklerdi.</p>

  <p style="text-align: justify;">Reyyan’ın annesini ikna etmesi zor olmuştu. Neticede kızının bir tehlikenin kollarında olduğunu bilen hiçbir anne sakin kalamazdı. Reyyan için artık&nbsp;hiçbir yer tekin değildi. Ne Mardin, ne İstanbul.</p>

  <p style="text-align: justify;">“Heyecanlı mısın?” diye sordu Elif, tatlı tatlı gülümseyerek. Reyyan utangaç bir tavırla evet anlamında kafasını salladı.</p>

  <p style="text-align: justify;">“Peki ya mutluluk? O nerede?”</p>

  <p style="text-align: justify;">Bilmiyorum der gibi dudak büktü Reyyan. “O henüz benden çok uzak bir his.” Ellerini karnına hafifçe bastırdığında heyecandan duracak gibiydi kalbi.&nbsp;Bu yaptığı delilikti. Belki bir yerlerde Miran onu izliyor olabilirdi. Yine de&nbsp;Miran onu Sıdıka Hanım’ın evinde bilirken Reyyan, o evden çıkmış ve soluğu&nbsp;hastanede almıştı. Bir an önce içindeki canlıyla tanışmak isteyen delidolu bir&nbsp;anneydi o. Bir kadın, içindeki canlıyı hissettiği an anne olurdu.</p>

  <p style="text-align: justify;">“Nasıl davranıyor sana?” Elif’in sorusu Reyyan’da fenalık uyandırdı. “Sabahtan beri anlatıyorum ya Elif, neden sorup duruyorsun ki?”</p>

  <p style="text-align: justify;">Elif en çok da Gönül ile ilgili detaya takılmıştı. “Ah Reyyan,” diyerek iç çekti. “O gün ben orada olacaktım ki gününü görecekti o kadın. Nasıl öyle&nbsp;saldırabilir sana? Ya bebeğine bir şey olsaydı?”</p>

  <p style="text-align: justify;">“Olmadı,” dediğinde sinir olmuş bir halde kafasını eğdi Reyyan. “Ayrıca saldıran sadece o değildi. Ben de resmen kendimi kaybettim o gün.”</p>

  <p style="text-align: justify;">“O kadına en başından beri ısınamamıştım zaten. Sanki bu işte bir terslik olduğunu ta o zamanlar hissetmiştim.” Reyyan bu konuların onu ne kadar&nbsp;sıktığını, konuşmak istemediğini söylese de Elif susacak gibi değildi.</p>

  <p style="text-align: justify;">“Ne zaman boşanacaklar peki?” Merakla baktı Reyyan’ın yüzüne Elif. “Madem Miran affedilmek istiyor, karısından bir an önce ayrılmalı değil mi?&nbsp;Yoksa sana yalan mı söylüyor?” Elif sorduğu soruların ardından cevap&nbsp;beklemeksizin derin bir of çekti. “Of, o adama bir türlü güvenemiyorum&nbsp;Reyyan!”</p>

  <p style="text-align: justify;">Reyyan’ı çektiği şu çileden kurtaran şey, onlara yaklaşan Fırat oldu. Elleri beyaz önlüğünün cebinde yanlarına gelirken Reyyan eli ayağı birbirine&nbsp;dolaşarak kalktı ayağa. Fırat’ı en son gördüğü gün, Miran’dan afili bir&nbsp;yumruk yediği gündü. Yanaklarının kızarmasına engel olamıyordu çünkü&nbsp;fazlasıyla mahcuptu.</p>

  <p style="text-align: justify;">Reyyan’ın bir şey söylemesine fırsat vermeden aralamıştı Fırat dudaklarını.</p>

  <p style="text-align: justify;">“Nasılsın?” oldu ilk sorusu. Reyyan karşısındaki genç adamın yüzüne bakamıyordu utançtan. “Ben üzgünüm,” dedi sessizce. “Onun adına, senden&nbsp;çok özür dilerim.”</p>

  <p style="text-align: justify;">Fırat ise gülümsedi. Kin tutmayan, engin bir yüreğe sahipti. “Ben böyle şeyleri pek kafama takmıyorum Reyyan. Lütfen sen de o adamın&nbsp;yaptıklarından utanmaktan vazgeç.” Reyyan’ın ne denli üzgün olduğunu&nbsp;görebiliyordu. “Şimdi tekrar soruyorum,” dedi merakla. “Nasılsın?”</p>

  <p style="text-align: justify;">“İyiyim,” diye mırıldandı Reyyan kafasını yerden kaldırırken.</p>

  <p style="text-align: justify;">“Emin misin?” diye sordu Fırat. İyi olduğuna inanası gelmiyordu pek. Çünkü yanından zorla götürülmüştü. “Dağ başında yaşamıyoruz Reyyan.&nbsp;Eğer o adamın yanında kalmak istemiyorsan ve sana kötü davranıyorsa bir&nbsp;şekilde halledebiliriz.”</p>

  <p style="text-align: justify;">Reyyan, “Hayır,” diye ellerini kaldırdı. “Benim için endişelenmeyin artık. Kimsenin bu işe karışmasını istemiyorum.” Bu bir kızgınlık ya da istek&nbsp;değildi. Fırat da üstelemedi. Zaten Reyyan’ın gözlerinden okunuyordu,&nbsp;Miran’ın yanında kalmak için ne denli istekli olduğu.</p>

  <p style="text-align: justify;">“Peki,” dedi Fırat, gözleri Reyyan’ın karnına kayarken. “Sırrımız hâlâ saklı mı?”</p>

  <p style="text-align: justify;">Reyyan gözlerini önce Elif’e, ardından Fırat’a çevirdi. “Evet, bir süre daha sadece üçümüz bileceğiz.”</p>

  <p style="text-align: justify;">“Ne zamana kadar saklamayı düşünüyorsun?”</p>

  <p style="text-align: justify;">Reyyan, “Saklayabildiğim kadar,” dediğinde, Fırat gülümsedi. “İki ay içinde karnın büyümeye başlayacak.”</p>

  <p style="text-align: justify;">“Merak etmeyin,” dedi Reyyan. “Ben o zamana kadar bir karar almış olacağım.”</p>

  <p style="text-align: justify;">“İyi o zaman, hadi geçelim.” Elini uzatıp hastanenin uzun koridorunu gösterdi. “Nilgün Hanım bizi bekliyor.”</p>

  <p style="text-align: justify;">Reyyan ve Elif, Fırat’ı takip ederek uzun koridorun sonundaki odanın önünde durdular. Fırat kapıyı bir kez çalıp içeri girdi. Girişte asistan bir kız&nbsp;oturuyordu. Fırat’ı görünce ayağa kalktı. “Nilgün Hanım sizi bekliyor Fırat&nbsp;Bey.”</p>

  <p style="text-align: justify;">Fırat ise işi espriye vurdu. “Beni değil,” dedi Reyyan’ı göstererek. “Reyyan Hanım’ı bekliyor.”</p>

  <p style="text-align: justify;">“Buyurun Reyyan Hanım.” Asistan, odanın içindeki diğer kapıyı gösterdi. Reyyan heyecan ve endişeyle kapıya doğru bir adım attığında Elif, “Burada olacağım,” diyerek gülümsedi.</p>

  <p style="text-align: justify;">Hamile olduğunu öğrendiğinden beri hastaneye bir türlü gelememiş oluşunun sıkıntısı vardı Reyyan’ın üzerinde. Ya bebeğine iyi bakamadığı için&nbsp;ona bir şey olmuşsa? Tüm bu zaruri hislerin nezdinde kapıyı aralayıp odadan&nbsp;içeri girdiğinde, kırk yaşlarında alımlı bir kadının ona bakarak gülümsemesi&nbsp;sıkıntısını bir nebze ferahlattı.</p>

  <p style="text-align: justify;">“Gel Reyyan,” dedi kadın. Sanki onu tanıyormuşçasına samimi bir tavır sergilemesi Reyyan’ı hoşnut etti. Üzerindeki gerginliği tamamen atarak&nbsp;oturdu karşısına.</p>

  <p style="text-align: justify;">Kadın, “Kaç haftalık hamilesin?” diye sorduğunda, Reyyan daha önce yapmış olduğu hesabın sonucunu söyledi. “Yedi sanırım.”</p>

  <p style="text-align: justify;">“Kontrole ilk defa mı geliyorsun?”</p>

  <p style="text-align: justify;">Sıkıntıyla salladı kafasını. “Daha önce hiç vaktim olmadı.” Doktor, Reyyan’ın belli başlı sıkıntılarla mücadele ettiğini biliyordu. O yüzden fazla&nbsp;soru sormak istemedi. “Tansiyonuna ve kilona bakalım önce, sonra&nbsp;ultrasonografiye bakacağız.”</p>

  <p style="text-align: justify;">Tansiyon ve kilo ölçümü bittiğinde gerginlikle yattı yatağa Reyyan. Kalbi öyle şiddetli gümbürdüyordu ki neredeyse düşüp bayılacaktı. Doktorun&nbsp;karnına sürdüğü soğuk jelle irkilse de gıkını çıkarmadı. Kadının gözleri birkaç&nbsp;dakika boyunca ekranda oyalanırken Reyyan da pürdikkat seyrediyordu. Her&nbsp;ne kadar bir şey anlamıyor olsa da heyecanı ve merakı diz boyuydu.</p>

  <p style="text-align: justify;">“Her şey yolunda görünüyor,” diyerek kopardığı havlu peçeteyi karnını silmesi için Reyyan’a uzattı kadın. Masasına geçerken konuşmaya devam etti.&nbsp;“Şimdi birkaç test yapacağız. Ancak kontrollere daha sık gelmelisin. Bebeğin&nbsp;gelişimi için oldukça önemli bir dönemdesin. Yediğine içtiğine, uyku&nbsp;düzenine ve sağlığına çok dikkat etmen gerekir.” Doktor Hanım öğüt verici&nbsp;konuşmasına devam ederken Reyyan dalıp gitmişti. Kontrol için bir daha ne&nbsp;zaman gelebileceğini bilmiyordu. Daha da önemlisi, bebeği Miran’a&nbsp;söyleyebilecek miydi?</p>

  <p style="text-align: justify;">Doktorun odasından elinde bir listeyle ve gönül rahatlığıyla ayrıldı. İçi ferahlamıştı. Bebeğinin sağlıklı olması yüzünü güldüren yegâne sebepti. Elif&nbsp;ve Fırat onu görünce oturdukları yerden kalktılar, hep birlikte odadan&nbsp;ayrıldıklarında Reyyan, Fırat’a gülümsedi. “Her şey yolunda,” dedi minnetle.&nbsp;“Ve her şey için, çok teşekkür ederim.”</p>

  <p style="text-align: justify;">Hastanede işleri biter bitmez, Fırat onları bir taksiye bindirip eve yollamıştı.</p>

  <p style="text-align: justify;">Akşam olmak üzereydi ve Miran’ın gelmesine az zaman kalmıştı. Reyyan hiçbir sorun olmadan hastaneye gidip gelebildiğine de, Miran’ın onu burada&nbsp;sorgusuz sualsiz bırakıp gitmesine de hâlâ şaşkındı. Fakat içinde büyüyen&nbsp;canlının sağlıklı olması, günlerdir çektiği tüm sıkıntıların üzerine kara bir&nbsp;çizgi çekmişti.</p>

  <p style="text-align: justify;">Şimdi Reyyan eşyalarını topluyordu. Az da olsa bu evde yaşamış, yaşlı bir kadının sofrasına ortak olmuştu. Sıdıka Hanım her ne kadar bunu vefa borcu&nbsp;olarak görse de Reyyan kendisinin yük olduğunu düşünmüştü hep. Elinde&nbsp;değildi, çok ince düşünen naif bir ruha sahipti.</p>

  <p style="text-align: justify;">Reyyan gittikten sonra Elif de bu evde kalmamış, öğrenci yurduna geri dönmüştü. Onun da İstanbul’da kendisine göre bir çevresi ve yaşantısı&nbsp;olmuştu. Üstelik artık Reyyan’ın İstanbul’da yaşaması, genç kızın bu şehri&nbsp;iyice benimsemesine neden oluyordu.</p>

  <p style="text-align: justify;">Kapının çalınmasıyla Reyyan elindekileri bırakıp odadan ayrıldı. Miran’ın geldiğini hissedebiliyordu. Yanılmamıştı da. Kapının ardında gördüğü yüz&nbsp;Miran oldu. O an Miran’ın yüzünde anlamsız fakat bir o kadar da anlamlı bir&nbsp;tebessüm gezindi. Reyyan’a gitmesi için bir şans vermişti ama genç kadını&nbsp;burada bulunca yeniden doğmuş gibi sevindi. Reyyan giderse ölürdü Miran&nbsp;fakat Reyyan’ın onu zorba bir adam gibi görüp nefret etmesi daha beterdi.&nbsp;Şimdi ise dünyalar onun olmuştu. Elini kapının pervazına yaslarken, iki yana&nbsp;açıldı dudakları. Reyyan’ı eriten o tebessümü, çattığı kaşları kadar&nbsp;yakışıyordu yüzüne.</p>

  <p style="text-align: justify;">“Ben çok şanslı bir adamım.” Ses tonunda birçok duygunun silsilesi titreşiyordu. Mutluydu işte, nasıl tarif edilirdi ki? “Sense çok iyi bir kadınsın.”</p>

  <p style="text-align: justify;">Reyyan o an istemsizce gülümsediğini fark edip tebessümünü anında sildi dudaklarından. “Bundan kendine bir anlam çıkarma,” dedi ifadesiz tutmaya&nbsp;çalıştığı sesiyle. “Gidecek bir yerim yok.” Parmağını kaldırıp Miran’ın&nbsp;üzerine dikti. “Bundan da sana muhtaç olduğum anlamını çıkarma.” Her ne&nbsp;kadar ciddiyete bürünse de Miran hâlâ gülümsüyordu. Reyyan kaşlarını çattı.&nbsp;“Neden gülüyorsun?”</p>

  <p style="text-align: justify;">“Çünkü başaramıyorsun,” dedi Miran. “Sevgini saklayamıyorsun. Dudakların inkâr ederken, gözlerin beni sevdiğini haykırıyor.”</p>

  <p style="text-align: justify;">Reyyan afallamış bir surat ifadesiyle dudaklarını kıvırdı. “Özgüvenine hayranım.”</p>

  <p style="text-align: justify;">Öyle dalmışlardı ki kapının önünde olduklarının farkında değillerdi. Sıdıka Hanım, Reyyan’ın arkasında belirince Miran aptal sırıtışını yüzünden silip bir&nbsp;anda ciddileşti. Bu kadının, kafalarından aşağı su döktüğü anı unutamıyordu.</p>

  <p style="text-align: justify;">“Öyle kapıda mı dikileceksiniz?” diye sordu aksi sesiyle Sıdıka Hanım. “Geçseniz ya içeri.”</p>

  <p style="text-align: justify;">Reyyan kafasını salladı. Miran’ın günler öncesinde sürekli kovulduğu eve şimdi misafir gibi girmesi tuhaf kaçardı. “Yok, biz gidelim.”</p>

  <p style="text-align: justify;">“Ben anlamam,” dedi Sıdıka Hanım itiraz istemeyen sesiyle. “Bir sürü yemek yaptım sizin için. Hadi geçin içeriye.” Reyyan ve Miran kararsız&nbsp;gözlerle bakışmaya devam ederken Sıdıka Hanım yeniden araya girdi. “Hatta&nbsp;arayın diğer çocuğu, o da gelsin. Üzerinize su döktüğüm günden beri vicdan&nbsp;azabı çekiyorum.”</p>

  <p style="text-align: justify;">Aynı masada oturan Miran, Reyyan, Elif, Arda ve Sıdıka Hanım akşam yemeği yiyorlardı. Yaşlı kadının ısrarını kıramamıştı kimse. Arda bile evinden&nbsp;çıkıp gelmek zorunda kalmıştı. Ne Miran’ın ne de Arda’nın gözlerini yerden&nbsp;kaldırıp Sıdıka Hanım’ın yüzüne bakabildiği söylenemezdi. İkisi de&nbsp;utanıyordu. Neticede bir hafta boyunca rahatsız etmişlerdi kadını.</p>

  <p style="text-align: justify;">Sıdıka Hanım’ın Miran’ı misafir etmekteki esas sebebi Zehra Hanım’dı. Bu akşam yemeği, Reyyan’ın annesinin isteğiydi. Sıdıka Hanım’ı arayarak Miran&nbsp;ve Reyyan’ı yakından gözlemlemesini rica etmişti. Ne de olsa Mardin’den&nbsp;İstanbul’u gözetleyecek hali yoktu Zehra Hanım’ın. Bunu ancak yapsa yapsa,&nbsp;vefalı dadısı yapardı. Böylelikle içi bir nebze olsun rahat edecekti. Sıdıka&nbsp;Hanım’ın gözleri Miran’ın üzerinden ayrılmıyordu.</p>

  <p style="text-align: justify;">“Söyle bakalım,” dedi sinsi gözlerle Miran’ı incelerken. “Reyyan’a gözün gibi bakacak mısın?”</p>

  <p style="text-align: justify;">Reyyan kulaklarına kadar kızardı. “Sıdıka Teyze,” dedi uyaran sesiyle. “Neler söylüyorsun?” Sanki çok normal bir evlilikleri varmış gibi, bu soru&nbsp;Reyyan’a çok garip gelmişti.</p>

  <p style="text-align: justify;">Gözlüğünün üzerinden aksi bakışlarını Reyyan’a yollayan kadın, “Sen sus!” diye sert çıkınca Arda sessiz sessiz kıkırdamaya başladı. Tabii bu durum&nbsp;Sıdıka Hanım’ın gözlerinden kaçmadı. “Sen neye gülüyorsun?” Miran arada&nbsp;kaynamış oldu.</p>

  <p style="text-align: justify;">Arda anında ciddileşti. “Hiç, hiçbir şey.” Gözleri istemsizce karşısında oturan kızı, Elif’i buldu. Geldi geleli Elif bir Miran’a, bir kendisine ters&nbsp;bakışlar atıyordu.</p>

  <p style="text-align: justify;">“Sen kaç yaşındasın?” diye sordu Sıdıka Hanım, Arda’ya.</p>

  <p style="text-align: justify;">“Yirmi altı,” dedi Arda sessizce. Miran ile aynı yaştalardı.</p>

  <p style="text-align: justify;">“Kocaman adam olmuşsun. Ne zaman evleneceksin?” diye adeta azarladı Sıdıka Hanım.</p>

  <p style="text-align: justify;">Arda belli belirsiz gülümsedi. “Henüz düşünmüyorum öyle bir şeyi.”</p>

  <p style="text-align: justify;">“Ah zamane gençleri,” diyerek iç çekti kadın. “Benim Fırat yirmi yedi yaşına geldi de bir evlenemedi. Mürüvvetini göremeden gideceğim bu&nbsp;dünyadan.”</p>

  <p style="text-align: justify;">Dördünün de ağzından aynı anda çıkmıştı “Allah korusun” kelimeleri. Sıdıka Hanım hepsine teker teker baktı. “Elbet gideceğim bir gün. Dünyaya&nbsp;çivi çakacak halim yok ya!”</p>

  <p style="text-align: justify;">Bol imalı ve laf sokmalı bir yemeğin ardından Reyyan ve Elif sofrayı toplamış, ardından bulaşıkları bahane ederek mutfağa kaçmışlardı. Şimdi&nbsp;Miran’la Arda, salonda Sıdıka Hanım’ın çenesine maruz kalıyordu.</p>

  <p style="text-align: justify;">“İçimin yağları eriyor,” diye kıkırdadı Elif. “Sıdıka Teyze’ye helal olsun gerçekten. İkisini de gömdü.”</p>

  <p style="text-align: justify;">“Miran eve girdiğine eminim ki pişman olmuştur,” diye gülümsedi Reyyan. Mutfaktaki son bulaşığı da hallettikten sonra ellerini havluyla kuruladı.&nbsp;“Kalkalım artık, geç oldu.”</p>

  <p style="text-align: justify;">“Haklısın,” dedi Elif. “Benim daha ders çalışmam gerekiyor.”</p>

  <p style="text-align: justify;">“Nasıl döneceksin?”</p>

  <p style="text-align: justify;">“Taksiyle dönerim.”</p>

  <p style="text-align: justify;">Elif’le salona geçtiklerinde hiç oturmadan gitmek istediğini dile getirdi Reyyan. Miran ve Arda bu atağı bekliyormuşçasına anında ayağa kalktılar.&nbsp;Sıdıka Hanım, pancar gibi kızaran suratlarına baktıkça bıyık altından&nbsp;gülümsüyordu. Kabanlarını giyip dışarı çıktıklarında Elif taksiyi aramaya&nbsp;koyuldu. Reyyan ise onu taksiyle göndermeye razı değildi. Akşam vakti bir&nbsp;kadın için tehlikeli bir durumdu bu.</p>

  <p style="text-align: justify;">Yüzünde Sıdıka Hanım’dan kurtulmanın verdiği mutluluk olan Miran arabasına doğru yürürken Reyyan durdurdu onu. “Elif’i de kaldığı yurda&nbsp;bırakabilir miyiz?” diye rica etti. Ricası Miran için emirdi ama Reyyan bunun&nbsp;farkında değildi.</p>

  <p style="text-align: justify;">Miran, “Tabii,” diye gülümsediğinde, Elif kaşlarını çatarak reddetti. “Gerek yok, ben taksiyle giderim.”</p>

  <p style="text-align: justify;">“Elif, yapma Allah aşkına. Akşam vakti bir başına taksiyle mi gideceksin?” dedi Reyyan.</p>

  <p style="text-align: justify;">Miran da Reyyan’ı onayladı. “Böyle bir şeye izin vermem,” dedi. “Nereye gideceksen bırakayım seni.”</p>

  <p style="text-align: justify;">“Siz gidin,” diye araya giren Arda bu görev için çok istekli görünüyordu. “Elif’i ben bırakırım.”</p>

  <p style="text-align: justify;">Elif’in suratı büsbütün asıldı Arda’ya dönerken. “Ne münasebet? Tanımadığım bilmediğim bir adamın arabasına binmem ben.”</p>

  <p style="text-align: justify;">Arda kollarını birbirine kenetleyip şaşkınca baktı Elif’e. “Korkma, seni yemem. Hanım evladıyım ben bir kere.” Sözlerinin ardından somurta somurta&nbsp;arabasına yürüdü. “Ne halin varsa gör. Çok meraklın değilim zaten.”</p>

  <p style="text-align: justify;">Belli etmemeye çalışsa da epey bozulmuştu Arda. Arabasının kapısını açmadan evvel Miran’a ve Reyyan’a bakarak, “İyi akşamlar,” dedi. Gözleri,&nbsp;ona tepeden bakan kıza döndüğünde kısıldı ve suratını buruşturdu. “Sana iyi&nbsp;akşamlar değil.”</p>

  <p style="text-align: justify;">Arda arabasına binip uzaklaştığında, Elif de Miran’ın arabasına bindi. Sessiz sakin bir yolculuğun ardından Elif’i kaldığı yurda bırakıp nihayet&nbsp;kendi evlerine gelebilmişlerdi.</p>

  <p style="text-align: justify;">Bu evin kapısından ilk girişi değildi Reyyan’ın. Ama ilk kez giriyormuşçasına içi titriyordu. İlk girdiği gün tüm hayal kırıklarını bu evin&nbsp;duvarlarına çizmiş, gözyaşlarını ona yabancı olan yastıklara akıtmıştı. Fakat&nbsp;şu an bir yabancılık hissetmiyordu.</p>

  <p style="text-align: justify;">Alışıyordu sanırım. Ya da alışmak istiyordu.</p>

  <p style="text-align: justify;">Sonuçta hiçbir kadın, ömrünü avuçlarına bıraktığı bir adam tarafından düğünün ertesi günü terk edilmek istemezdi. Daha sonra o adam, karşısına&nbsp;pişmanlığın kor alevlerinde yana yana çıktığında, gardını düşüren bir sevdaya&nbsp;sırt çeviremezdi.</p>

  <p style="text-align: justify;">Ah. Bir de bu kırgınlık olmasaydı, ne olurdu? Kimsesiz yüreği bu kadar sızlamak zorunda mıydı?</p>

  <p style="text-align: justify;">Kırgınlık hep bakiydi. Öyle bir kırgınlık ki, o okyanus bakışlara her daldığında yüreğinde fırtınalar kopuyordu. Tıpkı şu an olduğu gibi. Reyyan&nbsp;odasına gitmek üzere arkasını döndüğünde, Miran sol elinin parmaklarından&nbsp;tutmuştu nazikçe. Duraksadı. Miran’ın ona adım adım yaklaştığını saçlarına&nbsp;vuran nefesinden hissetmişti.</p>

  <p style="text-align: justify;">İşte yine başlıyordu. Bir nefes kadar yakın, bir can kadar uzak olan sevdasıyla darmaduman edecekti Reyyan’ı. Hercaiydi o, bir bakışıyla&nbsp;bitirecekti kardelenini. “Teşekkür ederim,” diye fısıldadı kulağına Miran.</p>

  <p style="text-align: justify;">“Benimle kaldın, bu adamı terk etmedin.”</p>

  <p style="text-align: justify;">Reyyan suskundu. Miran burnunu Reyyan’ın saçlarına gömdüğünde usulca kapandı gözkapakları kadının. Zaman dursun istiyordu şimdi. Tüm gururunu&nbsp;bir kenara bırakarak bu adamın kadını olmak istiyordu.</p>

  <p style="text-align: justify;">Tüm inkârlar boşaydı. Bir haykırış paralandı dudaklarında sessizce. “Yapma...”</p>

  <p style="text-align: justify;">“Asıl sen yapma.” Miran’ın sesi boğuktu. İçli bir serzeniş firar etti nefesiyle birlikte. Kendisini kaybediyordu Reyyan’ın kokusunun bağrında. Dudaklarını&nbsp;boyun girintisine gömdü. “Bu şekilde ölsem, yemin ederim gam yemem.”&nbsp;Adını andı sessizce. “Reyyan,” dedi. “Beni yakıyorsun.”</p>

  <p style="text-align: justify;">Ellerini Reyyan’ın karnına dolayarak kendi bedenine çekti kadını. “Sen benim helalimsin,” diye fısıldadı kulağına. “Ben bu aşkın yüzünü harama&nbsp;değdirsem de, bu gerçek değişmeyecek. Yakında,” diyerek soluklandığında&nbsp;Miran, hiç olmadığı kadar emindi kendisinden. “Beni sensizliğe mahkûm&nbsp;eden tüm prangalarımdan kurtulacağım. Ben o kadını hiçbir zaman&nbsp;sevmedim. Hiç kimse, senin dokunduğun gibi dokunmadı içime. Bu yüreğin&nbsp;kapıları bir sana açık. Aklım kaçık, yüreğim bir sana yanık.” Saçlarından öptü&nbsp;uzunca. Ve bir kez daha, “Yakında,” diye tekrar etti. “Yalan evliliğimizi&nbsp;gerçeğe döndüreceğim. Söz veriyorum, soyadımı sen taşıyacaksın.”</p>

  <p style="text-align: justify;">Reyyan bu sözlerin kendisini kandırmasını istemiyordu ama deli divane yüreği sırılsıklam oluyordu her seferinde. Miran’ın kollarından sıyrılmak için&nbsp;bulunduğu girişim dahi isteksizlik kokuyordu. Zaten Miran bırakmadı onu.&nbsp;Avuçlarına siper ettiği elleri sımsıkı kavradı. “Gel benimle.”</p>

  <p style="text-align: justify;">Merdivenleri çıkarken Reyyan çaresizce takip etti arkasından. Tüm itiraz cümlelerini dudaklarında kurutmuştu bu adam. Öyle bir bakıyordu ki&nbsp;gözlerine, öl diyordu kendine. Öl be Reyyan.</p>

  <p style="text-align: justify;">Günler boyu yalnızlığıyla hemhal olan, bir de yerli yersiz kavgalarına şahit olan odanın kapısı hafifçe aralandı. Usulca içeriye süzüldü iki beden. Miran&nbsp;gözlerini Reyyan’dan ayırmazken, Reyyan bakışlarını sağda solda gezdiriyor,&nbsp;ağlamamak için verdiği savaşta dudaklarını parçalıyordu.</p>

  <p style="text-align: justify;">Miran’ın ellerini yüzünde hissetti Reyyan. Soluğu kesildi, solu, soluğuna düşman kesildi. Yüreği bu adamı affediyor muydu yoksa? Neyin nesiydi bu&nbsp;pervasız kalp çarpıntısı? Nerede kalmıştı düşlerini katleden hakikatler? Tek&nbsp;bir gerçek vardı. Kilit vurduğu aşkın kapılarını yeniden aralamasına sebep&nbsp;olan tek şey, münasebetsiz okyanus bakışlardı.</p>

  <p style="text-align: justify;">Bir de kokusu. Tüm dünyaya yüz çevirtirdi kokusu. Boşuna divane olmazdı ki maşuklar. Delirtirdi yâr kokusu.</p>

  <p style="text-align: justify;">Miran, “Biliyor musun?” diyerek dudaklarını yanağında gezdirdiğinde Reyyan bir kere daha yumdu gözlerini. “Sen varken de, sen yokken de&nbsp;ölüyorum ben. Şarkılar yalan söylemiyor...” Elleriyle Reyyan’ın yüzünü&nbsp;sardı.</p>

  <p style="text-align: justify;">“Bir sevmek, bin defa ölmek demekmiş.</p>

  <p style="text-align: justify;">Aşkın şarabından bilmeden içtim,</p>

  <p style="text-align: justify;">Sevda yolundan bilmeden geçtim,</p>

  <p style="text-align: justify;">Aşkın bir alevmiş yâr yâr,</p>

  <p style="text-align: justify;">Bir ateş parçası,</p>

  <p style="text-align: justify;">Bilmeden gönlümü, ateşe verdim. ”*</p>

  <p style="text-align: justify;">Miran’ın ses tonu muydu Reyyan’ın gönlünü bu denli yakıp kavuran, yoksa şarkının sözleri miydi? Reyyan ezbere bildiği bir şarkıyı ilk defa böyle&nbsp;etkilenerek dinliyordu. Üstelik hak veriyordu. Bir sevmek, bin defa ölmek&nbsp;demekti.</p>

  <p style="text-align: justify;">Sessizliğin baki olduğu karanlık odaya sokak lambasının fersiz ışığı düşüyordu sadece. Miran, Reyyan’ın ellerinden tuttu. Bu gece yalnız&nbsp;uyuyabilecek kadar güçlü değildi. Reyyan ise itiraz edebilecek kadar kızgın&nbsp;değildi. Yatağa oturduğunda, dizlerine koydu başını sevdiği adam. İçi yandı,&nbsp;titredi, paramparça oldu.</p>

  <p style="text-align: justify;">“Uyut beni Reyyan,” diye fısıldadı Miran çaresizce. “Sadece bu dizlerde uyumayı isteyecek kadar çok sevdim seni. Biliyorum, delilik bu bendeki.”&nbsp;Sustu. Elleriyle sahiplenircesine tuttu dizlerinden. Gözlerini yumdu uzun&nbsp;zaman sonra huzurla.</p>

  <p style="text-align: justify;">“Ne yaparsam yapayım, yine sana muhtacım... ”</p>
</body>
</html>
