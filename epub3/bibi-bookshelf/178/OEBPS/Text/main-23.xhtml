<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">21</h2>

  <h2 id="sigil_toc_id_15" style="text-align: center;">DİLENCİ</h2>

  <p style="text-align: justify;">Mardin</p>

  <p style="text-align: justify;">Genç adam, onu küle çeviren acıyla birlikte döndü Mardin’e. Gecesinde ona birbirinden deli yaralar bahşeden şehri gerisinde bırakmıştı. Onun tek derdi&nbsp;artık, yüreğindeki uhrevi sancılarla başa çıkabilmek olacaktı. Topraklarının&nbsp;kokusunu içine çekti, uzun uzun... Ciğerlerine dolan o çok sevdiği toprak&nbsp;kokusu dahi, içindeki yaraya deva olmuyordu. Yanıyordu Azat. Bir adamın&nbsp;yüreği bir kadın için ne kadar yanabilirse, o kadar yanıyordu.</p>

  <p style="text-align: justify;">Midyat’ta sabah olmak üzereydi. İstanbul defterini kapatıp Mardin’e Reyyan’sız döndüğüne inanamıyordu Azat. Üzerine kara bir çizgi çekmişti&nbsp;tüm köhne umutlarının. Bundan sonra Reyyan yoktu. Aslında hiç olmadığı&nbsp;gibi. Ne adları geçecek ne de yüz yüze geleceklerdi bu saatten sonra. Azat,&nbsp;Reyyan’a Mardin’i yasak etmişti!</p>

  <p style="text-align: justify;">Konağa doğru yol alırken içi içini yiyordu. Amcasını ve babasını karşısına alarak düşmüştü İstanbul yollarına. Ve ne olursa olsun, Reyyan’la birlikte&nbsp;döneceğine dair yemin etmişti. Yalan olan yemininin öfkesiyle avuçlarını&nbsp;birbirine hiddetle bastırdı. Hakikat buydu işte. Reyyan, Miran’ı gurursuz&nbsp;seviyordu ve hep de sevecekti. Neden böyle zordu kabullenmesi?</p>

  <p style="text-align: justify;">Onuru tiksinerek yüz çevirirken bu aşka, yüreğinin hâlâ dilenci gibi o aşkı dilenmesi. Neden?</p>

  <p style="text-align: justify;">Konağa yaklaştıkça içine dolan sıkıntılar, ruhuna pervasızca işkence ediyordu. Kimseyi görmeden girmeliydi eve. Tek bir göz görmemeli, tek bir&nbsp;söz duymamalıydı. Fakat kaçarak bu yaradan da kurtulamazdı, biliyordu.&nbsp;Acısı geçene kadar kaç şişe vuracaktı, kaç kurşun salacaktı gökyüzüne?&nbsp;Bilmiyordu. Bildiği tek şey, bu acı kolay kolay geçmeyecekti. Azat kendinden&nbsp;geçecekti, ama acısı geçmeyecekti.</p>

  <p style="text-align: justify;">Konağa girdiğinde saat sabah yedi civarıydı. Muhtemelen şu an herkes yeni yeni uyanıyordu. Yavaş adımlarla merdivenleri çıktı. Merdiven bitiminde,&nbsp;bakışlarının o noktaya kaymaması için diretse de gözleri Reyyan’ın odasına&nbsp;kaydı. Şeytan diyordu ki, al eline benzini, ateşe ver şu odayı! Reyyan’a dair&nbsp;gördüğü her iz onu çıldırtmaya yetiyordu. Dile kolay, kaç sene birlikte&nbsp;yaşamışlardı. Değil odayı yakmak, bütün konağı yaksa silinmezdi izler.&nbsp;Midyat’ın efsunlu sokakları şahitti çocukluklarına. Derin bir nefes alıp&nbsp;gözlerini yumarken sıkmaktan mecal kalmayan ellerini hâlâ kuvvetle&nbsp;bastırıyordu birbirine. Hızla yürüdü odasına. İçinde dağ gibi büyüyen öfkesini nereden ve nasıl çıkaracağını bilmiyordu.</p>

  <p style="text-align: justify;">Odasının kapısını açmasıyla Dilan’la burun buruna gelmesi bir oldu. Bakışlarını Dilan’dan çekip odasına göz attı. Karşısında Azat’ı gören genç kız&nbsp;da neye uğradığını şaşırmıştı zaten. Bir an ellerinde duran kıyafetleri yere&nbsp;düşürecek oldu fakat hızla toparladı. Deli gibi çarpan yüreği de cabasıydı,&nbsp;neredeyse Azat duyacaktı.</p>

  <p style="text-align: justify;">“Çamaşırlar,” dedi elindekileri gösterirken. Oysa Azat hiçbir şey sormamıştı ona. Dilan panikten ne dediğini bilmiyordu. “Kirlilerdi. Onları almak için&nbsp;gelmiştim.” Azat umursamaz bir tavırla odasına girdiğinde Dilan da bir an&nbsp;önce buradan kaçmak için odadan çıktı.</p>

  <p style="text-align: justify;">“Bir dakika Dilan.” Azat’ın kendi adını anmasıyla duraksadı, kapıyı örtmek üzereydi.</p>

  <p style="text-align: justify;">“Bir daha çamaşırlarımı Havin alsın. Benim odama sen gelme.” Dilan bir şey söylemeden, sessiz sedasız örttü kapıyı. Azat yanlış bir şey söylememişti,&nbsp;doğru olan buydu ama yine de kırılmıştı onu seven kalbi. Bir de üzerinde&nbsp;Reyyan’ı görememenin verdiği şok vardı. Azat, Reyyan için gitmişti&nbsp;İstanbul’a ama yalnız dönmüştü. Yalan yoktu, üzülmüyor seviniyordu Dilan.&nbsp;Reyyan bu konağa geri dönerse ve Azat gözlerinin önünde onu severse nasıl&nbsp;nefes alırdı ki?</p>

  <p style="text-align: justify;">Konakta herkes kahvaltı için uyandığında Dilan mutfaktaydı. Uykulu gözlerini ovalaya ovalaya mutfağa giren Havin kahvaltı için yardıma başladı.&nbsp;Dilan’ın titreyen elleri gözünden kaçmamıştı Havin’in. Tepsiye çay&nbsp;bardaklarını yerleştirirken resmen bardaklar birbirine çarpıyordu. Havin&nbsp;elindeki ekmek sepetini tezgâha bırakıp Dilan’ın elindeki çay tepsisini yere&nbsp;düşmeden evvel aldı. Dikkatli bakışlarını Dilan’ın gözlerine dikti. “Neyin var&nbsp;Dilan?” diye sordu endişeyle. “Titriyorsun, hasta mısın yoksa?”</p>

  <p style="text-align: justify;">Dilan başını salladı hayır anlamında. Şimdi Azat’ın döndüğünü söylese, Havin ortalığı velveleye verebilirdi. Üstelik nerede gördün diye soracak olsa,&nbsp;verecek bir cevabı yoktu. Sabahın köründe Azat’ın odasından çıkarken&nbsp;yakalandım diyemezdi.</p>

  <p style="text-align: justify;">“Tamam, neyse sen otur, ben hallederim,” dedi Havin. Pek inanmış gibi görünmüyordu ama fazla kurcalamadı. Dilan ise kendisi sandalyeye zor&nbsp;bıraktı. Hâlâ Azat’ı görmenin garip sevinci vardı içinde.</p>

  <p style="text-align: justify;">Buruk bir kahvaltı masasında buluştu herkes. Reyyan’dan sonra annesinin yüzü pek gülmez olmuştu. Onun bu neşesizliği herkesin gerilmesine sebep&nbsp;oluyordu. Hazar Şanoğlu desen, gerçekleri öğrendiğinden beri ağzını bıçak&nbsp;açmıyordu adamın. Bir de Azat’ın Reyyan’ı almak için İstanbul’a gidişi, evde soğuk rüzgârların esmesine neden olmuştu. Araları bozulmuştu iki eltinin. Zehra Hanım ve Delal Hanım birbirlerinin yüzüne bakmıyordu.</p>

  <p style="text-align: justify;">Havin bardaklara çay doldururken Delal Hanım tiz sesiyle bağırdı. Herkesin bakışları aynı anda kapıya yöneldi. Azat gelmişti.</p>

  <p style="text-align: justify;">“Oğlum, Azadım!” Büyük bir neşeyle parladı Delal kadının gözleri. Azat’ın yalnız olduğunu görmesi yüreğine bir ferahlık verdi. Şimdi herkes endişe ve&nbsp;merakla neler olduğunu duymak istiyordu Azat’ın ağzından. Azat kahvaltı&nbsp;masasına doğru yaklaşırken, Dilan mutfak penceresinden seyrediyordu&nbsp;gizlice. Her zaman olduğu gibi, her gün bu pencereden seyrederdi Azat’ı.&nbsp;Mutfak çok büyüktü. İki büyük penceresi vardı. Biri salona biri avluya açılan.&nbsp;Ve bu pencereler sanki Dilan, Azat’ı seyretsin diye yapılmıştı.</p>

  <p style="text-align: justify;">Azat’ın asık suratı evdekilerin konuşma cesaretini kırdı. Zehra Hanım’ın ise kalbi sıkıştı. Reyyan’ı görmüş müydü Azat? Neler olmuştu? Nasıldı canının&nbsp;içi? Bir yanı Reyyan konağa geri dönmediği için sevinirken diğer yanı&nbsp;paramparça oluyordu.</p>

  <p style="text-align: justify;">“Abine çay doldur Havin.” Delal Hanım hiçbir şey olmamış gibi davranmaya çalışıyor, konunun Reyyan’a gelmesini engelliyordu aklınca.&nbsp;Havin bardağa çayı doldururken bütün gözler Azat’ın üzerindeydi. Masadaki&nbsp;herkes ağzından çıkacak bir açıklamayı merakla bekliyordu. Azat&nbsp;suskunluğunu devam ettirince Hazar Bey kırdı dudaklarının kilidini.</p>

  <p style="text-align: justify;">“Reyyan nasıl?” diye sordu. Bu soru karısının gözlerini yaşarttı. Elinde tuttuğu çatalı sıkıyordu Zehra Hanım. Azat ise amcasının sorusu üzerine&nbsp;yumruklarını sıktı. Herkes bir şekilde Reyyan’ı ona soracaktı, biliyordu ve bu&nbsp;Azat’ın hiç hoşuna gitmiyordu. Kimi gözleriyle, kimi sözleriyle... Yutkundu&nbsp;Azat, dilinin ucuna kadar gelen hakareti geri gönderdi inatla. Bir kere&nbsp;konuşulacaktı bu konu ve ardından sonsuza kadar kapanacaktı Reyyan defteri.</p>

  <p style="text-align: justify;">Bakışları masadaki bütün gözlerle tek tek buluştu. “Çok iyi,” dedi alayla gülümseyerek. “Ailesinin düşmanı olan bir kalleşin yanında ve halinden gayet&nbsp;memnun!” Gülüşü dudaklarından anbean silinirken parmağını kaldırıp ortaya&nbsp;dikti. “Bana Reyyan demeyin!” Sesi çok sertti, doruklardaki öfkesini gözler&nbsp;önüne sermekten çekinmiyordu. “O seçimini yaptı. Bir daha bu evin&nbsp;kapısından içeri adımını bile atamaz!”</p>

  <p style="text-align: justify;">Zehra Hanım’ın elindeki çatal önündeki tabağa düştüğünde büyük bir gürültü çıkarmıştı. Bedirhan hızla çektiği sandalyesinden kalkıp ellerini&nbsp;masaya koydu sertçe. “Bu ne demek abi? Ne demek Reyyan bu eve bir daha&nbsp;giremez?”</p>

  <p style="text-align: justify;">Öfkesini sakınmayan duruşuyla hızla kalktı masadan Azat. Tüm sinirini şu anda burada bulunan insanlardan, hatta bizzat Bedirhan’dan çıkarabilirdi.&nbsp;“Senin ablan olacak,” diye bağırdığında sustu. Ağzına kötü bir söz almadı.&nbsp;Çirkinleşmek istemiyordu. “Seçimini o şerefsizden yana yaptı! Bir daha&nbsp;buraya asla gelemez demek!” Bakışları Bedirhan’dan ayrılıp masadaki&nbsp;gözlerde gezindi. Hiç şüphesiz annesi Delal Hanım, keyiften dört köşe&nbsp;oluyordu. “Neyini anlamıyorsunuz?”</p>

  <p style="text-align: justify;">Bedirhan burnundan solumaya başladı sinirinden. En az Azat kadar öfkeliydi Reyyan’a, Miran’ı tercih ettiği için. Ama bu onun suçsuz olduğu&nbsp;gerçeğini değiştirmiyordu ki. Ablasının yalan bir evliliğe, düşmanlarına&nbsp;kurban gidişi en çok kendilerinin suçuydu.</p>

  <p style="text-align: justify;">“Neden kolundan tutup getirmedin onu? Yemin etmiştin, unuttun mu?” Sözlerinin üzerine gözlerini babasına çevirdi Bedirhan. Neden Miran&nbsp;konusunda bu kadar pasif davrandığını ve sessiz kaldığını anlayamıyordu.</p>

  <p style="text-align: justify;">Duyduğu sözler patlamaya hazır bir bomba gibi olan öfkesini daha da körükledi Azat’ın. Öfkesinin en deli halini yaşıyordu şu an. Masanın örtüsünü&nbsp;bir hışımla çektiğinde her şey yerle bir oldu. “Saçından mı sürükleyecektim?&nbsp;Gücün yetiyorsa gidip sen getirseydin!” Gözleri amcasına çevrildi. “Miran&nbsp;sadece namusuna değil, yarın bir gün canına da kast edecek. Sessizliğinin&nbsp;kurbanı olacaksın amca!”</p>

  <p style="text-align: justify;">Tartışma boyutunun tatsız bir noktaya varacağı belliydi. Cihan Bey, elini kaldırdı gür sesiyle bağırırken. “Yeter! Susun ikiniz de! Kim oluyorsunuz da&nbsp;masada büyükleriniz varken böyle densizlik edebiliyorsunuz?”</p>

  <p style="text-align: justify;">Babasının öfkeli sesi üzerine Azat adımlarını salonun kapısına yöneltti. Hazar Bey ellerini alnına kapatmıştı. Dayanamıyordu artık bu tablolara.&nbsp;Kapıdan çıkmadan önce arkasını döndü Azat, tüm gözlere son bir kez baktı.&nbsp;“Sizi uyarıyorum,” diye gürledi parmaklarını sallarken. “Bu evde onun ve o&nbsp;şerefsizin adı bile geçmeyecek, aksi takdirde yapacaklarımdan ben sorumlu&nbsp;değilim!”</p>

  <p style="text-align: justify;">Bir hafta sonra...</p>

  <p style="text-align: justify;">Okyanus bakışlı adam, birkaç adım uzağında oturuyor, yılgın bakışlarını çehresinde büyük bir hasretle gezdiriyordu. Aşka susamış yanlarına azap&nbsp;veren bu bakışlar dinmek bilmeyen öfkesini de harlıyordu aynı zamanda.</p>

  <p style="text-align: justify;">Aşkı da birdi nefreti de. Bu adamı nefret ede ede seviyor, severken acıdan bin parçaya bölünüyordu. Bir kural gibi, sarsılmaz bir bütün halini almıştı bu&nbsp;durum. Reyyan kaçıyor, Miran kovalıyordu.</p>

  <p style="text-align: justify;">Hayat her insana aynı muameleyi yapmıyordu. Yazgıyı belirleyen kader adil olmuyordu her zaman. Kimi insanlar gülmekten yorulurken, kimileri&nbsp;ağlamaktan dermansız kalıyordu. Miran kadar Reyyan da nasibini almıştı&nbsp;hayatın acımasız yüzünden. Güldürmeyen bahtı hep ağlatıyordu. Mutluluk bir&nbsp;nefes kadar yakınken hiç olmadığı kadar da uzaktı. Ha deyince gülünmüyor,&nbsp;ha deyince unutulmuyordu yaşananlar. Ve kimse anlamıyordu onları, kendileri&nbsp;bile.</p>

  <p style="text-align: justify;">Azat’ın bir fırtına misali eserek her şeyi daha da içinden çıkılamaz bir duruma soktuğu günden beri Miran, kendisini eskisinden daha suçlu&nbsp;hissediyordu. Çünkü hiçbir soruna yer vermeyip, en ince detayına kadar kafa&nbsp;patlattığı intikam planında atladığı ayrıntı, kendi kalesine gol attırdı. Sorusuna&nbsp;bir yanıt alamayacağını bilse de bir kez daha sormak istedi. Reyyan&nbsp;pencerenin dibine, buğulanan cama bir şeyler çiziyordu parmaklarıyla.</p>

  <p style="text-align: justify;">“Neden bana söylemedin?”</p>

  <p style="text-align: justify;">Camın üzerinde titreyen parmaklarını usulca çekti Reyyan. Arkasını dönmeden, sessizce konuştu. Siyah dalgalı saçları yüzünü gizliyordu.&nbsp;“Söylesem ne değişecekti? Vazgeçecek miydin oynayacağın oyundan?”</p>

  <p style="text-align: justify;">“Evet,” diye mırıldandı Miran, her ne kadar Reyyan ona inanmıyor olsa da. “Eğer o adamın öz kızı olmadığını bana daha önceden söylemiş olsaydın, ben&nbsp;böyle bir işe hiç kalkışmazdım.” Hâlâ inanamıyordu. Bunu neden&nbsp;gizlemişlerdi? Reyyan neden hiç bahsetmemişti? Oturduğu koltuktan kalkıp&nbsp;Reyyan’ın yanına yürüdü.</p>

  <p style="text-align: justify;">“Nasıl bir işe?” Reyyan umursamaz gibi görünse de, Miran’ın ağzından çıkan her söz onda merak uyandırıyordu. Paslanmış kin duygularının üzerine&nbsp;örtülen sevda nakış gibi işliyordu içine günden güne. “Karşıma çıkmaz&nbsp;mıydın? Ne yapardın?”</p>

  <p style="text-align: justify;">“Seni bırakmazdım,” dedi sesli bir nefes bırakarak. “Bu intikam oyununda sadece sen ve ben yandık. Asıl vurmak istediğim oydu ama ona bir şey&nbsp;olmadı.”</p>

  <p style="text-align: justify;">Reyyan usul usul gezdirdi parmaklarını camın buğusunda. Konuşmak istemiyordu. Akşam vakti olduğu için cama yansıyan siluetini görüyordu&nbsp;Miran’ın. Gölgesini gördüğü adama parmaklarını dokunduruyordu&nbsp;yaramazca.</p>

  <p style="text-align: justify;">“Kafamda birbirinden deli sorular var,” dedi Miran. Meraklı mavilerini Reyyan’ın üzerinde gezdirdi. “Ama sen sadece susuyorsun.”</p>

  <p style="text-align: justify;">Omuz silkti Reyyan, gözleri yere çevrilirken. “Olanla ölene çare yok. Senin bana öyle bir kötülük yapacağını bilemezdim. Ne kadar yalancı olduğun,&nbsp;alnında da yazmıyordu gözlerinden de okunmuyordu. Tam tersi,” diyerek&nbsp;bakışlarını, gardını düşüren adama çevirdi. “Gözlerinde gördüğüm tek şey&nbsp;güvendi. Kimsesizliğime çare olursun sanmıştım.” Kafasını yavaşça sallarken&nbsp;dudakları sağa doğru kıvrıldı. “Yanılmışım.”</p>

  <p style="text-align: justify;">Miran, Reyyan’ın kollarından tutup onu kendisine çevirdi. “Ben hâlâ o adamım,” dedi medet umarcasına. Gözleri cennet bildiği diyarın ötesine&nbsp;geçmek için çırpınıyor ama yaralı kadın buna izin vermiyordu.</p>

  <p style="text-align: justify;">Reyyan, Miran’ın sözlerinden ziyade, kollarından tutuyor oluşuna kızdı. Aralarında bir mesafe olmasına dikkat ediyor, ona yaklaşmasına müsaade&nbsp;etmiyordu. Aksi halde ona kapılıp gideceğinden endişe duyuyordu. “Bana&nbsp;dokunmaz mısın lütfen?” Geriye çekilip kızgın gözlerle Miran’a baktığında&nbsp;genç adam münasebetsizce sırıttı.</p>

  <p style="text-align: justify;">“Bu elimde olan bir şey değil,” dedi muzdarip bir ses tonuyla. “Sorularıma hâlâ yanıt vermiyorsun.”</p>

  <p style="text-align: justify;">Reyyan bıkkınca devirdi gözlerini. “Babam ben daha doğmadan ölmüş. Annem de o adamla evlenmiş. Ben o evde doğdum, o evde büyüdüm. Babam&nbsp;olarak onu bildim.” Suratı nedensizce asıldı. Çünkü birazdan söyleyeceği&nbsp;şeylere kendisi de akıl sır erdiremiyordu. “Neden bilmiyorum ama annem sıkı&nbsp;sıkı tembihlerdi beni. Onu babam olarak bilmemi söyler, babam olmadığını&nbsp;kimseye söylememem konusunda uyarırdı. Bu bizim ailemizin sırrı. Bunu&nbsp;kabul ederek büyüdüm ben. Kimse de yüzüme o aileye ait olmadığımı&nbsp;vurmadı bugüne kadar.” Sözlerini tamamlar tamamlamaz gözlerini Miran’dan&nbsp;çekti.</p>

  <p style="text-align: justify;">Bu zamana kadar yüzüne vurulmayan gerçeği Azat o gün pervasızca haykırmıştı. Bundan dolayıydı Reyyan’ın günlerdir çektiği sancı.</p>

  <p style="text-align: justify;">“Anlamıyorum,” dedi Miran. Kafası karışmıştı. “Annen dul bir kadındı madem, neden o adam annenle evlenmeyi kabul etti ki? Çok mu âşıktı?”</p>

  <p style="text-align: justify;">Reyyan annesiyle babasının arasında bir gönül bağının olmadığını iyi biliyordu. Bu evliliğin altında yatan nedeni bilmiyordu ama âşık olmadıkları&nbsp;kesindi. Çünkü birçok kez bir masal gibi fısıldamıştı kızının kulağına. Aslında&nbsp;hâlâ ilk kocasını, Reyyan’ın gerçek babasını sevdiğini.</p>

  <p style="text-align: justify;">“Bilmiyorum,” diye uzaklaştı bağırırken. Pencereden birkaç adım geriye gitmiş, uzaktan dikmişti gözlerini Miran’a. “Sen bu konularda usta değil&nbsp;misin? Araştırıp öğrensene! Bana da daha fazla soru sorma!”</p>

  <p style="text-align: justify;">Reyyan’ın onu azarlar gibi konuşması Miran’ı ciddi ciddi sinirlendirse de sustu. Onun karşısında insanlar el pençe dururken, Reyyan böyle meydan&nbsp;okumuyor muydu, deliriyordu. Fakat bir yandan da hoşuna gitmiyor değildi,&nbsp;en çok böyle asi tavırlarını seviyordu.</p>

  <p style="text-align: justify;">“Benimle konuşurken,” dedi uyarır bir sesle. “Ses tonuna dikkat edersen sevinirim.”</p>

  <p style="text-align: justify;">Reyyan’ın kaşları inatla dikildi havaya. “Etmezsem ne olur?”</p>

  <p style="text-align: justify;">“Bir şey olmaz,” diyerek dudak büktü Miran. “Ne olabilir ki?” Anında suya indirdi yelkenleri. Aşk denilen illet nasıl güçlü bir şeydi ki sesini dahi&nbsp;çıkaramaz olmuştu koskoca Miran Karaman? Düştüğü duruma gülse mi,&nbsp;ağlasa mı bilmiyordu. Küçük bir kızın karşısında böyle savunmasız kalacağını&nbsp;söyleseler asla inanmazdı herhalde. Tek derdi affedilmek olan bir adam&nbsp;olarak, her şeyini sineye çekiyordu. Bunca susmalarının sonu selamete&nbsp;varacak mıydı peki?</p>

  <p style="text-align: justify;">Reyyan salondan çıkıp giderken, “Nereye gidiyorsun?” diye sorsa da yanıt alamadı. Madem Reyyan sürekli kendisinden kaçmayı seçiyordu, Miran da&nbsp;kovalardı. Başka bir işi yoktu ki. Varı yoğu Reyyan, baktığı gördüğü Reyyan,&nbsp;aldığı nefes Reyyan’dı. Elini uzatıp kollarına sarabilecek kadar yakınındayken&nbsp;aralarına kilometrelerce mesafe katmasına dayanamıyordu.</p>

  <p style="text-align: justify;">Burnunda tütüyordu, burnunun ucundaki kadın.</p>

  <p style="text-align: justify;">Reyyan, Miran’ın da peşinden merdivenleri çıktığını görünce kaşlarını çatarak adımlarını hızlandırdı. Günlerdir böyle yapıyordu Miran. Nereye gitse&nbsp;oraya geliyor, bir dakika nefes aldırmıyordu Reyyan’a. Reyyan merdivenleri&nbsp;çıkıp odaya girdi, Miran gelmeden önce kapıyı örtüp kilitlemekti niyeti ama&nbsp;başaramadı. Miran son anda yetişmiş, kapıyı örtmesine izin vermeden geri&nbsp;açmıştı. Burnundan soluya soluya baktı Miran’ın gözlerine.</p>

  <p style="text-align: justify;">“Bir rahat ver artık!”</p>

  <p style="text-align: justify;">“Neden Reyyan?” diye sordu Miran çaresizce. Bu ayrılığa dayanamıyordu artık. “Neden sürekli kaçıyorsun benden?”</p>

  <p style="text-align: justify;">Reyyan parmağını kaldırıp Miran’ın suratına dikti. “Yüzünü görmek istemediğim için olabilir mi?”</p>

  <p style="text-align: justify;">“O zaman neden kaldın lan benimle?” Miran kendisini kaybedip tutarsız sözler sarf etmeye başladı. Reyyan’da da ipler kopmuştu zaten. Doğru düzgün&nbsp;konuşamıyorlardı. Bir anda kavgaya tutuşurlarken buluyorlardı kendilerini.&nbsp;Yine öyle bir andı.</p>

  <p style="text-align: justify;">“Mecburum, anladın mı mecburum! Denize düştüm sana sarıldım ben!” Reyyan’ın damarlarında gezinen öfkesi doruklara ulaşıp patlamıştı en&nbsp;sonunda. “Dayanamıyorum anlıyor musun? Yüzüne hayallerimi sakladığım&nbsp;bir adamın gözlerine her bakışımda, yitirdiklerimi görmeye&nbsp;dayanamıyorum...” Sustu ve soluklandı. Yine midesi bulanıyordu. Yüzünü&nbsp;acıyla buruşturdu. “Senin yüzünden bir ailem kalmadı be!”</p>

  <p style="text-align: justify;">Sessiz kaldı Miran. Dudakları milim oynamadı.</p>

  <p style="text-align: justify;">Parmağını göğüs boşluğuna bastırdı Reyyan. “Senin yanında olmak demek, beni ben yapan her şeye sırtımı dönmem demek! Üstelik beni ne zaman başka&nbsp;bir darbeyle altüst edeceğini bile bilmiyorum. Uçurumun kenarında&nbsp;sallanıyorum. Sanki çaresizce, öleceğim anı bekliyorum.”</p>

  <p style="text-align: justify;">Miran, Reyyan’a doğru bir adım attı ancak Reyyan iki adım uzaklaşınca duraksadı. Uzattığı elleri, kavuşmuyordu genç kadının ellerine.&nbsp;“Ölmeyeceksin.” Harfleri dudaklarından paramparça döküldü. Bu kaçıncı&nbsp;çaresizlik, kaçıncı boyun eğişti ayrılığa? Dayanamıyordu daha fazla Miran.&nbsp;“Seni yaşatmak için ne denli çırpındığımı görmeyecek kadar kör müsün?”</p>

  <p style="text-align: justify;">“Ben seni tanıdığımda kördüm,” dedi Reyyan bastıra bastıra. “Artık açıldı gözlerim. Güven cam gibidir, bir kere kırıldı mı asla eski haline dönemez.”</p>

  <p style="text-align: justify;">Miran ellerini yüzüne kapatıp derin bir nefesle inledi. Sanki Reyyan her an gidecekmiş gibi hissediyordu. Bu sözlerin sonu, bir vedaya dayanacak&nbsp;gibiydi. Sanki Reyyan bir gün bu evden çıkacak ve bir daha dönmeyecek&nbsp;gibi.</p>

  <p style="text-align: justify;">“Bana bel bağlama,” dediğinde gözlerini Miran’ın üzerinden çekti. “Dipsiz bir kuyudayım ben, bir ışık arıyorum kendime. Yahut çıkmaz bir&nbsp;sokaktayım. Doğru yolu bulduğum zaman, ne bu ev, ne sen, ne kapıdaki&nbsp;adamların. Beni hiçbir şey tutamayacak!”</p>

  <p style="text-align: justify;">Reyyan’ın sözleri karşısında Miran korkuya kapılıp çıldırma noktasına geldi. Bir iki adım gerisinde duran konsolun üzerindeki her şeyi yerle bir etti.&nbsp;Parfüm şişeleri büyük bir gürültüyle yere saçılırken Reyyan korkusuzdu.&nbsp;Gözlerini bile kırpmıyordu. Kaybedecek neyi kalmıştı ki? İçindeki can&nbsp;olmasa, boyun eğer miydi bu kirlenmiş sevdaya?</p>

  <p style="text-align: justify;">Buğulanan mavi gözleri, aynanın aksinden bakıyordu Reyyan’a. “Ben,” derken sesi titredi adamın. Konuşamadı, gönlüne çöken karanlıkta&nbsp;boğulurken. “Sen gidersen eğer, çok kötü bir adam olurum!”</p>

  <p style="text-align: justify;">Reyyan olduğu yerden kıpırdamaksızın kafasını çevirdi. Kinayeli bir gülüş sergiledi Miran’ın sözlerine. “Önceden çok mu iyiydin sahi?”</p>

  <p style="text-align: justify;">“Ben kötü biri değilim!” Odanın duvarlarına çarpıp Reyyan’ın kulaklarında parçalanan bu yüksek sesli haykırış, aslında yılların çaresizliği ve&nbsp;kimsesizliğiydi. Derdini kimselere anlatamayan adam, bu hayatta tutunacağı&nbsp;tek dalı kırmıştı. Çareler, çaresizdi.</p>

  <p style="text-align: justify;">İçli bir nefes alarak ağlamaya meyilli gözlerini yumdu Reyyan. “İyi bir insan da olamadın ama...”</p>

  <p style="text-align: justify;">“İyi bir insan olmak istiyorum Reyyan,” diye mırıldandı Miran. Ağlamaklı ses tonu, ağlamaya yüz tutan gözleri ve yürek parçalayan bir çift mahzun&nbsp;bakış Reyyan’ı en derinden dağladı. “Giderim diyorsun, öldürürüm seni der&nbsp;gibi. Allah aşkına, ben nasıl yaşayacağım?”</p>

  <p style="text-align: justify;">Reyyan’ın çocuksu gülüşü, dünlerinden kalan bir yara gibi kanattı içini. Güçsüz bedenini konsola yaslayarak, Reyyan’a döndü yüzünü. “Tamam,&nbsp;nefret et, affetme, yüzüme bakma. Ama gitmekten bahsetme, yalvarırım&nbsp;gitmeyi düşünme. Beni.” Elleri sol göğsünü bulmuş, ağrısı varmış gibi&nbsp;bastırmıştı. Reyyan’a bakamıyordu. Sanki baksa çocukluğuna dönüp&nbsp;çaresizce ağlayan o küçük adam olacaktı. “Bu adamı terk etme. Kötü bir insan&nbsp;olmak istemiyorum!”</p>

  <p style="text-align: justify;">Buraya kadardı. Reyyan’ın güçlü duruşu, korkusuz gözlerinin ona verdiği engin cesareti son bulmuştu. Duygularının önüne çektiği katran karası perde&nbsp;alevlenerek yenilginin önünde diz çöktü. Büyük bir savaş veren hıçkırıkları&nbsp;boğazını yırtarcasına patladı. Bu adamı dinlerken yıkıldı ona karşı ördüğü tüm&nbsp;duvarları. Dizleri yerle temas ederken, güçsüzlüğü hat safhadaydı.</p>

  <p style="text-align: justify;">“Senden nefret ediyorum!” diye bağırdı var gücüyle. Hıçkırıklarını, aldığı kesik kesik nefesler bölerken, gözleri sicim gibi yağan yağmurları&nbsp;andırıyordu. “Gözyaşlarına tutsak ettin beni, acılara boyun eğdirdin.”&nbsp;Ellerini yüzüne bastırdığında tamamen kuvvetsizdi Reyyan.</p>

  <p style="text-align: justify;">Kaçmaya çalıştığı aşkın pençesine takılmıştı. Delicesine seviyordu. Daha fazla inkâra gerek var mıydı?</p>

  <p style="text-align: justify;">Derdini anlatamıyordu, anlatsa da Miran anlamıyordu. Kırgınlığı boyundan büyük, acısı haddinden fazlaydı. Miran dizlerinin dibine usulca çöküp&nbsp;kollarının arasına sardığında dahi itiraz edecek gücü yoktu Reyyan’ın. Tam&nbsp;tersi, bu kollara ihtiyacı vardı. “Bırak, sarılma.”</p>

  <p style="text-align: justify;">Miran daha çok kavradı narin bedenini. Bir eli omuzlarını sararken diğer eli kafasından tutup göğsüne hapsetmişti. “Çünkü,” dedi sessizce Miran. “Beni&nbsp;çok seviyorsun!” Reyyan’ın saçlarına derin bir öpücük kondurdu.</p>

  <p style="text-align: justify;">“Aptal adam! Neyini seveyim ben senin?” Hıçkırmaya devam ediyordu Reyyan. Miran’ın yakasından tutup siyah kazağını parmaklarına sıkıştırdı.&nbsp;Onu itecek gücü bulamıyordu kendisinde.</p>

  <p style="text-align: justify;">“Gözlerin öyle söylemiyor be güzelim,” diye iç çekti Miran. Şu an o kadar mutluydu ki, öyle güçlüydü ki... Reyyan kollarının arasındayken tüm dünya&nbsp;dizilse karşısına, yine yıkılmazdı Miran. “Sen benim, canımın içisin.”</p>

  <p style="text-align: justify;">Bir kere daha tekrarladı Reyyan. Çünkü reddedemiyordu bu gerçeği. “Senden nefret ediyorum!”</p>

  <p style="text-align: justify;">Nefret aşkın kördüğümle bağlanmış, efsunlu bağlarla kuvvetlendirilmiş halidir. Eğer bir insandan nefret ediyorsanız, o insan yüreğinize imzasını&nbsp;çoktan atmış demektir.</p>

  <p style="text-align: justify;">Canı yana yana gülümsedi Miran. “İçindeki nefreti söke söke alacağım.” Burnunu Reyyan’ın saçlarına gömdü. Ona güç veren kokuyla sevindirdi&nbsp;ciğerlerini.</p>

  <p style="text-align: justify;">Reyyan bu büyülü anı bozdu. Kendisini Miran’ın kollarından ayırırken sürünerek geriye gitti. Bahsettiği nefret, gözlerinde dalgalanıyordu şimdi. “O&nbsp;dediğin, hiçbir zaman olmayacak. Ben seni unutsam da, yaptıklarını asla&nbsp;unutmayacağım. Aklımın köşesinde hep kazılı kalacak.”</p>

  <p style="text-align: justify;">Miran dudaklarını birbirine bastırdı. Yıkıldı direnişi, büküldü boynu. “Hani demiştin ya, Allah hiç kimseyi senin gibi bir adamın eline de, aşkına da&nbsp;düşürmesin diye.” Bakışlarını yere indirdi. Yüzüne düşen kirpiklerinin&nbsp;gölgesi dahi titriyordu. Bir kez daha kapanmıştı yüzüne sevdanın kapıları.&nbsp;“Eğer bir dua hakkım varsa hâlâ, şunu söylerim yana yana.”</p>

  <p style="text-align: justify;">Sağ eli kazağının üzerine vardı. Yakasını çırptı.</p>

  <p style="text-align: justify;">“Allah hiç kimseyi, aşka dilendirmesin!”</p>
</body>
</html>
