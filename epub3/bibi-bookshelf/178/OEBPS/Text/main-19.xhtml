<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">17</h2>

  <h2 id="sigil_toc_id_11" style="text-align: center;">ŞİMDİ UKDESİN</h2>

  <p style="text-align: justify;">Uykusuz bir gece daha yitip gitmişti, yastık yerine acılara baş koyulan saatler boyunca. Bir acı daha yer etmişti kimsesizliğin yuva kurduğu yaralı&nbsp;gönlünde. Karanlıkta kalmaya yemin etmiş bir hayatı vardı, silemiyordu&nbsp;ruhunun siyahlıklarını. Yazını kışa çevirmiş bir adamla, aynı çatının altını&nbsp;paylaşıyordu. Kalbinin üzerine çöreklenen acının ona nefes bile aldırmadığı&nbsp;saniyeler boyunca, uçurumlara adamıştı saç uçlarını.</p>

  <p style="text-align: justify;">Çünkü artık onları okşayacak, bir annesi yoktu başucunda.</p>

  <p style="text-align: justify;">Yaralıydı, delik deşikti. Yüreğine amansız bir kimsesizlik duygusunu bahşeden adamın gözleri, gitmiyordu gözlerinin önünden. Hiç de&nbsp;silinmiyordu aklından, kahreden ihaneti. Sarsıcı iç çekişleri ona gözyaşı&nbsp;olarak geri dönüyordu. Oysa Reyyan, güçlü bir insan değildi. Boynu bükük&nbsp;çocukların, sahipsizliğine ağlayacak kadar da yufka yürekli.</p>

  <p style="text-align: justify;">Miran dün gece ona, yüreksizsin demişti. Bu neden bu kadar acıtmıştı ki?</p>

  <p style="text-align: justify;">Hissettiklerini tarif edecek kelimeleri yoktu lügatında. Bu yüzden bazen şarkılara sığınırdı. Onu en iyi şarkılar anlardı çünkü. Dilinin ucunda&nbsp;mırıldandığı besteyi, yüreğini kasıp kavuran mavi gözlerin sahibine armağan&nbsp;etti.</p>

  <p style="text-align: justify;">“Uğruna döktüğüm gözyaşları için, yağmurdan özür dilerim, dilerim... Kuruttuğum kızıl gülleri alıp senin için senden geçerim, geçerim...”*</p>

  <p style="text-align: justify;">*Leman Sam, Gül Güzeli.</p>

  <p style="text-align: justify;">Seviniyordu bir bakıma çünkü yalnız değildi. Dünyada bir yerlerde aynı acıyı paylaştığı, milyonlarca insan vardı. Onun gibi ihanete uğramış, körpe&nbsp;yürekler. Yoksa nasıl dillenirdi tüm bu şarkılar? Onlarca yürekten akan benzer&nbsp;acıların, tek bir kalpte buluşması gibi. Sanki aynı şeyleri yaşamışçasına, tüm&nbsp;şarkıların ortak acıları anlatması gibi.</p>

  <p style="text-align: justify;">Kırıktı her yanı. Saç uçlarından kirpiklerine kadar kırgındı her zerresi. Miran onun hayatında öyle bir yere sahipti ki, buna bir isim bile&nbsp;koyamıyordu. Sanki yıllardan beri düşünü kurduğu değerli bir hazineydi.&nbsp;Düşünmekten gecelerce uyuyamadığı ama asla elde edemediği. Tam&nbsp;vazgeçtikten sonra gelen, içindeki kız çocuğunu derinden acıtan, bir ukde&nbsp;misali.</p>

  <p style="text-align: justify;">“Şimdi ukdesin...” diye mırıldandı elleri boğazını tırmalayan o düğümü bulduğunda. “Tam buraya oturan, beni benden alan, yarını olmayan günlere muhtaç bırakan, zavallı bir ukdesin.”</p>

  <p style="text-align: justify;">Ona oldukça yabancı gelen yataktan doğrulup kalktı. Üzerinde, dünkü kıyafetleri vardı. Gardıropta onun giymesi için alınmış birçok kıyafet diziliydi&nbsp;ama hiçbirine dokunmayacaktı. Banyoya girip uykusuzluğunu yok etmesi&nbsp;adına elini yüzünü yıkadı. Aynadaki aksine baktı, gözüne çarpan mor göz&nbsp;halkaları artık alışmış olduğu bir görüntüydü. Bir aydan beri, Reyyan’la&nbsp;birliktelerdi.</p>

  <p style="text-align: justify;">Dün akşam Miran ona yemek getirmişti. Yemeyeceğini söylediği halde komodinin üzerine bırakıp gitmişti genç adam. Reyyan ilk başta yüz çevirse&nbsp;de, saatler geçtikçe midesinin isyanına kulak verip yemeği yemek zorunda&nbsp;kalmıştı. Kendisi umurunda değildi ama bebeğine iyi bakmak&nbsp;mecburiyetindeydi.</p>

  <p style="text-align: justify;">Kendisine bir söz verdi. Ne olursa olsun, Miran’ın, bebeği öğrenmesine fırsat tanımadan, çekip gidecekti buradan.</p>

  <p style="text-align: justify;">Yere gelişigüzel fırlattığı çantasını görünce aklına telefonu geldi. Yere eğilip çantasını karıştırdı. Telefonunu bulmuştu ama şarjı bitikti. Oflayarak ayağa&nbsp;kalktı. Telefonunda kim bilir kaç cevapsız arama vardı? Miran’ın onu zorla&nbsp;götürdüğünü şu an herkesin bildiğine emindi. Annesinin bile. Kim bilir ne&nbsp;hale gelmişti? Peki ya konaktakiler? Onlar öğrenmişler miydi acaba?&nbsp;Babasının, amcasının veya Azat’ın tepkisi ne olmuştu?</p>

  <p style="text-align: justify;">Adı gibi biliyordu Reyyan. Ne babası, ne amcası ne de Azat, Miran’ın yanında bırakırdı Reyyan’ı bu saatten sonra. Arada düşmanlık vardı bir kere,&nbsp;nasıl mümkün olabilirdi ki bu? Bundan sonra olacakları düşünmek&nbsp;istemiyordu bile Reyyan. Dahası, kendisine ne olacaktı? Hayatının bir değeri&nbsp;yoktu kimsenin gözünde. Hükmü başkalarının elinde, kaderi hep başkaları&nbsp;tarafından yazılıp çiziliyordu.</p>

  <p style="text-align: justify;">İşi bittiği için kapıya yürüdü. O an, kapının dibinde duran, ikiye katlanmış kâğıt dikkatini çektiğinde eğilerek yerden aldı. Bu kâğıdı görünce sebepsizce&nbsp;heyecanlandığı için de kendisine kızdı ayrıca. Kâğıdı açar açmaz tanıdı&nbsp;Miran’ın yazısını. İnci gibi diziyordu harfleri bir araya. Yazanları görünce,&nbsp;Reyyan’ın gözbebeklerinde birden çok duygu aynı anda titreşti.</p>

  <p style="text-align: justify;">“Sana yalan söylediğim her dakikadan, gözlerine aşksız baktığım her andan, canının yandığı o zamanlardan binlerce kez özür dilerim... ”</p>

  <p style="text-align: justify;">Kızgınlık ve kırgınlık. Bu iki duygunun bir araya gelip zihninde cebelleşmesine sessizce tanıklık ediyordu. Alayla kıvrıldı dudakları.&nbsp;Yaşananlar, bir özre sığdırılacak kadar basit miydi? Bu kadar kolay mıydı?&nbsp;Reyyan, Miran’a kızmıyordu aslında, kızdığı yine kendisiydi. Hâlâ&nbsp;heyecanlanabiliyordu ya, aptalın teki olmalıydı. İflah olmazdı bu gönül.&nbsp;Acılara delicesine pervane olmuştu.</p>

  <p style="text-align: justify;">Kâğıdı ikiye katlarken kendi kendine mırıldandı. “Özür ha, özür?” Ellerinin arasında buruşturduğu kâğıdı, parmakları titreyene kadar sıktı. “Seni sevdiğim&nbsp;her günden, sana hâlâ âşık kalbimden ve her şeye rağmen yanında deli gibi&nbsp;atan yüreğimden asıl ben binlerce kez özür dilerim!” Her fırsatta arsızca akan&nbsp;gözyaşlarıyla da mücadele edemiyordu artık. Parmaklarını sertçe yüzüne&nbsp;bastırdığında dişlerini sıka sıka söylendi. “Ağlama, ağlama, artık ağlama. Seni&nbsp;senden başka düşünen yok, ağlama!”</p>

  <p style="text-align: justify;">Kapıyı açıp odadan çıktı. Bir elinde sıkılmaktan mahvolmuş kâğıt parçası, diğer elinde telefonu vardı. Tamamen yok ettiğine inandığı gözyaşlarını&nbsp;yüzünden kazırcasına temizlemişti. Miran nerede bilmiyordu. Adını anmak da&nbsp;istemiyordu. Ki zaten onu, salonda otururken buldu. Sanki kendisinin&nbsp;gelmesini bekliyor gibi onu görünce ayağa kalkmıştı. Bir de üzerindeki&nbsp;kıyafetlere bakmıştı boydan boya. Onun aldığı kıyafetleri giymesini mi&nbsp;bekliyordu acaba?</p>

  <p style="text-align: justify;">Elindeki telefonu havaya kaldırdı Reyyan, bakışlarına sabitlediği soğukluk ile birlikte. “Şarjı bitti bunun. Benim annemle ve Elif’le konuşmam&nbsp;gerekiyor.” Rica eder gibi değil, emreder gibi söylemişti sözlerini. Miran,&nbsp;telefondan ziyade, Reyyan’ın yüzüne baktı. Bir de, sağ avucunun içinde&nbsp;buruşup kalmış kâğıda. Reyyan, kâğıt saklı olan avucunu daha çok sıkarak&nbsp;arkasına doğru saklarken, “Sana söylüyorum! Duymuyor musun?” diye&nbsp;bağırdı. Dikkatini Miran’ın yüzündeki solgunluk çekti. Tıpkı kendisininki&nbsp;gibi, mor halkalar vardı gözlerinin altında, geçirdiği onca uykusuz gecelere&nbsp;şahitlik eden. İfadesiz bakan gözlerindeki fer gitmişti. Üzülmek istemiyordu&nbsp;Reyyan. Buna sebep olan kendisi değil miydi?</p>

  <p style="text-align: justify;">“Duyuyorum,” dedi Reyyan’a yaklaşırken Miran. Attığı her adımda, Reyyan biraz daha kasılıyor ve geriye gidiyordu. En sonuncu adımında, sırtı&nbsp;duvara çarptı. Miran ise genç kadını bileğinden kavradı, diğer eliyle&nbsp;Reyyan’ın sımsıkı tuttuğu telefonu elinden çekti. Reyyan ise anında ortalığı&nbsp;velveleye verdi. “Bırak telefonumu! Ne yapıyorsun sen ya?”</p>

  <p style="text-align: justify;">Aldığı telefonu arka cebine sıkıştırırken öfke dolu gözlerin esaretinde kayboluyordu Miran aynı zamanda. Alışmıştı da zaten. “Senin bir süre telefon&nbsp;kullanman yasak,” dedi kesin bir ses tonuyla.</p>

  <p style="text-align: justify;">“Pardon?” diye çıkıştı Reyyan. “Sen bana hangi hakla yasak koyuyorsun ki?” Şu an bulunduğu konuma bakılırsa bu soruyu sorması oldukça saçmaydı.&nbsp;Zaten bu evde tutsak değil miydi? Miran’ın üzerine atılıp telefonunu geri&nbsp;almak istemişti ki, Miran telefonunu havaya kaldırdı. Reyyan çırpınsa da&nbsp;fayda etmiyordu çünkü boyu yetmiyordu. “Uğraşma, alamazsın artık,” dedi&nbsp;sakin bir sesle. Reyyan, Miran’ın aksine oldukça asabiydi şu an. Havada asılı&nbsp;kalan elini, Miran’ın omzuna geçirdi. “Sen var ya sen, tam bir zorbasın!”&nbsp;Telefonunu geri alamayacağını anladı, arkasını dönüp gidecekti ki, avucunun&nbsp;arasındaki kâğıdı hatırladı ve Miran’ın yüzüne fırlattı. “Bir daha da bana&nbsp;böyle şeyler yazma,” dedi alay edercesine. “Çünkü gerçekten komik&nbsp;oluyorsun!”</p>

  <p style="text-align: justify;">Miran tam arkasını dönmüştü ki, “Neden komik?” diye sordu.</p>

  <p style="text-align: justify;">Reyyan duraksadı. “Çünkü,” dedikten sonra geriye dönüp Miran’ın denizleri andıran gözlerine baktı. “Senin gibi bir adamın dilinde, özür bile eğreti&nbsp;duruyor. Özür şerefli insanların harcıdır, sana hiç yakışmıyor!”</p>

  <p style="text-align: justify;">Arkasını dönüp salondan çıktı. Yine dilini sakınmamış ve Miran’ı sözleriyle zehirlemişti. Umurunda da değildi, öfkesinden eli ayağı titriyordu. Pirince&nbsp;giderken evdeki bulgurdan olmak diye buna mı deniliyordu? Eğer öyle ise,&nbsp;tam da bu durumu yaşıyordu şu an. Telefonu da gitmişti. Şu dakikadan&nbsp;itibaren bir esirden farkı yoktu. Merdivenleri hızlı hızlı çıkarken duymuştu&nbsp;Miran’ın sesini.</p>

  <p style="text-align: justify;">“Boşuna çıkma yukarıya, seni bir yere götüreceğim.”</p>

  <p style="text-align: justify;">Ne kadar uğraşırsa uğraşsın, ne kadar karşı koymaya çalışırsa çalışsın, olmuyordu. Yine ve yeniden, yenilen taraf oluyordu. Bir yere gitmek&nbsp;istemediğini söylese de, Miran’a karşı koyamamıştı. Nereye gittiklerini&nbsp;bilmediği yolculuk boyunca susmayarak genç adamın kafasının etini yemişti&nbsp;Reyyan.</p>

  <p style="text-align: justify;">Miran nasıl bu kadar sabırlı olduğuna şaşırıyordu. Normalde Gönül ağzını açıp tek kelime söylediğinde sinirlenen bir adamken, nasıl oluyordu da&nbsp;Reyyan’ın onca aşağılamalarına böyle sessiz kalabiliyordu? Suçlu oluşundan&nbsp;mıydı bu sessizliği? Yoksa âşık oluşundan mı?</p>

  <p style="text-align: justify;">“Benim biraz işim var,” diyerek bozdu sükûnetini Miran. Arabasını, teyzesinin evinin önünde durdurdu. Reyyan nereye geldiklerini anlamaya&nbsp;çalışırken karşısında gördüğü evi inceliyordu. “Nereye getirdin beni?” diye&nbsp;sordu sabırsızca. “Her gün böyle ayrı ev mi gezeceğiz?”</p>

  <p style="text-align: justify;">Miran, Reyyan’ın sorusunu umursamadı. “Ben dönene kadar, sen burada kalacaksın,” dedi emir verir gibi. “Şirkete geçeceğim, amcamla görüşmem&nbsp;gereken meseleler var.”</p>

  <p style="text-align: justify;">Merakla baktı Reyyan. “Amcan kim?”</p>

  <p style="text-align: justify;">Miran ise ağzından kaçırmanın verdiği telaşla konuyu dağıtmaya çalıştı. Bu konuda ne amcasına ne de Reyyan’a güveniyordu. “Tüm akrabalarımı&nbsp;tanıman gerekmiyor Reyyan. Çok soru sorma.”</p>

  <p style="text-align: justify;">Reyyan umursamazca omuzlarını silkti. “Umurumda da değil zaten.” Miran arabadan indiğinde Reyyan da indi. Konuşmak istemediği halde sürekli&nbsp;konuşuyor oluşuna kızsa da, susamıyordu. “Peki, burası neresi?”</p>

  <p style="text-align: justify;">“Teyzemin evi,” dedi Miran acele adımlar atarken. “Ben gelene kadar burada kal.”</p>

  <p style="text-align: justify;">Miran gergindi. Hissediyordu, birazdan Reyyan yine kıyameti koparacaktı. Ama gerçeklere bir şekilde alışması gerekiyordu. Kapıyı çalıp beklediğinde&nbsp;Reyyan, Miran’ın arkasına gizlenmiş gibiydi. Gülümsemeden edemedi genç&nbsp;adam. “Ne o? Saklanıyor musun sen?”</p>

  <p style="text-align: justify;">Reyyan bu soru karşısında her zamanki gibi çemkirdi. “Ne saklanacağım be?”</p>

  <p style="text-align: justify;">Kapı açılınca ikisinin de bakışları oraya çevrildi. Karşılarına genç bir kız çıktığında Reyyan onu göz hapsine aldı. Genç kız da Miran’ı görür görmez,&nbsp;kocaman gülümseyerek boynuna atladı. Bu durum Reyyan’ın istemsizce surat&nbsp;asmasına sebep oldu. Kim olduğunu bilmediği bu kızı kıskanmış mıydı yani?&nbsp;Omuzlarına dökülen dalgalı, kahverengi saçlarıyla ve iri bal rengi gözleriyle&nbsp;oldukça güzeldi.</p>

  <p style="text-align: justify;">Genç kız, “Seni çok özledim abi!” dediğinde, Miran da özlemiş gibi sarılmıştı kıza. Birbirlerinden ayrıldıklarında ikisinin de gözleri Reyyan’a&nbsp;çevrildi. Miran, karşısındaki kıza bakarken Reyyan’ı işaret etti. “Onu tanıyor&nbsp;olmalısın.” Ardından Reyyan’a döndü yüzünü. “Eylül,” dedi kızı göstererek.&nbsp;“Teyzemin kızı.”</p>

  <p style="text-align: justify;">Eylül, sıcakkanlı bir tebessümle elini uzattı Reyyan’a. Aslında bunu yaparken büyük bir yıkım yaşıyordu. Gönül onun liseden beri en yakın&nbsp;arkadaşıydı. Miran’ı tanımasına da ne yazık ki o vesile olmuştu. Mutsuz&nbsp;evliliklerine sebep olduğu için hep kendisini suçlu hissetmişti. Şimdi de,&nbsp;Reyyan’a gülümseyerek Gönül’e ihanet ediyormuş gibi hissediyordu ama&nbsp;Miran onun abisiydi. Seçimlerine saygı duymak zorundaydı. İlk duyduğunda&nbsp;inanmasa da, şu an görüyordu ki Miran, Reyyan’ı gerçekten çok seviyordu.</p>

  <p style="text-align: justify;">Bu, bakışlarından belli oluyordu en çok. Gönül’e bir kez olsun, Reyyan’a baktığı gibi bakmamıştı.</p>

  <p style="text-align: justify;">Reyyan ona uzanan eli tutmadı. Eylül ise onun bu tavrına hiç kırılmadı. Hak veriyordu çünkü ona. Başına gelen şeyler, bir kadının kolayca&nbsp;kabullenebileceği şeyler değildi. Miran’ın zoruyla eve girdiklerinde etrafı&nbsp;incelemeye başladı. Aklına kayınvalidesi olacak kadın geldi o an. O kadın&nbsp;nerede kalıyordu? Hiç aklına getirip Miran’a sormamıştı ama şimdi karşısında&nbsp;görünce kin dolu bakışlarını üzerine saldı.</p>

  <p style="text-align: justify;">Demek Miran’ın annesi de teyzesiyle yaşıyordu.</p>

  <p style="text-align: justify;">“Ooo,” dedi alayla Reyyan. Nergis Hanım, Reyyan’ı görünce utançla eğdi başını. “Kimleri görüyorum burada?” Miran, Reyyan’ın kolunu sıktı, uyarır&nbsp;gibi. Ardından kulağına eğildi. “Yapma Reyyan, terbiyeli ol.”</p>

  <p style="text-align: justify;">Reyyan aldırış etmedi. Bu anın keyfini çıkarıp bu kadını yerin dibine sokmazsa, içi rahat etmezdi. Miran’ın tuttuğu kolunu hızla çekip Nergis&nbsp;Hanım’ın üzerine yürüdü. “Sevgili anneciğim, beni özlemedi mi?”</p>

  <p style="text-align: justify;">Nergis Hanım utancından yanıt veremedi, suçluydu çünkü. Ne diyebilirdi ki? Etrafta derin bir sessizlik oluşurken bu sessizliği dağıtan Miran oldu.&nbsp;“Teyzemin bir suçu yok Reyyan. Kimsenin suçu yok! Her şeyin sorumlusu&nbsp;benim, öfkeni başkasından çıkarma!”</p>

  <p style="text-align: justify;">Reyyan’ın suratı şaşkınlıkla şekil aldı. Annem değil de, teyzem demesine takılı kaldı. “Bu kadın,” dedi Nergis Hanım’ı işaret ederek. “Senin annendi&nbsp;hani?”</p>

  <p style="text-align: justify;">Miran bir müddet teyzesine baktıktan sonra bakışlarını Reyyan’a çevirdi. Bir yalanının daha gün yüzüne çıkmasının utancını yaşıyordu. Ve Reyyan’ın&nbsp;ona öfke dolu bakışlarını tatmanın verdiği acıyı. “Annem yok benim,” dedi&nbsp;bütün gücü kırılırken. “Ben çok küçüktüm. Babamın ardından o da öldü. Bu&nbsp;kadın,” derken teyzesini işaret etti. “Benim teyzem. Annemden bana kalan,&nbsp;tek yadigâr.”</p>

  <p style="text-align: justify;">Nergis Hanım’ın yanaklarından yaşlar süzüldü o an. Reyyan’ın ona böyle bakışı karşısında boynu bükülüyordu. Ne söylese haklıydı üstelik. Tek&nbsp;sözüyle yerin dibine batacak kadar utanıyordu. Yüzüne baka baka yalan&nbsp;söylememişler miydi kızcağıza? Nergis Hanım böyle olsun istememişti.&nbsp;Miran’ı çok uyarmıştı ama Miran, teyzesini hiç dinlememişti.</p>

  <p style="text-align: justify;">“Kızın olacak kadın nerede?” dedi Reyyan aşağılayıcı bir sesle. “Yoksa gelinin mi demeliydim?”</p>

  <p style="text-align: justify;">Miran, Reyyan’a yaklaşarak çenesinden tuttuğu gibi yüzünü kendisine çevirdi. “Fazla oluyorsun Reyyan. Ona öyle bakma, teyzemin hiçbir suçu&nbsp;yok.”</p>

  <p style="text-align: justify;">“Bırak Miran,” dedi Nergis Hanım. “Biz bunları duymayı hak ettik.”</p>

  <p style="text-align: justify;">Miran kendi suçu yüzünden kimse kırılsın istemiyordu. Sadece Reyyan’ın duyabileceği bir ses tonuyla konuşurken yine kulağına eğildi. “Lütfen&nbsp;Reyyan... Onun canını sıkma. Senin derdin benimle.”</p>

  <p style="text-align: justify;">Reyyan, Miran’ın elini itti öfkeyle. Artık öfke onun için o kadar normal bir duyguya dönüşmüştü ki bu durumu hiç yadsımıyordu. “Bana söyleyecek ne&nbsp;bıraktın ki sen?” dedi sitem dolu bir sesle.</p>

  <p style="text-align: justify;">Atmosferin gittikçe sertleşeceğini sezen Nergis Hanım, kızı Eylül’e kapıyı işaret etti. İkisi birlikte salondan ayrılırken Miran ve Reyyan yine baş başaydı.</p>

  <p style="text-align: justify;">“Daha bilmediğim ne var?” diye haykırdı. “Hepimizi kandırdın, masum bir insan gibi ailemize sızdın. Zaten evli olduğun halde bana sahte bir düğün&nbsp;yaptın! Annem dediğin kadın teyzen çıkıyor ve tüm bu insanlar senin kirli&nbsp;oyunlarına ortak oluyor! Allah aşkına, bu nasıl bir dünya?”</p>

  <p style="text-align: justify;">Ellerini iki yana açtı Miran. “Hepsi bu işte,” diye bağırdı. Kelimeleri sert bir fırtınanın ortasında kayboluyor gibiydi. “Öğrenmediğin bir şey kalmadı.”&nbsp;Bundan suçluluk duyması hiçbir işe yaramıyordu çünkü Reyyan ona tam tersi&nbsp;muamele yapıyordu. Sanki tüm bunları yapmaktan zevk almış gibi. Aslında&nbsp;zaten öyleydi. Fakat şu an ölesiye pişmandı.</p>

  <p style="text-align: justify;">“Bravo sana! Tebrik mi etmeliyim şimdi?”</p>

  <p style="text-align: justify;">“Böyle bakmaktan vazgeç, kâfi.” Parmaklarını kaldırıp onu darmadağın ederek kuzguni harelerin önünde salladı.</p>

  <p style="text-align: justify;">“Nasıl bakıyorum sana?” diye sordu Reyyan yarı alay yarı ciddiyetle.</p>

  <p style="text-align: justify;">“Korkunç.”</p>

  <p style="text-align: justify;">“Bu senin eserin.”</p>

  <p style="text-align: justify;">Reyyan’ın o an gözleri duvarda asılı duran büyük çerçeveye takıldı. Gözleri tıpkı Miran’ın gözlerini anımsatan genç bir kadın, ona aşkla bakan genç bir&nbsp;adam ve küçük, sevimli bir erkek çocuğu. Miran, Reyyan’ın baktığı noktayı&nbsp;fark edince burukça gülümsedi. “Annem, babam ve ben,” dedi hüzünle.</p>

  <p style="text-align: justify;">Gözlerini aniden çekti çerçeveden Reyyan. Her ne kadar ilgisini çekmiş olsa da, son günlerde hep yaptığı gibi, ilgilenmiyormuş tavrını takındı.&nbsp;“Sorduğumu hatırlamıyorum,” dedi soğuk bir sesle.</p>

  <p style="text-align: justify;">İçeriye Eylül girdiğinde Miran kolundaki saate baktı. Geç kalıyordu. Tek dileği, Reyyan’ın, teyzesi ve Eylül’le iyi anlaşmasıydı. “Ben şimdi gidiyorum,&nbsp;bir iki saate geri gelirim.” Gözleri Reyyan’ın üzerindeydi, bakışlarında ise,&nbsp;birçok anlam yüklüydü. Bir rica, bir emir, hatta kabaca bir tehdit gibi. Uslu&nbsp;dur mesajını vermek istiyordu. Reyyan cevap vermek yerine arkasını dönüp&nbsp;pencereye yürüdü. Biraz sonra kapı açılmış ve Miran çıkmıştı dışarıya. Çıkar&nbsp;çıkmaz eline telefonunu almıştı. Miran telefonla konuşurken kapıda bir araba&nbsp;durdu. Reyyan dikkatle bakarken hemen tanıdı adamı. Miran başına birilerini&nbsp;dikip önlem alıyordu aklınca.</p>

  <p style="text-align: justify;">“Kim bu adam?” diye sordu merakla. Sorusunun üzerine Eylül yanına gelip dışarıya dikti gözlerini. “Ali Abi,” dedi gülümseyerek. “Abimle çalışıyor&nbsp;yıllardır. Büyük ihtimalle, seni gözetlemek için gelmiştir.” Bu durumu sakin&nbsp;bir şekilde dile getiriyordu, sanki çok normal bir şeymiş gibi.</p>

  <p style="text-align: justify;">“Evet,” dedi Reyyan sinirle. “Sanki bir yere kaçabilmem mümkünmüş gibi.”</p>

  <p style="text-align: justify;">Eylül, Reyyan’la iletişim kurmak istiyordu. Uzattığı elin, dost eli olduğuna inanmasını istiyordu. “Biraz konuşmak ister misin?” diye sordu, elini&nbsp;Reyyan’ın omzuna bırakmıştı sevecen bir tavırla. Reyyan’ın kendisine bakan&nbsp;hırçın gözleri karşısında içi ezildi. “Bana kızgın olmanı gerektirecek bir sebep&nbsp;yok. Başına gelenlerde benim payım yok. Hiçbir şeyden haberim olmadı&nbsp;benim. Eğer tüm bunları bilseydim, emin ol, karşı çıkardım.”</p>

  <p style="text-align: justify;">Reyyan kendisine oyun oynayan onca insan arasında bir tane suçsuz bulmanın sevinciyle gülümsedi. Eylül kendisine yardım eder miydi acaba? “O&nbsp;zaman benim için bir iyilik yapar mısın?” diye sordu.</p>

  <p style="text-align: justify;">“Tabii, nedir o?” Uzattığı dost elini tuttuğu için istemsizce mutlu olmuştu. Garip ama Reyyan’ı yadırgamamıştı. Gönül’ün en yakın arkadaşı olmasına&nbsp;rağmen, Reyyan’ı sevmişti.</p>

  <p style="text-align: justify;">Reyyan, “Telefonunu verir misin?” diye sorduğunda birden yüzü düştü Eylül’ün. Çünkü Miran evden çıkmadan önce, “Telefon isterse sakın verme,”&nbsp;demişti. Şimdi nasıl hayır diyecekti ki?</p>

  <p style="text-align: justify;">“Şey, nasıl desem...” diyerek saçlarını karıştırdı.</p>

  <p style="text-align: justify;">Reyyan’ın gülen yüzü, anında asıldı. “O mu söyledi telefon vermemeni?”</p>

  <p style="text-align: justify;">“Reyyan kusura bakma, çok üzgünüm. Miran buna çok kızar.”</p>

  <p style="text-align: justify;">“Sen de onlar gibisin,” dedi tekli koltuğa otururken. Kollarını göğsünde birleştirmiş, küçük bir çocuk gibi dudaklarını kıvırmıştı. Eylül utana sıkıla&nbsp;karşısına otururken içeriye Nergis Hanım girdi. Reyyan’ın bu hali, kadının&nbsp;içini yakıyordu. Fakat ne yazık ki, elinden bir şey gelmiyordu.</p>

  <p style="text-align: justify;">Reyyan bir kez daha çaresiz kalmanın verdiği kasvetle lime lime olurken bir de yaşamını zehre çeviren insanların arasında nefes almanın eziyetini&nbsp;çekiyordu. Bir çıkış yolu yoktu. Kahretsin ki yoktu! Bu evde tıkılıp kaldığı&nbsp;müddetçe delirecekti. Annesinin şu an ne halde olduğunu, konaktakilerin&nbsp;neler yaptığını öğrenmek için deliriyordu. Bakışlarını yerden çekip&nbsp;karşısındaki sessiz kadına dikti.</p>

  <p style="text-align: justify;">“İçin rahat mı?” diye sordu ağlamaklı bir sesle. Hayır, bu sefer bir iğneleme yoktu sesinde. Kızgınlık? Kin kusma? Hiçbiri yoktu. Artık ne yapacağını&nbsp;bilmiyordu Reyyan. Omuzlarına taşıyamayacağından ağır yükler binmişti ve&nbsp;bununla başa çıkamıyordu.</p>

  <p style="text-align: justify;">“Söylesene, senin kızın benim durumumda olsa ne yapardın?”</p>

  <p style="text-align: justify;">Nergis Hanım şaşırdı kaldı. Düşüncesi bile korkunç gelen şeyi, Reyyan’a bizzat yaşatmışlardı. Verecek bir cevap bulamazken, Reyyan konuşmaya&nbsp;devam etti. “Onun yüzünden iki gündür annemle konuşamıyorum. Ne halde&nbsp;bilmiyorum, meraktan ölmüştür. Siz nasıl insansınız ya?”</p>

  <p style="text-align: justify;">İçinde katmerlenen sancılar, ona ne kadar güçsüz olduğunu bir kez daha hatırlattı. Asık suratlı bir sessizliğin içinde, zihninde yankılanan çığlıkları&nbsp;duymamaya çalışıyordu ama kimseden bir ses çıkmıyordu. “Allah biliyor, bu&nbsp;hale gelmemde emeği geçen herkesi ona havale ediyorum.”</p>

  <p style="text-align: justify;">Arkasına yaslanıp çaresizliğine bir kez daha kucak açarken, Nergis Hanım yerinden kalktı usulca. Salondan çıkıp saniyeler içinde elinde bir telefonla&nbsp;döndü. Reyyan’ın yanına gelip elindeki telefonu ona uzattı. “Anneni ara.”</p>

  <p style="text-align: justify;">***</p>

  <p style="text-align: justify;">İçinde bir şeyler vardı. İnce bir sızı, derin bir sancı. Reyyan istemedi ama içine her gün ölüme biraz daha sürükleyen yaralar kazıdı. Bu ona, mavi gözlü&nbsp;hercai adamın, en zaruri armağanıydı.</p>

  <p style="text-align: justify;">Yüreğini böylesine kasıp kavuran acının, annesinin sesini duymasından mı yoksa ağlayışına şahitlik etmesinden mi kaynaklandığını bilmiyordu. Bir&nbsp;şeyler olmuştu. İçinde bir yangın başlamıştı, alevlerinden kaçınamıyordu.</p>

  <p style="text-align: justify;">Konakta iyi şeyler olmuyordu. Miran’ın Reyyan’ı kaçırdığı haberi anında ulaşmış, ortalık yangın yerine dönmüştü. Azat çıldırmışçasına onları arıyordu.&nbsp;Yani Miran, yalan söylememişti. Babası olacak adam ise suskundu. Bunca&nbsp;hengâmenin içinde şaşılacak şeydi doğrusu bu hayret verici sükûneti.</p>

  <p style="text-align: justify;">Tüm bu olanların yegâne sebebi o iken, neden böylesine sessizdi? Burnuna iyi kokular gelmiyordu Reyyan’ın. Tamam, öz kızı değildi belki ama kılını&nbsp;bile kıpırdatmayacak kadar mı değersizdi gözünde? Miran ona alenen savaş&nbsp;başlatmıştı ama adam tepki bile vermiyordu.</p>

  <p style="text-align: justify;">Bu yolun sonu nereye gidiyordu, kestiremiyordu.</p>

  <p style="text-align: justify;">“Daha iyi misin?” Eylül elinde tuttuğu su bardağını Reyyan’a uzatırken endişeli görünüyordu. Kafasını salladı Reyyan gülümseyerek. Suyu eline&nbsp;aldığında, Eylül yanına oturdu.</p>

  <p style="text-align: justify;">“Neden kustun az önce?” Reyyan ikinci bir mide bulantısı atağıyla karşı karşıya gelmiş ve hatta kusmuştu. Birileri bir şey sezecek diye ödü&nbsp;kopuyordu. “Midemi üşütmüşüm, önemli bir şey değil,” diyerek geçiştirdi.&nbsp;İnanmasını umuyordu.</p>

  <p style="text-align: justify;">“Tamam o zaman. Aç mısın? Ne yemek istersin?” Eylül’ün, etrafında böyle pervane oluşu karşısında ister istemez mahcup oluyordu Reyyan. “Gerçekten&nbsp;canım hiçbir şey istemiyor,” dedi keyifsizce. Midesi hâlâ bulanıyordu ve içi&nbsp;gerçekten yemek kabul edecek durumda değildi.</p>

  <p style="text-align: justify;">“Ama sabah kahvaltı etmemişsiniz, böyle aç aç durulmaz.”</p>

  <p style="text-align: justify;">Miran’ın bu konuda da tembih etmiş olmasına göz devirirken, kapının çalındığını duydu. Bu duruma iti an çomağı hazırla demek istese de sustu.&nbsp;Eylül kapıyı açmaya giderken Reyyan salon kapısına arkasını dönmüştü.&nbsp;Miran’ın yüzünü görmek istemiyordu. Gözlerine her bakışında, öfkesinin&nbsp;biraz daha azalıyor oluşunu mantığı kabul etmiyordu.</p>

  <p style="text-align: justify;">Aradan birkaç dakika geçmişti. Miran’ın hâlâ salona girmeyişi onda biraz tereddüt uyandırdı doğrusu. Koridordan gelen gürültüye kulak verdiğinde,&nbsp;tüm tüyleri diken diken oldu. Bu sesin sahibini tanıyordu.</p>

  <p style="text-align: justify;">Gelen Miran değil, Gönül’dü.</p>
</body>
</html>
