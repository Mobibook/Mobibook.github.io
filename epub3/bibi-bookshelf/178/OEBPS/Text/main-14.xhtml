<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">12</h2>

  <h2 id="sigil_toc_id_6" style="text-align: center;">ÖLÜYORSUN İÇİMDE</h2>

  <p style="text-align: justify;">Bazı kalpler, sonunu kendi seçer. Riyakârdır sevmeler. Ziyansızdır haykırışlar. Sonunu bildiğin kitabı defalarca okumak gibidir, çekeceğin acıyı&nbsp;bile bile ettiğin canhıraş ihanetler. Ve kaçınılmazdır, acının seni sarıp&nbsp;sarmaladığı dumanlı geceler. Merhaba dersin, merhaba ey vicdan yarası.&nbsp;Selam olsun sana, yüreğimi kanatan merhamet yanığı.</p>

  <p style="text-align: justify;">Tükenmeyen ihanetlere, sonu gelmeyen tüm kalp sancılarına, ömrünü pişmanlığın kor avuçlarına peyda edenlere selam olsun!</p>

  <p style="text-align: justify;">Şehir içi hız limitini katlederek yol alıyordu İstanbul’un serseri yollarında. Patlamış dudağını, acıdan gümlemiş kalbini umursamaksızın, gözlerinden&nbsp;akmak için gururuna savaş açan yaşlara aldırmaksızın, hızla gidiyordu.</p>

  <p style="text-align: justify;">Saatler öncesinde kalmıştı, Azat’la hesaplaştıkları o anlar. Hiçbir şey acıtmamıştı canını, kapıdan çıkmadan evvel Azat’ın söylediği o son sözler&nbsp;kadar. Babasına sarf ettiği o nahoş kelimeler bile yakmamıştı bu kadar. Daha&nbsp;yeni idrak ediyordu Miran. Ne denli yandığını, ne denli tutulduğunu, nasıl da&nbsp;savrulduğunu... Uzun zamandır itiraf edemediği duyguları bugün&nbsp;kaburgalarını delip geçmiş gibiydi. Öyle bir acıyordu ki o sol yanı, bu acıyı&nbsp;daha önce hiç tatmadığına dair, defalarca yemin edebilirdi.</p>

  <p style="text-align: justify;">Aşkın ateşi, sevdanın belkemiğini oluşturan zehirli bir hasret gibi sardı dört bir yanını. Pişmanlık desen, kızgın ateşlerde kavruluyor gibiydi. Neşter&nbsp;vurulmuş intikam duyguları bile köşesine sinmiş, gücünü kaybetmiş sessizce&nbsp;izliyordu bu durumu.</p>

  <p style="text-align: justify;">Bilirsiniz, öldüresiye korkaktır gücünü yitiren her tehlike.</p>

  <p style="text-align: justify;">Şimdi Miran, intikamdan daha güçlü bir zayıflığın pençesindeydi. Adı aşktı, adı ateşlerde yanmaktı, adı Reyyan’dı!</p>

  <p style="text-align: justify;">“Yavaş ol,” dedi Arda, uyaran sesiyle. Onca söylenmesine rağmen, Miran’ın direksiyon başına geçmesine engel olamamıştı. Onu ele geçiren öfkenin ne&nbsp;denli yakıcı olduğunu görüyor ve ister istemez ürküyordu. Bu gecenin&nbsp;sabahında ölen, iki genç adamdan biri olmak istemiyordu. Fakat bu gidişat&nbsp;onu gösteriyordu. Miran arabayı böylesine hızlı sürerken, kim bilir ne&nbsp;düşünüyordu da canlarını böylesine tehlikeye atabiliyordu?</p>

  <p style="text-align: justify;">“Yavaş ol dedim lan!” diye bağırdı Arda hiddetle. “Öldüreceksin bizi!”</p>

  <p style="text-align: justify;">Çığlık atarak duran tekerleklerin ardından istemsizce öne doğru savruldular. Arda derin bir nefes aldı. Ölümün elleri enselerinden çekilip uzaklaşmış gibiydi.</p>

  <p style="text-align: justify;">“Anlıyorum, öfken çok taze. Ne yapalım, ölelim mi yani? Bunu sen istememiş miydin?”</p>

  <p style="text-align: justify;">Miran kısa bir bakış attı Arda’ya. O an Miran’ın gözbebeklerinde titreşen duygu silsilesi, Arda’nın ilk defa tanık olduğu bir şeydi. Ne oluyordu bu&nbsp;adama böyle? Miran sadece susuyordu. Oysa şu an bağırıp çağırması&nbsp;gerekmez miydi? Sükûnete teslim olup kafasını direksiyona yasladı.&nbsp;“Ölüyorum,” diye mırıldandı. “Allah’ım sen bana güç ver. O burada, belki&nbsp;birkaç nefes uzağımda, benim şehrimde ama ona dokunamıyorum!”</p>

  <p style="text-align: justify;">Arda elini Miran’a uzattı. Omzunu kardeşçe bir şefkatle okşarken içinden, “Sana söyledim, bu iş seni aşar, bu sevda seni yakar dedim. Beni&nbsp;dinlemedin,” demek geçse de sustu. Çünkü ne söylese fayda etmeyecekti.&nbsp;Yaşanmadan tecrübe edilir miydi ki ömür tüketen acılar?</p>

  <p style="text-align: justify;">“Yaktım onu, hiç düşünmeden yaktım. Şimdi, ben de yanıyorum...”</p>

  <p style="text-align: justify;">“Ne yapacaksın peki?”</p>

  <p style="text-align: justify;">Susuyordu Miran. Susuyordu gece. Rüzgâr bile şehri terk etmiş, sükûnetin hakim olduğu semalar dahil, aynı cevabı bekliyordu dudaklarından. Kafasını&nbsp;usulca kaldırdı genç adam. Yüzü olmadığını bile bile, dili bile ona küfretse,&nbsp;söyleyecekti. “Onu istiyorum Arda,” dedi yitikçe. Bedeni hummalı bir&nbsp;hastalığın ellerindeymişçesine titredi. Genzini yakan soluğu, geceye&nbsp;birbirinden hain pişmanlıklar fısıldadı. Karanlığın peyda olduğu gecelere,&nbsp;parmak uçlarından sonu bilindik bir hikâye aktarıldı.</p>

  <p style="text-align: justify;">“Pişmanım her şey için. Reyyan’ı geri istiyorum.” Delicesine tebessüm etti. “Ne bilindik bir son ama? Ne garip bir tekerrür değil mi?”</p>

  <p style="text-align: justify;">Uzun bir nefes çekti ciğerlerine. “Gözünün yaşına bakmadığın bir kadının, şimdi bir bakışına muhtaçsın. Düşünsene.” Yüzünde hâlâ kan izleri,&nbsp;morarmış gözaltları ve dudağının kenarına yuva kurmuş derin yaralar vardı.&nbsp;“Geceler boyu ağlattığın bir insana, hasret kalıyorsun. Pişman olan bir adam&nbsp;ve aşkını zerre hak etmediği bir kadın. Bu hep böyle olmak zorunda mı? Onu&nbsp;sevmek zorunda mıydım? Oysa.” Sağ elini sertçe geçirdi direksiyona.&nbsp;Ardından sol göğsüne kapattı. “Şu sızısı dinmeyen yanıma, söz geçirebilirim&nbsp;sandım!”</p>

  <p style="text-align: justify;">“Ama yanıldın.” Acılı, buruk bir gülümseyiş gezindi Arda’nın dudaklarında. Dost acı söylerdi. Maalesef şimdi söyleyecekleri hiç de hoş şeyler&nbsp;olmayacaktı Miran için.</p>

  <p style="text-align: justify;">“Ne sanıyorsun?” dedi Arda. “Reyyan’ın sana koşa koşa geleceğini falan mı? Onun yerinde hangi kadın olsa, asla affetmez seni. Aptallık etme.&nbsp;Yüreğine amansız bir boşluk bıraktığın birinden sana yâr olmasını&nbsp;bekleyemezsin.”</p>

  <p style="text-align: justify;">Miran duyduğu sözlerin üzerine, kapısını açtığı arabadan dışarıya attı kendini. Dolan gözlerini saklamak istercesine yumdu gözlerini. Yutkunmak&nbsp;istediği anda, karşısında Reyyan beliriyor, Miran’ı defalarca öldürüyordu.&nbsp;Arda da arabadan inmiş, yanında almıştı soluğu.</p>

  <p style="text-align: justify;">“Az önce söylediklerim için üzgünüm ama sana olacak olan bu. Reyyan’dan seni affetmesini...”</p>

  <p style="text-align: justify;">“Hayır,” diyerek sözünü kesti Miran. “Hep hata yaptım ben. Doğdum doğalı, hep kaybeden ben. Küçücük bir çocukken bile gözyaşlarını zayıflık&nbsp;olarak gören ben. İlk defa doluyor gözlerim. İlk defa pişman oluyorum. Yok&nbsp;mu bunun bir önemi?”</p>

  <p style="text-align: justify;">Arda sessiz kaldı. Can yakmaktansa, susmayı yeğledi.</p>

  <p style="text-align: justify;">“Hayır,” diye tekrarladı Miran. “Bu sefer, kaybeden ben olmak istemiyorum. Açtığım yaraları başkası sarsın istemiyorum! Bak, bak oraya!”&nbsp;Karşılarında mezarlığa giden sapa, uzun bir yol, metrelerce uzakta ise birbiri&nbsp;ardına dizilmiş mezarlar vardı.</p>

  <p style="text-align: justify;">“Orada nice umutlardan nasibini alamamış, binlerce insan yatıyor. Kaç bin hayalin katili o soğuk taşlar? Şu canım hâlâ bedenimde ya, asla pes&nbsp;etmeyeceğim!” Ellerini yanan gözlerine bastırdı. “Yaşıyorsam umut var&nbsp;demektir. Yıllar sonra hissetmişken gerçek bir duygunun sıcaklığını. Bu&nbsp;sefer kimsenin, umutlarımın katili olmasına izin vermeyeceğim. Benim&nbsp;umutlarımın adı Reyyan. Ben bu devranı, ters döndüreceğim. Hiçbir kadının&nbsp;asla affetmeyeceği o adamların.” Arda’ya döndü yüzünü. Gözlerindeki ışığı&nbsp;göstermek istercesine, yanık yanık baktı. “Belki de ilki olacağım.”</p>

  <p style="text-align: justify;">Günlerdir sadece acıların taht kurduğu yaralı kalbi, bugün buruk bir sevinç yaşıyordu. Elif aramıştı bu sabah, birkaç saate İstanbul’da, hatta yanında&nbsp;olacağım demişti. Bundan dolayı sebepsizce gülümsüyordu Reyyan. Acısını&nbsp;paylaşıp derdini dökebileceği bir cana ihtiyacı vardı. O kişi ise sadece Elif&nbsp;olabilirdi. Yıllar boyunca bir kuzenden çok, en iyi arkadaşı, sırdaşı, hatta&nbsp;kardeşi olmuştu. Bazı zamanlarda Havin bu durumu kıskansa da, Reyyan&nbsp;aradaki dengeyi iyi sağlıyordu.</p>

  <p style="text-align: justify;">“Elif kızım bulabilecek mi burayı?” Sıdıka Hanım’ın sorusuna tebessüm etti Reyyan.</p>

  <p style="text-align: justify;">“Onun bulamayacağı bir yer yok Sıdıka Teyze. Bir sene boyunca avucunun içi gibi ezberlemiş İstanbul’u. Taksiye biner binmez oradayım dedi.”</p>

  <p style="text-align: justify;">“İyi iyi, gelsin bakalım. Akşama hep birlikte güzel bir yemek yiyelim.” Kalın camlı gözlüğünün ardından zar zor gördüğü halde elindeki ipe sıkıca&nbsp;asılmış, gayretle örmeye çalışıyordu kadın. Reyyan ise onun bu haline&nbsp;gülümsüyordu.</p>

  <p style="text-align: justify;">“Akşama Fırat ve kız arkadaşı da gelecek. Kalabalık olacağız,” diyerek gülümsedi. “Kalabalığı severim,” diye de ekledi. “Kaybettiğim şenliğimi&nbsp;hatırlatıyor bana.”</p>

  <p style="text-align: justify;">Yaşadığı onca şeye rağmen yaşama sımsıkı tutunmuştu Sıdıka Hanım. Ne derlerdi, ölenle ölünmüyor. Hangi acı nefese kast ederse etsin, bir şekilde&nbsp;hayat kaldığı yerden devam ediyor. Reyyan da böyle düşünüyordu.&nbsp;İyileşecekti zamanla. Hatta belki, Miran’ı bile unutacaktı. Hatta bu sayede,&nbsp;hayata kaldığı yerden değil, yepyeni bir sayfa açarak başlayacaktı.</p>

  <p style="text-align: justify;">Kendi ayakları üzerinde durmaya mecbur bırakılmış bir kadının, başka bir şansı yoktu. Bu defa kaderini, kimsenin ellerine teslim etmeyecekti.</p>

  <p style="text-align: justify;">Saatler geçti. Kâh daraldı, kâh hava aldı. Fazlasıyla yalnız kaldığı bu evde, bir başınalığına son veren kapının zili çalınca heyecanla koştu Reyyan.&nbsp;Heyecandan kimin geldiğine bile bakmadan açtı kapıyı. Zaten beklediği&nbsp;kişiydi gelen. Elif birden kendisine sarılınca, buram buram memleket kokusu&nbsp;doldu Reyyan’ın burnuna.</p>

  <p style="text-align: justify;">Şu anda ağlamaması mümkün değildi.</p>

  <p style="text-align: justify;">Bir parça anne kokusu, bir parça Mardin. Bolca hüzün ve beraberinde koyu bir hasret.</p>

  <p style="text-align: justify;">“Geçecek,” dedi Elif, sesi boğuklaşırken. “Biz seninle her şeyi atlatacağız.”</p>

  <p style="text-align: justify;">Reyyan gözyaşlarına hakim olamayıp sessiz sessiz ağlamaya başladı. Meğer ne çok ihtiyacı varmış, birinin ona böyle sarılıp geçecek demesine. Sahi&nbsp;geçecek miydi? Miran’ın açtığı yaralar, zamanla iyileşecek miydi?</p>

  <p style="text-align: justify;">Kapı önündeki kısa süreli hasret giderme faslının ardından salona geçip oturdular. Elif, Sıdıka Hanım’ın elini öptü. Annesinin ve teyzesinin&nbsp;selamlarını iletti. Biraz muhabbet ettikten sonra Sıdıka Hanım, iki genç kız&nbsp;rahat konuşabilsinler diye erzak alışverişi bahanesiyle evden uzaklaştı.</p>

  <p style="text-align: justify;">“Solmuşsun,” diyen Elif’e baktığında boynu eğildi Reyyan’ın. “Ben bir gecede hayatı mahvolan insanların, en güzel örneğiyim.”</p>

  <p style="text-align: justify;">Elif yanında duran çantasından bir zarf çıkardı. İçi para dolu bir zarf.</p>

  <p style="text-align: justify;">“Teyzem yolladı,” diyerek Reyyan’a uzattı. “Bu şehirde ne kadar kalacağın belirsiz. Paraya ihtiyacın olacak.” Uzun bir süre Reyyan’a yetecek bir&nbsp;miktardı bu. Reyyan parayı yanındaki boşluğa bıraktıktan sonra, Elif ellerine&nbsp;uzanıp avuçlarının içine hapsetti.</p>

  <p style="text-align: justify;">“Buz gibi ellerin.” Kafasını kaldırıp Reyyan’ın hüzünlü gözlerine baktı. “Neler olduğunu anlatmak ister misin?”</p>

  <p style="text-align: justify;">En çok buna ihtiyacı vardı Reyyan’ın. Kimseye bir şey anlatamamıştı ki. “Hâlâ ben bile inanamıyorum olanlara.” Gözleri halıya çevrildi, sanki orada&nbsp;yaşananları görmüşçesine dalıp gitti. “Simsiyah bir kâbusun koynunda&nbsp;varsayıyorum kendimi. Sanki hiç kötü bir şey olmamış gibi. O, beni bırakıp&nbsp;gitmemiş gibi. Sanki gördüğüm bu kâbusun ellerinden kurtulduğumda,&nbsp;gözümü açtığımda onun gülümseyen yüzünü görecekmişim gibi.” Islanan&nbsp;kirpikleri kapandığında gözyaşları bir bir düşmeye başladı yanaklarına.</p>

  <p style="text-align: justify;">“Ama gitti...” Sesli bir iç çekti. “O gitti Elif, anlıyor musun? Gitti!”</p>

  <p style="text-align: justify;">Bazı insanlar, yaşarken ölürlerdi. Birçok sebeple, çetin bir gidişle. Bir kere daha tekrarladı inanması güç olan gerçeği, haykırışlarının arasından.</p>

  <p style="text-align: justify;">“O gitti. Arkasından bakarken, söyleyemediğim her kelime dudaklarımı parçaladı. Suskunluğum zindan oldu düşlerime. Öyle kötü baktı ki gözlerime,&nbsp;sanki tüm ömrüm ezildi avuçlarının içinde. Öyle ani oldu ki gidişi, ben&nbsp;ömrümde böyle ölmedim.” Gözlerini, Elif’in gözlerine kenetledi. Elif de&nbsp;ağlıyordu şimdi. Yürekleri bir olan insanların, acıları da birdi.</p>

  <p style="text-align: justify;">“Söylesene, ben hangi günahın bedelini ödedim?”</p>

  <p style="text-align: justify;">Gözlerinin önüne yine o günün sahnesi kurulmuş, Miran’ın intikam yüklü mavi hareleri canından vurmuştu Reyyan’ı. Yine aynıydı terk edişi. Öyle&nbsp;kalleş, öyle cani.</p>

  <p style="text-align: justify;">“Geçmişin küllerinden harlanan büyük bir ateş yaktılar.” Ses tonundaki gizli bir isyan gizliydi. Kalbi kırılmış bir kız çocuğu misali. “Söylesene,&nbsp;neden yanan bir tek bendim?”</p>

  <p style="text-align: justify;">Kafasını salladı Elif, çaresizce. “Babanın işlediği suçun bedeli, senin omuzlarına yüklenmemeliydi. Hayat bu kadar gaddar olmamalıydı. Sen bunu&nbsp;hak etmedin ki!”</p>

  <p style="text-align: justify;">“En çok da ne yakıyor canımı biliyor musun?” Elif merakla yüzüne baktığında, gözlerini kapattı. “Gözleri. Hiç gitmeyeceğim der gibiydi.&nbsp;Yemin gibiydi, söz gibiydi. Ben o gözlere sığınmak istedim Elif, bir ömür o&nbsp;gözlerin ardına saklanmak istedim.”</p>

  <p style="text-align: justify;">“Bir şeyi merak ediyorum Reyyan,” dedi Elif. “Miran, senin o adamın öz kızı olmadığını biliyor mu?”</p>

  <p style="text-align: justify;">“Bilmiyorum,” diyerek omuz silkti Reyyan. “Biliyorsun, bunu hiç kimse bilmiyor Midyat’ta. Neden bilmem, sır gibi saklıyorlar herkesten. Sanki</p>

  <p style="text-align: justify;">utanılacak bir şeymişim gibi... Herkes beni, o adamın öz kızı sanıyor. O benim babam değil diyemedim hiç kimseye. Küçüklüğümden beri hep sıkı sıkı tembihlerdi annem. Onu öz baban bil çünkü böyle bilinmesi gerekiyor&nbsp;derdi.” Kafası karışmış gibiydi Reyyan’ın. “Sahi, Miran bunu bilseydi yine de&nbsp;bana zarar verir miydi?”</p>

  <p style="text-align: justify;">“Sanmıyorum,” dedi Elif. “Babanın canını yakmak istedi o. Ve en büyük detayı atladı.”</p>

  <p style="text-align: justify;">“Babamın canını yakmak mı?” Sinirle gülümsedi. “Aptal Miran. Ben ölsem, umurunda olmam o adamın.”</p>

  <p style="text-align: justify;">“Ama o bunu bilmiyor.”</p>

  <p style="text-align: justify;">“Bilmiyor çünkü...” Ellerini birbirine kenetledi. “Bizimkiler bunu ona söylemediler. Sadece aile içinde olan bir sırrım ben. Bilse de değişen bir şey&nbsp;olmayacak çünkü olan oldu.”</p>

  <p style="text-align: justify;">Elif sıkıntıyla ofladı. Evin duvarlarını incelerken, “Reyyan, sana bir şey söylemem gerek,” dedi. Ses tonu, suç işlemiş gibi kısıktı. “Daha doğrusu,&nbsp;bunu bilmen gerek.”</p>

  <p style="text-align: justify;">“Nedir o?” diye sordu Reyyan.</p>

  <p style="text-align: justify;">“Buraya gelmeden önce teyzem sıkı sıkı tembihledi beni, sana bir süre boyunca söylememem konusunda. Ama ben bunu senden saklayamam, bunu&nbsp;sana yapamam.”</p>

  <p style="text-align: justify;">“Elif, çatlatma insanı, söyle ne söyleyeceksen.” Reyyan hissediyordu, Elif’in söyleyeceği şey her ne ise bu onu altüst edecekti. Zaten ne kalmıştı ki&nbsp;Reyyan’dan geriye? Paramparça edilip ellerine bırakılan bir kalpten başka?</p>

  <p style="text-align: justify;">Elif, “Miran,” diye söze başladığında, Reyyan’ın kalbi sıkıştı. Adı bile kaç neşter vuruşuna değerdi. Kendisi gelse, Reyyan nasıl ölürdü kim bilir?</p>

  <p style="text-align: justify;">“Miran, gerçekten çok kötü bir adam Reyyan.”</p>

  <p style="text-align: justify;">Reyyan kaşlarını çattı. Elif’in asıl söylemek istediği şey bu değildi, söyleyeceği her ne ise pişman olmuştu ve geri çevirmeye çalışıyordu fakat&nbsp;Reyyan öğrenmeden bırakmazdı.</p>

  <p style="text-align: justify;">“Lafı çevirme Elif, söylemek istediğin şeyin bu olmadığını çok iyi biliyorum.” Elif’in kızaran yüzüne ve sürekli kaçırdığı gözlerine bakılırsa eğer, kötü bir şey söyleyecek gibiydi.</p>

  <p style="text-align: justify;">“Sana bunu söylersem, üzüleceksin, biliyorum. Ama söylemezsem arkandan iş çeviriyor gibi hissedeceğim. Ben senden bir şey gizlemek...”</p>

  <p style="text-align: justify;">“Elif söyle şunu, Allah aşkına!”</p>

  <p style="text-align: justify;">“Miran,” dedi Elif son kez. İçinden lanetler yağdırıyordu o adama. “Evliymiş Reyyan. Gönül aslında onun kız kardeşi değil, karısıymış.”</p>

  <p style="text-align: justify;">Amansız bir şaşkınlık, uçsuz bucaksız bir öfkeyle dalgalandı o an zihninde. Reyyan’ın aklı almadı bu gerçeği. Nasıl olabilirdi ki böyle bir şey? Miran’ın&nbsp;evli olmasından ziyade, Gönül’le evli olmasıydı onu bu denli hüsrana uğratan.&nbsp;Nice aciz kelimelerin tünediği dudakları hafifçe aralandı ama titremekten&nbsp;başka bir işe yaramadılar. Reyyan titreyen dudaklarına bastırdı elini.</p>

  <p style="text-align: justify;">“Nasıl?” Bir kez daha yineledi sorusunu. Yanlış anlamış olmayı ne çok isterdi. “Nasıl yani?”</p>

  <p style="text-align: justify;">“Baban ve amcan öğrenmişler bu durumu. Konakta herkes biliyor. Bir tek senden gizleniyor, teyzem sana söylemememi istese de dayanamadım ben.”</p>

  <p style="text-align: justify;">“İnanamıyorum,” dedi Reyyan paramparça bir halde. “Hangi kadın, kocasını başka bir kadınla paylaşır ki?” Öfkesi öyle doruklardaydı ki,&nbsp;çıkaracak bir yer arıyordu. Ellerini saçlarına attı. Annesinin öpe öpe sevdiği o&nbsp;güzelim saçlara. “Bir kadın nasıl bu kadar düşebilir?” Hızla çektiği&nbsp;saçlarından birçok tel kopup avuç içlerine, parmak aralarına doldu.</p>

  <p style="text-align: justify;">“Yapma Reyyan kurbanın olayım, söylediğime pişman etme beni!” Reyyan’ın ellerinden tutup saçlarını kurtarmak istedi. Şimdi Elif de pişmandı&nbsp;bunu söylediği için. Saklasa olmayacak, saklamasa canı yanacaktı.</p>

  <p style="text-align: justify;">Reyyan yere diz çöktü hıçkırıklara boğulurken. “Ben ölmüşüm de haberim yokmuş Elif. Bu nasıl bir oyun böyle?”</p>

  <p style="text-align: justify;">“Reyyan. Yapma.”</p>

  <p style="text-align: justify;">“Allah’ım sen yardım et,” diye isyan etti gözyaşları içinde. “Dayanamıyorum bu iğrençliğe!”</p>

  <p style="text-align: justify;">Ne çok büyütmüştü gözünde, her şeyi yalan olan bir adamı. Şimdi, yerlere göklere sığdıramadığı o adamın nasıl yerle bir olduğuna şahit oluyordu.&nbsp;Gözleri önünde, ölüyordu Miran, yok oluyordu. Bir ömür gölgesine sığınmak&nbsp;istediği adamın, hayalinden bile nefret ediyordu. “Ölüyorsun,” diye&nbsp;mırıldandı. “Nasıl da güzel ölüyorsun içimde!”</p>

  <p style="text-align: justify;">Zar zor araladığı gözleri Elif’i bulduğunda yaşlı gözlerinden ötürü net göremiyordu. “Bu saatten sonra onun, değil yüzünü görmek, adını dahi anmak istemiyorum!”</p>

  <p style="text-align: justify;">***</p>

  <p style="text-align: justify;">Akşam olmuştu. Saniyelerin dakikalara düşman kesildiği, saatlerin sonsuzluğa saçıldığı bir zaman diliminde gibiydi. İçindeki kesif acı her bir&nbsp;zerresini yakıp geçmişti. Mutluyken nasıl yitip gittiğini anlamadığımız&nbsp;zamanın, acı çekerken böylesine ağır çekimde işlemesi de insanoğluna&nbsp;bahşedilen bir tür azaptı.</p>

  <p style="text-align: justify;">Yemek masasının etrafında sıralanmışlardı. Reyyan, boğazına oturan acıdan ötürü yutkunamıyordu bile. Yalandan tebessüm etmek zorunda kalmak kadar&nbsp;azap verici bir şey yoktu. Yanında Elif oturuyordu. Karşısında Fırat, onun&nbsp;yanında ise kız arkadaşı Aslı vardı. Masanın başında ise Sıdıka Hanım.</p>

  <p style="text-align: justify;">Evinde kalan iki misafire hoş görünmek istiyordu kadın. Bunun için, dillere destan bir sofra hazırlamış, torununu ve kız arkadaşını da çağırmıştı. Nereden&nbsp;bilebilirdi Reyyan’ın şu an ağlamamak için dişlerini sıktığını?</p>

  <p style="text-align: justify;">Önüne koyulan çorba kâsesine baktı uzun uzun. İçi hiçbir şey almıyor, midesi herhangi bir yiyecek kabul etmiyordu. İstanbul’a geldi geleli&nbsp;zayıfladığı da su götürmez bir gerçekti. Masada dönen muhabbet bile,&nbsp;kafasının içindeki gürültülü düşünceler yüzünden uğultu gibi geliyordu.</p>

  <p style="text-align: justify;">“Reyyan?” Elif koluna dokunduğunda irkildi birden. “Aslı sana bir şey sordu.”</p>

  <p style="text-align: justify;">“Neyi?” diye sordu şaşkınca. Yüzünü gölgeleyen bir tutam saçını kulağının arkasına sıkıştırdıktan sonra ona merakla bakan Aslı’ya döndü yüzünü.</p>

  <p style="text-align: justify;">“Kaç yaşında olduğunu sormuştum,” dedi Aslı merakla.</p>

  <p style="text-align: justify;">Reyyan, “On dokuz,” dedikten sonra pürüzlü çıkan sesini düzeltmek için boğazını temizledi. “Yirmi olacağım yakında.”</p>

  <p style="text-align: justify;">“İkimiz de aynı yaştayız,” diyen Elif, Reyyan’a soru sorulmasını engellemek adına dikkati kendisine çekmeye çalışıyordu. Ne vardı ki,&nbsp;Aslı’nın dikkatini çeken Reyyan olmuştu. Neden Mardin’den kalkıp buralara&nbsp;geldiğini sorguluyordu kendince, Fırat’ın onca uyarısına rağmen.</p>

  <p style="text-align: justify;">“Sen okuyordun değil mi?” Aslı bu soruyu Elif’e sorduğunda, genç kız, “Evet,” diyerek yanıtladı. “Burada okuyorum ben.”</p>

  <p style="text-align: justify;">Aslı yine bakışlarını Reyyan’a çevirdi. “Peki sen Reyyan? Okumak için mi geldin İstanbul’a?”</p>

  <p style="text-align: justify;">Reyyan’ın sabrının sınırları zorlanıyordu. Hayır, bu masadaki kimseye sinirlenmiyordu. Onun öfkesi Miran’aydı. Daha saatler öncesinde öğrendiği&nbsp;gerçeğin sarsıntısından kurtulamamışken, böylesine sorgulayıcı bir akşam&nbsp;yemeği ona fazla gelmişti. Ne Sıdıka Hanım ne de Fırat ona tek bir soru&nbsp;sormazken, bu kız neden merak ediyordu?</p>

  <p style="text-align: justify;">“Hayır,” diyerek kestirip attı Reyyan.</p>

  <p style="text-align: justify;">“Siz aynı hastanede mi çalışıyorsunuz?” Elif, Aslı’ya ve Fırat’a baktı. Genç adam gülümseyerek kafa salladı.</p>

  <p style="text-align: justify;">“İkiniz de doktorsunuz, ne güzel.” Saçmaladığını bilse dahi susmayacaktı Elif. İlginin Reyyan üzerinde kalmasını istemiyordu. Zaten bugün onu&nbsp;yeterince yaralamıştı. Keşke birkaç gün daha bekleseydim söylemek için&nbsp;diyerek kendisini yiyordu şimdi.</p>

  <p style="text-align: justify;">“Branşlarınız ne?”</p>

  <p style="text-align: justify;">“Fırat, kalp cerrahı. Ben anestezi uzmanıyım.”</p>

  <p style="text-align: justify;">“Ne kadar zamandır birliktesiniz peki?”</p>

  <p style="text-align: justify;">“İki yıl olacak.”</p>

  <p style="text-align: justify;">“Aman maşallah, nazar değmesin. Evlilik ne zaman?”</p>

  <p style="text-align: justify;">Kaş yapayım derken göz çıkaran Elif, evlilik kelimesinin Reyyan için ne denli sakıncalı olabileceğini düşünememişti. Ağlamaya bahane arayan gözleri&nbsp;anında doldu Reyyan’ın. Büyük bir gürültü çıkararak tabağın üzerine düşen&nbsp;çatalı, masadaki tüm yüzlerin kendisine çevrilmesine neden oldu.</p>

  <p style="text-align: justify;">“Reyyan kızım, iyi misin sen?” Sıdıka Hanım telaşlanmıştı. Halbuki geldiğinden beri hep üstüne titriyorlardı Reyyan’ın. İstemeden onu incitecek&nbsp;bir şey mi yapmışlardı?</p>

  <p style="text-align: justify;">“Özür dilerim,” diyerek ayağa kalktı Reyyan. Firar etmesini engellemek istediği hıçkırığı koy vermemek için ellerini dudaklarına kapattı. Sandalyesini&nbsp;ittirip salon kapısına yürüdü. Nereye gitsin bilmiyordu, tek bildiği artık&nbsp;taşıyamıyordu. Bu yük, onun yüreğinin taşıyamayacağı kadar ağırdı.</p>

  <p style="text-align: justify;">Koridorun ardından, dış kapıya doğru gitti. Tek isteği, arkasından hiç kimsenin gelmemesiydi. Açtığı kapıdan, dışarıya savurdu bedenini. “Allah’ım&nbsp;bu nasıl bir acı?” Ellerini yüzüne kapattı soğuk taşa diz çökerken.&nbsp;“Taşıyamıyorum, sen yardım et!”</p>

  <p style="text-align: justify;">Hava soğuktu ama onun içi yanıyordu. Gönlüne kara kışları getiren adam hangi iklimin avuçlarına yüz sürüyordu? Miran nasıl yaşıyordu? Nasıl nefes&nbsp;alabiliyordu? Anlam veremiyordu Reyyan.</p>

  <p style="text-align: justify;">“Kendine gelmelisin.” Arkasından seslenen kişi Fırat’tı. “Böyle yaparak hayata galip gelemezsin.”</p>

  <p style="text-align: justify;">Reyyan ellerini dizlerine sarmış, dizlerine de kafasını yaslamış, ağlıyordu şimdi. Herkesin acısı kendineydi. Kimine göre belki bu bir dert bile değildi&nbsp;ama Reyyan’a göre fevkalade idi. Bu adam onu neden teselli ediyordu,&nbsp;bilmiyordu. Buna bir anlam yüklemeye de çalışmıyordu. Sonuç olarak&nbsp;birbirlerini tanıyor sayılmazlardı.</p>

  <p style="text-align: justify;">“Sana söylüyorum, duymuyor musun?” diye sordu Fırat. Reyyan’ın şu an onun yüzünü görmeyeceğini bile bile kaşlarını çattı kızarcasına. “Yoksa&nbsp;duymazlıktan mı geliyorsun?”</p>

  <p style="text-align: justify;">Reyyan kafasını kaldırmadı. Sesi boğuk çıkarken, hırçın bir ses tonuyla bağırdı. “İkincisi! Beni rahat bırakır mısın?” Öfkesini hiç alakası olmayan&nbsp;birinden çıkardığının farkında bile değildi. “Beni yalnız bırak,” diye&nbsp;tekrarladı. “Merak etmeyin, evinizde çok kalmayacağım.”</p>

  <p style="text-align: justify;">Fırat istemsizce gülümsedi. “Ne alaka şimdi bu? Sen benim değil, anneannemin misafirisin. Bunu bana neden söylüyorsun?”</p>

  <p style="text-align: justify;">Kafasını usul usul kaldırdı Reyyan. Yüzüne boca etmiş yaşları elinin tersiyle hızla sildi. Karşısında dikilip suratına aval aval bakan Fırat’ın&nbsp;gülümsediğini görünce gayriihtiyari sinirlendi. “Gülüyor musun sen?&nbsp;Ağlamam komik geldi sanırım?”</p>

  <p style="text-align: justify;">“Yine saçmalıyorsun. Ben sadece sana yardım etmek istiyorum.”</p>

  <p style="text-align: justify;">“Ben hiç kimseden yardım falan istemiyorum. Benim derdim bana yetiyor zaten.”</p>

  <p style="text-align: justify;">“Acılar paylaştıkça hafiflermiş, hiç duymadın mı bu sözü?” Reyyan anlamsızca bakınca açıklama gereği duydu. “Eğer sıkıntını anlatırsan belki bir&nbsp;faydam dokunur sana, ne bileyim belki...”</p>

  <p style="text-align: justify;">Reyyan, Fırat’ın sözünü kesti. “Benim acım, paylaşılacak cinsten değil doktor, ayrıca senin hiçbir tedavin bana iyi gelemez.” Oturduğu kapı önü&nbsp;taşından kalktığında öfkeli bir bakış atmayı da ihmal etmedi. Fırat’a böylesine&nbsp;sert çıkmasının en büyük sebebi, aklına Miran’ın gelmesiydi. Fırat da Miran&nbsp;yaşlarında, genç bir adamdı. Reyyan ağzının payını fazlasıyla almıştı. Bundan&nbsp;sonra yanına hiç kimseyi kolay kolay yaklaştırmazdı.</p>

  <p style="text-align: justify;">Eve girip kaldığı odaya yürürken koridorda Aslı’yla karşılaştı. Aslı’nın kendisine olan bakışlarındaki öfkeyi ve kıskançlığı sezmemiş değildi Reyyan.&nbsp;Belki de Fırat’ı kıskanıyordu, kim bilir. Esasen, Reyyan’ın pek umurunda&nbsp;değildi. Nereye gideceğini bilmediği halde gitmek istiyordu bu evden, bu</p>

  <p style="text-align: justify;">yerden, hatta bu şehirden...</p>

  <p style="text-align: justify;">Çıkmaz bir sokağa, isimsiz bir şehre, kimsenin olmadığı ıssız bir harabeye.</p>

  <p style="text-align: justify;">Miran’ın şehriydi burası. Buram buram ihanet kokuyordu sokakları, hep adını fısıldıyordu bulutları. Bazı geceler yağmur olup yağıyor, bazen fırtına&nbsp;gibi esiyordu. Her bir damlası Miran, her bir poyrazı Miran. Tek bir fark&nbsp;vardı. İçindeki o büyük aşk, koyu bir nefrete dönüyordu.</p>

  <p style="text-align: justify;">Zaten hep böyle başlamaz mıydı en büyük kinler? İyilikle kötülüğün arasındaki o ince çizgide gidip gelmez miydi körelmiş zavallı duygular?&nbsp;Zaten hep böyleydi. Hep de böyleydi. Onlarca umut, binlerce hayal,&nbsp;pervasızca katledilir, masumiyet azılı bir canavara dönüşüverirdi.</p>

  <p style="text-align: justify;">Hayallerinden vurulmuş milyonlarca insan gibi.</p>

  <p style="text-align: justify;">Miran gibi, Reyyan gibi!</p>

  <p style="text-align: justify;">***</p>

  <p style="text-align: justify;">Gökyüzünün sancılı rengi, gönüllere derin bir kasvet serdi. Midyat artık soğuk denebilecek serin akşamları ağırlıyordu. Konakta ise huzurlu geçen, tek&nbsp;bir gün yoktu. Reyyan’ın yalan evliliği ortaya döküldüğünden beri evde eski&nbsp;neşe ve huzur kalmamıştı. Zehra ile Delal Hanım’ın arası ise çoktan açılmış,&nbsp;birbirlerine resmen savaş ilan etmişlerdi. Bunun sebebi ise, Azat’ın İstanbul’a&nbsp;Miran’ı bulmak için gitmiş olmasıydı. Delal Hanım biliyordu, oğlunun&nbsp;Reyyan’a ne denli yanık olduğunu düğün arifesinde anlamıştı. Bu yüzden,&nbsp;Miran’ın ardından Reyyan’ın peşine düşeceğini biliyor ve bu durumdan ödü&nbsp;kopuyordu.</p>

  <p style="text-align: justify;">Korktuğu olmuştu da. Azat dün gece dönmüştü İstanbul’dan. Yüzü gözü şiş, kan revan bir halde. Gelir gelmez yine amcası ve babasıyla konuşmuş,&nbsp;hatta tartışmışlardı. Amcası da, babası da Azat’tan bir şey gizliyor gibiydiler,&nbsp;bu yüzden de bu işe karışmamasını ve Miran’dan uzak durmasını&nbsp;söylüyorlardı.</p>

  <p style="text-align: justify;">Azat durmayacaktı, durmama sebebini ise, bugün herkes anlayacaktı.</p>

  <p style="text-align: justify;">Ağır ağır indi merdivenlerden. Genzini yakan soluğu toparlayıp gönlünü katleden kelimeleri dilinin ucuna yerleştirdi. Belki bu gece, hiç kolay bir gece&nbsp;olmayacaktı ama Azat kaçmayacaktı. Zaten kaçarak kaybetmiyor muyduk en&nbsp;değer verdiğimiz şeyleri?</p>

  <p style="text-align: justify;">Salona girdi. Annesi yukarıda bir başına, amcası ve babası çalışma odasında oturuyorlardı. Kısaca herkes yine çok gergindi. Sadece yengesi ve Havin&nbsp;vardı salonda. Karşılıklı oturmuş, fısır fısır konuşuyorlardı. Muhtemelen&nbsp;Reyyan hakkında olmalıydı çünkü onu görünce susmuşlardı. Azat tam da bu&nbsp;konuyu konuşmak istiyordu.</p>

  <p style="text-align: justify;">Yengesinin karşısındaki koltuğa geçip oturduğunda ikisinin de gözleri kendisine çevrildi. Tek bir soru soracak, cevabı için her şeyini ortaya&nbsp;koyacaktı.</p>

  <p style="text-align: justify;">“Yenge, Reyyan nerede?” Gözleri anında kız kardeşine, Havin’e çevrildi. Zira Havin, Reyyan’ın nerede olduğunu biliyor ve susuyorsa Azat’ın&nbsp;ellerinden zor kurtulurdu. Tahmin ettiği gibi, gözlerini kaçırmıştı Havin.</p>

  <p style="text-align: justify;">“Kaç kere söylemem gerek Azat?” diyerek sert çıktı Zehra Hanım. “Az önce Bedirhan’ı savdım başımdan. Şimdi ise sen... Anlayın artık, Reyyan bu&nbsp;konağa dönmek istemiyor, uzak durun kızımdan!”</p>

  <p style="text-align: justify;">Azat dudaklarını birbirine bastırdı yavaşça. Bilselerdi ki, içinde kor bir ateş yanıyor, her bir zerresine Reyyan’ın adını kazıyor, bu denli kırıcı olurlar&nbsp;mıydı? Konaktaki herkes, Azat, Reyyan dediği anda ona kızar olmuştu.</p>

  <p style="text-align: justify;">“Neden yenge neden? Reyyan neden dönmeyecekmiş bu konağa? Biz bu çatının altına ne zamandan beri sığamaz olduk?”</p>

  <p style="text-align: justify;">“Amcan yanlış yaptı Azat. Kızıma da, bana da yanlış yaptı. Gerçek kimliğinden emin olmadığı, baş düşmanının oğluna verdi kızımı. Reyyan’ın&nbsp;başını yaktı. Hem sen söylesene bana? Ne diyeceğiz el âleme? Reyyan’ı&nbsp;görenler bu kız evlenmemiş miydi demeyecekler mi? Dedikodular alıp&nbsp;yürüyecek, kızımın adı dula çıkacak. Reyyan bunu kaldıramaz!”</p>

  <p style="text-align: justify;">“Yapma yenge yapma. Senin kızın haddinden fazla yaralı.” Azat derin bir nefes aldı. Şimdi kim bilir neredeydi Reyyan? İstanbul’da olabileceği&nbsp;aklının ucundan dahi geçmiyordu ki Azat’ın. Hiç aklına gelmezdi, düğün&nbsp;günü Miran’ın ardından, Reyyan’ın da çıkıp o şehre gidebileceği.</p>

  <p style="text-align: justify;">“Anasın sen. Nasıl dayanıyorsun senden uzak olmasına? İstemez misin dizlerinin dibinde, bu konakta güvende olsun?” Karşısındaki kadını zayıf&nbsp;noktasından vuracaktı, böylelikle Reyyan’ın yerini öğrenecek ve onu buraya,&nbsp;tekrar ait olduğu yere getirecekti.</p>

  <p style="text-align: justify;">“Dayanamasam ne değişecek ki? Bizim buraların âdetlerini bilmez gibi konuşursun Azat. Kim rahat bırakır bundan sonra Reyyan’ı? Bu saatten&nbsp;sonra bu konak kızıma zehir olur. Buna izin vermem.”</p>

  <p style="text-align: justify;">“Söz veriyorum,” dedi Azat. Sesi titremiş, gönlünün aciz yanları ortaya serilmişti. “Hiç kimse, amcam bile dokunamayacak Reyyan’a. Yetmedi mi o&nbsp;ne der, bu ne der sözleri? Ne zamana kadar hayatı başkalarının düşüncelerine&nbsp;göre yaşayacağız? Reyyan’ı ait olduğu yere getireceğim. Yeter ki nerede&nbsp;olduğunu söyle bana!”</p>

  <p style="text-align: justify;">Zehra Hanım afallayıp kaldı. Azat’ın bu tutumu onu fazlasıyla şaşırtsa da, onun ne denli merhametli olduğunu biliyordu. Hırçın öfkesinin altında&nbsp;tertemiz bir yürek yatıyordu, inkâr edilemezdi. Yine de bu çok fazlaydı...&nbsp;Reyyan deyince bu denli hassaslaşmasının nedeni kalp meselesi miydi?</p>

  <p style="text-align: justify;">“Sen söylemesen de bulacağım yenge. Arayınca bulamam mı sanıyorsun? Altına bakılmadık taş bırakmam hiçbir yerde. Bulurum, yemin ederim bulur,&nbsp;eninde sonunda getiririm onu buraya. Anlayın artık,” dedi bıkkınca. Havin&nbsp;kocaman açılmış gözleriyle izliyordu abisini.</p>

  <p style="text-align: justify;">“Ben ona zarar vermem, kimsenin de vermesine müsaade etmem!”</p>

  <p style="text-align: justify;">“Kim kime zarar vermiyormuş?” Sohbete paldır küldür dâhil olan kişi Delal Hanım’dı. Onu gören Zehra’nın suratı anında asılırken, Azat zamansızca&nbsp;gelen annesine kızıyordu içinden.</p>

  <p style="text-align: justify;">Delal’in sorduğu soruyu duymazlıktan gelen Zehra, Azat’a döndü yüzünü. “Unut bunu Azat, olmaz.”</p>

  <p style="text-align: justify;">“Ne olmaz? Bana da söyleyin, ben de bileyim şunu.” Konunun Reyyan olduğunu sezen Delal Hanım, irdelemeye çalışıyordu. Azat çekinerek baktı&nbsp;annesinin yüzüne. Artık sabrı kalmamıştı. Ne olursa olsun, söyleyecekti.</p>

  <p style="text-align: justify;">“Reyyan’ı seviyorum,” dedi bir anda. Hiç olmadığı kadar kararlı, hiç olmadığı kadar sevda doluydu. Kendisine çevrilen üç şaşkın bakışa yanlış&nbsp;duymadıklarını ispat etmek istercesine bir kere daha tekrarladı. “Ne&nbsp;bakıyorsunuz öyle? Seviyorum lan, seviyorum! En başından beri ben&nbsp;seviyorum onu. O şerefsiz yokken de seviyordum ben!”</p>

  <p style="text-align: justify;">“Sen ne dersin?” diyen annesinin, kızgın yüzüne odakladı bakışlarını. “Ağzından çıkanı kulağın duyuyor mu senin oğlum? Reyyan evlendi,&nbsp;evlendi!”</p>

  <p style="text-align: justify;">“Ne evliliği be? Hani nerede kocası? Oyuna getirildi Reyyan, o şerefsiz onu kandırdı!” Öfkesinden çıldırmış gibiydi. Parmağıyla kendisini gösterdi. “Ben&nbsp;onu sahipsiz bırakmayacağım!”</p>

  <p style="text-align: justify;">Zehra Hanım şaşkınlıktan susup kalırken Havin ellerini dudaklarına kapattı. Hiç beklemiyordu böyle bir şeyi. Bunca zaman neden hiç anlayamamışlardı&nbsp;ki?</p>

  <p style="text-align: justify;">“Olmaz,” diyerek kafasını salladı Delal Hanım. “Unut bunu Azat. Sen ve Reyyan olmaz! Aklından dahi geçirme! Aksi takdirde beni ezip geçmiş olursun!”</p>

  <p style="text-align: justify;">“Tamam.” Ellerini havaya kaldırdı Azat. “Tamam, susun.”</p>

  <p style="text-align: justify;">Hızlı adımlarla salondan çıktı. Azat’ın ardından karşısındaki kadına döndü yüzünü Delal Hanım. Elti olarak yıllar boyunca hiçbir sorun yaşamamış&nbsp;olsalar da, bu mesele iki kadını birbirine düşman etmeye, dostluklarına sırt&nbsp;çevirmeye yetmişti.</p>

  <p style="text-align: justify;">“Sen,” derken oldukça kin doluydu sesi. “Yıllar önce bu konağa dul geldin. Şimdi de dul kızını oğluma mı yamayacaksın?”</p>

  <p style="text-align: justify;">Zehra Hanım’ın kanı dondu. Bu gerçek ilk defa böylesine vuruldu yüzüne. Üstelik bu sefer işin içinde Reyyan da vardı. Kendi kızı, annesinin kaderini&nbsp;mi yaşayacaktı? Biricik kızı, dul damgası yemişti. Üstelik buna sebep olan, bu&nbsp;ailenin kendisiyken. Şaşkınlığından bocaladığı için hiçbir şey söyleyemedi.</p>

  <p style="text-align: justify;">“İzin vermem. Azat’ımın, senin dul kızınla evlenmesine izin vermem!”</p>

  <p style="text-align: justify;">Tam o anda konağı derinden sarsacak bir kurşun sesi yükseldi, yakınlarda bir yerden. Ne olduğunu anlamasalar da korkmuşlardı. Salondan dışarı çıkıp&nbsp;avluya geçtiklerinde, elindeki silahı beline yerleştiren Azat’ı gördüler.</p>

  <p style="text-align: justify;">Aynı anda herkes odalarından çıktı, amcası bir taraftan, babası bir taraftan, Bedirhan odasından. Azat’a şaşkın gözlerle bakıyorlardı.</p>

  <p style="text-align: justify;">“Şimdi beni iyi dinlesin herkes.” Nefesini tutup kendisini seyreden gözlere, en büyük gerçeğini haykıracaktı umarsızca. “Özellikle sen amca!” Parmağını&nbsp;kaldırıp merdivenlerin tepesinde tırabzanlardan tutunarak kendisini seyreden&nbsp;amcasına baktı.</p>

  <p style="text-align: justify;">“Birincisi, Reyyan bu eve geri gelecek!”</p>

  <p style="text-align: justify;">İkinci parmağını kaldırdı. “İkincisi, bana Miran konusunda karışmayacaksınız!”</p>

  <p style="text-align: justify;">Yüzünü annesine ve yengesine döndü. “Üçüncüsü, ben Reyyan ile evleneceğim, buna hiçbiriniz mani olmayacaksınız!”</p>

  <p style="text-align: justify;">Sözlerini ortaya döktükten sonra kimseden bir şey duymamak için kapıya doğru yürüdü. Bu gece konakta kalmayacaktı. Herkesin bu gerçeği&nbsp;sindirmesini bekleyecekti. Bir kere kaybetmişti sevdasını, bir daha&nbsp;kaybedemezdi. Reyyan’ı Azat’tan daha çok kim sevebilirdi?</p>

  <p style="text-align: justify;">Konağın kapısından çıkıp giderken hiç olmadığı kadar rahattı içi. Gönlüne yük olan en büyük sırrını, bugün hoyratça azat etmişti...</p>

  <p style="text-align: justify;">Mutfakta yemekten kalan bulaşıkları halletmekle meşgulken duymuştu Dilan, Azat’ın sözlerini. O sözler canını öylesine acıtmıştı ki, elini kesen bıçağı fark etmemişti. Koyu kırmızı kanı parmaklarından süzülürken acı bir&nbsp;tebessümle baktı eline. Kalbini kanatan yaranın yanında, bu kesik hiç kalırdı.</p>

  <p style="text-align: justify;">Olayın üzerine, annesine su getirmek için mutfağa giren Havin, Dilan’ı eli kanlı görünce kendi dertlerini unutarak koştu yanına. “Dilan, elin kanıyor!”&nbsp;Kopardığı iki tane havlu peçeteyi alıp Dilan’ın avucuna bastırdı.</p>

  <p style="text-align: justify;">Dilan kanayan eline bakarken gülümsüyordu. Ama ne gülümseyiş! Yüzündeki o alaycı tebessüm yavaş yavaş yok olurken yerini sessiz bir&nbsp;ağlayışa bıraktı. Ağlaması giderek hıçkırıklara dönüştüğünde dizlerinde takati&nbsp;kesildi, olduğu yere düştü. Havin yere çöken Dilan’ın yanına oturarak&nbsp;saçlarını geriye attı. Eliyle Dilan’ın kanayan elini tuttu. “Çok mu acıyor&nbsp;kurban olduğum, ne ağlarsın bu kadar?”</p>

  <p style="text-align: justify;">Hıçkırıkları arasında zoraki konuşmaya çalıştı Dilan, ama nafile, sesi titriyordu. “Elim acımıyor Havin!” diyerek hıçkırdı. Kanayan kesiğe&nbsp;aldırmadan elini, tam kalbinin üzerine koydu. Kan lekesi üzerindeki kıyafete&nbsp;de bulaşmıştı. “Bak işte tam burası,” dedi güçlükle. “Tam burası çok acıyor&nbsp;Havin, çok acıyor!’”</p>

  <p style="text-align: justify;">Havin elini, Dilan’ın elinin üzerine koydu. “Orası neden acıyor Dilan?”</p>

  <p style="text-align: justify;">“Azat, Azat...” Dilan’ın hıçkırıkları konuşmasını böldüğünde Havin küçük dilini yutmuş gibiydi. Bağırmamak için elini ağzına kapadı. Gözleri&nbsp;şaşkınlıktan kocaman açıldı yine. Bugün neler oluyordu bu konakta böyle?&nbsp;Aşkını itiraf eden edene. “Sen,” dedi şoke olmuşçasına. “Abime mi&nbsp;sevdalandın Dilan?”</p>

  <p style="text-align: justify;">Başını salladı genç kız gözyaşları içinde. Olmaması gereken bir sevdaya düşmüştü gönlü.</p>

  <p style="text-align: justify;">“Unut bunu Havin,” diyerek salladı kafasını. “Ne sen duydun, ne ben söyledim. Bu sevda beni aşar, bizi aşar. Hele de onun gönlünde Reyyan&nbsp;varken.”</p>

  <p style="text-align: justify;">Ne çok sevmişti oysa Dilan, Azat’ı. Kaç gece uykusuz gözlerle yolunu gözlemişti. Konağa bir girişi vardı ki Dilan’ın küçük kalbi yerinden oynardı.&nbsp;Çatık kaşlarına, hiç gülmeyen yüzüne vurgundu. Günün birinde onu fark&nbsp;edecek olmasını büyük bir umutla beklemiş, içinde koca bir aşkı&nbsp;filizlendirmişti. Sabırla, aşkla, yılmadan. Ve son kez on sekizinde, hayat ona&nbsp;da yapmıştı acı sürprizini. Azat’ın Reyyan’la evlenmek istediğini söylemek&nbsp;için, havaya saçtığı kurşun, aslında Dilan’ın kalbini parçalamıştı!</p>

  <p style="text-align: justify;">Havin duyduğu gerçekle ne yapacağını bilemezken bir şekilde teselli etmek istiyordu Dilan’ı. Nasıl teselli edecekti ki? Hangi âşık kalp, teselliyle iyi&nbsp;olabilmişti bugüne kadar? Sadece kendisinin öğrendiğini sandığı bu gerçeğin&nbsp;altında ezilen Havin, kapıda onları dinleyen annesinden habersizdi. Ve bunları&nbsp;dinleyen Delal Hanım da bundan sonra boş durmayacaktı. Dilan gibi bir kız&nbsp;dururken, oğluna asla Reyyan’ı almazdı.</p>
</body>
</html>
