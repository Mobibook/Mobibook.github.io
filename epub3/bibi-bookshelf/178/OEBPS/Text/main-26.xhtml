<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">24</h2>

  <h2 id="sigil_toc_id_18" style="text-align: center;">YANGIN YERİ</h2>

  <p style="text-align: justify;">Bazı acılar var. Hayat karşısında boynumuzu eğdiren, düşman karşısında diz çöktüren türden. İşte o acıların karşısında kelimeler kifayetsizdir. Gaflete&nbsp;düşmüş kindar yürekler, iyiliğin karşısında dilsizdir. Ne kadar savaşırsan&nbsp;savaş, bazen gücün bile kimsesizdir. Ve ölümün karşısında çoğu zaman,&nbsp;cesaret bile çaresizdir...</p>

  <p style="text-align: justify;">Perişan bir halde bekliyordu acil servisin kapısında. Boğazında bir hıçkırık, dilinde içli bir haykırış eşliğinde. O acı haberi aldığı andan itibaren yüreği&nbsp;adeta yangın yerine dönmüştü. Kendisini suçluyordu Reyyan. Tehlikeyi göre&nbsp;göre Miran’ı engellememiş, gitmesine izin vermişti. Olacak bir şeyin önüne&nbsp;neden geçilmezdi ki?</p>

  <p style="text-align: justify;">Neler olduğunu bilmiyordu. Miran’ı kimin vurduğunu da bilmiyordu. Dahası, Miran yaşıyor muydu? Onu da bilmiyordu. Bu bekleyiş ölümcüldü.&nbsp;Ölümün soğuk nefesini ensesinde hissettiğinden beri aldığı soluk, mızrakla&nbsp;vurulmuşçasına ciğerlerini parçalıyordu. Tatsız bir korkunun kıvılcımlarını&nbsp;iliklerinde hissettiğinden beri yutkunamıyordu.</p>

  <p style="text-align: justify;">Şüphesiz bu anı ömrünün sonuna dek unutmayacak, zihninin bir kenarına kazıyacak ve hep hatırlayacaktı. Acil servisin önünde duran arabaya doğru&nbsp;koşan doktorların arkasından bakakaldı hareketsizce. Bir eli paramparça&nbsp;olmuş kalbinin, diğer eli tir tir titreyen dudaklarının üzerindeydi.</p>

  <p style="text-align: justify;">Kıpırdayamıyordu. Ayaklarına prangalar vurulmuştu sanki. Tonlarca ağırlıkta yük binmişti omuzlarına. Sanki orada hareketsiz yatan Miran değil&nbsp;de, Reyyan’dı. Bu nasıl bir acıydı?</p>

  <p style="text-align: justify;">Gözlerinden yağan haylaz yağmurlara rağmen yüzünde tek bir mimik oynamıyordu. İfadesizdi. Arabanın ön kapısından Azat indiğinde Reyyan’ın&nbsp;şaşkınlığına bir yenisi eklenmişti. Arka kapısından çıkarılan hareketsiz beden&nbsp;doktorlar tarafından sedyeye yatırılınca kuvvetli bir çığlık attı Reyyan.&nbsp;Boğazını patlarcasına, tüm şehri inletircesine!</p>

  <p style="text-align: justify;">“Miraaaaaaaannnn!”</p>

  <p style="text-align: justify;">Onlarca acının bir anda hücum ettiği halsiz bedenini hızla sürükledi Miran’a doğru. Bunu da mı görecekti? Sevdiği adamın kapalı gözlerine, kanlar içinde&nbsp;cansız yattığına da mı şahit olacaktı? Kurşun, belinin sol üst kısmına isabet&nbsp;atmıştı. Arkasından vurmuşlardı Miran’ı. Tıpkı yıllar önce babasına yaptıkları&nbsp;gibi.</p>

  <p style="text-align: justify;">Tarih bir kere daha tekerrür etmişti. Ve bir Şanoğlu daha, bir Karaman’ın canına kast etmişti!</p>

  <p style="text-align: justify;">Doktorların Miran’ı ameliyathaneye yetiştirme çabaları arasına bir de Reyyan’ın haykırışları eklenmişti. Gözünün hiçbir şeyi gördüğü yoktu sevdiği&nbsp;adamdan başka. Miran’ın üzerindeki beyaz gömleğin rengi kırmızıya,&nbsp;Reyyan’ın yüreği küle dönüyordu.</p>

  <p style="text-align: justify;">Saçlarından alnına dökülen bir tutam, kan çekilmiş bembeyaz suratına gölge düşürmüştü. Adına şiirler yazılası kirpikleri hareketsiz, dudakları aralıktı.&nbsp;Reyyan elini Miran’ın yüzüne kapattı. Kana bulanmış gömleğine baktıkça&nbsp;aklını kaybedecek gibi hissediyordu. Etrafında onu engellemeye çalışan&nbsp;birilerinin varlığını duyumsuyor ama kim olduklarını idrak edemiyordu.&nbsp;“Yaşıyor mu?” diye haykırdı yürek parçalayan bir sesle. “Allah aşkına,&nbsp;yaşıyor mu?” Sorduğu soruya gelen cevapları kavrayamayacak kadar&nbsp;uğulduyordu kulakları.</p>

  <p style="text-align: justify;">Miran’ın üzerine kapandı bir anda. Sedye hastanenin ortasında duraksamış, büyük bir kalabalık bu can alıcı manzarayı seyre durmuştu. “Ölme Miran...&nbsp;Yalvarırım ölme!” Kafasını bedeninden kaldırmaksızın kesik kesik hıçkırdı.&nbsp;Söylediklerini duymadığını bildiği halde avaz avaz bağırdı. “Yemin ederim&nbsp;affettim seni, ben seni affettim!”</p>

  <p style="text-align: justify;">Yaptığı kötülüklere bu son mu reva görülmüştü? Çektirdiklerinin bedeli buysa, bu bedel biraz fazla değil miydi? Bu son, fazla acı değil miydi?</p>

  <p style="text-align: justify;">Doktorlar Reyyan’ı geriye çekip yoluna devam ederken aynı kelimeleri tekrarlayıp duruyordu hıçkırıklarının arasında. “Yemin ederim, affettim!”</p>

  <p style="text-align: justify;">Buğulu kadrajından gittikçe uzaklaşan sedyeye baktıkça başı dönüyordu. Yere çöküp ellerini şimşekler çakıyormuş gibi acıyan kafasına bastırdı. Hayır,&nbsp;bu gidişe dayanamıyordu. Duvarın dibine çökmüş olan bedenini zar zor&nbsp;kaldırıp tekrar koştu ardından. Fakat yetişemedi. Ameliyathanenin kapıları&nbsp;yüzüne kapandığında elleri camında asılı kaldı. “Ne olur ölme! Sonumuz&nbsp;böyle olmasın Miran, ne olur.”</p>

  <p style="text-align: justify;">Her yer kan kokuyordu şimdi. Eli, yüzü, hatta giysileri. Hissettiği acının bir tarifi yoktu. Her zerresi, her hücresi alev almışçasına yanıyordu. Ellerinin&nbsp;ardından, başını da soğuk cama dayadı. Şimdi saniyeler, aldığı nefese&nbsp;kastedecek, sevdiği adam bu kapının ardında canıyla cebelleşecekti!</p>

  <p style="text-align: justify;">Kan kokusu burnunun direğini sızlattıkça bağıra çağıra ağlama isteğini bastıramıyordu. Boğazına sızan bir şeylerin varlığı canını yakıyordu. Adını&nbsp;pişmanlık koydu ansızın yürek sızlatan duygusunun. Ölüm kokan solukları&nbsp;duyumsadıkça, kahrından ölüyordu. Neden bir kere gülmemişti yüzüne?</p>

  <p style="text-align: justify;">Neden affettiğini söylememişti kulaklarına? Neden dünya gözüyle bir kez tutmamıştı ellerinden. Aklına getirmek istemiyordu fakat eğer Miran ölürse...&nbsp;Reyyan nasıl yaşayacaktı? Acılar canına böylesine kastetmişken aldığı nefes&nbsp;ona ihanet sayılmaz mıydı? Ölmezdi değil mi Miran? Ardında bıraktığı bir&nbsp;karısı ve daha doğmamış bir çocuğu varken, hiç zamanı değilken çekip&nbsp;gitmezdi değil mi? Gitmemeliydi.</p>

  <p style="text-align: justify;">Affetmişti Reyyan onu, her şeyiyle affetmiş, yaptığı her şeyi unutmuştu. Kötü günleri bir bir silmişken aklından, ona ceza vermek kimin haddineydi?&nbsp;Ellerini soğuk camın üzerinden çektiğinde gözleri etrafı aramaya başladı.&nbsp;Azat’ı arıyordu yana yakıla. Çıkışa doğru yürüdü çaresiz adımlarla. Kapıya&nbsp;yaklaştıkça kulağına dolan gürültü, gözkapaklarında asılı kalan umutlarını&nbsp;öldürüyordu. Miran’ı Azat mı vurmuştu yoksa?</p>

  <p style="text-align: justify;">Arda, Azat’ı görünce ortalığı birbirine katmıştı fakat Reyyan bir şey duymamıştı. Aklında fikrinde sadece Miran vardı. Kulağı ondan gelecek bir&nbsp;ses dışında her şeye kapalıydı. Bu yüzdendir ki kapıda kıyamet koparken&nbsp;onun bir şeyden haberi olmamıştı.</p>

  <p style="text-align: justify;">Bedenini zor taşıyan ayaklarının sancısına aldırmadan sallana sallana çıktı acil servisin kapısından. Ara sıra düşmemek için tutunuyordu bir yerlerden.&nbsp;Karanlığın hakim olduğu gökyüzünde şiddetli rüzgârlar esiyor, beraberinde&nbsp;kar atıştırıyordu. İstanbul bugün, yürekleri bile donduracak kadar soğuktu.&nbsp;Gözleri Azat’ı ararken arabanın önünde beklediğini gördü. Son kez gücünü&nbsp;toplayıp hızlı adımlarla yürüdü Azat’a doğru.</p>

  <p style="text-align: justify;">Azat, Reyyan’ı fark edince ellerini cebinden çıkarıp olduğu yerde duraksamıştı. Yüzünde bir durağanlık, gözlerinde ise suçluluk duygusu vardı.&nbsp;Bir daha asla yüzünü görmek istemezken, bir kez daha karşı karşıya&nbsp;gelmişlerdi. Bu Azat için de çok zordu. Reyyan, Azat’ın yanına gelir gelmez&nbsp;sıktığı ellerini sertçe indirdi göğsü üzerine. “Sen yaptın,” dedi inler gibi. Tüm&nbsp;acısını çıkarmak istercesine, olanca kuvvetiyle vuruyordu ancak Azat bundan&nbsp;etkilenmiyordu bile. Reyyan sadece kendisini yormakla kalıyordu. Azat onu&nbsp;bileklerinden yakalayarak durdurdu. “Yapma bunu!” dedi ismini anmadan.&nbsp;Adını kalbinin derinliklerinde mazi etmiş, diline de yasak kılmıştı.</p>

  <p style="text-align: justify;">“Neden yaptın neden, neden, neden, neden?” Hıçkırıklarına karışan tiz sesi Azat’ı can evinden vurdu. Reyyan bir kez daha vurdu, bir kez daha. Titreyen&nbsp;ellerini defalarca vurdu heybetli vücuduna. Her vuruşunda gücü biraz daha&nbsp;tükeniyor, daha çok titriyordu bedeni. Az kalmıştı, aklını kaçıracaktı!&nbsp;Titremesi vücudunu ele geçirdiğinde ayakları onu taşımaz oldu, yıkıldı! Bir&nbsp;daha hiç kalkamayacakmış gibi. Ellerindeki ve giysilerindeki kanın kokusu&nbsp;burnuna doldukça bayılacak gibi hissediyordu kendini. Gözlerini kapatmak ve bir daha hiç açmamak! Belki de şu an tek dilediği buydu.</p>

  <p style="text-align: justify;">“Ben affetmiştim onu,” diye mırıldandı içli ağlayışının arasında. “Allah aşkına, ne istedin canından?” Kan lekelerinin sardığı ellerini yüzüne bastırdı.&nbsp;“Her ne yapmış olursa olsun, değdi mi ha, değdi mi?”</p>

  <p style="text-align: justify;">Yerde acıyla kıvranan Reyyan’a baktı Azat. Bu duruma nasıl geldiklerini hiç bilmiyordu, Reyyan’ın ellerindeki kan kendi üzerine de bulaşmıştı. Hiç bu&nbsp;kadar kirli hissetmemişti kendisini. Derin bir nefes alırken gözleri havaya&nbsp;kalktı. Buğulanan bakışları semayı izlerken, “Eğer,” dedi ve sustu Azat. Sanki&nbsp;diline kara bir kilit vurulmuştu, bir türlü konuşamıyordu. Kuruyan dudaklarını&nbsp;ıslattı.</p>

  <p style="text-align: justify;">Benim o silahı çekecek cesaretim olsaydı, çaresizliğimi vururdum şakağından. O tetiğe basacak gücüm olsaydı Miran’ı değil, sensizliğimi&nbsp;vururdum alnının tam ortasından!</p>

  <p style="text-align: justify;">Yine sessiz düşünceleri diline pelesenk olmuş, bir türlü çıkamamıştı ağzından. “Eğer ben vurmuş olsaydım onu yaşaması için neden hastaneye&nbsp;getirirdim ki?”</p>

  <p style="text-align: justify;">Reyyan oturduğu yerden, Azat’ın sözleriyle toparlandı. Ne anlama geliyordu bu sözler? Aklı söylenenleri algılayamayacak kadar bulanıktı.&nbsp;Zihninin ardına katran karası bir perde çekilmişti. Karşısına dikildiğinde bir&nbsp;kere daha nefretle baktı Azat’ın yüzüne. “Kim o zaman, kim vurdu Miran’ı?”</p>

  <p style="text-align: justify;">Genç adam ellerini yüzüne kapatıp buhranla sıvazladı, tüm bu olanlara böyle sessiz kalışı suçlu olduğundan değil, suçsuz oluşundandı. “Bilmiyorum.&nbsp;Ben yapmadım Reyyan,” dedi dişlerini sıkarken. “Miran’ı ben vurmadım, o&nbsp;tetiğe basan ben değildim!”</p>

  <p style="text-align: justify;">“Ne oldu?” diye sordu Reyyan bağırarak. “Anlat, çıldıracağım, neler oldu?”</p>

  <p style="text-align: justify;">“Tartışırken,” dedi Azat. Sesi titriyordu. “Biz tartışırken vuruldu.” Ardından bir kez daha tekrarladı, herkese söyleyip bir türlü inandıramadığı gerçeği.&nbsp;“Vuran ben değildim.” En çok Reyyan’ın inanmasını istiyordu. Onun&nbsp;kendisine böyle nefret dolu bakmasına dayanamazdı.</p>

  <p style="text-align: justify;">Reyyan bir şey anlamıyordu. Azat değilse kim vururdu Miran’ı? Azat’tan başka kim silah çekebilirdi ki? “Yoksa,” diyerek kaşlarını kaldırdı. “Babam&nbsp;mı yaptı? O mu vurdu?”</p>

  <p style="text-align: justify;">Başka bir ihtimal yoktu.</p>

  <p style="text-align: justify;">“Bir insanın adı bir kez çıkmaya görsün,” dedi Azat, Reyyan’a kararmış bakışlarını dikerken. “Amcam bir şey yapmadı. Aksine, beni durdurmak için&nbsp;geldi ardımdan! Ayrıca olay yerinde bile değildi adam. Nasıl suçlarsın&nbsp;babanı?”</p>

  <p style="text-align: justify;">Reyyan ağlarken bir yandan yüksek sesle güldü. Sinirleri altüst olmuştu. “Yapmadı mı daha önce? Ahmet Karaman’ı öldüren o değil miydi?”&nbsp;Sözlerinin üzerine Azat’ın bir şeyler söylemesini diledi. Babasının böyle bir&nbsp;şey yapmış olmasını kaldıramazdı Reyyan. Fakat susuyordu Azat.&nbsp;Suskunluğu içini dağladı.</p>

  <p style="text-align: justify;">“Sana inanmıyorum,” diyerek bağırdı Azat’a. Gecenin karanlığına karışan kuzguni bakışları tiksintiyle bakıyordu karşısındaki adama. “Babam değilse,&nbsp;sen değilsen, kim vurabilir başka? Kim kıyabilir ki ona?”</p>

  <p style="text-align: justify;">Azat, Reyyan’ın bu denli öfke kusmasını beklemiyordu. Ne ara bu kadar düşman kesilmişti? “Reyyan,” dedi şaşkınca. Kolundan tutarak sertçe sarstı.&nbsp;“Bana bak Reyyan, gözlerimin içine bak!” Gözlerini gözlerine kenetlediğinde&nbsp;derin bir nefes aldı genç adam. “Hiç mi tanımıyorsun beni? Kaç yıl aynı&nbsp;sofrada karnımızı doyurduk biz? Artık sözümüze itibar etmiyor musun?”</p>

  <p style="text-align: justify;">Reyyan kollarını geri çekerken geceyi kavuracak sözler firar etti dudaklarından. “Benim artık kimseye inanacak gücüm kalmadı!”</p>

  <p style="text-align: justify;">O sırada Arda içeriden çıktı. Sağda solda Reyyan’ı ararken aklına Azat’ın yanında olabileceği ihtimali gelmişti ve yanılmamıştı. Reyyan’ı Azat’ın&nbsp;yanından çekip ardına alırken, “Polisler seni arıyor!” diye bağırdı. “Yediğin&nbsp;haltın cezasını çekeceksin!”</p>

  <p style="text-align: justify;">Gayriihtiyari gülümsedi Azat. Polisin er ya da geç peşine düşeceğini bildiğinden hastanenin önünden ayrılmamıştı. Arda, Reyyan’ı içeriye&nbsp;götürürken Azat arkalarından takip ediyordu.</p>

  <p style="text-align: justify;">Hastaneden içeriye girdiklerinde danışmada gördüğü polis memurlarının yanına onlardan önce vardı Azat. Reyyan’ın öfkeli bakışlarının gölgesinde,&nbsp;bileklerine takılan kelepçelerle birlikte tekrar kapıya doğru yürürken gözlerini&nbsp;Reyyan’a dikti. Yanından geçerken ise duraksadı. Sanki bir şey&nbsp;söyleyecekmiş gibi araladığı dudakları geri kapandı. Gözlerini de, sözlerini de&nbsp;alıp çekti gitti.</p>

  <p style="text-align: justify;">Azat’ın polislerle gidişinin ardından Arda ve Reyyan ameliyathanenin önünde aldı soluğu. Miran’ın teyzesi ve Eylül perişan bir halde bekliyorlardı.&nbsp;Reyyan bitkin kalan vücudunu oturaklara bıraktığında Arda telaşlı adımlarını&nbsp;gezdirmeye başladı koridorda.</p>

  <p style="text-align: justify;">Reyyan’ın buğulu bakışları Arda’nın üzerindeydi. “Nasıl oldu bu?” diye sordu. “Birkaç saat önce sapasağlam ayrıldı yanımdan!”</p>

  <p style="text-align: justify;">Arda duraksayıp Reyyan’a baktığında, “Bilmiyorum,” dedi sert sesiyle. “Azat gelmiş ve Miran’la buluşmuşlar. Nerede olduğunu bile bilmiyorum!&nbsp;Tek bildiğim sadece ikisinin olduğu. Yani Miran’ı Azat’tan başkası vurmuş&nbsp;olamaz!” Arda her şeyden bihaber olduğu için çok öfkeli görünüyordu. Miran&nbsp;ona haber vermeden Azat’la buluşmuş olmalıydı.</p>

  <p style="text-align: justify;">“Keşke söyleseydim,” diye mırıldandı Reyyan. “Keşke bugün şirkete geldiğimde ilk sana söyleseydim Azat’ın İstanbul’da olduğunu.”</p>

  <p style="text-align: justify;">“Vahit Amca yüzünden karıştı ortalık,” dedi Arda. “Kendini suçlama. Böyle olacağını bilemezdin.”</p>

  <p style="text-align: justify;">Reyyan suskunluğunu dudaklarına mesken edip kafasını duvara yasladı. Gözyaşları pınarlarından süzülürken indirdiği gözkapaklarının ardında&nbsp;Miran’ın hayali can buldu. Reyyan canından oldu. Ya okyanus bakışlarını bir&nbsp;daha göremezse, o zaman ne olacaktı? Unutursa kokusunu, hatırlamazsa&nbsp;sesini... Bu zamana kadar çektiği tüm acıları toplasa, şu an çektiği acının&nbsp;binde biri etmezdi. Kaybetme korkusu, ölmekten betermiş, bunu anladı. Şimdi&nbsp;Azat hapse girse, ömrünün sonuna kadar da orada kalsa ne fark ederdi ki?&nbsp;Miran’ın hayat ışığı söndükten sonra, tüm dünya yansa ne fark ederdi?</p>

  <p style="text-align: justify;">Saniyeler saat gibi geliyordu Reyyan’a. Kara haberi alıp hastaneye geleli belki bir saat bile olmamıştı ancak sanki asırlardır buradaymış gibi&nbsp;hissediyordu. Aklında sadece Miran ve daha doğmamış bebeği vardı. Her şey&nbsp;için suçluluk duyuyordu Reyyan. Bebeğini babasından saklamamalıydı. Sırf&nbsp;bunun için, diye söylendi içinden. Sırf bebeğin için açmalısın gözlerini.</p>

  <p style="text-align: justify;">Herkesin gözünü dikip bir umutla beklediği ameliyathane kapıları açılınca Reyyan hızla doğruldu oturduğu yerden. İçeriden çıkan doktor ise kimseye&nbsp;bakmadan, telaşla koştu. Bir şeylerin ters gittiği belliydi, buz gibi bir&nbsp;sessizliğin esir aldığı öldürücü koridorları Reyyan feryadıyla inletti. “Ne&nbsp;oluyor, bir şey söyleyin!” Ellerini kafasına götürdü. Korkusundan delirecekti.&nbsp;“Miran’a ne oldu?” Arda, Reyyan’a sarılarak onu sakinleştirmeye çalıştı.&nbsp;“Sakin ol Reyyan, kötü bir şey yok, sakin ol!”</p>

  <p style="text-align: justify;">Hıçkırıklarıyla inlettiği koridorda gelen geçen onlara bakıyordu. Reyyan’ı zapt etmesi çok zordu. Gittiği yerden aynı telaşıyla geri dönen doktorun&nbsp;önünü kesti Arda. Kolundan tutarak durduğu adamın gözlerine baktı&nbsp;korkuyla. “Miran nasıl doktor? Bir şey söyle!”</p>

  <p style="text-align: justify;">“Elimizden geleni yapıyoruz,” diyen doktorun gözleri yeniden çevrildi ameliyathaneye. “Lütfen sabırlı olun.” Doktor içeri girdi, Reyyan onu donuk&nbsp;bakışlarla seyrederken. Kapanan kapının gürültüsüyle boğazına düğümlenen&nbsp;hıçkırığını bir kez daha koyverdi seslice. Ellerini ağzına bastırıyordu acısını dindirmek istercesine. Bu acı çok başkaydı!</p>

  <p style="text-align: justify;">***</p>

  <p style="text-align: justify;">Saatler geçmişti bu can alıcı bekleyiş sürerken. Tek kelime çıkmıyordu mühürlü ağızlarından. Tüm yürekler bir olmuştu, aynı duayı fısıldıyordu tüm&nbsp;diller. “Allah’ım, sen onu bize bağışla!”</p>

  <p style="text-align: justify;">Kaç saat sürebilirdi bir ameliyat? Ne denli zor olabilirdi tek bir kurşunu çıkarmak? Bitmiyordu. Ne o kapı açılıyor, ne doktorlar bir şey söylüyor ne de&nbsp;bu öldürücü süreç son buluyordu. Reyyan ise giderek tükeniyordu. Başını&nbsp;yasladığı soğuk duvarda, dinmeyen gözyaşları içinde bekliyordu çaresizce.&nbsp;Gözkapaklarına perdelerini indirdikçe Miran’ın sureti canlanıyordu hayalinde.&nbsp;Ellerini kulaklarına kapatınca onun o can veren sesi aksediyordu.</p>

  <p style="text-align: justify;">Reyyan deyişi, seni seviyorum deyişi, gözlerine bakışı, gülümseyişi, hatta kızışı ve öfkelenişi... Hepsini mumla arar olmuştu geçmek bilmeyen şu&nbsp;saatlerde. Kötü bir şey düşünmek istemiyordu, onsuz bir hayata devam&nbsp;edemezdi Reyyan. Miran’sız bir sabaha gözlerini açamayacak kadar&nbsp;güçsüzdü.</p>

  <p style="text-align: justify;">Karşısında oturan adamın kindar bakışları üzerinden çekilmiyordu. Miran’ın amcası da haberi alınca çıkıp gelmişti hastaneye. Ortamın uygunsuzluğu dahi&nbsp;adamın ağzını açmasına engel olmuyordu. Geldi geleli Reyyan’a aşağılayıcı&nbsp;bir ton laf savurmuştu patavatsız dilinden. Reyyan ise suskundu. Verecek bir&nbsp;cevabı yoktu.</p>

  <p style="text-align: justify;">Elif de buradaydı. Teselli etmek için sarf ettiği onca sözün hiçbir hükmü yoktu Reyyan’ın gözünde. Miran yoktu ya, yapayalnızdı. Miran’ın gözleri&nbsp;kapalıydı, Reyyan üşüyordu. Miran uyuyordu, Reyyan ölüyordu.</p>

  <p style="text-align: justify;">Elif’in ona uzattığı sandviçe bakınca midesi bulandı. Kafasını öbür tarafa çevirince Elif omzuna dokundu. Kulağına eğilerek sessizce fısıldadı. “Aç&nbsp;kalmaman gerektiğini biliyor olmalısın Reyyan. Sen bir can taşıyorsun.”</p>

  <p style="text-align: justify;">“Miran orada öylece yatarken, benim boğazımdan nasıl lokma geçsin Elif?” Güçsüz eliyle itti Elif’in elindeki sandviçi. “Canım çok acıyor.”</p>

  <p style="text-align: justify;">Elif el mecbur geri çekildiğinde Vahit Bey’in çirkin bakışlarıyla karşılaştı. Bu adamın Reyyan’a böyle kötü bakmasına dayanamıyordu. Geldiğinden beri&nbsp;bakışlarıyla öldürüyordu Reyyan’ı. Daha fazla dayanamadı. “Siz neden öyle&nbsp;bakıyorsunuz?” Ses tonu fazla yüksek ve asabi çıkınca ister istemez herkesin&nbsp;bakışları üzerinde toplandı. Arda yaslandığı sütundan kafasını kaldırıp Elif’e&nbsp;bakmış, Miran’ın teyzesi ve Eylül ne oluyor dercesine kaş çatmıştı.</p>

  <p style="text-align: justify;">“Rahatsız mı oldun?” diye sordu Vahit Bey alay eder gibi. Bakışları koridorun sonuna çevrildi. “Gidin o zaman!” Sözleri fazlaca acımasız ve kin&nbsp;doluydu. “Ben burada düşmanlarımı görmek istemiyorum!”</p>

  <p style="text-align: justify;">“Vahit Amca!” Arda araya girmişti. Uyaran bakışları huysuz adamın üzerindeydi. “Ne konuştuk biz seninle?”</p>

  <p style="text-align: justify;">“Karşımda düşmanımın kızı otururken, sakin kalmam mümkün değil!”</p>

  <p style="text-align: justify;">Elif yine dayanamadı. “Kalma o zaman sakin falan!” diye bağırdı. “Hadi, söyle ne söyleyeceksen!” Bu adama kıl olmuştu ve şu anda istese de susacak&nbsp;gibi değildi. Ortam birazdan fazlasıyla gerilecek gibi görünüyordu. Reyyan&nbsp;kilitlenmiş dudaklarından tek bir söz salmıyordu. Arda ise ortalığı&nbsp;yumuşatmaya çalışmaktan başka bir şey yapamıyordu. Bu sefer de Elif’e dikti&nbsp;gözlerini.</p>

  <p style="text-align: justify;">“O diline hakim olamaz mısın?” diyerek imayla konuştuğunda Elif öfkeli bakışlarını Arda’ya çevirdi. “Baban yaşındaki adamla böyle konuşmaya&nbsp;utanmıyor musun?”</p>

  <p style="text-align: justify;">“Sen neden karışıyorsun ki?” diyerek kaşlarını çattı Elif. Arda’ya da sinir oluyordu neticede.</p>

  <p style="text-align: justify;">Arda, Elif’in üzerine yürüdüğünde genç kız neye uğradığını şaşırdı. Bir anda kolundan tutup çekiştirince tepki bile veremedi. Birlikte tartışa tartışa&nbsp;koridordan uzaklaştıklarında Reyyan’ın gözleri yeniden kesişti Vahit denilen&nbsp;adamla. Bu adamda bir şey vardı. Reyyan henüz çözememişti ama hisleri&nbsp;kulağına iyi şeyler fısıldamıyordu. Bu adamın bambaşka bir derdi vardı.&nbsp;Miran’ı umursadığını da sanmıyordu. Bunu bakışlarından da belli ediyordu&nbsp;zaten. Canıyla cebelleşen yeğenine üzülen, sadece teyzesiydi. Amcası olacak&nbsp;bu adamda tek bir duygu kıpırtısı yoktu.</p>

  <p style="text-align: justify;">Beş dakika sonra Elif ve Arda geri döndüler. Elif sus pus bir vaziyette Reyyan’ın yanına oturdu. Reyyan ne konuştuklarını dahi sormadı. Öylesine&nbsp;halsiz ve güçsüzdü. Sükûnete boğulan bu sıkıcı koridorlardaki bekleyiş&nbsp;sürerken kimsenin ağzını bıçak açmadı.</p>

  <p style="text-align: justify;">Saatler sonra açılan ameliyathanenin kapıları herkesi ayaklandırdı. Bütün ayaklar içeriden çıkan doktora koşmuştu. Özellikle Reyyan doktorun&nbsp;ağzından dökülecek sözleri nefesini tutmuş bir şekilde bekliyordu. Doktor ise&nbsp;fazla bitkin görünüyordu.</p>

  <p style="text-align: justify;">Reyyan’ın yerine her ağızdan bir söz çıkmıştı zaten. Halsizlikten kıpırdatamadığı dudakları suskunken, kafası delice dönüyordu. Bir iki adım&nbsp;geriye çekilip duvara yasladı bedenini. Doktorun sözlerini duyumsuyor,&nbsp;tepkisiz bir vaziyette seyrediyordu.</p>

  <p style="text-align: justify;">Bir süre sonra yeniden açıldı ameliyathanenin kapıları. Doktorlar Miran’ı ameliyathaneden çıkarırken herkes etrafına doluşmuştu. Reyyan ise olduğu&nbsp;yerden kıpırdayamıyordu. Sadece seyrediyordu. Baktı, baktı, baktı. Doktorlar&nbsp;onu götürürken sadece baktı. Miran gözden kaybolunca dünya ayaklarının&nbsp;altından çekildi.</p>

  <p style="text-align: justify;">Gerisini hatırlamıyordu.</p>

  <p style="text-align: justify;">Şimdi söndü mavi ışıklar,</p>

  <p style="text-align: justify;">Sustu, pişmanlık dolu yakarışlar.</p>

  <p style="text-align: justify;">Geceye zuhur ederken hatıralar,</p>

  <p style="text-align: justify;">Toprağa değil, yüreğe yağdı karlar...</p>

  <p style="text-align: justify;">Bir hafta sonra...</p>

  <p style="text-align: justify;">Yattığı yatakta gözlerini aralamasına sebep olan şey, camdan süzülen güneş ışıklarıydı. Huzursuzca kıpırdandı. Duvarda takılı duran saate baktığında ise&nbsp;yerinden nasıl kalktığını bilemedi. Eğilerek ayakkabılarını giyerken sanki&nbsp;asırlarca uyumuş gibi bir suçluluk duygusu sardı dört bir yanını.</p>

  <p style="text-align: justify;">Tam bir hafta olmuştu bugün. Miran ise, gözlerini hâlâ açmamıştı.</p>

  <p style="text-align: justify;">Hastane odasından çıktığında ayakları onu ezbere bildiği yere götürüyordu. Bir hafta boyunca kapısından ayrılmadığı o odaya, yoğun bakıma. Önüne&nbsp;geldiği odanın camından telaşlı gözlerle izledi içeride yatan adamı. Bir&nbsp;haftadır, hareketsiz yatıyordu Miran bu odada. Hiçbir tepki vermiyor,&nbsp;gözkapaklarını aralamıyordu. Hayati bir tehlikesi yoktu fakat bilinci açık&nbsp;değildi. Buna da razıydı Reyyan, en azından nefes alıyordu, hayattaydı.</p>

  <p style="text-align: justify;">İçeriye girmesine de izin verilmiyordu. Sadece doktorlar ve hemşireler girip çıkıyordu. İki gün önce bir kere girmiş, doktora yakalanıp dışarı çıkarılmıştı.&nbsp;Zor geliyordu, aralarında bir kapı mesafe varken dışarıdan seyretmek, başını&nbsp;yasladığı camlı bölmeden yaşlı gözleriyle adını zikretmek.</p>

  <p style="text-align: justify;">Günlerdir yediği serumun haddi hesabı yoktu, boğazından hiçbir şey geçmiyordu. Böyle yaparak içindeki cana zarar verdiğini bilse de elinden&nbsp;başka bir şey gelmiyordu, bu adam candan öteydi onun için.</p>

  <p style="text-align: justify;">Bayıldığı gün sırrını öğrenmişti herkes. Reyyan daha gözlerini açmadan doktor herkese söylemişti hamile olduğunu. Buna sevinmeyen bir tek Vahit&nbsp;Bey olmuştu. Artık hastaneye de gelmiyordu pek. Gelmemesi Reyyan için&nbsp;daha iyiydi. Hepten düşman bellemişti kendisini.</p>

  <p style="text-align: justify;">“Sensizken yaşamak çok zor.” İkisini ayıran cam parçasına vurdu alnını. Vurmaya devam ederken araya giren ele çarpmıştı bu sefer kafası. Başını kaldırıp elin sahibine baktı. Eylül’dü.</p>

  <p style="text-align: justify;">“Harap ettin kendini,” diyerek söylendi. “Söylesene, abim uyanınca bebeğine iyi bakmadığını bilse ne derdi sana?”</p>

  <p style="text-align: justify;">Reyyan yeniden yasladı kafasını cama. “Yeter ki uyansın,” diye mırıldandı. “Ben dayanamıyorum artık!”</p>

  <p style="text-align: justify;">“İnşallah Reyyan, uyanması için çok güzel iki sebebi var onun.” Gülümseyerek baktı Reyyan’a. “Biri sensin, diğeri bebeğiniz.” Ardından elini&nbsp;Reyyan’ın omzuna koyarak sıvazladı.</p>

  <p style="text-align: justify;">Güneş doğmuyordu günlerdir. Gün, gece gibi karanlık geliyordu. Miran gözlerini açmadan da aydınlığa kavuşmayacaktı yüreği. Son günlerde&nbsp;şiddetini artıran mide bulantısı yeniden rahatsız ettiğinde Eylül’den müsaade&nbsp;isteyerek adımlarını hastanenin çıkışına yöneltti. Hastanenin bayıcı kokusu&nbsp;kusmasını tetikliyordu. Biraz temiz hava alınca kendisine geliyordu en&nbsp;azından.</p>

  <p style="text-align: justify;">Miran’ı vuran kişi gizemini korumaya devam ederken, Azat tutuksuz yargılanmak üzere serbest bırakılmıştı. Adli tıptan gelen balistik inceleme&nbsp;raporuna göre Miran’ı yaralayan kurşun Azat’ın silahından çıkmamıştı. Vuran&nbsp;kişi ve cinayete teşebbüs ettiği silahı kayıplardayken, polisler aramalarına hız&nbsp;kesmeden devam ediyordu. Olayın gerçekleştiği yer şehre uzaktı ve herhangi&nbsp;bir kamera kaydı da, olay anına tanıklık edecek bir görgü tanığı da yoktu.&nbsp;İkinci şüpheli Hazar Şanoğlu’nun ise, olay saatinde başka bir yerde olduğu&nbsp;tespit edilmişti. Olayın iç yüzü, Miran uyandığında dudaklarından dökülecek&nbsp;gerçeklerle belli olacaktı. Şimdilik her şey muammaydı. Konaktakiler ise&nbsp;elleri yüreklerinde, Miran’ın uyanması için dua ediyorlardı. Annesi Zehra&nbsp;Hanım çok üzgündü.</p>

  <p style="text-align: justify;">Bir süre hastanenin etrafında turladı Reyyan. Yürürken dalmış, hastanenin arka tarafına ulaştığını fark edememişti. Üzerindeki kaban fazla kalın değildi,&nbsp;üşüdüğünü hissederek geri dönmeye karar verdi. Dönemece geldiğinde&nbsp;gözlerine takılan iki kişiyle yüreği yerinden çıkacak gibi oldu. Ansızın geriye&nbsp;çekilerek duvarın ardından baktı. Kafası allak bullak olmuş, kalbi&nbsp;parçalanıyormuş gibi çarpmaya başlamıştı.</p>

  <p style="text-align: justify;">Babası buradaydı. Üstelik yalnız değildi. Yanında ise Fırat vardı!</p>

  <p style="text-align: justify;">Reyyan babasının neden bu hastanede olabileceğinden çok Fırat’la ne ilgisi olduğunu düşünmeye başladı. Kanın çekildiği parmakları titrerken tutunduğu&nbsp;duvardan gizlice bakıyordu. Hararetli bir tartışmanın içinde gibiydiler.&nbsp;Aralarında bir hayli mesafe olduğu için konuştuklarını duyamıyordu Reyyan.&nbsp;Bir süre sonra depo kapısını andıran bir kapı açıldı ve içeriden bir hastane&nbsp;görevlisi çıktı. İkisi birlikte açılan kapıdan içeriye girince Reyyan da peşlerine&nbsp;düştü.</p>

  <p style="text-align: justify;">Tek dileği az önce açılan o kapının kilitli olmamasıydı.</p>

  <p style="text-align: justify;">Birisi üvey babası Hazar Şanoğlu, bir diğeri ise kendinden çok güvendiği Fırat’tı... Yediği ihanet darbesi bir kere daha kırdı kalan güven parçalarını.&nbsp;Oysa Reyyan tüm güvensizliğine rağmen Fırat’a güvenmişti. Ne işi vardı&nbsp;babasıyla? Ne iş çeviriyorlardı da Miran’ın yattığı hastaneye çıkıp&nbsp;gelmişlerdi? Eğer amaçları Miran’ın canına kastetmek ise Reyyan hiçbir şeyi&nbsp;düşünmez bu hastaneyi başlarına yıkardı. Fakat her şeyden önce ne&nbsp;çevirdiklerini öğrenmeliydi.</p>

  <p style="text-align: justify;">Kapanan kapının ardından koşup açmaya çalışmıştı fakat kapı kilitliydi. Açık bırakacak halleri yoktu ama Reyyan yine de şansını denemek istedi.&nbsp;Kaybedecek vakit yoktu. Buranın bodrum kat olduğu belliydi. Hızlı&nbsp;koşabilirse nerede olduklarını bulabilirdi.</p>

  <p style="text-align: justify;">Geldiği yerin ters yönünde koşup soluk soluğa girdi hastanenin kapısından içeri. Koskoca hastaneydi burası, her an babasının ve Fırat’ın izini&nbsp;kaybedebilirdi, bu ihtimal ise Reyyan’ı delirtirdi. Direkt karşılarına geçip&nbsp;ikisinin ne ilgisi olduğunu da sorabilirdi fakat bu, sakladıkları her ne ise onu&nbsp;öğrenmesini engellerdi.</p>

  <p style="text-align: justify;">Merdivenlerin yanına geldiğinde sağa sola bakındı. Ardından hızla yöneldi aşağı doğru. İndiği ilk iki kat hastanenin sıradan katlarıydı. Laboratuvar ve&nbsp;röntgen odaları vardı. İki kattan sonra geriye kalan kat bodrum katıydı ve&nbsp;merdivenlerin başında “Personel dışındaki kişilerin inmesi yasaktır”&nbsp;yazıyordu. Derin bir nefes aldı Reyyan, korkuyla karışık heyecan, ensesini&nbsp;yakıp kavururken endişe tohumları ruhunu kemiriyordu.</p>

  <p style="text-align: justify;">Tam merdivenlerden inecekti ki birilerinin çıktığını görünce panikle kaçtı. Yanındaki iki oda kapısının ardına uzanan koridora yürüdü ses çıkarmadan.&nbsp;Duvarın arkasına sinip tuttuğu nefesiyle beklerken iki hasta bakıcının&nbsp;ellerinde karton kutularla bir üst kata çıktığını gördü. Burada bu şekilde&nbsp;beklemesi şüphe uyandırıcıydı. Tekrar toparlanarak saklandığı yerden çıktı ve&nbsp;bodrum kata inen merdivenlere yürüdü. İlk kısmı inip ikinci kısma dayanan&nbsp;aralığa vardığında duyduğu seslere kulak kabarttı. Yine net duyulmuyordu&nbsp;ama sesin babasına ait olduğunu duyumsuyordu sanki. Diğer merdivenlere&nbsp;gelip birkaç basamak daha indi, seslere daha çok yaklaştı. Kalbi tüm bedenini&nbsp;döverken ayakta kalmak için çetin bir savaş veriyordu. Böyle bir yerde&nbsp;bayılarak her şeyi mahvetmek istemiyordu.</p>

  <p style="text-align: justify;">Basamakların sonuna geldiğinde loş bir ışık karşıladı onu. Dikkatli bakılmadığı sürece net görünmüyordu bir şey. Bu açıdan şanslıydı çünkü&nbsp;güçlü bir ışık olsa varlığı kabak gibi gün yüzüne çıkardı. Merdivenlerin&nbsp;sağına geçip görünmez bir şekilde duvara yaslandığında konuşulanları&nbsp;duymaya çalışıyordu.</p>

  <p style="text-align: justify;">“Üç dört günde hallederiz dedin Fırat, yoksa ben yine bekleyecek miyim?” Zar zor duydu babasının ağzından çıkan sözleri. Karşılığında Fırat’ın&nbsp;söyledikleri ise duyulmuyordu. Reyyan’ın tek anladığı, Fırat’ın araya&nbsp;birilerini sokarak bir şeyleri halletmeye çalıştığıydı.</p>

  <p style="text-align: justify;">Soluksuz dinliyordu ama net değildi kulağına gelenler. Ayrıca merakından da ölmek üzereydi, bu adamlar neyden bahsediyorlardı?</p>

  <p style="text-align: justify;">“Ben anlamam Fırat,” dedi babası. Gür ve celalli bir ses tonuyla konuşması Reyyan’ın işine yarıyordu. “Onca parayı laf olsun diye dökmedim ortaya.”&nbsp;Reyyan’ın kaşları kafa karışıklığıyla çatılırken basamaklarda adım sesleri&nbsp;duydu. Nereye saklanacağını bilemez bir halde sağa sola bakınırken merdiven&nbsp;boşluğunun altına sığındı. Adımlar giderek kuvvetlendi ve bulundukları kata&nbsp;ayak basan genç bir adamın sesini duydu. “Beklettim sizi, kusura bakmayın,”&nbsp;dedi sesin sahibi. Üzerindeki beyaz önlüğe bakılırsa bir doktordu.</p>

  <p style="text-align: justify;">Bu adamı gören Fırat ve babası buraya doğru adım atıyor olacak ki, kuvvetli ayak sesleri duydu. Orta noktada buluştuklarında Reyyan’ın görüş açısında&nbsp;değillerdi. Fakat bu sefer sesleri net duyabiliyordu.</p>

  <p style="text-align: justify;">“Buyurun,” dedi genç doktor. “Benim hemen gitmem lazım.”</p>

  <p style="text-align: justify;">“Tamam, sağ ol Tahsin.” Bu ses Fırat’a aitti. Doktor yanlarından ayrılıp Reyyan’ın önünden geçerek merdivenlere ulaştığında babasının sesini duydu&nbsp;Reyyan bu sefer.</p>

  <p style="text-align: justify;">“Hemen söyle Fırat, nedir sonuç?” Babasının sesi sabırsızdı. Reyyan desen merakından çatlamak üzereydi. Fırat’ın ellerinin arasında hışırdayan kâğıt&nbsp;parçası heyecanını körüklerken, telefondan çıkan fener ışığı çarptı gözlerine.&nbsp;Tahmin etmesi zor değildi. Karanlık olduğu için elindeki kâğıda fener&nbsp;tutuyordu Fırat. Bir müddet daha bekledi Reyyan. İkisinden de bir ses&nbsp;çıkmıyordu ve bu Reyyan’ı daha çok geriyordu.</p>

  <p style="text-align: justify;">O sırada bir adım sesi duydu, ardından ise kâğıdı ikiye katlama sesi. Fırat hafifçe öksürerek boğazını temizledi. “Haklı çıktınız Hazar Bey,” dediğinde&nbsp;Reyyan bir kez daha çattı kaşlarını. Hiçbir şey anlamıyordu çünkü. Bu&nbsp;bekleyişi daha fazla sürdüremeyeceğini düşünüp saklandığı yerden çıkacaktı&nbsp;ki, o an Fırat’ın ağzından çıkan sözlerle donup kaldı.</p>

  <p style="text-align: justify;">“Miran Karaman, sizin oğlunuz!”</p>
</body>
</html>
